40001001	Ndeblei nasia Yesu Kristi gbuani ti hu, Mahɛi Devidi na i gbuani Ebraham le gbaambii hu, ti lɛisia yeekɔlɛi lɔ.
40001002	Ebraham lɔ i Aisaki leni, Aisaki i Jekɔpi le, Jekɔpi i Juda le tia ngi ndewengeisia, Juda tia Tema ti Pɛrɛsi le kɛɛ Sira, Pɛrɛsi i Hɛsrɔn le, Hɛsrɔn i Ram le, Ram i Aminadab le, Aminadab i Naasɔn le, Naasɔn i Salmɔn le, Salmɔn tia Rehab ti Boasi le, Boasi tia Ruti ti Obɛd le, Obɛd i Jɛsi le, Jɛsi i Mahɛi Devidi le.
40001006	Devidi tia Yuraya nyahɛi ti Sɔlɔmɔn le, Sɔlɔmɔn i Rɛhoboam le, Rɛhoboam i Abaija le, Abaija i Esa le, Esa i Jihosafat le, Jihosafat i Joram le, Joram i Ɔzaya le, Ɔzaya i Jotam le, Jotam i Ehas le, Ehas i Hɛsikaya le, Hɛsikaya i Manasɛ le, Manasɛ i Emɔs le, Emɔs i Josaya le, Josaya i Jɛkonaya le tia ngi ndewengeisia a watii na ti Juubleisia houni a kɔhoungaa ti li a tie Babilɔn.
40001012	Ti lingɔi wooma Babilɔn Jɛkonaya i Sialtiɛl leilɔ, Sialtiɛl i Sirubabɛl le, Sirubabɛl i Abiud le Abiud i Ɛliakim le, Ɛliakim i Ezɔ le, Ezɔ i Sedɔki le, Sedɔki i Asim le, Asim i Ɛliud le, Ɛliud i Ɛlisa le, Ɛlieza i Matan le, Matan i Jekɔpi le, Jekɔpi i Josɛfi le, Meri hinii, Meri na i Yesu leni, ta toli a Ngewɔ Maha Heingɔi.
40001017	Faale, i lɔto Ebraham ma i to Devidi ma, mbondɛi kpɛlɛɛ mbonda puu mahu naani yɛla lɔ ti leweni tao i hiye Devidi ma i to Juubleisia ti hou gbelei ma ti lini a tie Babilɔn, mbonda puu mahu naani lɔ ti leweni tawao i hiye ti lingɔi ma Babilɔn i to Ngewɔ Maha Heingɔi ma, mbonda puu mahu naani lɔ ti leweni.
40001018	Hii Yesu Kristi lelei i wieni: Ti yɛ ngi nje Meri vema Josɛfi lɔ wɛ, kɛɛ pɛiŋ heinyɔuya a wuaa ti luahu ma i tɔilɔ kɛ i koo wumbunga a Ngewɔ Yafei hu we.
40001019	Jifa ngi hinii Josɛfi i yɛni wɔɔ a pɔɔnamɔ lɔ tawao ii loni i Meri yawufe kpawama, i ngi lii huyiliilɔ gbeleva ngi ma yɛlɛŋ.
40001020	Kɛɛ kia i yɛ ji magaama, Ndemɔi malikei i gɛilɔ a ngie hengei hu yɛ, “Josɛfi, Devidi bɔɔsɔɛi, baa luwa a bi nyahɛi Meri wumbula, ajifa na i yeekoi wumbunga i gbuanga Ngewɔ Yafei gama lɔ.
40001021	A hindolo lelɔ tawao ba ngi la hei a Yesu lɔ, ajifa a ngi nungeisia bawolɔ ti jumbuisia yeekpalɛi yeya.”
40001022	Ji kpɛlɛɛ i wielɔ aako na la i hou Ndemɔi i puni ngi lutuisia laa yɛ,
40001023	“Nyaha lo gbelangɔ yila a goolɔ, i hindolo le, tawao ta yeendoi lolilɔ a Imanuɛl” (yeembui lɔ a Ngewɔ lɔ mu lia).
40001024	Ji Josɛfi i wuni njii hu, i pieilɔ kia Ndemɔi malikei i ndeni la ngi ma; i ngi nyahɛi wumbuilɔ.
40001025	Kɛɛ ii ngi lani gbla haaŋ i hindolo le, Josɛfi i ngi laa hei a Yesu.
40002001	Kia ti Yesu leni Bɛtlihɛm, Judia lɔlei hu, Mahɛi Hɛlɔd watii hu, tumbeka lɔtɔgbɛblaa ti gbuailɔ foloi hiye-welei hu ti wa Jelusalɛm ta mɔli tɛɛ,
40002002	“Mindo lɔ ti ndoi na leenga na Juubleisia ti Mahɛi le? Gbamaile mu ngi lumbekei lɔnga i gɛnga foloi hiye-welei hu, tawao mu wanga bagɔma veva ngi wɛ.”
40002003	Kia Mahɛi Hɛlɔd i ji mɛnini, ngi lii i gbuailɔ ngi goohu tia Jelusalɛmblaa gbi.
40002004	I Saagbuablaa Waawaisia kpɛlɛɛ lɛilɔ ma kɛɛ Sawei Yeekaamɔisia i ti mɔli yɛ, “Mindo lɔ ta Ngewɔ Maha Heingɔi le na?”
40002005	Ti kpɛmboilɔ tɛɛ, “Bɛtlihɛm, Judia lɔlei hu, gbamaile hii Ngewɔ lutui nyɛini yɛ,
40002006	‘Bia Bɛtlihɛm, Judia lɔlei hu, bia ii le kulo bɛɛ baa gulo taa waawai kpɛlɛɛ ma Judia; ajifa maha a gbualɔ bi hu, na a yɛ nya nungaa Isrɛl mahu a ti mahugbe.’ ”
40002007	Faale Mahɛi Hɛlɔd i famableisia lolilɔ, tia tieni lekee ti gomɛ, i kɔɔ a tie migbe lɔ tumbekei i gɛni.
40002008	Kɛ i ti yoyonga Bɛtlihɛm, i vɛli ti ma yɛ, “A li wu ndoi gɔkɔli vulii a tɔmbɛyama wee; wu ngi lɔnga wu wa wu hugɛ a nge nya bɛɛ ngi li ngi bagɔma ve ngi wɛ.”
40002009	Kia ti kpɔyɔni a Mahɛi Hɛlɔd vɛlimawoi mɛnila, ti pele houlɔ kɛ ti tumbeka yakpei na lɔnga ti yɛ tɔni foloi hiye-welei hu a li ti gulɔ ngelei ma. Tawao i loilɔ lima ti gulɔ i foo mia ndoi i yɛ na, i hɛlɛ yeehindei maahu.
40002010	Ji ti tɔni, ti goohu i nɛɛlɔ hulewengɔ gboŋ.
40002011	Kia ti wuaani yeehindei ti ndolaa lɔilɔ tia ngi nje Meri, kɛ ti mawɛɛnga ndɔmɛi ti bagɔma ve ngi wɛ. Kɛ ti loko wuaanga ti haakeisia hu ti gbua a kanigbɔlui kɛɛ hani ngunɛnɛ felengaa, gbɛsɛi kɛɛ siimijii, ti fe ngi wɛ.
40002012	Na wooma ti yamɛilɔ ti yee a pele weka ajifa Ngewɔ i ti laahilɔ henga hu yɛ taa yaama gbɔma Hɛlɔd gama.
40002013	Kia tumbeka lɔtɔgbɛbleisia ti lini, Ndemɔi malikei i gɛilɔ a Josɛfi hengei hu yɛ, “Hiye bi ndoi wumbu tia ngi nje, wu wila wu li Ijipt, wu yɛ na haaŋ kɛ ngi nde; ajifa Hɛlɔd longɔ i ndoi gɔwokpua i paa.”
40002014	Josɛfi i hiyeilɔ, i ndoi wumbu tia ngi nje ti gbua a kpindi na ti li Ijipt,
40002015	ti lo na haaŋ Hɛlɔd i haa. Ji wielɔ aako Ndemɔi layie la i hou i puni ngi lutui laa yɛ, “Ngi nya hindoloi lolinga gbuava Ijipt.”
40002016	Kia Hɛlɔd i kɔɔni kɛ famablei nasia ti hiyeni foloi hiye-welei hu ti ngi wɛlɛnga, ngi lii i leweilɔ hulewengɔ, kɛ i ngi sojeisia longa, hiinga leengei nasia gbi lekee ti yɛ Bɛtlihɛm kɛɛ yeetateisia hu gbi, ti lengɔi gungɔ a foo fele ɔɔ jeingɔ bu, ti ti kpɛlɛɛ waa; i lɔwɔi gbawalei gɔni watii na ma lɔ tumbekei i gɛni a tumbeka lɔtɔgbɛbleisia.
40002017	Hii njɛpɛi na lahouni Ndemɔi i puni ngi lutui Jɛrimaya laa yɛ,
40002018	“Ngoo lɔ gbuama Rama, ngɔɔwoo yagbalɛngɔ waa, Rechɛl a ngi leengeisia wɔɔwo; ɛɛ luma ngi maa aa nɛnɛ, ajifa ti haanga.”
40002019	Kia Hɛlɔd i haani, Ndemɔi malikei i gɛilɔ a Josɛfi hengei hu Ijipt lɔlei hu
40002020	yɛ, “Hiye bi ndoi wumbu tia ngi nje, bi yaama Isrɛl lɔlei hu, gbamaile nasia ti yɛ loni ti ndoi waa ti haanga.”
40002021	Faale Josɛfi i ndoi wumbuilɔ tia ngi nje ti yaama Isrɛl lɔlei hu.
40002022	Kɛɛ ji i mɛnini kɛ Akelɔs mia i loni ngi kɛkɛ womɛi a Mahɛi Judia lɔlei maahu, i luwɛilɔ a lila na; i lini Galili lɔlei hu lɔ kia Ngewɔ i ngi laahini la hengei hu,
40002023	i hei taa yila hu ta toli a Nasalɛti aako na i wie Ngewɔ lutuisia ti ndeni tɛɛ, “Ta ngi lolilɔ a Nasalɛtimɔ.”
40003001	A watii na, Jɔn Nguamɔi i wɛilɔ Judia yeendɔgbɔ lambɛi ma i tɔtoo a Ngewɔ yiɛi lɛla
40003002	yɛ, “A wounve wu jumbuisia ma ajifa Ngelegoohu Mahayɛi ma i gutua!”
40003003	Jɔn lɔ wɔɔ Ngewɔ layie lemɔi Aisaya i ngi yɛpɛ leni ji i ndeni yɛ, “Numu yila lɔ hee lama ndɔgbɔ lambɛi ma yɛ, ‘A pele la Ndemɔi wɛ; wu pele wɔnangɔ la ngi jiava la!’ ”
40003004	Jɔn maguleisia ti gbatɛngɔ yɛla a nyɔma yomboi lɔ, hua-gɔlɛi yeehakpɛi i ngi lia, tawao ngi mɛhɛɛ lɔ wɔɔ a kondeisia kɛɛ kɔmii.
40003005	Nungaa ti yɛlɔ a wa ngi gama ta gbua Jelusalɛm kɛɛ Judia lɔlei hu gbi kɛɛ ndɔlei na i yɛ Jɔdan yɛi gblanga.
40003006	Ti yɛlɔ a gaye a ti jumbuisia, a ti wua a Ngewɔ yɛi Jɔdan hu.
40003007	Kia Jɔn i Farisii gboto lɔni kɛɛ Sadusiisia ta wa ngi gama ti wuavaa, i ndeilɔ ti ma yɛ, “Wu kaalingɛi jisia kaasoo va! Yee lɔ wu lahii wila va kpaalɛi ma Ngewɔ i njeima hugutungɔ?
40003008	A hindei nasia wie ta kɛ kɛ wu wounvenga wu jumbuisia ma.
40003009	Tawao waa gili la kɛ kpaalɛi a veelalɔ wu ma ji wa nde wɛɛ, ‘Mu gbuanga Ebraham hu lɔ’; gbamaile, gbɛɛ ngi nde wu ma, Ngewɔ gungɔe a piela kɔtii jisia ti ndeengaa le Ebraham wɛ.
40003010	Kiahuna koonii lɛngɔenga nguliisia ti hapiisia mahu; ngulu gbi ii wuɛilɔ a nguluwa yekpengaa Ngewɔ a pɔlɔ i pili ngɔmbui hu.
40003011	Nga wu wua a njɛi lɔ kɛva kɛ wu wounvenga wu jumbuisia ma, kɛɛ numu lɔ wama nya wooma i leweni nya ma poloŋ, ngi gɔwɛi vulii ngii gbekpeni houva mba. A wu wua a Ngewɔ Yafei lɔ kɛɛ ngɔmbui.
40003012	Ngi vɛɛlei lɔ ngi yeya witii kpɛlɛɛ yafɛva. A witi yekpei lɛlɔ ngi gbuwui la, i yeekɛi mɔ a ngɔmbui na ɛɛ lufe kunafɔ.”
40003013	A watii na Yesu i gbuailɔ Galili i wa Jɔn gama Jɔdan yɛi la aako Jɔn i ngi wua.
40003014	Kɛɛ Jɔn longɔ yɛla i pie ngi lii i wote, faale i ndeilɔ yɛ, “Bia mia mahoungɔ bi nya wua. Gbɛe na bɛɛ ngi bi wua?”
40003015	Yesu i ndeilɔ ngi ma yɛ, “I wie hii a watii ji. Gbamaile hii ma pie aako mu Ngewɔ liimɛi wie.” Kɛ Jɔn i lumanga.
40003016	Kia lekee Jɔn i Yesu wuani, i gbuani njɛi hu, ngelei i lawoilɔ kɛ i Ngewɔ Yafei lɔnga a yei kia bomukuloi na, i hei ngi ma;
40003017	kɛ ngoo i gbuanga ngelegoohu yɛ, “Nya liima Hindoloi lɔ a ji, ngi hinda i nya goohu nɛngɔ wa le.”
40004001	Hugutungɔ na wooma Ngewɔ Yafei i pielɔ Yesu i li ndɔgbɔ lambɛi ma aako Seitana i ngi gɔlɛ.
40004002	Kia i folo numu fele gbɔyɔngɔ kɛɛ kpindi numu fele gbɔyɔngɔ gbɔyɔni na ii mɛhɛɛ gbi mɛi, ndɔlei i ngi lɔilɔ.
40004003	Kɛ Numu Gɔlɛmɔi i wanga ngi gama yɛ, “Ina Ngewɔ Hindoloi lɔ a bie, kɛ nde kɔtii jisia ma ti wote a bledii.”
40004004	Kɛɛ Yesu i poteilɔ yɛ, “Ngewɔ Gɔlɛi yɛ, ‘Nuuvu lɛɛvu ii hɛlɛni a mɛhɛɛ lekee, kɛ na lee gbi njɛpɛ le a gbua Ngewɔ laa.’ ”
40004005	Kɛ Seitana i ya a ngie Jelusalɛm, ta magayemangɔi, i ngi lɛ Ngewɔ Wɛlei Wai yeeveenii hu,
40004006	i nde ngi ma yɛ, “Ina Ngewɔ Hindoloi lɔ a bie, gbenda bi gbuja, ajifa Ngewɔ Gɔlɛi i ndeilɔ yɛ, ‘Ngewɔ a bi malaahi wualɔ ngi malikeisia ma; ta bi gbawolɔ a loko, aako bi gɔwɔi vulii aa hɔwɔ kɔtu ma.’ ”
40004007	Yesu i ndeilɔ ngi ma yɛ, “Kɛɛ Ngewɔ Gɔlɛi i gbɔma ndeilɔ yɛ, ‘Baa Ndemɔi bi Yewɔɛi gɔlɛ.’ ”
40004008	Na wooma Seitana i pieilɔ tia Yesu ti lɛ ngiye guha wa wumba, i mahawuisia kpɛlɛɛ gɛ a ngie dunyei hu kɛɛ ti gbateisia,
40004009	i nde ngi ma yɛ, “Nga ji gbi velɔ bi wɛ ina bi wombi gbakpangaa bi nya vɛli.”
40004010	Kɛ Yesu i ndea ngi ma yɛ, “Hiye nya wooma Seitana! Ajifa Ngewɔ Gɔlɛi i ndeilɔ yɛ, ‘Ba Ndemɔi bi Yewɔɛi lɔ vɛli, tawao ta yakpe lɔ mahoungɔ bi ngi magbewe gbua.’ ”
40004011	Kɛ Seitana i hiyenga Yesu wooma; kɛ malikeisia ti wanga gbɔva ngi ma.
40004012	Kia Yesu i mɛnini kɛ ti Jɔn wunga kpindiwɛlei bu, i gbuailɔ, i lɛ Galili lɔlei hu.
40004013	I liilɔ Nasalɛti kɛɛ ii lɛmbini na; i lini Kapaniɔm lɔ i hei na, Galili Wopei gbla, Sɛbiulɔn kɛɛ Naftali yeembondeisia ti nda lɔlei hu.
40004014	Ji i wieilɔ aako na la i hou Ngewɔ i puni ngi lutui Aisaya la yɛ,
40004015	“Sɛbiulɔn lɔlei kɛɛ Naftali lɔlei, i laani gboyei gblanga, Jɔdan yɛi yeengejahui, yeendɔlɛi la a Galili, mia nasia tii yɛni a Juublaa ti heini na!
40004016	Nungei nasia ti yɛ heini kpindi hu ti foofo wa lɔnga tawao foofo i wunga nasia ma ti yɛ heini hɛi yeenɛnɛi yeekpindii hu.”
40004017	I hiye watii na ma Yesu i tɔtoilɔ a ngi wowili yekpei lela yɛ, “A wounve wu jumbuisia ma ajifa Ngelegoohu Mahayɛi lɔ na kpla!”
40004018	Kia Yesu i yɛ jiama Galili Wopei gblanga, i ndeehinga fele lɔilɔ nyɛɛ gbɛbla a tie, Saimɔn na ti yɛ toli a Pita kɛɛ ngi ndewei Andru ta nyɛi gbɛ a ti bomɛi.
40004019	Yesu i ndeilɔ ti ma yɛ, “A to nya wooma, nga wu gaalɔ a nuuvungaa houla wava a tie tova nya wooma.”
40004020	Ti ti bomɛisia lɔilɔ ti to ngi ma ngama.
40004021	I liilɔ kulo gbɔma kɛ i ndewehinga weka fele lɔnga, Jemisi kɛɛ Jɔn, Kenɛi Sɛbidi leengeisia. Ti yɛ ndɛndɛi hu lɔ tia ti kɛkɛ Jɛbidi-ni ta ti bomɛisia hugbatɛ, kɛ Yesu i ti lolinga.
40004022	Ngama kɛ ti ndɛndɛi longa kɛɛ ti kɛkɛ ti to ngi ma.
40004023	Yesu i jiɛilɔ Galili lɔlei hu gbi a nungeisia gaa ti hɛɛ wɛleisia bu, a Ngowili Yekpei lekɔlongoNgelegoohu Mahayɛi ma, a nungei nasia bawo heegbɛ laasi gbi lekee i yɛ ti ma.
40004024	Ngi malɔwɔi i vayɛilɔ ndɔlei hu gbi kɛɛ Siria lɔlei bɛɛ, na hii nungaa ti wɛilɔ ngi gama a heegbɛbla gbi, nasia heegbɛ kɛɛ kpalɛ gɛwɛgɛwɛisia ti yɛ ti ma; nasia ngafa nyamuisia ti yɛ ti hu kɛɛ kpɔgbɔniblɛisia kɛɛ kpɔɔkpɔblɛisia, tawao i ti gbi bawoilɔ.
40004025	Faha waa ti yɛlɔ a to Yesu ma ta gbua Galili kɛɛ Taa Puisia hu kɛɛ Jelusalɛm kɛɛ Judia kɛɛ ndɔlei na i Jɔdan yɛi wooma.
40005001	Kia Yesu i faha wai lɔni, i lɛilɔ ngiye yila gakama i hei na, kɛ ngi gaalopoisia ti wanga ngi gama.
40005002	Kɛ i tɔtonga a ti gaala yɛ:
40005003	“Nasia ti kɔɔngɔ kɛ ti lii a Ngewɔ lɔ, kohunɛ lɔ ti ma, ajifa ti woo mia a Ngelegoohu mahayɛi.
40005004	“Nasia ta gbala, kohunɛ lɔ ti ma, ajifa Ngewɔ a ti nɛpɔlɔ.
40005005	“Nasia ti lii gɔlɛngɔ kohunɛ lɔ ti ma, ajifa ta dunya nina majɔlɔ.
40005006	“Nasia ndɔlɛ a ti lɔ, tawao ti bolohu a be Ngewɔ liima hindei wiela, kohunɛ lɔ ti ma, ajifa Ngewɔ a ti lilɛlilɔ.
40005007	“Nasia ta nungaa wekeisia mamanu lɔ, kohunɛ lɔ ti ma ajifa Ngewɔ a manulɔ ti ma.
40005008	“Nasia ti lii golengɔ, kohunɛ lɔ ti ma ajifa ta Ngewɔ lɔlɔ.
40005009	“Nasia ta nungaa luahu gbatɛ kohunɛ lɔ ti ma ajifa Ngewɔ a ti lolilɔ a ngi leengeisia.
40005010	“Nasia kpalɛ a la ti ma Ngewɔ liima hindei wieva, kohunɛ lɔ ti ma ajifa ti woo lɔ a Ngelegoohu Mahayɛi.
40005011	“Kohunɛ lɔ wu ma ji nungaa ta wu magu nyani, ta juwuya hitɛ wu woma, ta hinda nyamu lɛ wu wumba jifa nya woomableisia a wue.
40005012	A gohunɛ wu kaahugbua wa wie ajifa wu mawaa wɔlɔngɔ wa le Ngelegoohu, gbamaile hii wɔɔ nungaa ti pieni a Ngewɔ lutui nasia ti yɛ wu gulɔ.
40005013	“Wu wiengɔe kia kpolei na nuuvu kpɛlɛɛ va dunya. Kɛɛ kpolei i baangaa a ngi nɛi, pele gbii na aa gbɔma nɛɛ. Ɛɛ yaa yɛ gbekpeni gbɛogbɛ va kɛ lekee ti pili nungaa ti nyiminyimi ma.
40005014	“Wu wiengɔe kia fofoi na numui kpɛlɛɛ va dunya. Tei na i looni ngiyei wumba ɛɛ gu a lɔwulaa.
40005015	Numu gbi ɛɛ lambo longa aa nguaa busɛ bu, a tɛ haaka yalɛngɔ lɔ ya kɛ i fofo venga nasia gbi wɛ ti pɛlei bu.
40005016	Hii mahoungɔ wu voofoi i voo nungaa gulɔ aako ti hinda yekpei nasia lɔ wa pie, ti wu Kɛkɛ na lato i ngelegoohu.
40005017	“Waa gili la kɛ ngi wanga Mojisi Jawei gbuamalɔ hu kɛɛ kaa nasia Ngewɔ lutuisia ti kɛni. Ngii wani ti gbuava hu; ngi wangalɔ aako ti la i hou.
40005018	I yɛ wu nɛmahu kɛ ina lekee Ngelegoohu tia dunya tii gbɔyɔni, sawei yeekulo hii bɛɛ ɛɛ gbua ma kɛlee kaa kpɛlɛɛ i kɛni nda i hou.
40005019	Faale numu gbi lekee a sawei jisia yeekulo hii bɛɛ nyani, i nungaa wekangaa gaa yɛ ti nyɔkɔ wie, a yɛ guloni numui gbi ma Ngelegoohu Mahayɛi hu; kɛɛ numui na a yeesawei jisia hou, i nungaa wekeisia gaa ti houva, a yɛlɔ a numu wa Ngelegoohu Mahayɛi hu.
40005020	Gbɛɛ ngi hugɛ a wue hɔɔ kɛ kɛlee wu wɔnayii kɛɛ Ngewɔ liima hindei wielei a lewe Sawei Yekaamɔisia tia Farisiisia ti ndɛi ma, wɛɛ gu kulo bɛɛ a yɛlaa nasia lia ta yɛ Ngelegoohu Mahayɛi hu.
40005021	“Wu kaanga kɛ ti yɛ mu maadani gaalɔ wɔɔ tɛɛ, ‘Baa numu waa; tawao’ kɛ ‘numu gbi bi numu waangaa ta lilɔ a bie Kotii gulɔ.’
40005022	Kɛɛ kiahuna nya ngɛɛ wu ma, numu gbi lekee a liilewe ngi heinyɔui ma, ta lilɔ a ngie Kotii gulɔ; numui na a ngi heinyɔui yɛli yɛ ‘Bii gbekpeni!’ ta lilɔ a ngie ndɔlɔ Kotii wai gulɔ, tawao numui na a ngi heinyɔui loli a kpowamɔ gbamɛi, Ngewɔ a ngi wililɔ jahama yɔmbui hu.
40005023	Faale bi yaa saagbuamɛi saa gbuava Ngewɔ gama, i hitɛ na bi wɛ kɛ bi gbalɛ lɔ bi heinyɔui liima,
40005024	bi jɔhani lo saagbuamɛi bi li yakpe bi wua bi heinyɔui na luahu gbatɛ, na wooma bi wa na bi bi jaai gbua Ngewɔ gama.
40005025	“Numu i bi mayia gɛngaa Kotii hu, i lo kohu bi yeenjiɛi gbɔyɔ pɛiŋ Kotii lɔwɔi i ya hiti. Ina na ii le, wu ya Kotii hu, Kotii a bi wulɔ kpindiwɛlei bu.
40005026	Gbɛɛ ngi hugɛ a bie, ba lo na lɔ kɛlee bi kpɔyɔ gbɛlɛɛŋ a navoei gbi vela.
40005027	“Wu kaanga kɛ ti ndeilɔ wɔɔ tɛɛ, ‘Baa puegbua.’
40005028	Kɛɛ kiahuna nya ngɛ wu ma, numu gbi lekee a nyaha gbe, ngi mani i ngi lɔ, i wilanga a pue gbuala a ngie ngi lii hu.
40005029	Faale bi yejama yaamɛi i piengaa bi jumbu hinda wie, kpua na bi pili; fisangɔ wa le bi va bi baa a bi gbuhɛi yeekaka yila kia Ngewɔ aa bi gbuhɛi kpɛlɛɛ wili jahama.
40005030	Bi yeja-lokoi i piengaa bi jumbu wie, tewe na bi pili; fisangɔ wa le bi va bi baa a bi gbuhɛi yeekaka yila kia Ngewɔ aa bi gbuhɛi kpɛlɛɛ wili jahama.
40005031	“Ti gbɔma ndeilɔ tɛɛ, ‘Numu gbi i ya gbelema ngi nyahɛi ma, i kɔlɔ ve ngi wɛ kɛva kɛ i gbelenga ngi ma.’
40005032	Kɛɛ kiahuna nya ngɛɛ wu ma, hindo gbi i gbelengaa ngi nyahɛi ma sabu gbi va kɛ lekee pue gbuala, kɛ i ngi longa pue gbuama ina lekee i hini weka jɔngalɔ; tawao hiindoi na a nyahɛi na jɔɔ ti gbelenga ma, ta bɛɛ i pue gbuanga.
40005033	“Wu gbɔma kaanga kɛ ti yɛlɔ wɔɔ a nde mu maadani ma tɛɛ, ‘Baa bi Lahei hunyani tawao na wie bi Lahei wumbuni fa Ndemɔi ma.’
40005034	Kɛɛ kiahuna nya ngɛɛ wu ma, baa jondu kulo bɛɛ ji ba yɛ Lahei wumbuma; baa jondu ngelegoohu ma ajifa Ngewɔ maha-heimi mia;
40005035	baa jondu dunyei ma ajifa Ngewɔ gɔwɔ lomɛi mia. Baa jondu Jelusalɛm ma ajifa Maha Wai Ngewɔ la wai mia.
40005036	Baa jondu bi wui vulii ma ajifa bɛɛ gu a piela ngundia yakpe bɛɛ i gole ɔɔ i lɛli.
40005037	Bi layie i yɛ lekee a ‘Nga pielɔ’ ɔɔ ‘Ngɛɛ pie’; njɛpɛ weka gbi bi ndengaa, a gbua Seitana gama lɔ.
40005038	“Wu kaanga kɛ ti ndeilɔ tɛɛ, ‘Bi numu yaamɛi wolongaa hu, ta bi nda yaamɛi wololɔ hu, tawao bi numu yɔngɔlii yalingaa, ta bi nda yɔngɔlii yalilɔ.’
40005039	Kɛɛ kiahuna ngi nde wu ma, numui na a nyamu ga a bie wa hunyɔɔ ngi ma. Numu i bi yejama bawɛi hugbolɛngaa, yeepekei bɛɛ wote ngi gama.
40005040	Numu i bi mayia gɛngaa Kotii hu i bi loma-bu-lomɛi gbua bi yeya, bi bobani bɛɛ ve ngi wɛ.
40005041	Roma sojeisia yeengila i kpɔndangaa bi ma ngi haakei wumbuva aako wua ta wu li maili yila, a maili fele ga.
40005042	Numu gbi i bi vɛlingaa a hani gbi, fe ngi wɛ, tawao numu i longaa i hani gbi jiaŋ bi ma, baa ngi goma la.
40005043	“Wu kaanga kɛ ti ndeilɔ tɛɛ, ‘Lo a bi ndiamɔisia, bi lolo a bi juwuisia.’ ”
40005044	Kɛɛ kiahuna nya ngɛ wu ma, a lo a wu juwuisia, wu Ngewɔ vɛli nasia va ta juuya hitɛ wu woma,
40005045	aako wu yɛ a wu Kɛkɛ na i Ngelegoohu ngi leengeisia. Ajifa a pie ngi volei a voo numu nyamuisia ma kɛɛ numu yekpeisia mahɔɔngɔ, a pie njɛi a wua nasia wɛ ta kpekpei wie kɛɛ nasia ta nyamui wie.
40005046	Gbɛe wu lii a yɛ Ngewɔ ma wu mawaa va ina wu longɔ a nasia lekee lɔ ti longɔ a wue? Kɔnjɔ wɔyɔblaa vuii tia na wiema.
40005047	Ina wa yɛpɛ wu ndiamɔisia lekee lɔ gama, kɛ wu wiehindei i yee yɛni gba numu wekeisia ma? Nasia vulii bɛɛ tii loni a Ngewɔ ti nyɔkɔ lɔ wiema!
40005048	Faale mahoungɔ wu gbekpengɔ waa i yɛla kia wu kɛkɛ na i Ngelegoohu ngi gbekpengɔ waa la.
40006001	“A wu mahugbe waa wu hinda yekpeisia wie faha yama aako nungaa ti tɔ gbɔɔ wu piema. Wu hindei jisia wiengaa fahii yama wɛɛ mawaa gbi majɔɔ a wu Kɛkɛ na i Ngelegoohu.
40006002	“Famia bi ya hinda yekpe wiema a fɛɛlimɔ, ba bulu vɛ bi gulɔ kia baayablɛisia ta pie hɛɛ wɛleisia bu kɛɛ pele waawaisia ma aako nungaa ti ti lato. Ngi nde wu ma a tɔnya, ti wilanga a ti mawaa kpɛlɛɛ majɔla.
40006003	Kɛɛ bi yaa hani vema fɛɛlimɔ wɛ, pie ndɔwuma aako bi liimamɔ bɛɛ aa hugɔɔ.
40006004	Bi bi hinda wandɛisia wiengaa ndɔwuma, bi Kɛkɛ na a ndɔwuma hindeisia hulɔ a bi mawaalɔ.
40006005	“Wu ya hɛɛma, waa wie kia baayablɛisia ti na; ajifa ti longɔ a loola ta hɛɛ hɛɛ wɛleisia bu kɛɛ pele waawaisia ti gomɛmɛi, aako numui kpɛlɛɛ ti ti lɔ. A tɔnya ngi hugɛ a wue, ti wilanga a ti pawɛi kpɛlɛɛ majɔla.
40006006	Kɛɛ bi yaa hɛɛma, wuaa bi lomui hu, bi pɛlei gbɔwu, bi hɛɛ bi Kɛkɛ na ma numu ɛɛ ngi lɔ tawao bi Kɛkɛ na a ndɔwuma hindei hulɔ, a bi mawaalɔ.
40006007	“Wu ya hɛɛma waa baaba yɛpɛ gboto gbama le, kia nasia ti langɔ a Ngewɔ wekeisia ta pie, ajifa ta gili tɛɛ ti yewɔisia ta ti woo mɛnilɔ ti hɛɛ huguhangɔisia va.
40006008	Waa wie kia ti na ajifa wu Kɛkɛ i kɔɔlɔ gbɔɔ wu gbewengɔ fa pɛiŋ wu ya ngi vɛli.
40006009	A Ngewɔ vɛli hɔɔ hii: ‘Mu Kɛkɛ bia bi Ngelegoohu bagɔma i yɛ bi biyei ma.
40006010	Bi mahayɛi i wa, Bi liima hindei i wie dunyei hu, kia i wiema la Ngelegoohu.
40006011	Mɛhɛɛi na ba fe mu wɛ folo gbi yeehaayei ve;
40006012	Manu mu ma mu nyamuisia va, Kia mua bɛɛ ma manu nasia ma ta hinda nyamu wie a mue;
40006013	Baa li a mue kɔlɛya hu, bi mu mabawo Seitana yeya.’ Ajifa bi woo lɔ a mahayɛi kɛɛ kpayei kɛɛ tɔwɔi, kunafɔ. Amiina.
40006014	“Wu manungaa nungaa wekeisia ma nyamui nasia va ti pienga a wue, wu Kɛkɛ na i Ngelegoohu ta bɛɛ a manulɔ wu ma.
40006015	Wuii manuilɔ nungaa wekeisia ti hinda nyamuisia ma, wu Kɛkɛ bɛɛ ɛɛ manu wu hinda nyamuisia ma.
40006016	“Wu ya sui houma waa wua yekpe mamamau kia bayablɛisia ta pie. Ta tia yekpe gbualɔ ndɔgbɔ aako nungaa gbi ti tɔ kɛ tia sui hu. Ngi hugɛ a wue, a tɔnya, ti wilanga a ti pawɛi kpɛlɛɛ majɔɔlaa.
40006017	Kɛɛ bia bi ya sui houma, bi yama wua, bi ngulɔi jia wuhu bi bi wui hugbua;
40006018	aako nungaa wekeisia taa gu a kɔɔla kɛ bia sui hu kɛlee bi Kɛkɛ na ngi lɔwungɔ; tawao bi Kɛkɛ na a ndɔwuma hindeisia hulɔ, a bi mawaalɔ.
40006019	“Waa kpatɛ lɛma wua yekpe va dunyɛi ji hu, mia gilingaa kɛɛ kaayei ta nyani tawao humablaa ta wili na ti huma.
40006020	Kɛɛ a kpatɛi lɛma Ngelegoohu, mia gilingaa kɛɛ kaaye tɛɛ nyani tawao humablaa tɛɛ wili na ta huma.
40006021	Gbamaile mia bi gbatei a yɛ na, na lɔ bi lii bɛɛ a yɛ na.
40006022	“Numu gbuhɛi lamboi mia a ngi yamɛisia. Ina hinda gbi ii bi yamɛisia ma bi gbuhɛi gbi lavengɔ a yɛla a foofo;
40006023	kɛɛ ina bi yamɛisia tii gbekpeni, bi gbuhɛi gbi a yɛ kpindi hu lɔ. Faale ina fofoi na i bi hu kpindi le, kɛ yeekpindii i wɔlɔni kpa!
40006024	“Numu gbi ɛɛ gu aa yɛ a nduwɔkɛ fele ti luwɔ; na wiengaa, a lololɔ a yeengila, i lo a yeepekei ɔɔ a gololɔ yeengila wɛ, i lɛɛ yeepekei hu. Wɛɛ gu wa yenge Ngewɔ wɛ kɛɛ kpatɛi a leenga.
40006025	“Faale ngi nde wu ma, wu lii aa hɛlɛ mɛhɛɛ kɛɛ kpɔlehanii na va wu gbengɔ fa aako ndɛvui i lo wu hokpala, ɔɔ kulei wu luwuisia va. Ndɛvui leweni mɛhɛɛ ma, tawao numu gbuhɛi leweni kulei ma!
40006026	Ŋɔningɛisia gbe lɛ ti ngelei ma; tɛɛ tuhani hii ta tewe ta tɛ kpuwungaa laa; na hu gbi wu Kɛkɛ na i Ngelegoohu a ti gɔlɔ! Wuii leweni poloŋ ŋɔningaa ma?
40006027	Ye lɔ wu lia a gu i ngi lɛɛvui mato kulo hii bɛɛ ajifa ngi lɛɛvui hinda i ngi liihɛngɔ?
40006028	“Gbɛe wu lii a hɛlɛ kulei va? A gili lɛɛ a dinɛisia ti ndɔgbɔi hu, tɛɛ yenge tawao tɛɛ kula gbatɛ.
40006029	Kɛɛ ngi hugɛ a wue kɛ Mahɛi Sɔlɔmɔn vulii bɛɛ, ngi gbatɛngɔ a pele-o-pele, kula ii yɛ ngi ma aa nyande aa hiti jisia yilayee hu.
40006030	Ngewɔ mia a kpitiisia mayili kpitii nasia ta yɛ na haa kɛɛ sina kɛ ti ti mɔnga. Ɛɛ gbewe ngi ma wu mayiliva i lewe kpitii ma? Wu layii a Ngewɔ gulongɔe kpa!
40006031	“Faale wu lii aa hɛlɛ wɛɛ ‘Gbɔɔ ma mɛ?’ ɔɔ ‘Gbɔɔ ma kpoli?’ ɔɔ ‘Gbɔɔ ma ngili?’
40006032	Hani jisia lɔ nasia tii lani a Ngewɔ ti lii hɛlɛngɔ fa watii gbi; kɛɛ wu Kɛkɛ na i Ngelegoohu i kɔɔlɔ kɛ wu haamingɔe hani jisia kpɛlɛɛ va.
40006033	Kɛɛ Ngewɔ Mahayɛi gɔkɔlila kɛɛ ngi liima hindei wielei i wu liihɛlɛ i lewe hinda gbi ma; na wiengaa Ngewɔ a hani wekei jisia gbi velɔ wu wɛ.
40006034	Faale wu lii aa hɛlɛ sina va; sina a walɔ a ndiihɛlɛ gboto kungɔ ta yekpe va. Sabu gbii na wu sina liihɛlɛisia wu haayei sia maahu.
40007001	“Baa nungaa wekeisia lɛɛ, aako Ngewɔ aa bi lɛɛ.
40007002	Gbamaile kitii na lɔɔ ba tewe nungaa wekeisia ma ta lɔ Ngewɔ a jia la a bie, tawao bi dangaa ti ma Ngewɔ bɛɛ a dalɔ bi ma.
40007003	Gbɛe bi kaawolei na gbema i bi ndewehindoi yama kɛɛ bi gbewe gbi ngulu-gɛkɛɛ na va i bi nda yaamɛi?
40007004	Ba yee gu bi nde bi ndewei ma bɛɛ, ‘Kɔnɛɛ, gbɛɛ ngi kaawolei na gbua bi yama,’ kɛɛ bɛɛ gu a ngulu-gɛkɛɛ na lɔlaa i bi nda yaamɛi?
40007005	Bia baayamɔ lɔ hɔɔ a bie! Ngulu-gɛkɛɛ gbua pɛiŋ bi nda yaamɛi, ta lɔ ba gu a hinda lɔla gbalauŋ kaawolei gbuava bi ndewei yama.
40007006	“Hani na ndaheingɔ Ngewɔ ma waa fe ngilangaa wɛ. Wu na wiengaa, ta wotelɔ ti gbundɛ wu ma. Waa wu hani baagbangɔi nasia gula ndondɛngaa gulɔ, wu na wiengaa, ta nyiminyimilɔ lekee ma a gɔwɔ.
40007007	“A fɛli, wa majɔlɔ; a kɔkɔli wa tɔlɔ; a pɛlei laalewe, ta ndawolɔ wu wɛ.
40007008	Numui na lekee a fɛli, a majɔlɔ, numui na a kɔkɔli, a tɔlɔ, pɛlei a lawolɔ numui na wɛ a ndalewe.
40007009	Wua kɛkɛngaa a wue, wu yilayee a kɔtu velɔ ngi loi wɛ ji a ngi vɛli a mɛhɛɛ?
40007010	Ɔɔ, wa kaali nyamu velɔ ngi wɛ ji a nyɛɛ vɛli?
40007011	Kia bɛɛ wu nyamungɔ wu bɛɛngɔe a hani yekpengaa vela wu leengeisia wɛ. Wu Kɛkɛ na i Ngelegoohu i leweni poloŋ wu ma a hani yekpengaa vela nasia wɛ ta ngi vɛli!
40007012	“Faale na gbi bi longɔ nungaa ti pie a bie, tamia ba pie a tie; Mojisi jawei yeembui lɔ kɛɛ kaai na Ngewɔ lutuisia ti kɛni.
40007013	“A wuaa a kata laama gbɛɛngɔi wee, gbamaile katei lamɛi na a li a numu jahama ngawɔlɔngɔe tawao pelei a li na ya gbalauŋ, tawao numu gboto mia ta jia la.
40007014	Kata lamɛi na gbɛɛngɔe a li a numu kunafɔ lɛɛvui hu tawao pelei na a li na ya kpuya tawao nasia ta yeepelei na lɔ tii gbotoni.
40007015	“Wu valangɔ i yɛla ndɛɛ Yewɔ lutuisia va; ta walɔ wu gama ti mayeingɔ nyɔlɛɛ makɛ yekpe hu kia mbalangaa ti na, kɛɛ sawo, ti liisia hu, ti yɛni a fula vuhaingaa lɔ.
40007016	Wa ti gɔɔ ti wiehindei ma lɔ. Ngaali yeyakɔ ɛɛ wua a glepii tawao ngaali wulu ɛɛ wua a figi.
40007017	Ngulu yekpei a wua a nguluwa yekpei lɔ, kɛɛ ngulu heegbɛngɔi a wa a ngulu-wa nyamui lɔ.
40007018	Ngulii na kpenkpengɔ ɛɛ gu a wua a ngulu-wa nyamu, tawao ngulii na ii gbekpeni ɛɛ gu aa wua a ngulu-wa yekpe.
40007019	Ngulu gbi lekee ii wɛilɔ a ngulu-wa yekpe ta pɔlɔ ti pili ngɔmbui hu.
40007020	Faale, wa ndɛɛ lutuisia gɔɔ ti wiehindeisia ma lɔ.
40007021	“Nasia ta nya loli tɛɛ ‘Ndemɔi, Ndemɔi,’ ti gbi ii le ta yɛ wuaama Ngelegoohu Mahayɛi hu, kɛlee nasia ta nya Kɛkɛ na i Ngelegoohu ngi liima hindei wie.
40007022	Watii na kpɛmbo-volei a hiti, numu gboto ta ndelɔ nya ma tɛɛ, ‘Ndemɔi, Ndemɔi, muii Ngewɔ yiɛi leni nungaa ma bi biyei hu, tawao bi gbayei hu muii ngafa nyamu gboto gbuani nungaa hu, tawao muii kabande hinda gboto wieni bi biyei hu?’
40007023	Faale nga ndelɔ leeŋ ti ma ngɛɛ, ‘Ngii wu gɔɔ; a gbua mbei, wu hinda nyamu wieblɛi jisia.’
40007024	“Faale na, numu gbi lekee a nya layie jisia mɛni, i ti wie, ngi wiengɔe kia taamɔ nɛmahu lewengɔ yila i yɛ na i ngi wɛlei loni fawa gɔtii hu.
40007025	Njɛi i wɛilɔ wa, njɛisia ti ve hulewengɔ, vivii i gula, ti gbi ti hɔwɔ pɛlei na ma kɛɛ ii gulani, ajifa kpujangɔ yɛla fawei hu lɔ.
40007026	“Kɛɛ numu gbi lekee a nya layie jisia mɛni kɛɛ ɛɛ ti wie, ngi wiengɔe kia taamɔ wuhubangɔ yila i yɛ na, i ngi wɛlei lo ŋanyaŋanyɛi hu.
40007027	Njɛi i wɛilɔ wa, njɛisia ti ve hulewengɔ, vivii i gula, ti gbi ti hɔwɔ pɛlei na ma kɛ i gulanga; tawao i nyanilɔ kpɛmgbɛjɛɛ!”
40007028	Kia Yesu i kpɔyɔni a njɛpɛi jisia lela, fahii gbi ti wuhu i wuilɔ pelei na va i yɛ nungaa gaa la.
40007029	Ajifa i ti gaailɔ kia numui na i na kpaya ngi wɛ, ii wieni kia Sawei Yeekamɔɛisia ti yɛ nungaa gaa.
40008001	Kia Yesu i ngiyei yeini, faha wa ti toilɔ ngi ma.
40008002	Kɛ kpɔukpɔumɔ yila i wanga ngi gama, i wombi gbakpa ngi gɔɔbu yɛ, “Ndemɔi, i nɛngalɔ bi wɛ, ba gulɔ a nya bawola ngi yɛ sɛwɛ.”
40008003	Yesu i loko lamboilɔ i jaa a ngie yɛ, “Nya lumangɔe, bawo bi yɛ sɛwɛ.” Ngaamɛi na kɛ kpɔukpɔui i bawoa ngi ma.
40008004	Kɛ Yesu i ndea ngi ma yɛ, “Wote mbei! Baa hugɛ a numu gbi, kɛɛ li yakpe Saagbuamɔi gama i bi gbe; bi saa na gbua Mojisi jawei i kɛni wɔɔ kɛva a numui gbi kɛ bi bawonga.”
40008005	Kia Yesu i wuani Kapaniɔm goohu, Roma gugba yila i wɛilɔ ngi gama ngi manɛnɛ kpɔma va
40008006	yɛ, “Ndemɔi, nya bɔilopoi lɔ laani pɛlei bu ngi gbɔkpɔngɔ tawao kpaalɛ waa i ngi ma.”
40008007	Yesu ndeilɔ yɛ, “Nga walɔ ngi ngi bawo.”
40008008	Kugbei poteilɔ yɛ, “Sawo, Ndemɔi, nya gbekpengɔ ii le bi wuava nya wɛlei bu. Nde lekee bɛɛ nya bɔilopoi i bawo, kɛ i bawoa.
40008009	Nya bɛɛ ngi nuungaa lɔ bu, sojeisia ti nya bu. Nga ndelɔ yeeji ma ngɛɛ ‘Li!’ kɛ i ya; ngi nde pekei ma ngɛɛ ‘Wa!’ kɛ i wanga; ngi nde nya luwei ma ngɛɛ ‘Ji wie!’ kɛ i pienga.”
40008010	Kia Yesu i ji humɛnini, i gualɛilɔ ngi ma kɛ i ndenga nungei nasia ma ti yɛ to ngi ma yɛ, “Gbɛɛ ngi hugɛ a wue, Isrɛlblɛisia lia vulii bɛɛ ngii yaa numu lɔni na aa la hii a Ngewɔ.
40008011	A tɔnya, numu gboto ta gbualɔ dunyei yeehinda gbi tia Ebraham-ni kɛɛ Aisaki kɛɛ Jekɔpi ti hei mɛhɛɛ-mɛ-gomɛi hu ngelegoohu mahayɛi hu,
40008012	Kɛɛ Isrɛlblei nasia lɛɛnga mahoungɔ ti yɛ yeemahayɛi na hu Ngewɔ a pielɔ ngi malikeisia ti ti gbɛ na, ti ti wili jahama yeekpindii hu, na mia ta wɔɔ na, ta ti yɔngɔlii yaamɛ.”
40008013	Na wooma Yesu ndeilɔ Kugbei ma yɛ, “Li bi yeekuwuhu, tawao na bi lani la i wie bi wɛ.” Kugbei bɔilopoi i bawoni ngaamɛi na lɔ.
40008014	Kia Yesu i wuaani Pita yee pɛlɛbu, i maleni Pita yemɔi i laani kɔlɛ vulɛi i ngi ma.
40008015	I houilɔ ngi lokola kɛ kɔlɛ vulɛi i gbuanga ngi ma, kɛ i hiyenga i mɛhɛɛ vɛ Yesu wɛ.
40008016	Kia kpɔkɔ i wɛlɛni, nungaa ti wɛilɔ Yesu gama a numu gboto ngafa nyamuisia ti ti hu. Yesu i yeengafa nyamuisia gbuailɔ nungaa hu a ngi layie, i nasia gbi bawo ti heegbɛngɔ yɛla.
40008017	I mbawoi jisia wieilɔ aako na la i hou Ngewɔ lutui Aisaya i ndeni wɔɔ yɛ, “I mu bawoilɔ i mu heegbɛisia gbi gbua mu ma.”
40008018	Kia Yesu i liiheini faha waa ma ti ngi gaalangɔ, i ndeilɔ ngi gaalopoisia ma yɛ, “A mu li njɛi wooma.”
40008019	Sawei Yeekamɔɔ yila i wailɔ ngi gama i nde yɛ, “Kaamɔ, nga tolɔ bi wooma hinda gbi lekee ba li na.”
40008020	Yesu i poteilɔ i nde ngi ma yɛ, “Ndoweisia lɔ nyamgbeisia yeya tawao teisia lɔ ŋɔningɛisia yeya; kɛɛ numui na Nuuvu Hindoloi a ngie, hinda gbii na ngi lava na.”
40008021	Taamɔ wekei, na i tooma Yesu ma ngovama, i ndeilɔ yɛ, “Ndemɔi, gbɛɛ ngi yaama ngi nya kɛkɛ haa-hindei hugbatɛ pɛiŋ.”
40008022	Yesu i poteilɔ yɛ ngi ma, “To nya ma, bi gbe haableisia ma ti ti da womɛisia gbɔwu.”
40008023	Yesu i wililɔ njaya-lɛndɛ yila hu kɛ ngi gaalopoisia ti tonga ngi ma.
40008024	Ngaamɛi na vivii waa i gulailɔ Popɛi ya, ndɛndɛi a lo te i lɔmbu; kɛɛ, Yesu i yɛ njii hu lɔ.
40008025	Ngi gaalopoisia ti lilɔ ti ngi wu tɛɛ, “Ndemɔi, mu bawo! Mua jukuma!”
40008026	Kɛ Yesu i potenga ti ma yɛ, “Gbɛe wu luwanga hii? Wu layii a Ngewɔ i guloni kpa!” Kɛ i hiyenga i nde vivii ma kɛɛ njɛi yɛ ti londo, kɛ hu gbi i yɛnga louŋ.
40008027	Numui gbi ti wuhu i wuilɔ tɛɛ, “Gbɛ mɔ lɔ a numu bondei ji, vivii vulii bɛɛ kɛɛ njagateisia ta golo ngi wɛ?”
40008028	Kia Yesu i foni Gadara lɔlei hu, Popɛi wooma, hiinga fele ti ngi maleilɔ, ngafa nyamuisia ti ti hu, ta gbua kambajɛi hu. Ti maaluwangɔ waa yɛla na hii numu gbi ii yɛ gu aa jia a yee pelei na.
40008029	Ngaamɛi na kɛ ti yelei gulanga tɛɛ, “Gbɛe bi loko wilima mu mahinda hu, bia bi Ngewɔ Hindoloi? Bi wangalɔ kpaalɛ lava mu ma pɛiŋ yee watii a hitima?”
40008030	Ndondɛ vaha waa ti yɛlɔ a mɛli, yee hindei na gbla.
40008031	Faale ngafa nyamuisia ti Yesu manɛnɛilɔ tɛɛ, “Ina bi mu gbuamaa nungei jisia hu, kɛ pie mu wuaa ndondɛ vahɛi na hu.”
40008032	Yesu i ndeilɔ ti ma yɛ, “A li.” Faale ti gbuailɔ hingei nasia hu ti wuaa ndondɛngɛisia hu. Ndondɛ vahɛi na gbi ti gindɛilɔ ti ngiyei hɛlɛngɔi yei, ti wili Popɛi hu, ti lo hu.
40008033	Hingei nasia ti yɛ yee ndondɛngɛisia mahugbe ti leweilɔ a piimɛ ti li tei hu, ti jia hindei gbi ma i wieni hiingaa felei nasia gama ngafa nyamuisia ti yɛ ti hu.
40008034	Numui gbi ti yɛ tei hu ti liilɔ Yesu maleva; kɛɛ, kia ti ngi lɔni, ti ngi manɛnɛilɔ tɛɛ i gbua ti lɔlei hu.
40009001	Yesu i wililɔ gbɔma ndɛndɛi hu, i njɛi lewe, i yaama ngi yeetaahu.
40009002	Kɛ ti wanga ngi gama a kpɔɔkpɔmɔ yila, i laani hakei ma. Kia Yesu i ti layii lɔni a ngie, kɛ i ndea kpɔɔkpɔmɔi ma yɛ, “Liilo, nya loi; bi jumbuisia ti kafainga bi ma.”
40009003	Kɛ Sawei Yeekaamɔisia lɛɛnga ti ndea ti nyɔunyɔ ma tɛɛ, “Taamɔi ji lɔ Ngewɔ bɛlɛ nyanima!”
40009004	Yesu i kɔɛilɔ gbɔɔ ti gilima la kɛ i ti mɔlinga yɛ, “Gbɛe wu kili nyamu bondei nasia wiema?
40009005	Yeegbɛ lɔ bɛɛbɛɛngɔ ndeva, ‘Bi jumbuisia ti kafainga bi ma,’ ɔɔ ‘Hiye bi jia?’
40009006	Kɛɛ nya longɔ ngi kɛ a wue kɛ numui na Nuuvu Hindoloi le, kpaya lɔ ngi wɛ dunyei hu manuvaa jumbuisia ma.” Kɛ i ndenga kpɔɔkpɔmɔi ma yɛ, “Hiye bi bi hakei wumbu bi li bi yeekuwuhu.”
40009007	Taamɔi i hiyeilɔ i li ngi yeekuwuhu.
40009008	Kia fahiisia ti hulɔni, ti luwailɔ, ti Ngewɔ lato kpayei na bonda veva nuuvungaa wɛ.
40009009	Yesu i gbuailɔ yeehindei na tawao kia i yɛ lima, i kɔnjɔ wɔyɔmɔ yila lɔilɔ, ngi laa a Matiu, i heini ngi yengemɛi. Kɛ i ndenga ngi ma yɛ, “To nya wooma.” Matiu i hiyeilɔ i to ngi wooma.
40009010	Kia Yesu i yɛ mɛhɛɛ mɛma Matiu yeepɛlɛbu, pawa wɔyɔblaa gboto kɛɛ jumbubleisia ti wɛilɔ ti hei tia Yesu kɛɛ ngi gaalopoisia.
40009011	Kia Farisiisia lɛɛnga ti ji hulɔni, ti ngi gaalopoisia mɔlilɔ tɛɛ, “Gbɛe wu Kaamɔ tia pawa wɔyɔblɛisia kɛɛ jumbubleisia ta mɛhɛɛ mɛ?”
40009012	Yesu i humɛniilɔ kɛ i kpɛmbonga yɛ, “Nasia heegbɛ gbii ti ma tii gbeweni halemɔ va, kɛlee nasia ti heegbɛngɔ.
40009013	A li wu Ngewɔ Gɔlɛi yeembui gaa na i ndeni yɛ, ‘Ngewɔ longɔ a kpekpeya lɔ wa pie a nungaa wekeisia, ii gbeweni tohani jaai nasia va wa kpua.’ Ngii wani pɔɔnablaa manɛnɛma golova Ngewɔ jaweisia bu, kɛlee jumbubleisia.”
40009014	Na wooma Jɔn Nguamɔi gaalopoisia ti wɛilɔ Yesu gama ti ngi mɔli tɛɛ, “Gbɛe mua kɛɛ Farisiisia ma sui hou pɛɛpɛ kɛɛ bi gaalopoisia tɛɛ su hou kulo bɛɛ?”
40009015	Yesu kpɛmboilɔ yɛ, “Nasia ta ti loli nyaha-gɔli-gomɛi hu ta gulɔ a wɔɔlaa ji nyaha jɔɔ mɔi a yɛ lɛ ti lia? Na ɛɛ wie! Kɛɛ watii a hitilɔ nyaha jɔmɔi i gbua ti yeya, yeewatii na mia ta sui hou.
40009016	“Numu gbi ɛɛ ndoma wova lombo a kula hakpa nina, jifa lomboi a lewelɔ na kɛ mblamɛi yaa i wɔlɔnga.
40009017	Hii lɔɔ na, numu ɛɛ ndɔ nina wu hua-kɔlɔ goko wovangaa hu, jifa kokoisia ta gbutalɔ, ndɔi i vaya, kokoisia ti jukulu. Ndɔ ninɛi a wu koko niinangaa lɔ hu, kɛ ti veenjɔ ti maa i bawonga.”
40009018	Yesu i loni njɛpɛi jisia lemaa ti ma, kɛ Juu yeetokulɔ yila i wanga ngi gama, i wombi gbakpa ngi gulɔ yɛ, “Nya nyahaloi i haanga saange; kɛɛ wa mu li bi loko wɛlɛ ngi ma, a vululɔ.”
40009019	Kɛ Yesu i hiyenga i to ngi ma tia ngi gaalopoisia.
40009020	Nyaapo yila, ŋama heegbɛi i ngi ma foo puu maahu fele va, i wailɔ a Yesu wooma wee, i jaa a ngi bobani yeengoliyɛi.
40009021	I ndeilɔ ngi nɛmahu yɛ, “Ngi jangaa lekee bɛɛ a ngi bobani, nga bawolɔ.”
40009022	Yesu i woteilɔ i ngi lɔ, kɛ i ndea yɛ, “Liilo, nyaapoi; bi lalɛi a nge i bi bawonga.” Ngaamɛi na nyaapoi i bawoilɔ.
40009023	Na wooma, Yesu i liilɔ Juu yeetokulɔi ji yeepɛlɛbu. Kia i nasia lɔni ti yɛ kokoi vɛ ngɔɔblɛisia wooma, kɛɛ numui gbi ta wɔɔ,
40009024	kɛ i ndea yɛ, “Numui gbi a gbua! Nyaha-lo wuloi haangɔ ii le, njii mia lekee i piema.” Kɛ nungaa ti tɔtonga a ngi gbafala.
40009025	Kɛɛ kia lekee nungaa ti gbuani, Yesu i wuailɔ nyahaloi lomui hu, i ngi lokoi hou, kɛ ndopoi i hiyenga.
40009026	Yeehindei ji yee tɔwɔi i vayailɔ taatei na hu gbi.
40009027	Kia Yesu i leweni yeehindei na ma, pumublaa fele ti toilɔ ngi ma ta yelei gula tɛɛ, “Devidi Hindoloi, mu mamamau lɔ.”
40009028	Kia Yesu i wuaani pɛlei bu, yee pumublaa feleisia ti wailɔ ngi gama; kɛ i ti mɔlinga yɛ, “Wu langɔe la kɛ nga gulɔ a wu bawola?” Ti kpɛmboilɔ tɛɛ, “A tɔnya, Ndemɔi.”
40009029	Kɛ Yesu i jaanga a ti yamɛisia yɛ, “I wie wu gama hɔɔ kia wu layii i na a nge.”
40009030	Kɛ ti yamɛisia ti bawonga. Yesu i ti laahilɔ kpɔtukpɔtu yɛ, “Waa hugɛ a numu gbi.”
40009031	Kɛɛ, ti liilɔ ti ngi lɔwɔi vaya taatei na hu gbi.
40009032	Kia nungei nasia ti yɛ gbuama, nungaa lɛɛnga ti wɛilɔ Yesu gama a taamɔ yila ngi mumungɔ ajifa ngafa nyamu i yɛ ngi hu.
40009033	Kɛɛ kia lekee Yesu i yeengafa nyamui gbuani taamɔi hu kɛ yeetaamɔi i tɔtonga a yɛpɛlaa. Numui gbi ti wuhu i wuilɔ tɛɛ, “Wɔɔ gba muii yaa ji bonda hulɔni Isrɛl.”
40009034	Kɛɛ Farisiisia ti ndeilɔ tɛɛ, “Ngafa nyamuisia ti mahɛi mia a kpayei na ve ngi wɛ ngafa nyamuisia gbuava nungaa hu.”
40009035	Yesu i jɛsiɛlɔ taa waawai kpɛlɛɛ hu kɛɛ fuuleisia. I yɛlɔ a nungaa gaa ti hɛɛ wɛleisia bu, a Ngowili Yekpei hugɛ ndalongɔ Ngewɔ Mahayɛi ma, a heegbɛ laasii gbi bawo nungaa ma.
40009036	Kia i fahiisia lɔni, ti mamamau i ngi lɔilɔ waa, ajifa ti liihɛlɛngɔ tawao kpaya ii ti wɛ, ti wiengɔ kia mbalangɛi nasia mahugbemɔ ii ti yeya.
40009037	Faale i ndeilɔ ngi gaalopoisia ma yɛ, “Tuhani huwɔlɔngɔ waa, kɛɛ yeteweblɛisia tii gbotoni.
40009038	A numui na vɛli ngi woo mia a kpalɛi aako i ngengeblaa yoyo ti ngi luhani lewe.� ��
40010001	Yesu i ngi gaalopo puu maahu feleisia lolilɔ i kpaya ve ti wɛ ngafa nyamuisia gbuava nungaa hu kɛɛ heegbɛ laasi gbi bawova.
40010002	Jisia lɔ nuu puu mahu feleisia le Yesu i ti looni: haalayei, Saimɔn na ta toli a Pita kɛɛ ngi ndewei Andru kɛɛ Jemisi, Sɛbidi loi, kɛɛ ngi ndewei Jɔn;
40010003	Filipi kɛɛ Batɔlɔmiu kɛɛ Tɔmɔsi kɛɛ Matiu kɔnjɔ wɔyɔmɔi kɛɛ Jemisi, Afiɔs loi, kɛɛ Tadiu, kɛɛ
40010004	Saimɔn na ti yɛ toli a ndɔlɔ hinda madi houmɔi, kɛɛ Judasi, na i Yesu veni kɛlɛmɛi.
40010005	Yesu i numu puu maahu felei jisia lɔ loni, i vɛli ti ma yɛ, “Waa li nungei nasia gama tii yɛni a Juungaa tawao waa li Samelia yeetaa gbi hu.
40010006	A li Isrɛlblei nasia gama ti wiengɔ kia mbalangɛi nasia ta lohu.
40010007	A li wu Ngewɔ yiɛi le wɛɛ, ‘Ngelegoohu Mahayɛi lɔ na kpla.’
40010008	A heegbɛbleisia bawo, wu pomɛisia wu hee hu, wu nasia bawo nduwuma-heegbɛisia ti ti ma, wu ngafa nyamuisia gbua nungaa hu. Wu kpayei jisia majɔngalɔ gbama, faale a ngengei jisia wie la gbama.
40010009	Waa li a kanigbɔlu ɔɔ kanigole ɔɔ navoo gbi; wu pɔkiti hu;
40010010	waa li a fɛliwua bɛki ɔɔ ndoma fele ɔɔ tikpɔ. Gbamaile mahoungɔe ngengemɔi i hani na gbi majɔɔ a gbewe fa.
40010011	“Wu wuaangaa taa gbi hu ɔɔ fuula, a numu gɔli na a loko hei wu bu, wu lo ngi gama haaŋ wu gbua yeetei na hu.
40010012	Wu wuaangaa pɛlɛ gbi bu, a va yeenungaa ma wɛɛ, ‘Ndiilɛli i yɛ wu ma.’
40010013	Nasia ti yeepɛlei na bu ti loko heingaa wu bu, wu liilɛli i lo ti ma; kɛɛ tii loko heilɔ wu bu, kɛ wu liilɛlii i yaama wu ma.
40010014	Pɛlɛ ɔɔ taa tii loko heilɔ wu bu ɔɔ tii woloilɔ wu ma, wu yaa gbuama na a fufulei na gbukpulɛ a yɛ wu gɔwɔma.
40010015	“Ngi hugɛ a wue a tɔnya kɛ kpɛmbo-volei ma kuna, Ngewɔ a manulɔ Sɔdɔmblɛisia ma kɛɛ Gomɔrablɛisia i lewe tɛɛ na ma.
40010016	“A wolo! Nyaa wu loma tawao wu wiengɔe kia mbalangɛi nasia ta wili fula haningaa lia. Faale wu nɛmahu i lewe kia kaalingaa, wu yaa i haa kia mbomu kulongaa.
40010017	A wu mahugbe a nuuvuisia; ajifa ta wu houlɔ ti wu ve kootiisia wɛ, tawao ta wu lewelɔ ti hɛɛ wɛleisia bu.
40010018	Ta wu gɛndɛlɔ ti li a wue tokulɔngaa kɛɛ mahangaa gulɔ nya va, aako wu Ngowili Yekpei le ti ma kɛɛ nungaa wekei nasia Juungaa yaa a tie.
40010019	Ti lingaa a wue Kotii gulɔ, wu lii aa hɛlɛ waa yee yɛpɛ ɔɔ gbɔɔ wa nde; watii i hitingaa, na mahoungɔ wu nde a velɔ wu wɛ ngaamɛi na;
40010020	ajifa wua ii le waa yɛ yɛpɛma, wu Kɛkɛ Ngewɔ ngi Yafei mia a yɛpɛ wu hu.
40010021	“Hingeisia lɛɛnga ta ti gbɔugbɔu ndewehingeisia velɔ ti waava, tawao kɛkɛisia lɛɛngaa ta nyɔkɔ wielɔ a ti leengeisia; ndeengɛisia lɛɛngaa ta wotelɔ ti lebleisia maahu ti pie ti ti waa.
40010022	Numui gbi ta lololɔ a wue nya va. Kɛɛ numui na a liilo i to kɛlɛmɛi a bawolɔ.
40010023	Ti juuya hitɛngaa wu woma taa yila hu, a wila wu li peka hu. Gbɛɛ ngi nde wu ma a tɔnya, wɛɛ wu yengei gbɔyɔ Isrɛl yeetei kpɛlɛɛ hu pɛiŋ Nuuvu Hindoloi i ya wa.
40010024	“Kaalopo gbi ii leweni ngi Kaamɔ ma, tawao nduwɔ gbi ii leweni ngi luwɔkɛi ma.
40010025	Faale mahoungɔ kaalopoi lii i lɛli ji a hiti ngi Kaamɔ hu, nduwɛi bɛɛ ji a hiti ngi luwɔkɛi hu. Ina nungaa ti ndei yeekulɔmɔi lolinga a Biɛlsibu, ta yeendei hubleisia lolilɔ a mbiyɛ nyamungaa tewengɔ na ma.
40010026	“Faale waa luwa nungei nasia ma ti lolongɔ a wue; gbamaile na lekee gbi mawɛɛngɔ maa a gɛlɔ, tawao na gbi ndɔwungɔ a gbualɔ foofo ya.
40010027	Na nga nde wu ma kpindi hu, a nde foofo hu leeŋ, tawao na wa mɛni ndondoyia hu, a nde leeŋ kpawama.
40010028	Waa luwa nungei nasia ma ta wu gbuhɛi waa kɛɛ tɛɛ gu taa wu yafei waa; kɛ a luwa Ngewɔ ta ngi ma ajifa ta lɔ kpaya i ngi wɛ numu gbuhɛi kɛɛ ngi yafei nyanivaa jahamɛi hu.
40010029	Numu a sokele fele yeyalɔ a sɛnti yila, na hu gbi sokele yila bɛɛ ɛɛ haa ina wu Kɛkɛ ii lumani ma.
40010030	Wu wundie vulii gbawangɔe Ngewɔ yeya.
40010031	Faale waa luwa; baa lɔ wu ma kaka i lewe sokele gboto ma.
40010032	“Numui na lekee gbi a nde kpawama yɛ i nya va lɔ, hii nga pie a ngie nya Kɛkɛ na gama i ngelegoohu.
40010033	Kɛɛ numu gbi lekee a gbele nya ma kpawama, nya bɛɛ nga gbelelɔ ngi ma nya Kɛkɛ na gama i ngelegoohu.
40010034	“Waa gili la kɛ ngi wanga ndiilɛli lɔ veva dunyei ji hu; ngii wani ndiilɛli veva kɛ kɔbowa.
40010035	Ajifa, ngi waalɔ hingaleengeisia wilivaa ti kɛkɛ-ni ma, ngi nyaha-lengeisia wili ti njeni ma, ngi ndo-nyahangeisia wili ti yemɔisia ma;
40010036	numu juwu yeekpekpeisia ta yɛ a ngi heiblɛisia lɔ.
40010037	“Numui na a lo a ngi kɛkɛ ɔɔ ngi nje i lewe nya ma ɛɛ gu i yɛ a nya woomamɔ; tawao numui na a lo a ngi hindoloi ɔɔ ngi nyahaloi i lewe nya ma ɛɛ gu i yɛ a nya Woomamɔ.
40010038	Numui na ɛɛ ngi krɔsii la gbakima aa to nya wooma ɛɛ gu i yɛ a nya Woomamɔ.
40010039	Numu gbi lekee a lapi dunya lɛɛvui ngi ndɛi mabawova, a baalɔ la, kɛɛ numui na a baa a dunyama lɛɛvui ngi ndɛi nya wooma, a ndɛvui yeetɔnyangɔi majɔlɔ.
40010040	“Numui na a loko hei wu bu, i loko heini nya lɔ bu; tawao numui na a loko hei nya bu, i loko heini nya loomɔi lɔ bu.
40010041	Numui na a loko hei Ngewɔ lutui bu jifa Ngewɔ lutui a ngie, a Ngewɔ lutui yeepawei lɔ majɔɔ, tawao numui na a loko hei pɔɔnamɔ bu ajifa pɔɔnamɔ a ngie, a pɔɔnamɔ pawa lɔ majɔɔ.
40010042	A la la kɛ numu gbi lekee a nja gɔlɛi vulii ve nya gaalopoi jisia yeekulohii bɛɛ wɛ kpɔleva jifa nya woomamɔ a ngie, ɛɛ baa kulo bɛɛ a ngi mawaa.”
40011001	Kia Yesu i kpɔyɔni a kaa ji kpɛlɛɛ gɛla a ngi gaalopo puu maahu felesia i gbuailɔ yeehindei na i li Galili yeetaa wekeisia hu nunga gaava kɛɛ Ngewɔ yiɛi leva.
40011002	Ji Jɔn Nguamɔi i loni kpindiwelɛi bu i hindei nasia mɛni Kristi i yɛ pie, i ngi gaalopoisia lɛɛnga loilɔ ngi gama.
40011003	Ti ngi mɔlilɔ tɛɛ, “Bia lɔ Jɔn i ndeni yɛ biaa wama ɔɔ mu numu weka gulɔgbe?”
40011004	Yesu i kpɛmboilɔ yɛ, “A yaama wu hugɛ a Jɔn gbɔɔ wu mɛnima kɛɛ na wu tɔma:
40011005	pumublɛisia lɔ hinda lɔma gbɔma, kpɔɔkpɔblɛisia ta jia, kpɔukpɔublɛisia ta bawo ti luwui a yɛ sɛwɛ, ngolihu-lutublɛisia ta njia mɛni, haableisia ta wu hee hu, Ngowili Yekpei a le fɛɛliblɛisia ma.
40011006	Kohunɛ lɔ nasia ma nya hinda ɛɛ ti kiti!”
40011007	Kia Jɔn gaalopoisia ti wounveni yamava, Yesu i tɔtoilɔ a yɛpɛla fahii gama kɔlooni Jɔn ma yɛ, “Gbɔɔ wu lii i yɛ ma tɔva ji wu lini wolova Jɔn ma ndɔgbɔ lambɛi ma? Konipɔwɛi fɛfɛi a sɛɛjia?
40011008	Gbɔɔ wu lini tɔvaa? Hindoi ngi mayilingɔ guyɔɔ? Nungei nasia ta ti mayili guyɔɔ ta yɛ maha wɛleisia bu lɔ.
40011009	Gbɔɔ hɔɔ wu lini tɔma? Ngewɔ lutui? A tɔnya, ngi hugɛ a wue, wu numu lɔilɔ tewengɔ Ngewɔ lutu ma.
40011010	Jɔn lɔ Ngewɔ Gɔlɛi i yɛpɛni ngi va yɛ, ‘Nga nya lutui lolɔ bi gulɔ i bi welei gbatɛ bi gulɔ.’
40011011	Gbɛɛ ngi hugɛ a wue, a tɔnya, kɛ Jɔn i leweni nasia gbi ma nyahangaa ti ti leni dunyei ji hu, kɛɛ numui na kulongɔ tewengɔ nasia gbi ma ti Ngelegoohu Mahayɛi hu i leweni ngi ma.
40011012	I hiye watii na ma Jɔn i ngi Yewɔ yiɛi leni, Ngelegoohu Mahayɛi kpalɛ gboto hulɔnga tawao ndapiblaa lɔ lapima houva a kpaya.
40011013	Pɛiŋ Jɔn watii i yaa hiti, Ngewɔ lutuisia gbi kɛɛ Mojisi Jawei ti kulɔmayia leilɔ kɔlooni Ngelegoohu Mahayɛi walei ma;
40011014	tawao wu lumangaa wu la a ti wowili, Ilaija na ti ndeni tɛɛ a wa, tamia a Jɔn.
40011015	Ina ngoli gbi lɔ numu ma njia mɛniva, i wolo ji ma.
40011016	“Kɛɛ nga haableisia huma gbɛ lɔ ma? Ti gbuangɔ a jialeengeisia lɔ ti heini njɔpɔwaahu ta ti mbaangɛisia loli
40011017	tɛɛ ‘Mu nyaha-gɔli-gomɛi yee ngulei yaanga kɛɛ wuii lumani waa looli; mu haa-wuleisia yaanga kɛɛ wuii lumani waa wɔɔ.’
40011018	Ji Jɔn i wani, i yɛlɔ a sui hou tawao ɛɛ ndɔ gboli, kɛ numui gbi ti ndea tɛɛ, ‘Ngafa nyamui lɔ ngi woma’;
40011019	Nuuvu Hindoloi i wɛilɔ, a mɛhɛɛ mɛ a ndɔ gboli, kɛ numui gbi ti ndea tɛɛ, ‘A taamɔi ji lɔ lɛɛ! Ndiimɔ mia a ngie kɛɛ ndɔ gbolimɔ gbama, pawa wɔyɔblɛisia kɛɛ jumbubleisia ti ndiamɔi!’ Na hu gbi Ngewɔ nɛmahulewei yengeyii lɔ a ngi lɔnyayii gɛ.”
40011020	Tei nasia Yesu i ngi gabande yengei gbotoma wieni na, yeenungeisia tii wounveni ti jumbuisia ma, faale i tɔtoilɔ a yialaa ti ma.
40011021	I ndeilɔ yɛ, “I wama nyamuma kpa wu va Kolasi! I wama nyamuma kpa wua bɛɛ va Bɛtsaida! Ajifa ina kabande yengei nasia ti wieni wu hu i wieilɔ Taya kɛɛ Saidɔn, yeenungeisia taa bɛki yililɔ, ti nduvui gbɛkpɛi wumba kɛva kɛ ti wounvenga ti jumbuisia ma.
40011022	Gbɛɛ ngi hugɛ a wue a tɔnya, kpɛmbo-volei ma kɛyila, Ngewɔ a manulɔ Tayablɛisia ma kɛɛ Saidɔnblɛisia i lewe wu ma.
40011023	Wu Kapaniɔmblɛisia! Wu yɛ loni wu wua yekpe lɛ wu fo Ngelegoohu. Ngewɔ a wu yeilɔ jahama. Ajifa ina kabande yengei nasia ti wieni bi hu ti wieilɔ Sɔdɔm, aa yɛlɔ na kiahuna bɛɛ.
40011024	A la la kɛ kpɛmbo-volei ma kɛyila, Ngewɔ a manulɔ Sɔdɔmblɛisia ma i lewe wu ma.”
40011025	A watii na Yesu i ndeilɔ yɛ, “Kɛkɛ, ngelegoohu kɛɛ dunya yee Ndemɔi, ngi siɛgbua bi ma ajifa bi hindei jisia lɔwunga nɛmahulewebleisia ma kɛɛ hinda hugɔɔ blɛisia bi hugɛnga a ndolangaa.
40011026	Hii i na, Kɛkɛ, ajifa hii i nɛni bi wɛ pieva.
40011027	“Nya Kɛkɛ i hani gbi loko wuaanga nya yeya. Numu gbi ii Hindoloi gɔɔ kɛlee Kɛkɛi tawao numu gbi ii Kɛkɛi gɔɔ kɛlee Hindoloi kɛɛ nasia a nɛɛ ngi wɛ ngi gɛva a tie.
40011028	“A wa nya gama wua wu gahu gbɔyɔngɔ tawao kiti gbangɔngaa ti wu ma, nga yeekitiisia gbualɔ wu ma.
40011029	A nya gaiŋ wumbu kɛɛ kaa na nga kɛ; ajifa nya lii gɔlɛngɔ tawao ngii mamanini, na wiengaa wu yafeisia ta ndiilɛli majɔlɔ.
40011030	Gbamaile kaiŋ nasia nga fe wu wɛ ti bɛɛbɛɛngɔ li va la; tawao ngengei nasia nga fe wu wɛ tii kpaukpauni pieva.”
40012001	Hu ii guhani na wooma Yesu yɛlɔ jiama a pelei nyɔ-gbalɛisia hu Ndɛvu Volei ma. Ndɔlei yɛlɔ ngi gaalopoisia ma kɛ ti tɔtonga a nyɔi yalilaa ta mɛ.
40012002	Kia Farisiisia ti ji hulɔni, ti ndeilɔ Yesu ma tɛɛ, “Tɔ lɛɛ, bi gaalopoisia lɔ Ndɛvu Volei yeesawei nyanima!”
40012003	Yesu kpɛmboilɔ yɛ, “Wuii yaa kaani lɛ gbɔɔ Devidi pieni ji ndɔlei i ngi lɔni kɛɛ nasia ti yɛ ngi ma,
40012004	ji i wuaani Ngewɔ Veli bafɛi bu tia ngi mableisia ti bledii na mɛ fengɔ Ngewɔ wɛ, kia bɛɛ sawa nyanila le yɛla ti va yee bledii na mɛva kɛ lekee Saagbuablɛisia?
40012005	ɔɔ wuii yaa kaani Mojisi jawei hu ji Saagbuablɛi nasia ta yɛ Ngewɔ wɛlei bu ta Ndɛvu Volei jawei nyani kɛɛ njia gbii ti ma?
40012006	Ngi hugɛ a wue kɛ hani lɔ mbei tewengɔ Ngewɔ wɛlei ma.
40012007	Ngewɔ Gɔlɛi ndeilɔ yɛ, ‘Nya longɔ a kpekpeya wiela lɔ nungaa wekeisia gama, ngii gbeweni tohanii nasia va wa kpua a saa.’ Ina wu yɛ ji yeembui gɔɔlɔ, wuii yɛ nasia lɛɛ njia gbii ti ma.
40012008	Ajifa nya Nuuvu Hindoloi a nge nya lɔ Ndemɔ a nge Ndɛvu Volei maahu.”
40012009	Yesu i gbuailɔ mia i wuaa ti hɛɛ wɛlei bu.
40012010	Taamɔ yila yɛlɔ na ngi lokoi haangɔ. Nungaa lɛɛnga ti yɛlɔ na ti longɔ ti njia wɛlɛ Yesu ma, faale ti ngi mɔlilɔ tɛɛ, “Sawa nyanila le numu bawova Ndɛvu Volei ma?”
40012011	Yesu i kpɛmboilɔ yɛ, “Ina mbala yila lɔ wu yilaye yeya, yeembalɛi i gula ndowa hubɔngɔ hu Ndɛvu Volei ma, ɛɛ li aa kpua hu?
40012012	Nuuvu jɔngɔ i leweni poloŋ mbala ma. Faale mu jawei lumangɔe mu wɛ kpekpe wieva a nuuvu Ndɛvu Volei ma!”
40012013	Kɛ i ndenga taamɔ loko haangɔi ma yɛ, “Bi lokoi lambo.” Kɛ i taambonga mbawongɔ kia yeepekei na.
40012014	Kɛ Farisiisia ti gbuanga ti wuhitɛ ngi waava.
40012015	Kia Yesu i kɔɔni kɛ tiaa ngi mavɛɛma, i gbuailɔ yeehindei na tawao faha waa ti toilɔ ngi ma kɛ i nasia kpɛlɛɛ bawonga ti heegbɛngɔ yɛla,
40012016	i ti laahii yɛ taa ngi hinda hugɛ a numu gbi.
40012017	I ji wieilɔ aako na la i hou Ngewɔ puni ngi lutui Aisaya laa yɛ:
40012018	“Nya bɔilopoi gbelɛ ngi mbumbunga, nya liimamɔi na ngi hinda i nya liilɛlingɔ waa. Nga nya yafei yeilɔ ngi ma, tawao a nya liima hindei hugɛlɔ a nasia Juublaa yaa tie.
40012019	Ɛɛ ndablaa wie tawao ɛɛ yele gula, tawao ɛɛ njia gboto-gboto le ngeleya pele waawaisia ma.
40012020	Ɛɛ konipɔwa lɛkpɛngɔ yali aa nyimi nasia ma ti mayeingɔ, A nɔɔlɔ ngi yengei ma haaŋ numui gbi ti golo Ngewɔ jaweisia bu;
40012021	tawao kɛnyɛi gbi ta lii valalɔ ngi ma ti bawova.”
40012022	Kɛ nungaa lɛɛnga ti wanga ngi gama a taamɔ yila ngi wumungɔ, tawao ɛɛ gu aa yɛpɛ, ajifa ngafa nyamu i ngi hu. Yesu i ngi bawoilɔ na hii i gu a hinda lɔla, a yɛpɛ.
40012023	Fahii gbi ti wuhu i wuilɔ, kɛ tia ndema tɛɛ, “Ji lɔ Devidi Hindoloi le baa?”
40012024	Kia Farisiisia ti ji humɛnini, ti ndeilɔ tɛɛ, “Ngafa nyamuisia ti mahɛi Biɛlsibu mia a kpayei na ve ngi wɛ ngafa nyamuisia gbuava nungaa hu.”
40012025	Yesu i kilii na gɔɛilɔ ti yɛ pie, faale i ndeilɔ ti ma yɛ, “Ndɔlɔ gbi yeehubleisia ti blangaa, ta gɔ a ti nyɔunyɔ a nyanilɔ, tawao mbonda gbi ɔɔ taa gbi ti blangaadia, ta gɔ luahu, yeembondei ɔɔ tei na ɛɛ gbekpe.
40012026	Ina Seitana mia i Seitana gbuama nungaa hu, na a kɛlɔ kɛ ngi mableisia ti blangɔe, ta gɔ luahu; ngi mahayɛi a yee na gbekpe?
40012027	Wuaa ndema wɛɛ Biɛlsibu mia a kpayei na ve nya wɛ nga ngafa nyamuisia gbua la nungaa hu. Ye lɔ hɔɔ i kpayei na veni wu gaalopoisia wɛ ta ti gbua la? Faale wu gaalopoisia vulii lɔ ta wu lɛɛ.
40012028	Kɛɛ Ngewɔ Yafei lɔ a kpayei na ve nya wɛ nga ngafa nyamuisia gbua nungaa hu, faale Ngewɔ Mahayɛi i wilanga a walaa wu lia.
40012029	“Numu gbi ɛɛ gu aa wili kpayamɔi wɛlei bu aa ngi haakeisia gapu kɛlee a kpayamɔi yili pɛiŋ; na lɔ a wie i yaa gu i pɛlei bu gapu.
40012030	“Numui na ii nya va i gɔmalɔ a nge; numui na ɛɛ gbɔ nya ma nungaa lɛva ma, a ti vayalɔ.
40012031	Sabui ji va lɔ nga nde wu ma ngɛɛ Ngewɔ a manulɔ nungaa ma jumbu gbi va ta pie kɛɛ njia nyamu gbi ta nde, kɛɛ numu gbi lekee a njia nyamu le Ngewɔ Yafei ma, Ngewɔ ɛɛ manu ngi ma gbi.
40012032	Numu gbi lekee a njia nyamu le Nuuvu Hindoloi ma a manuma jɔlɔ; kɛɛ numu gbi lekee a njia nyamu le Ngewɔ Yafei ma ɛɛ manuma jɔɔ kunafɔ.
40012033	“Ngulu yekpei a wua a nguluwa yekpe lɔ tawao ngulu nyamui a wua a nguluwa nyamu lɔ. Numu a ngulii gɔɔ ngi wɛi ma lɔ.
40012034	Wu kaalingɛi jisia! Ji wu nyamungɔ, wa yee gu a njɛpɛ yekpe lela? Ajifa na a yɛ numu lii lavengɔ tamia a gbua ngi laa.
40012035	Numu yekpei a hani yekpengaa lɔ gbua hani yekpei nasia lia ta yɛ ngi hu, kɛɛ numu nyamui a hani nyamungaa lɔ gbua hani nyamui nasia lia ta yɛ ngi hu.
40012036	“A lala kɛ kpɛmbo volei ma, baaba yɛpɛ gbi nuuvungaa ti ndenga wɔɔ wa kona wielɔ fa.
40012037	Wu layieisia va lɔ Ngewɔ a wu lemu tawao gbɔma wu laayiɛisia va lɔ Ngewɔ a wu lɛɛ.”
40012038	Na wooma Sawei Yeekaamɔisia lɛɛnga kɛɛ Farisiisia ti ndeilɔ Yesu ma tɛɛ, “Kaamɔ, mu longɔ bi kabande hinda wie mu tɔ.”
40012039	Kɛɛ i poteilɔ ti ma yɛ, “Wu haablaa nyamui jisia tawao wuii lɔnyani a Ngewɔ! Wuaa nya mɔlima kabande hinda va kɛɛ ngɛɛ pie. Kabande hindei na lekee a ve wu wɛ tamia a na wɔɔ i Ngewɔ lutui Jona wieni.
40012040	Kia lekee wɔɔ Jona i yɛ nyɛɛ wai goohu folo sawa kɛɛ kpindi sawa va, hii lɔɔ nya nya Nuuvu Hindoloi a yɛ ndɔwu folo sawa kɛɛ kpindi sawa va.
40012041	Kpɛmbo volei ma kɛyila Ninivɛblɛisia ta hiyelɔ ti wu lɛɛ ajifa ti wounveilɔ ti jumbuisia ma ji Jona i Ngewɔ yiɛi lɛni ti ma; tawao gbɛɛ ngi hugɛ a wue, hani lɔ mbei tewengɔ Jona ma.
40012042	Kpɛmbo volei ma kɛyila Siiba yeenyaha-mahɛi a hiyelɔ i wu lɛɛ ajifa i gbuailɔ ngi lɔlei hu, i jia huguhangɔ waa wolovaa nɛmahulewe gaa na ma Mahɛi Sɔlɔmɔn i yɛ kɛ, tawao gbɛɛ ngi hugɛ a wue, hani lɔ mbei tewengɔ Sɔlɔmɔn ma.”
40012043	“Ngafa nyamui i gbuangalɔ numui hu, a lewetewelɔ ndɔlɔ hubengɔi hu a heima gɔkɔli kɛɛ ɛɛ tɔ.
40012044	A ndelɔ nɛmahu yɛ, ‘Nga yamalɔ nya wɛlei na bu ngi gbuani na.’ I yamangalɔ, a male popongɔ, na yilangɔ, na gbatɛngɔ pandaa.
40012045	A gbualɔ, i li, i wa a ngafa wɔfla wekangaa, ti nyamungɔ tewengɔ ta vulii ma, tia tieni ti hei na. Numui na gɛlɛmɛi a yɛ nyamuni i lewe tɔtomɛi ma. Namia a numu nyamui nasia wie ti na a foloi ji.”
40012046	Yesu i loni yɛpɛmaa nungeisia gama kɛ ngi nje kɛɛ ngi ndewehingeisia ti wanga, ti lo ngitii ya, ti longɔ tia tieni ti yɛpɛ.
40012047	Faale nungei nasia ti yɛ na yeengila i ndeilɔ ngi ma yɛ, “Kafai lɛ, bi nje tia bi ndewehingeisia lɔ looni ngitii ya ti longɔ wua tieni wu yɛpɛ.”
40012048	Kɛɛ Yesu i poteilɔ yeenumui na ma yɛ, “Ye lɔ nya nje le? Yeeni lɔ nya ndewehingeisia a tie?”
40012049	Kɛ i loko longa ngi gaalopoisia ma yɛ, “Nya nje gbe kɛɛ nya ndewehingeisia!
40012050	Numui na lekee a nya Kɛkɛ na i ngelegoohu ngi liima hindei wie ta lɔ nya ndewehindoi le kɛɛ nya ndewe nyahaloi kɛɛ nya nje.”
40013001	Folo yakpei na ma Yesu i gbuailɔ pɛlei bu i li i hei Galili Wopei gbla nuungaa gaavaa.
40013002	Faha lakpa waa ti ngi gaalɛilɔ, kɛ i wilinga ndɛndɛ yila hu i hei, fahii gbi tia ti looni kakpoi ya.
40013003	I hinda gboto hugɛilɔ a tie dɔmii hu yɛ, “Taamɔ yila i liilɔ wɔɔ tuhani galei valima ngi gbalɛi hu.
40013004	Kia i yɛ falima, yeetuhani galei lɛɛnga i gulailɔ pele galei ma, kɛ ŋɔningɛisia ti waa ti ngɔyɔ.
40013005	Tuhani galei lɛɛnga i gulani fawa lɔlɔmɛi lɔ mia pɔlɛi yɛngɔ yɛla na fɛlɛfɛlɛ fawei ya. Ti humbuilɔ a vale ajifa pɔlɛi ii yɛ yekpeni fawei ya.
40013006	Kɛɛ kia foloi i lɛni, i yeetuhani valeisia mɔilɔ; tawao jifa yeehapiisia tii guni a yeilaa poloŋ, yeetuhanisia ti beilɔ.
40013007	Tuhani galei lɛɛnga ti gulani ngaali lɔlɔmɛi lɔ, kɛ ngaali bɛɛ i valea, i wɔpɔ, i tuhanii magbɔle, yeetuhanii ii gbekpeni.
40013008	Kɛɛ tuhani galei yeemɔniisia ti gulani ndɔlɔma yekpei lɔ, ti wua kpoto, tɛnga hɔndɔ yila, tɛnga numu sawa gbɔyɔngɔ, tɛnga numu gbɔyɔngɔ maahu puu.”
40013009	“Numui na ngoli i ngi ma njia mɛniva, i wolo ji ma.”
40013010	Kɛ Yesu gaalopoisia ti wanga ngi gama ti ngi mɔli tɛɛ, “Gbɛe ba nungei jisia gaa dɔmii hu?”
40013011	Yesu i kpɛmboilɔ yɛ, “Ngewɔ i lumanga ngelegoohu mahayɛi yeetɔnya lɔwungɔisia hugɛva a wue, kɛɛ ii lumani ti wɛ.
40013012	Gbamaile numui na hani i ngi yeya, mato a velɔ ngi wɛ, aako i gboto waa ngi yeya; kɛɛ numui na hani ii ngi yeya, Ngewɔ a na wuloi bɛɛ gbualɔ ngi yeya a yɛ ngi yeya.
40013013	Nga ti gaa dɔmii hu lɔ aako ti kpee kɛɛ tɛɛ tɔ tawao ti wolo kɛɛ tɛɛ mɛni, tawao tɛɛ mbugɔɔ.
40013014	Tia mia ti pienga Ngewɔ layiɛi la hounga i puni Aisaya laa yɛ, ‘Nungei jisia ta wololɔ kaka, kɛɛ tɛɛ mbugɔɔ tawao ta kpelɔ kaka kɛɛ tɛɛ tɔ,
40013015	ajifa tɛɛ gu a gilila, tawao ti ti wolisia laagbɔwunga, ti ti yamɛisia liwinga, aako taa hinda lɔ a ti yamɛisia, ti njia mɛni a ti wolisia, ti hinda hugɔɔ a ti nɛmahuisia, ti wote nya gama ngi ti bawo.’
40013016	“Kɛɛ wu yamɛisia ti lubangɔe ajifa ta hinda lɔ, kɛɛ wu wolisia ajifa ta njia mɛni.
40013017	Gbɛɛ ngi hugɛ a wue a tɔnya kɛ Ngewɔ lutui gboto kɛɛ Ngewɔblaa weka gboto ti longɔ yɛla waa ti na hulɔ wu hulɔma kɛɛ tii hulɔni, tawao ti longɔ yɛla waa ti na mɛni wu mɛnima kɛɛ tii mɛnini.”
40013018	“A wolo hɔɔ wu tuhani galɛ valimɔi yeedɔmii yeembui humɛni.
40013019	Numu gbi i Ngewɔ Mahayɛi yeengoowili mɛningaa kɛɛ ii yeembui gɔɔ, Seitana a walɔ i kpua ngi lii hu; jisia mia tuhani galei nasia a tie ti gulani pele galei ma.
40013020	Tuhani galei nasia ti gulani fawa lɔlɔmɛi tia mia a nungei nasia ta Ngowili Yekpei mɛni, ti mbumbu a kohunɛ ngaama;
40013021	kɛɛ ɛɛ yei panda ti lii hu, tawao ta houlɔ mba watii wulo va. Kɛɛ ji lekee kpundɛ ɔɔ juwuya a hiye kɔlooni yeengoowili ma, kɛ ti gbenga ma ngaama.
40013022	Tuhani galei nasia ti gulani ngaali lɔlɔmɛi tia mia a nungei nasia ta Ngowili Yekpei mɛni, kɛ dunyei ji yeendiihɛlɛisia kɛɛ kpatɛi yeemanii ti Ngewɔ yiɛi gbolenga, i gbua ti liihu tɛɛ wua kulo bɛɛ.
40013023	Tuhani galei nasia ti gulani ndɔlɔ yekpei ma tia mia a nungei nasia ta Ngowili Yekpei mɛni, ti mbugɔɔ gbalauŋ; ta wielɔ kia ngulii nasia na ta wua kpoto, tɛnga hɔndɔ yila, tɛnga numu sawa gbɔyɔngɔ, tɛɛnga numu gbɔyɔngɔ maahu puu.”
40013024	Yesu i dɔmii weka gbuailɔ ti wɛ yɛ, “Ngelegoohu Mahayɛi gbuangɔ a taamɔ yila lɔ i tuhani huwu yekpe lekee wuni ngi gbalei hu.
40013025	Numui gbi ti yɛ njii hu lɔ a kpindi yila kɛ ngi juwui i ya i lɛtii galei vali yeekpalɛi hu i li ngiɛ.
40013026	Kia tuhani galeisia ti valeni kɛ lɛtii bɛɛ i valea.
40013027	Taamɔi yengebleisia ti wɛilɔ ngi gama tɛɛ, ‘Ndemɔi, tuhani galɛ yekpei lekee ii le baa pu bi gbalei hu? Lɛtii i hiyenga mi lɔ kungɔ na kpalɛi hu gbi?’
40013028	Kɛ i ndenga yɛ, ‘Nya juwui mia i ji wienga.’ Ngengeblɛisia ti ngi mɔlilɔ tɛɛ, ‘Bi longɔe hɔɔ mu li mu yeelɛtii gbua?’
40013029	Kɛ i kpɛmbonga yɛ, ‘Sawo, waa lo lɛtii wukpuama waa tuhani bɛɛ wukpua.
40013030	Tuhani tia lɛtii ti lo na ti lewe-gbelei i hiti. Yeewatii na, nga ndelɔ mba lewebleisia ma ngɛɛ ti lɛtii yese lɛma ti ngili, ti yeengiliisia mɔ; na wooma ti tuhani ta ngi lewe ti tɛ nya gbuwui laa.’ ”
40013031	Yesu i dɔmii weka gbuailɔ ti wɛ yɛ, “Ngelegoohu Mahayɛi gbuangɔ a hakpɛi na lɔ ta toli a Mɔstad yeekaalɛi na taamɔ yila i puni ngi gbalei hu.
40013032	I guloni tuhani galei kpɛlɛɛ ma, kɛɛ ji a lakpa a lewelɔ hakpa gbi ma, ŋɔningɛisia ta tei lo ngi bekeisia hu.”
40013033	Yesu i gbɔma dɔmii weka gbuailɔ ti wɛ yɛ, “Ngelegoohu Mahayɛi gbuangɔ a hani na lɔ a pie bledii a ve nyaapo yila i mbumbuni i ngahupu a lɛwɛ vuka busɛ yila i lo huti ma haaŋ gbi i ve i yɛ buufa.”
40013034	Yesu i hindei jisia kpɛlɛɛ hugɛni a fahiisia dɔmingaa hu lɔ; ɛɛ luma aa ti gaa a hani gbi ina dɔmii hu ii le.
40013035	I ji wieilɔ aako Ngewɔ layie la i hou na i puni ngi lutui laa yɛ, “Nga dɔmingaa lɔ gbua ji nga yɛ yɛpɛma ti gama, nga tɔnyangaa hugɛlɔ a tie ndɔwungɔ i hiye wɔɔ dunyei gbatɛ-gbelei ma.”
40013036	Kia Yesu i gbuani fahii gama i li pɛlei bu, ngi gaalopoisia ti wɛilɔ ngi gama tɛɛ, “Dɔmii na kɔlooni ngaali na ma i yɛ kpalɛi hu yeembui gɛ a mue.”
40013037	Yesu i kpɛmboilɔ yɛ, “Numui na i tuhani galɛ yekpei wuni ngi gbalei hu tamia a Nuuvu Hindoloi;
40013038	kpalɛi mia a dunyei; tuhani galɛ yekpei mia a nungei nasia ngelegoohuliblɛisia a tie; lɛtii mia a Seitana woomableisia,
40013039	tawao kpala lamɔi juwui na i lɛtii wuni kpalɛi hu tamia a Seitana. Mba lewe-gbelei lɔ a dunyei gbɔyɔ-gbelei tawao mba lewebleisia mia a malikeisia.
40013040	Kia lekee ta lɛtii lɛla ma, ti mɔ, hii yeehinda yakpei na a wie dunyei gbɔyɔ-gbelei.
40013041	Nuuvu Hindoloi a ngi malikeisia lolɔ ti nasia gbi lɛma ta pie nungaa ta jumbu wie kɛɛ jumbubleisia gbi ti ti wɔyɔ Ngelegoohu Mahayɛi hubleisia lia.
40013042	Na wooma ta ti wililɔ ngɔmbu lakpa waa hu mia ta yɛ na ta wɔɔ, ta ti yɔngɔlii yaamɛ.
40013043	Ngewɔ liima hinda wieblɛisia tia ta voolɔ kia foloi na ti Kɛkɛ Mahayɛi hu. Numui na ngoli i ngi ma njia mɛniva, i wolo ji ma.
40013044	“Ngelegoohu Mahayɛi wiengɔe kia kpatɛi na ndɔwungɔ kpala yila hu. Kia taamɔ yila i kɔkɔni, i mawɛɛlɔ, i li a kohunɛ, i ngi yeya-hani gbi majia, i yaama i yeekpalɛi na yeya yeemamɔi ma.
40013045	“Ngelegoohu Mahayɛi gbuangɔ gbɔma a felegɔmɔ yila lɔ a kani yekpengaa gɔkɔli ngeyava.
40013046	Kia i yeekpekpe yila lɔni ngi jɔngɔi wɔlɔngɔ waa, i liilɔ i ngi yeyahani gbi majia, i ngeya.
40013047	“Ngelegoohu Mahayɛi gbuangɔ gbɔma a nyɛgbɛbomɛi lɔ na nyɛɛ gbɛbleisia ti pilini gboyei hu, nyɛɛ laasii gbi ti gɔwɔ la.
40013048	Kia nda i veni, nyɛɛ gbɛbleisia ti ndalɛilɔ ti tɛ ngiyei ma, ti hei, ti huwɔyɔ, ti yeekpekpeisia wu ti haakeisia hu, ti yeenyamuisia wili.
40013049	Hii a wie dunyei gbɔyɔ-gbelei. Ngewɔ malikeisia ta walɔ ti numu nyamuisia wɔyɔ yeekpekpeisia lia,
40013050	ti ti wili ngɔmbu lakpa waa hu, mia ta yɛ na ta wɔɔ ta ti yɔngɔliisia yaamɛ.”
40013051	Kɛ Yesu i ti mɔlinga yɛ, “Wu dɔmii jisia gbi yeembui gɔnga na?” Ti kpɛmboilɔ tɛɛ, “Mu kɔɔnga.”
40013052	Kɛ i ndenga ti ma yɛ, “Ji a kɛlɔ hɔɔ kɛ Sawei Yeekaamɔ gbi a wote a nya Woomamɔ Ngelegoohu Mahayɛi hu ngi wiengɔe kia Kpatɛmɔ i na, a gbua a hani ninangaa kɛɛ hani wovangaa ngi gbatei hu.”
40013053	Kia Yesu i kpɔyɔni a dɔmii jisia gbuala, i gbuailɔ yee hindei na,
40013054	i yaama ngi yee taahu. I nungaa gaailɔ ti hɛɛ wɛlei bu tawao nasia ti ngi woo mɛnini ti wuhu i wuilɔ, ta ti nyɔunyɔ mɔli tɛɛ, “Mi lɔ taamɔi ji i nɛmahulewe bondei ji jɔni na kɛɛ kpayei kabande yengei jisia wieva?
40013055	Kapindɛi loi yaa a ngie? Ngi nje yaa a Meri, tawao ngi ndewengeisia yaa a Jemisi kɛɛ Josɛfi kɛɛ Saimɔn kɛɛ Judasi?
40013056	Mua ngi ndewe nyaha leengeisia gbi ii le mua yɛ heini mbei? Mi lɔ hɔɔ i ji kpɛlɛɛ jɔni na?”
40013057	Kɛ ti gbelenga ngi ma. Kɛɛ Yesu i ndeilɔ ti ma yɛ, “Bagɔma lɔ Ngewɔ layia-lemɔi ma hinda gbi kɛ lekee ngi yeetaahu kɛɛ ngi bondeisia lia.”
40013058	Ii kabande hinda gboto wieni n a ajifa tii yɛ lani a ngie.
40014001	A watii na, Galili yeemahɛi Hɛlɔd i Yesu malɔwɔ mɛnilɔ.
40014002	I ndeilɔ ngi mableisia ma yɛ, “Jɔn Nguamɔi vulii mia i vulua i hiyea hee hu; na vamia kpayei na i ngi wɛ kabandeisia wieva.”
40014003	Ajifa Hɛlɔd i pieilɔ yese ti Jɔn hou, ti jɔwɔi gula ngi ma, ti ngi wili kpindiwɛlei bu Hɛlɔdias va, ngi ndewei Filipi nyahɛi.
40014004	Ajifa Jɔn i yɛlɔ ndeni Hɛlɔd ma yɛ, “Ii wɔnani bi va Hɛlɔdias jɔva a bi nyaha laa.”
40014005	Hɛlɔd longɔ yɛla i Jɔn waa kɛɛ i luwɛilɔ nungeisia ma ajifa ti Jɔn wumbuni a Ngewɔ lutui lɔ.
40014006	Kɛɛ kia Hɛlɔd le-volei i hitini ma, Hɛlɔdias nyahaloi i lolilɔ fahii na gulɔ, i nɛɛ waa Hɛlɔd wɛ,
40014007	kɛ i Lahei wumbunga ngi gama yɛ, “Ngi jondunga hani gbi veva bi wɛ ba mɔli.”
40014008	Kia ndopoi ngi nje i puni la ngi laa, i ndeilɔ Hɛlɔd ma yɛ, “Jɔn Nguamɔi wui ve mbɛ yakpe pletii hu.”
40014009	Mahɛi lii i nyanilɔ ji mɛniva kɛɛ Lahei na va i mbumbuni komɛ hubleisia yaama, i ndeilɔ yɛ ndopoi liimɛi i wie.
40014010	Faale i numu loilɔ ti Jɔn wui lewe nga kpindiwɛlei bu.
40014011	Ti wɛilɔ a yeengui pletii hu ti fe ndopoi wɛ, ta bɛɛ i li la ngi nje wɛ.
40014012	Jɔn gaalopoisia ti wɛilɔ ti li a ngi womɛi, ti kpɔwu, ti li ti hugɛ a Yesu.
40014013	Kia Yesu i Jɔn haalɛi humɛnini, i gbuailɔ na a ndɛndɛi hu wee, ta yakpe i li mia na yaa louŋ. Kɛɛ kia fahiisia ti mɛnini, ti gbuailɔ ti lɛisia hu ti to ngi ma a gɔwɔma wee.
40014014	Kia Yesu i gbuani ndɛndɛi hu, i faha lakpa waa lɔilɔ; kɛ ti mamamau i ngi lɔnga, i ti heegbɛblɛisia bawo.
40014015	Kia kpɔkɔ i wɛlɛni, ngi gaalopoisia ti wɛilɔ ngi gama tɛɛ, “Ndɔgbɔ lambama lɔ a mbei tawao foloi i gulanga na. Gbe fahii jisia ma ti li fuleisia hu ti mɛhɛɛ yeya ti mɛ.”
40014016	Yesu i ndeilɔ yɛ, “Maa ii houni ti li. Wua vulii a ti gɔ a mɛhɛɛ ti mɛ!”
40014017	Ti ndeilɔ ngi ma tɛɛ, “Na lekee i mu yeya mbei tamia a bledii gbuha lɔɔlu kɛɛ nyɛɛ fele.”
40014018	Yesu i ndeilɔ yɛ, “A wa la mbei nya gama.”
40014019	Kɛ i ndenga yɛ nungeisia ti hei kpiti ya. Kɛ i bledii lɔɔlii kɛɛ nyɛɛ felei wumbunga, i ngeleya gbe, i siɛgbua Ngewɔ ma, i ngaingai, i fe ngi gaalopoisia wɛ, ti kɔlɛkɔlɛ fahiisia ma.
40014020	Numui gbi ti mɛhɛɛ na mɛilɔ ti goo i ve. Kɛ ngi gaalopoisia ti yeengaingaingɔi yeemɔnii lɛnga ma kungɔ a samba puu maahu fele.
40014021	Hingei nasia ti mɛhɛɛ na mɛni ti gungɔ yɛla a tauji lɔɔlu, tii nyahangɛisia kɛɛ ndeengɛisia gbawani.
40014022	Na wooma Yesu i pieilɔ ngi gaalopoisia ti wili ndɛndɛi hu ti li njɛi wooma ngi gulɔ, ta i lo kpɔkɔ veva fahii wɛ.
40014023	Kia i kpɔyɔni a kpɔkɔ vela fahii wɛ, kɛ ta yakpe i lɛnga ngiye yila hu Ngewɔ vɛliva. Ji kpɔkɔ i wɛlɛni, ta yakpe lɔ i yɛ na;
40014024	tawao a watii na ndɛndɛi maguhangɔ yɛla Popɛi lia, njagateisia ta hɔwɔ ndɛndɛi ma ajifa fɛfɛi wotengɔ yɛla ti maahu.
40014025	A ngewohu gbindi, Yesu i wɛilɔ ngi gaalopoisia gama, a jia njɛi ya.
40014026	Ji ti ngi lɔni a jia njɛi ya, ti luwɛilɔ waa tɛɛ, “Ndɔwumɔi mia!” kɛ ti yelei gulanga.
40014027	Kɛɛ Yesu i yɛpɛilɔ ngaama ti gama yɛ, “A wu lii gba, nya mia. Waa luwa.”
40014028	Kɛ Pita i yɛpɛnga yɛ, “Ndemɔi, ina bia vulii mia, nde nya ma ngi jia njɛi ya ngi wa bi gama.”
40014029	Yesu ndeilɔ ngi ma yɛ, “Wa!” Kɛ Pita i gbuanga ndɛndɛi hu, i tɔto a jialaa njɛi ya a li Yesu gama.
40014030	Kɛɛ kia i fɛfɛi gbayayii lɔni, i luwɛilɔ, kɛ i tɔtonga a lɔmbula. Kɛ i yelei gulanga yɛ, “Ndemɔi, nya bawo!”
40014031	Yesu i ngi lokoi lamboilɔ ngaama i ngi hou, yɛ ngi ma, “Bi layii a Ngewɔ i guloni kpa! Gbɛe bi sekani nya hu?”
40014032	Ti veenjɔ ti wililɔ ndɛndɛi hu kɛ vivii hu i lewea.
40014033	Kaalopoi nasia ti yɛ ndɛndɛi hu ti mawɛɛlɔ ngi gɔɔbu tɛɛ, “A tɔnya Ngewɔ Hindoloi vulii lɔ a bie!”
40014034	Ti njɛi leweilɔ ti wa Gɛnisalɛt lɔlei hu.
40014035	Kia yeendɔlɛi na hubleisia ti ngi gɔɔni, ti nunga lɔilɔ yeetatei na hu gbi, ti wa a heegbɛblɛisia gbi ngi gama.
40014036	Ti ngi manɛnɛilɔ tɛɛ i luma yeeheegbɛblɛisia ti jaa lekee bɛɛ a ngi bobani yeengoliyɛi; tawao nasia gbi ti jaani la, ti bawoilɔ.
40015001	Na wooma Farisiisia lɛɛnga kɛɛ Sawei Yeekaamɔisia ti gbuailɔ Jelusalɛm ti wa Yesu gama ti ngi mɔli tɛɛ,
40015002	“Gbɛe bi gaalopoisia tɛɛ sawei nasia hou mu maadani ti ndani wɔɔ? Ajifa tɛɛ ti yeya wua pɛiŋ a nguayii ji ta yɛ mɛhɛɛ mɛma.”
40015003	Yesu i kpɛmboilɔ yɛ, “Gbɛe wua vulii wa Ngewɔ jawei nyani aako wu jia a wɔwɔmableisia ti gaai?
40015004	Gbamaile Ngewɔ ndeilɔ yɛ, ‘Baa gɔɔ bi kɛkɛ ma kɛɛ bi nje,’ yɛ gbɔma, ‘Numu gbi lekee a njia nyamu le kɔloongɔ ngi kɛkɛ ma ɔɔ ngi nje, mahoungɔ ti ngi waa.’
40015005	Kɛɛ wua wuaa nungaa gama wɛɛ, Ina hani lɔ numu yeya a gu a gbɔla la ngi kɛkɛ ma ɔɔ ngi nje, kɛɛ i nde yɛ ‘i yeehani na venga Ngewɔ wɛ,’ kɛ kpa gbi ii yaa ngi ma baa gɔvaa ngi kɛkɛ ma ɔɔ ngi nje.
40015006	Hii wu Ngewɔ layie hunyaninga aako wa nungaa gaa a wu maadani ti jawei.
40015007	Baayablaa lɔ a wue! Ngewɔ lutui Aisaya i tɔnya yia lɔ leni wɔɔ kɔlooni wu ma, ji i nyɛini yɛ Ngewɔ yɛ,
40015008	‘Nungei jisia ta baa ve nya wɛ a ti lɛi lɔ kɛɛ ti liisia maguhangɔ poloŋ a nge.
40015009	Gbama mia a fɛlii hɛi na ta nya vɛli la ajifa ti nuuvu jawa gbatɛngɔisia lɔ gɛma a nungaa piengɔ bɛɛ nya jaweisia mia.’ ”
40015010	Kɛ Yesu i fahii lolinga ngi gama i nde ti ma yɛ, “A wolo ji ma ngi ndema, wu yeembui gɔɔ.
40015011	Mɛhɛɛi na numu a mɛ ta ii le aa yɛ ngi manɔhɔma Ngewɔ yaama kɛlee na a gbua ngi laa, tamia a numu manɔhɔ Ngewɔ yaama.”
40015012	Kɛ ngi gaalopoisia ti wanga ngi gama ti ngi mɔli tɛɛ, “Bi kɔɔlɔ kɛ na bi ndeni i gbalɛilɔ Farisiisia ma?”
40015013	Yesu kpɛmboilɔ yɛ, “Tuhani gbi lekee nya Kɛkɛ na Ngelegoohu ii le aa hii, a pukpualɔ.
40015014	Ti hinda aa gbewe wu ma! Pumublaa mia a tie ti pelei gɛma a pumublaa wekeisia, tawao pumumɔ i longaa ngi mbaa pumumɔ gulɔ pele gɛva a ngie, ti veenjɔ ta gulalɔ a ndowei.”
40015015	Pita i yɛpɛilɔ yɛ; “Njɛpɛi na bi ndeni yeembui gɛ a mue.”
40015016	Yesu i ndeilɔ ti ma yɛ, “Kiahuna bɛɛ wu nɛmahu ii yaa leweni aa lewee nungaa wekeisia ma?
40015017	Wuii kɔɔ kɛ hani gbi lekee numu a nguaa laa a li ngi goi hu lɔ, i lewe i gbua ngi goohu?
40015018	Kɛɛ hindei nasia ta gbua numu laa ta hiye numu lii hu lɔ, tawao tia mia ta numu manɔhɔ Ngewɔ yaama.
40015019	Ajifa kili nyamuisia ta gbua numu lii hu lɔ ta wa a numu waalɛi, pue gbualei, sɔɔ nyamui wielei, humɛi, ndɛ-jeli wuaalei kɛɛ njafɛi.
40015020	Hinda nyamui jisia mia ta numu manɔhɔ Ngewɔ yaama; kɛɛ mɛhɛɛ mɛlaa a tokoi na mawuangɔ ii le ɛɛ numu manɔhɔ Ngewɔ yaama.”
40015021	Yesu i gbuailɔ mia i li Taya kɛɛ Saidɔn yeetatei hu.
40015022	Kenaan nyaapo yila i yɛ heini yeendɔlɛi na hu i wɛilɔ ngi gama yɛ, “Devidi Hindoloi, nya mamamau lɔ, Ndemɔi! Ngafa nyamu lɔ nya nyahaloi hu tawao ngi yɛyii nyamungɔ waa le.”
40015023	Kɛɛ Yesu ii njia yakpe bɛɛ lɛni ngi gama. Kɛ ngi gaalopoisia ti wanga ngi gama ti ngi manɛnɛ tɛɛ, “Pie i li, ajifa taa toma mu ma a sɔlɛ bondei ji!”
40015024	Kɛ Yesu i potenga yɛ, “Ngewɔ i nya loonga lekee Isrɛlblei nasia lɔ gama ti wiengɔ kia mbalangɛi nasia na ta lohu.”
40015025	Kia nyaapoi i ji mɛnini kɛ i wanga i gula Yesu gɔwɔbu yɛ, “Ndemɔi, gbɔ nya ma!”
40015026	Yesu i poteilɔ yɛ, “Ii nyandeni ndengeisia ti mɛhɛɛ wumbuva bi pu ngilangɛisia wɛ.”
40015027	Nyaapoi i poteilɔ yɛ, “Tɔnya le, Ndemɔi, kɛɛ ngilangɛisia vulii bɛɛ ta mɛhɛɛ gbukpui nasia lɔ mɛ ta gbua ti loblɛisia ti tebii ma ta gula.”
40015028	Kɛ Yesu i potenga i nde ngi ma yɛ, “Nyapoi, bi layii a nge ngɔlɔngɔ waa le! Na bi longɔ la a wielɔ bi wɛ.” Ngi nyahaloi i bawoilɔ ngaamɛi na.
40015029	Yesu i leweilɔ mia ma i li a Galili Wopei gbla wee. I lɛilɔ ngiye yila hu i hei na.
40015030	Faha waa ti wailɔ ngi gama a nasia tɛɛ gu a jialaa kɛɛ maleteblaa kɛɛ pumublaa kɛɛ mumuisia kɛɛ heegbɛ gboto weka ti ti la ngi gɔwɔbu, kɛ i ti bawonga.
40015031	Fahii gbi ti wuhu i wuilɔ ji ti tɔni mumuisia ta yɛpɛ, maleteblaa ti bawongɔ, nasia tii yɛ gu a jialaa ta jia, pumublaa ta hinda lɔ; kɛ ti Isrɛlblɛisia ti Yewɔɛi latonga.
40015032	Yesu i ngi gaalopoisia lolilɔ ti wa ngi gama, kɛ i ndenga yɛ, “Nungei jisia ti mamamau i nya lɔnga ajifa mua tieni mu lewenga na njii sawa va tawao mɛhɛɛ ii yaa ti yeya. Ngii loni ngi ti vaya ina ngii ti gɔni a mɛhɛɛ ajifa ta gelulɔ pelei hu.”
40015033	Kɛ ngi gaalopoisia ti ngi mɔlinga tɛɛ, “Mi lɔ ma mɛhɛɛ jɔɔ na ndɔgbɔ lambɛi ji ma i gu a faha bondei ji?”
40015034	Yesu i ti mɔlilɔ yɛ, “Bledii gbuha lolɛ mia i wu yeya?” Kɛ ti kpɛmbonga tɛɛ, “Bledii gbuha wɔfla kɛɛ nyɛɛ mumu sɛkɛngɔ.”
40015035	Kɛ Yesu i pieilɔ nungeisia ti hei ndɔmɛi.
40015036	Kɛ i bledii gbuha wɔfla wumbunga kɛɛ nyɛi, i siɛgbua Ngewɔ ma, i ngaingai, i fe ngi gaalopoisia wɛ, ti kɔlɛkɔlɛ nungeisia ma.
40015037	Numui gbi ti mɛilɔ ti goi i ve. Kɛ kaalopoisia ti yeengaingaingɔi yeemɔnii wumbunga kungɔ a samba wɔfla.
40015038	Hingei nasia ti mɛhɛɛ na mɛni ti yɛ tauji naani, nyahangaa kɛɛ ndengaa tii ma.
40015039	Kɛ Yesu i vɛlinga fahii ma, i wili ndɛndɛ yila hu, i li Magadan latei hu.
40016001	Farisiisia lɛɛnga kɛɛ Sadusiisia ti wɛilɔ Yesu gama ti longɔ ti ngi gɔlɛ, famia ti ndeilɔ ngi ma tɛɛ i kabande hinda yila wie ti wɛ kɛva kɛ Ngewɔ gbayei lɔ ngi hu.
40016002	Kɛɛ Yesu i kpɛmboilɔ yɛ, “Foloi i yaa gulama, wa ndelɔ wɛɛ, ‘Ndɔma a nyandelɔ sina, ajifa ngelei ma gbɔwungɔ.’
40016003	I yaa a ngenda tɛtei wa ndelɔ wɛɛ, ‘Vivii i gulamaa ajifa ngelei ma gbɔwungɔ tawao magbindingɔ.’ Wa ngeleima gbelɔ wu kɛ gbɔɔ i wama wiema kɛɛ tɔmaseli jisia ti gɛma kiahuna wɛɛ gu a fasaila!
40016004	Wu haablei jisia wu nyamuni kpa tawao wu gafiyani kpa a Ngewɔ! Wuaa kabande hinda huvɛlima nya ma, kɛɛ kabande hinda gbi ɛɛ wie wu wɛ kɛlee Jona gabande hindei.” Kɛ i ti longa i li.
40016005	Ji kaalopoisia ti Popɛi leweni, ti li yeekaka wekei ma, ti lemailɔ a lila a bledii.
40016006	Yesu i ndeilɔ ti ma yɛ, “A wu mahugbe a Farisiisia kɛɛ Sadusiisia ti yisti.”
40016007	Kɛ ti tɔtonga a yɛpɛlaa luahu tɛɛ, “I ji lengalɔ jifa muii wani a bledii gbi.”
40016008	Yesu i na gɔɛilɔ ti yɛ nde kɛ i ti mɔlinga yɛ, “Gbɛe wu yɛpɛma luahu kɔlooni bledii vɛli ma? Wu layii a nge i guloni kpa!
40016009	I yee na wu wuhu baangɔ hii kiahuna bɛɛ? Ii loni wu nɛmahu ji ngi bledii gbuha lɔɔlii yaingaini hindo tauji lɔlisia va samba lolɛ mia yeemɔnii i ndaveni?
40016010	Ɔɔ gbɔma bledii gbuha wɔflei hindo tauji naanisia va, samba lolɛ mia wu ndaveni a yeemɔnii?
40016011	I yee na wuii kɔɔni kɛ bledii yɛpɛ ii le nga yɛ ndema wu ma ji ngi ndeni ngɛɛ wu wu mahugbe a Farisiisia kɛɛ Sadusiisia ti yisti!”
40016012	Kaalopoisia ti kɔɛilɔ na kɛ i ti laahima kɔlongɔ kaa na lɔ ma Farisiisia kɛɛ Sadusiisia ti yɛ nungaa gaa la, yisti na ii le a pie bledii a ve.
40016013	Yesu tia ngi gaalopoisia ti liilɔ tatei na hu i Siisaria Filipai gblanga kɛ i ti mɔlinga yɛ, “Nungaa tɛɛ ye lɔ a nya nya Nuuvu Hindoloi?”
40016014	Ti kpɛmboilɔ tɛɛ, “Nungaa lɛɛnga tɛɛ Jɔn Nguamɔi mia a bie, pekeisia tɛɛ Ilaija, pekeisia gbɔma tɛɛ Jɛrimaya ɔɔ Ngewɔ lutui wekeisia yilayee.”
40016015	Kɛ i ti mɔlinga yɛ, “Ɔɔ wua? Wua wɛɛ ye lɔ a nge?”
40016016	Saimɔn Pita i kpɛmboilɔ yɛ, “Bia lɔ Ngewɔ Maha Heingɔi a bie, kunafɔ Yewɔɛi ngi Hindoloi.”
40016017	Yesu poteilɔ yɛ, “Hooyoo, Saimɔn, Jɔn loi! Ajifa tɔnyɛi ji bi ndenga ii gbuani nuuvu gbi gama; nya Kɛkɛ na i ngelegoohu ta mia i kɛni a bie.
40016018	Faale, ngi nde bi ma, Pita, fawa gɔtii mia a bie, tawao yeefawei ji ma lɔ nga nya Vahɛi lɛma na tawao hee vulii bɛɛ ɛɛ gu aa temaya jɔɔ yeepɛlei maahu kunafɔ.
40016019	Nga Ngelegoohu Mahayɛi yeejiiwiisia velɔ bi wɛ, tawao hinda gbi lekee ba mabali dunya, Ngewɔ a maabalilɔ, tawao hinda gbi lekee ba luma ma dunya, Ngewɔ a lumalɔ ma.”
40016020	Kɛ Yesu i ndenga ngi gaalopoisia ma yɛ taa hugɛ a numu gbi kɛ ta lɔ Ngewɔ Maha Heingɔi a ngie.
40016021	I hiye watii na ma, Yesu tɔtoilɔ a ndela ngi gaalopoisia ma gbalauŋ yɛ, “Nga lilɔ huɛɛŋ Jelusalɛm, kpakoleisia kɛɛ Saagbuablaa Waawaisia kɛɛ Sawei Yeekaamɔisia ti kpalɛ gboto la nya ma. Ta nya waalɔ kɛɛ lɔwɔi yeesawei ma nga vululɔ ngi hiye hee hu.”
40016022	Pita i Yesu lokoi houilɔ i gbua a ngie kaalopo wekeisia lia, i tɔtoo a yialaa ngi ma yɛ, “Ndemɔi, gbula ma! Ji ɛɛ bi wie kulo bɛɛ!”
40016023	Kɛɛ Yesu i woteilɔ i nde Pita ma yɛ, “Hiye mbɛ, Seitana! Gbani yilingɔ mia a bie nya welei ma, ajifa bii gilima kia Ngewɔ a gili la, biaa gilima kia nuuvu na.”
40016024	Kɛ Yesu i ndenga ngi gaalopoisia ma yɛ, “Numu gbi i longalɔ i to nya ma, mahoungɔ i gbele ngi liima hindei gbi ma, i ngi krɔsii la gbakima, i wa mu li.
40016025	Gbamaile numui na ngi longɔ i dunya lɛɛvui ngi ndɛi mabawao, a baalɔ la; kɛɛ numu gbi lekee a baa a dunya lɛɛvui ngi ndɛi nya wooma, a kunafɔ lɛɛvui majɔɔlɔ.
40016026	Gbamaile gbɔɔ sie a numu nafa la ina bɛɛ i dunyei gbi majɔɛilɔ kɛɛ i baa a kunafɔ lɛɛvui? Hani gbii na numu aa gu a felaa kunafɔ lɛɛvui majɔva.
40016027	Ajifa Nuuvu Hindoloi tia ngi malikeisia lɔ wama hugutungɔ ngi Kɛkɛ gbayei hu, tawao yeewatii na, a numui gbi pawalɔ kia ngi wiehindeisia ti na.
40016028	Ngi hugɛ a wue a tɔnya, nungaa lɔ looni mbei tɛɛ haa i lo hu ti Nuuvu H indoloi lɔ i wa Mahɛi a ngie.”
40017001	Lɔwɔ wɛita lewengɔ wooma Yesu i Pita wumbuilɔ kɛɛ Jemisi kɛɛ ngi ndewei Jɔn tia tieni lekee ti lɛ ngiye guha yila hu.
40017002	Ti loni ngi gbema kɛ i maluvenga ti yeya; ngi yambui i yɛlɔ a voo kia foloi na tawao ngi maguleisia ti goleilɔ fofo.
40017003	Kɛ kaalopo saweisia ti Mojisi lɔnga kɛɛ Ilaija tia Yesu-ni ta yɛpɛ.
40017004	Kɛ Pita i yɛpɛnga yɛ, “Ndemɔi, nyandengɔ waa le mu mbei; i nɛngaa bi wɛ nga bafa sawa lolɔ mbei, yeengila i bi va, yeengila i Mojisi va, yeena i Ilaija va.”
40017005	I loni yɛpɛmaa kɛ lugbui na a voo dauŋ i ti magbolinga, kɛ Ngewɔ i yɛpɛnga yeelugbui hu yɛ, “Nya liima Hindoloi lɔ a ji, ngi hinda i nya liilɛlingɔ waa; a wolo ngi ma.”
40017006	Ji kaalopoisia ti ngoi na mɛnini ti luwɛilɔ hulewengɔ, ti gula ndɔmɛi ta ti yambui lɔwu.
40017007	Yesu i wɛilɔ ti gama i jaa a tie yɛ, “A hiye tawao waa luwa.”
40017008	Kɛ ti ti wui wumbunga kɛɛ tii numu weka gbi lɔni kɛlee Yesu yakpe.
40017009	Kia ti yɛ ngiyei yeima Yesu i ndeilɔ ti ma kpɔtukpɔtu yɛ, “Ji wu hulɔnga waa hugɛ a numu gbi kɛlee Numu Hindoloi a vulu pɛiŋ i hiye hee hu.”
40017010	Kɛ kaalopoisia ti ngi mɔlinga tɛɛ, “Gbɛe Sawei Yeekaamɔisia ta nde tɛɛ Ilaija a wa pɛiŋ Ngewɔ Maha Heingɔi i yaa wa?”
40017011	I kpɛmboilɔ yɛ, “Ilaija a wa vulii pɛiŋ i hindei gbi hugbatɛ.
40017012	Kɛɛ ngi hugɛ a wue kɛ Ilaija i wilanga bɛɛ a walaa kɛɛ nungaa tii ngi gɔɔni tawao ti ti liimɛi lɔ wieni a ngie. Hii lɔɔ ta kpalɛ la Numu Hindoloi ma.”
40017013	Kɛ kaalopoisia ti kɔɔnga kɛ ngi lii i Jɔn Nguamɔi lɔ ma njɛpɛi na va i ndeni ti ma kɔlooni Ilaija ma.
40017014	Kia ti yamani fahii gama, taamɔ yila i wɛilɔ Yesu gama, i wombi gbakpa ngi gɔwɔbu,
40017015	yɛ, “Ndemɔi, manu nya hindoloi ma, ajifa kpɔgbɔnii mia i ngi ma tawao a ngi gulalɔ nyamungɔ waa, a gula ngɔmbui ya pɛɛpɛ kɛɛ njɛi hu.
40017016	Ngi wɛilɔ a ngie bi gaalopoisia gama kɛɛ tii guni taa ngi bawo.”
40017017	Yesu i ndeilɔ ngi ma yɛ, “Wu haablei jisia wuii lani kulo bɛɛ va a Ngewɔ tawao wu yakani kpa! Nga yee lɛmbi wu lia? Nga yee lɛmbi nya lii houma wu va? A wa a ndopoi mbei nya gama.”
40017018	Yesu i gbandɛilɔ ngafa nyamui na laa i yɛ ndopoi hu yɛ i gbua ngi hu. Kɛ i gbuanga ngi hu tawao ndopoi i bawoilɔ ngaamɛi na.
40017019	Na wooma kaalopoisia lekee ti wɛilɔ Yesu gama ti ngi mɔli tɛɛ, “Gbɛe mua muii guni a ngafa nyamui na gbuala?”
40017020	I kpɛmboilɔ yɛ, “Ajifa wu layii a Ngewɔ hugbɛɛngɔ. Ngi nde wu ma a tɔnya, ina wu langɔe a Ngewɔ kulohii bɛɛ, wa ndelɔ ngiyei ji ma wɛɛ, ‘Gule mbei bi lewe mia,’ i gule; tawao wuii yɛ gbaha hinda gbi ma. [
40017021	“Kɛɛ gbɛogbɛ weka ɛɛ gu aa ngafa nyamui yee ji nyɔkɔ gbua numu hu kɛlee Ngewɔ vɛlilaa lekee kɛɛ su houla.”]
40017022	Kia Yesu gaalopoisia kpɛlɛɛ ti lɛni ma Galili, i ndeilɔ ti ma yɛ, “Tiaa wama nya nya Numu Hindoloi houma ti ngi ve nungaa wɛ,
40017023	tawao yeenungeisia ta ngi waalɔ; kɛɛ lɔwɔi yeesawei ma a vululɔ i hiye hee hu.” Kaalopoisia ti lii i nyanilɔ hulewengɔ gbo.
40017024	Kia Yesu tia ngi gaalopoisia ti foni Kapaniɔm nungei nasia ti yɛ Ngewɔ Wɛlei Wai yeepawei wɔyɔ ti wɛilɔ Pita gama ti ngi mɔli tɛɛ, “Bi Kaamɔ ta ɛɛ Ngewɔ Wɛlei Wai yeepawɛi gula?”
40017025	Pita i kpɛmboilɔ yɛ, “A kulalɔ.” Kia Pita i lini pɛlei bu, Yesu yese i yɛpɛni yɛ, “Saimɔn, bia bi nɛmahu yeeni lɔ ta kɔnjɛi gbua ta gbɔma pawɛi gula dunyei ji yeemahangeisia ma? Ti leengeisia ɔɔ numu gbamɛisia?”
40017026	Pita kpɛmboilɔ yɛ, “Numu gbamɛisia.” Yesu i ndeilɔ yɛ, “Na i kɛilɔ kɛ pawa gulala ii mahangeisia ti leengeisia ma.
40017027	Kɛɛ muii loni nungei jisia ti mu gbalɛ hou. Faale li Popɛi laa bi ndoli yei njɛi hu. Nyɛi yeehaalayei na a ndoli hou, kpua bi ngi lɛi lawo; ba navoo gbuha lɔlɔ na a gu a nya pawɛi kɛɛ bi ndɛi N gewɔ Wɛlei Wai va. Li la bi fe .”
40018001	A watii na, Yesu gaalopoisia ti wɛilɔ ngi gama ti ngi mɔli tɛɛ, “Ye lɔ numu wai le ngelegoohu mahayɛi hu?”
40018002	Yesu i ndopo wulo yila lolilɔ i ngi lo ti gulɔ,
40018003	yɛ, “Ngi hugɛ a wue a tɔnya kɛ wuii woteilɔ waa wie kia ndeengɛisia ti na, wuɛɛ wuaa ngelegoohu mahayɛi hu.
40018004	Numui na yeembawai le Ngelegoohu Mahayɛi hu tamia a numui na a ta yekpe mayei i wie kia ndopo wuloi ji i na.
40018005	Tawao numui na a loko hei ndoi ji bonda yeengila bu nya va, i loko heini nya lɔ bu.
40018006	“Kɛɛ numui na a pie jisia mumuisia ti langɔ a nge yeengila i gbe a lala a nge, a fisalɔ yeenumui na va ina ti ngai-gɔtii waa hɛlɛilɔ ngi boloma, ti ngi wili gboyei yeehubɔmɛi, i lo hu.
40018007	I nyamuni kpa dunyei va ji hindangaa ti na ta pie nungaa ti gbe a lala a Ngewɔ! Hindei jisia bonda ta wielɔ huɛɛŋ kɛɛ i nyamuni kpa numui na va a pie ti wa!
40018008	“Bi lokoi ɔɔ bi gɔwɔi i piengaa bi gbe a lala a Ngewɔ, tewe na bi pili; fisangɔe bi kunafɔ lɛɛvui majɔɔ toko yila ɔɔ kɔwɔ yila i bi ma kia toko fele ɔɔ kɔwɔ fele aa lo bi ma Ngewɔ aa bi wili kunafɔ yɔmbui hu.
40018009	Bi yaamɛi i piengaa bi gbe a lala a Ngewɔ, kpua na bi pili; fisangɔe bi kunafɔ lɛɛvui majɔɔ ngaama yila i bi ma kia ngaama fele aa lo bi ma Ngewɔ aa bi wili kunafɔ yɔmbui hu.
40018010	“A wu mahugbe waa lɛɛ jisia mumuisia yeengila bɛɛ hu; ajifa ti malikei nasia ti ngelegoohu tiaa nya Kɛkɛ yaama lɔma ngelegoohu watii gbi. [
40018011	Gbamaile Numu Hindoloi i wani nungei nasia lɔ bawoma ti longa hu.]
40018012	“Gbɔɔ wu langɔ la numu a pie ina mbala hɔndɔɔ yila lɔ ngi yeya yeengila i lohu? Ɛɛ yeepeka numu naani gbɔyɔngɔ maahu puu maahu taalui lo mɛlimɛi ngiyei yakama aa li yeena gɔkɔlima i loni hu?
40018013	Ngi hugɛ a wue a tɔnya kɛ i tɔngaa, a kohunɛ waa wielɔ fa i lewe mbala numu naani gbɔyɔngɔ maahu puu maahu taalui nasia ma tii lonihu.
40018014	Hii lɔɔ wu Kɛkɛ na i ngelegoohu ii loni yeemumuii jisia yilayee bɛɛ i lohu.”
40018015	“Bi ndewei i hinda nyamu wiengaa a bie, li ngi gama bi nyamui na gɛ a ngie i pieni, kɛɛ wua ta felekpe a yɛla. I wolongaa bi ma kɛ wu woo yɛnga yila .
40018016	Kɛɛ ii ngi hinda nyamui guluilɔ, numu weka yila ɔɔ fele wumbu wua tieni wu li na, aako njiɛi na bi pɛlɛnga ngi ma, seli fele ɔɔ sawa ti poma-niikpɔ pɛiŋ.
40018017	I gangangaa a wololaa ti ma, bi li na a yeenjiɛi Ngewɔ blɛisia gulɔ. Kɛlɛmɛi i gangangaa a ngi nyamui gulula Sɔsiibleisia bɛɛ gama, i wie bi gama kia pawa wɔyɔmɔ ɔɔ numui na ii Ngewɔ gɔɔ”
40018018	“Faale ngi hugɛ a wue a tɔnya, hinda gbi lekee wa mabali dunya, Ngewɔ a mabalilɔ ngelegoohu, tawao hinda gbi lekee wa luma ma dunya, Ngewɔ a lumalɔ ma.
40018019	“Gbɛɛ ngi ji bɛɛ hugɛ a wue, watii gbi lekee wu fele wu Ngewɔ vɛlingaa a ngoyila dunya hinda gbi va, nya Kɛkɛ na i ngelegoohu a pielɔ wu wɛ.
40018020	Ajifa mia numu fele ɔɔ sawa ta gomɛ na Ngewɔ vɛliva nya biyei hu, na lɔ nga yɛ na ti lia.”
40018021	Na wooma Pita i wɛilɔ i Yesu mɔli yɛ, “Ndemɔi, ina nya ndewei lɔ lekee hinda nyamu wiema a nge, a pie lolɛ nga manu ngi ma? Kɛ a gu pɛiŋ a heima wɔfla?”
40018022	Yesu kpɛmboilɔ yɛ, “Sawo, ngii yɛma bi manu ngi ma heima wɔfla lekee, ngɛɛ wɔfla wɔfla heima numu sawa gbɔyɔngɔ maahu puu,
40018023	gbamaile Ngelegoohu mahayɛi gbuangɔ a maha yila lɔ, ngi longɔ i kɔlɛi nasia hulɔ ngi yengebleisia ti yɛ ngi navoo hindei yayenge hu.
40018024	Kia lekee i tɔtoni kɛ ngi yengebleisia ti wanga ngi gama a ti yilayee i kenɛi navoei mɛnga kpotongɔ hulewengɔ numu ɛɛ gu aa kpawa.
40018025	Kɛɛ kia hani ii yɛ ngi yeya navoei na yamava na, mahɛi i ndeilɔ yɛ ti ngi majia kɛɛ ngi nyahɛi kɛɛ ngi leengeisia kɛɛ ngi yeyahani gbi ti kpɛi na gbua a yeenavoei.
40018026	Ngengemɔi na i gulailɔ mahɛi gɔwɔbu i ngi manɛnɛ yɛ ‘Ndemɔi, manu nya ma, bi nya mawulo kulo, nga bi navoei gbi velɔ.’
40018027	Taamɔi mamamau i mahɛi lɔilɔ kɛ i gbenga kpɛi na gbi ma, i gbe yeengengemɔi ma yɛ i li.
40018028	“Kia yeetaamɔi i gbuani kɛ i ngi mbaa ngengemɔ yila lɔnga ngi gbɛi i ngi ma a navoo wulo hii. I gbundɛilɔ yeetaamɔi ma, i hou ngi bola yɛ, ‘Nya gbɛi gbua!’
40018029	Ngi mbaa ngengemɔi ji i gulailɔ ngi gɔwɔbu i ngi manɛnɛ yɛ, ‘Manu nya ma bi nya mawulo kulo, nga bi gbɛi gbi gbualɔ.’
40018030	Kɛɛ ii lumani; i pielɔ ti li a taamɔi kpindiwɛlei bu yɛ ii kpɛi na gbuailɔ ɛɛ gbua.
40018031	Kia ngi mbaa ngengeblɛisia ti na hulɔni, ti lii i nyanilɔ waa, ti li mahɛi gama ti kpɛlɛɛ hugɛ a ngie.
40018032	Kɛ i yeengengemɔi lolia i nde ngi ma yɛ, ‘Bi nduwɔ nyamui ji! Ngi gbeilɔ nya navoo wai na gbi ma i yɛ bi ma jifa lekee bi nya manɛnɛni.
40018033	Bii yɛ manu bi mbaa ngengemɔi na ma kia ngi manuni bi ma?’
40018034	Mahɛi lii i leweilɔ waa, i yeengengemɔi wu kpindiwɛlei bu yɛ ti lo ngi liima bema haaŋ kɛ i navoei na gbi ve.”
40018035	Yesu i ngi yɛpɛi yakpuɛilɔ yɛ, “Hii nya Kɛkɛ na i ngelegoohu a pie a wu yilayee gbi ina wui i manuni wu ndewei ma a wu lii gbi .”
40019001	Kia Yesu i kpɔyɔni a njɛpɛi jisia lela, i gbuailɔ Galili i li Judia lɔlei hu, Jɔdan wooma.
40019002	Faha waa ti toilɔ ngi ma tawao i yeeheegbɛngɔisia bawoilɔ na.
40019003	Farisiisia lɛɛnga ti wɛilɔ ngi gama ta ngi hugɔ aako i kpulanga yɛpɛ le; faale ti ngi mɔlilɔ tɛɛ, “Mu jawei lumangɔe hindo wɛ gbeleva ngi nyahɛi ma sabu gbi va?”
40019004	Yesu i kpɛmboilɔ yɛ, “Wuii yaa Ngewɔ Gɔlɛi na gaani i ndeni yɛ tɔtomɛi wɔɔ, watii na Ngewɔ i hani gbi gbatɛni, i hindoi gbateilɔ kɛɛ nyahɛi,
40019005	Ngewɔ ndeilɔ yɛ, sabui ji va lɔ hindoi a ngi kɛkɛ lo kɛɛ ngi nje, i vɛfɛ ngi nyahɛi ma, kɛ ti veenjɔ ti yɛnga a numu yila?
40019006	Faale tɛɛ yaa yɛ a numu fele, ti yakpe. Faale na Ngewɔ i ngilinga, maa ii houni nuuvu i fulo.”
40019007	Farisiisia ti ngi mɔlilɔ tɛɛ, “Gbɛe hɔɔ Mojisi i ndeni sawei hu yɛ hindoi a kpelema-gɔlɔ velɔ ngi nyahɛi wɛ, i gbele yeenyahɛi ma?”
40019008	Yesu i kpɛmboilɔ yɛ, “Wu woohugbɔndɛi va mia Mojisi i lumani wu wɛ gbeleva wu nyahangɛisia ma, kɛɛ hii ii le wɔɔ aa yɛ na dunyei gbatɛ gbelei.
40019009	Gbɛɛ ngi hugɛ a wue kɛ numu gbi lekee a gbele ngi nyahɛi ma sabu gbi va, kɛlee pue gbuala, i peka jɔɔ, i pue gbuanga.”
40019010	Ngi gaalopoisia ti ndeilɔ ngi ma tɛɛ, “Ina hii hindoi tia ngi nyahɛi ti luahui i na, kɛ fisangɔ hɔɔ numu aa nyaha gɔi.”
40019011	Kɛɛ Yesu i ndeilɔ ti ma yɛ, “Numui gbi ii le taa yɛ guma kaai ji bu kɛlee nasia Ngewɔ i fenga ti wɛ.
40019012	Ajifa sabu gboto lɔ na gbɛva lɔ nungaa tɛ nyaha gɔi. Nungaa lɔ na ti ti leni ti buhaangɔ; pekeisia lɔ na nungaa ta ti buhaa; nungaa lɔ na tɛɛ loko wili nyaha hinda hu Ngelegoohu Mahayɛi majɔva. Numui na a gu a loko heila kaa ji bu, i loko hei mbu.”
40019013	Nungaa lɛɛnga ti wɛilɔ a ndeengɛisia Yesu gama aako i ngi lokoisia wɛlɛ ti ma i Ngewɔ vɛli ti va, kɛɛ kaalopoisia ti jɔlɛilɔ yeenungeisia ma.
40019014	Kɛɛ Yesu i ndeilɔ yɛ, “A pie ndeengɛisia ti wa nya gama, waa ti mabali, gbamaile nungei nasia ti wiengɔ kia jisia nyɔkɔ tia mia ti Ngelegoohu Mahayɛi hu.”
40019015	I loko wɛleilɔ ti ma, i Ngewɔ vɛli ti lubava, i li.
40019016	Watii yila ma, ndakpao yila i wɛilɔ Yesu gama i ngi mɔli yɛ, “Kaamɔ, hinda yekpei yeegbɔɔ nga pie aako ngi kunafɔ lɛɛvui majɔɔ?”
40019017	Yesu i poteilɔ yɛ, “Gbɛe ba nya mɔlikɔlongohinda yekpe ma? Ngewɔ yakpe lɔ ngi yekpengɔ. Ina bi longɔ bi kunafɔ lɛɛvui majɔɔ, saweisia hou.”
40019018	Ndakpaoi i mɔlilɔ yɛ, “Sawei yeegbɛngaa?” Yesu i kpɛmboilɔ yɛ, “Baa numu waa, baa pue gbua, baa huma wie, baa ndɛɛ guala numu gbi ma,
40019019	bi kɛkɛ bɛlɛ hei tia bi nje, lo a bi heinyɔui kia bi longɔ a bia yekpe.”
40019020	Ndakpaoi i ndeilɔ ngi ma yɛ, “Ngi sawei jisia gbi hounga; gbɔɔ gbɔma i longa mahoungɔ ngi pie?”
40019021	Yesu i ndeilɔ ngi ma yɛ, “Ina bi longɔ vulii bi kunafɔ lɛɛvui majɔɔ, li bi bi yeyahani kpɛlɛɛ majia bi yeenavoei ve fɛɛliblɛisia wɛ. Bi na wiengaa, ba kpatɛ waa majɔlɔ ngelegoohu. Na wooma bi wa bi yɛ a nya Woomamɔ.”
40019022	Ji ndakpaoi i njɛpɛi ji mɛnini, i liilɔ a ndiinyani waa ajifa ngi gbatɛngɔ waa yɛla.
40019023	Na wooma Yesu i ndeilɔ ngi gaalopoisia ma yɛ, “Ngi hugɛ a wue a tɔnya, a kpaukpaulɔ waa Kpatɛmɔ va i yɛ a ngelegoohu mahayɛi humɔ.
40019024	Gbɛɛ ngi nde gbɔma, nyɔmɛi lewela mijii woohu i bɛwɛbɛwɛni i lewe kpatɛmɔi lila ma Ngewɔ Mahayɛi hu.”
40019025	Ji Yesu gaalopoisia ti ji mɛnini, ti wuhu i wuilɔ hulewengɔ, kɛ ti mɔlinga tɛɛ, “Ye lɔ na hɔɔ a gu a bawola?”
40019026	Yesu i ti gbeilɔ tiŋ i kpɛmbo yɛ, “Nuuvu ɛɛ gu a ta yekpe bawola kɛlee Ngewɔ ajifa Ngewɔ ta ɛɛ gbaha hinda gbi ma.”
40019027	Kɛ Pita i yɛpɛnga yɛ, “Mu hani gbi longa mu tonga bi ma. Gbɔɔ Ngewɔ a fe mu wɛ?”
40019028	Yesu i ndeilɔ ti ma yɛ, “A la la kɛ watii na nya nya Nuuvu Hindoloi a hei ngi maha-heimi dunya ninɛi na hu i wama, wua wu tonga nya ma, wua bɛɛ wa heilɔ maha-heima puu maahu fele, wu mahaya mɛ Isrɛl bonda puu maahu feleisia maahu.
40019029	Tawao numu gbi lekee i pɛlɛngaa longa ɔɔ ndewehinga ɔɔ ndewenyahalengaa ɔɔ kɛkɛ ɔɔ nje ɔɔ ndeengaa ɔɔ kpalangaa nya va, a majɔlɔ heima hɔndɔɔ yila tawao Ngewɔ a ngi gɔlɔ a kunafɔ lɛɛvui.
40019030	Kɛɛ numu gboto ti yɛngɔ a haalablɛisia kiahuna ta yɛlɔ a kɛlɛmablaa, kɛɛ numu gboto kɛlɛmabla a a tie kiahuna ta yɛlɔ a haalablɛisia.
40020001	“Ngelegoohu Mahayɛi gbuangɔ a kena yila lɔ i humbuni njɔpɔwaahu aako i ngengeblaa pawa yengeva ngi gbalei hu.
40020002	I lumɛilɔ ti pawava a folo yila pawɛi, i ti yoyo yengeva ngi gbalei hu.
40020003	Kia foloi i lɛni, i yamɛilɔ njɔpɔwaahu, i hiingaa lɛɛnga male na ti heini gbama.
40020004	Kɛ i ndenga ti ma yɛ, ‘Wua bɛɛ a li wu yenge nya gbalei hu. Nga wu pawalɔ a na gbi lekee pɔɔnangɔ.’ Kɛ ti ya.
40020005	Hii lɔɔ i gbɔma pieni a fologundiɛi kɛɛ kpɔkɔvolei.
40020006	Foloi i loni te i gula kɛ i gbɔma ya njɔpɔwaahu i nungaa lɛɛnga lɔ na ti looni gbama; kɛ i ti mɔlinga yɛ, ‘Gbɛe wu luvanga looni gbama mbei?’
40020007	Ti kpɛmboilɔ tɛɛ, ‘Numu gbi ii yaa ngenge veni mu wɛ mu pawava.’ Kɛ i ndenga ti ma yɛ, ‘Kɛ wua bɛɛ a li hɔɔ nya gbalei hu.’
40020008	“Kia foloi i gulani kɛ kpalamɔi i ndenga ngenge mahumɔi ma yɛ, ‘Ngengeblɛisia loli bi ti pawɛisia ve, bi tɔtoo nasia ma ngi gɛlɛni ma a ti wumbula, bi gɛlɛ nasia ma ngi tɔtoni ti ma.’
40020009	Nasia ti gɛlɛni ma a walaa ngengemɛi yeengila gbi i folo yila pawa lavengɔ lɔ majɔɔni.
40020010	Faale kia nasia ti humbuni ngengemɛi ti wani pawa wumbumɛi, ti giliilɔ kɛ ti nda pawɛi a lewelɔ kɛlɛmableisia ti ndɛi na ma; kɛɛ tia bɛɛ ti folo yila pawɛi lɔ majɔɔni a ngilangila.
40020011	Ji ti yeepawei na majɔɔni, ti gbonyɛilɔ a kpalamɔi
40020012	tɛɛ, ‘Nungei jisia ti gɛlɛni ma a walaa ti yengeni hawa yakpe, mua foloi i luvanga mu mɔma kpɛiŋ kɛɛ na hu gbi bi mua tieni pawanga mahɔɔngɔ.’
40020013	Kpalamɔi ndeilɔ yeengila ma yɛ, ‘Wolo lɛɛ, ndiamɔ, ngii yaa wu gavani. Folo yila pawa ii le mua wueni mua gɛlɛma?
40020014	Bi pawɛi hou bi li; ajifa nya liima le ngi wua kɛlɛmamɔi ji pawa mahɔɔngɔ.
40020015	Hinda nyamu mia nga pie ji nga nya yeyahani yayenge kia a nɛɛla mbɛ? Ɔɔ tolei mia bi kpuama bi mbaa ngengeblɛi jisia ma kpekpei ji va ngi pienga a tie?’ ”
40020016	Kɛ Yesu i ngi yɛpɛi yakpuanga yɛ, “Faale nasia kɛlɛmablaa a tie ta yɛlɔ a haalablaa tawao nasia haalablaa a tie ta yɛlɔ a kɛlɛmablaa.”
40020017	Kia Yesu i yɛ lima Jelusalɛm i ngi gaalopoisia lekee wumbuilɔ i yɛpɛ tia lekee gama ji ti yɛ pelei hu
40020018	yɛ, “A wolo, mua lima Jelusalɛm tawao ta nya nya Numu Hindoloi velɔ Saagbuablaa wɛ kɛɛ Sawei Yeekaamɔisia. Ta ngi lɛɛlɔ ngi waavaa,
40020019	ti ngi ve kaafii mahangei nasia wɛ Juungaa yaa a tie, yee mahangeisia ta ngi gbafa lɔ ti ngi lewe, ti ngi gbakpa krɔsii ma; kɛɛ lɔwɔi yeesawei ma a vululɔ i hiye hee hu.”
40020020	Na wooma kenɛi Sɛbidi hingaleengeisia ti nje i wɛilɔ a ngi hingaleengaa feleisia Yesu gama, i wombi gbakpa ngi gɔwɔbu, i hinda yila huvɛli ngi ma.
40020021	Yesu i ngi mɔlilɔ yɛ, “Gbɔɔ bi longɔ la” Kɛ nyaapoi i kpɛmbonga yɛ, “Nya longɔ bi pie nya hingaleengaa felei jisia yeengila i hei bi yejahui, yeepekei i hei bi gɔwɔhui ji ba mahayɛi mɛ.”
40020022	Yesu i ndeilɔ nyapoi leengeisia ma yɛ, “Wuii na gɔɔ wu fɛɛlima. Kpalɛi na i bolei hu ngi wama kpɔlima waa lumalɔ wu kpɔle?” Ti kpɛmboilɔ tɛɛ, “Ma lumalɔ.”
40020023	Yesu ndeilɔ ti ma yɛ, “Tɔnya le, kpalɛi na i wama lama nya ma a lalɔ wu ma, kɛɛ nasia gɛva ta hei nya yejahui kɛɛ nya gɔwɔhui, yeekpayei ii nya wɛ. Heimi nasia ti nasia va lɔ nya Kɛkɛ i kpatɛnga ti va.”
40020024	Ji kaalopo puu wekeisia ti ji humɛnini ti liileweilɔ ndewehinga felei jisia ma.
40020025	Kɛɛ Yesu i ti kpɛlɛɛ lolilɔ ngi gama, i nde yɛ, “Wu kɔɔlɔ kɛ nasia tii lani a Ngewɔ ti mahangeisia ta temaya lɔ gɛ a tie tawao ti gulɔbleisia ta kpayei lɔ yayenge ti maahu.
40020026	Ɛɛ yɛ hii wu lia; kɛɛ numui na i wu lia ngi longɔ i yɛ a numu waa, i yɛ a yeemɔniisia ti bɔilopoi;
40020027	tawao numui i wu lia ngi longɔ i yɛ a haalamɔ, i yɛ a wu luwɔi;
40020028	kia nya Numu Hindoloi i na, ii wani aako numu i yenge ngi wɛ kɛɛ aako i yenge tawao i ngi lɛɛvui ve a ngumawohani numu gboto va.”
40020029	Kia Yesu tia ngi gaalopoisia ti yɛ gbuama Jɛliko, faha waa ti toilɔ ti ma.
40020030	Pumublaa fele, ti heini pelei gbla, ti mɛnilɔ kɛ Yesu mia i lewema kɛ ti tɔtonga a yelei gulala tɛɛ, “Mahɛi Devidi Hindoloi! Mu mamamau lɔ!”
40020031	Fahii ti jɔlɛilɔ ti ma tɛɛ ti londo. Kɛɛ ti yelei gulailɔ tewengɔ na ma tɛɛ, “Devidi Hindoloi! Mu mamamau lɔ!”
40020032	Kɛ Yesu i longa i ti loli yɛ, “Gbɔɔ wu longɔ ngi pie wu wɛ?”
40020033	Ti kpɛmboilɔ tɛɛ, “Ndemɔi, mu longɔ bi pie mu hinda lɔ.”
40020034	Ti mamamau i Yesu lɔilɔ, kɛ i jaanga a ti yamɛisia ; kɛ ti hinda lɔnga ngaama, ti to Yesu ma.
40021001	Kia Yesu tia ngi gaalopoisia ti laalani Jelusalɛm gblanga, ti foeilɔ Bɛtani, ɔlivi Yiyei gblanga, kɛ i ngi gaalopo fele longa,
40021002	i vɛli ti ma yɛ, “A li fulei na hu i wu gulɔ; wu fongaa lekee wa jakasi lɔlɔ ngilingɔ, ngi loi i ngi gbla. A yeenjei vulo wu wa a tie nya gama.
40021003	Numu gbi i wu mɔlinga, a nde ngi ma wɛɛ, ‘Ndemɔi gbewengɔe ti va,’ a gbelɔ ti ma ngaama wu wa a tie.”
40021004	Ji i wieilɔ aako na la i hou Ngewɔ lutui i ndeni yɛ,
40021005	“Nde Jelusalɛmblɛisia ma bɛɛ wu mahɛi lɔ wama wu gama, Ngi hu ii wɔlɔni, i heini jakasi maahu kɛɛ jakasi lɔgbɛi yeendoi.”
40021006	Kaalopoisia ti liilɔ, ti pie kia Yesu i vɛlini la ti ma;
40021007	ti wɛilɔ a jakasi kɛɛ yeendoi, ti ti bobanisia voombo maahu, Yesu i lɛ maahu.
40021008	Faha waa ti ti bobanisia voomboilɔ pelei ma, pekeisia ta ngulu bekeisia yali ta fombo pelei ma.
40021009	Fahii yeenasia ti yɛ li kulɔ kɛɛ nasia ti yɛ wa poma ti tɔtoilɔ a yelei gulala tɛɛ, “Tato i yɛ Devidi Hindoloi ma! Ngewɔ i numui na luba i wama Ndemɔi biyei hu! Tato i yɛ Ngewɔ ma!”
40021010	Kia Yesu i wuaani Jelusalɛm tei gbi gɔwɔ i gbɛlilɔ, ta mɔli tɛɛ, “Ye lɔ a ji?”
40021011	Fahiisia ti kpɛmboilɔ tɛɛ, “Ngewɔ lutui Yesu mia, na a gbua Nasalɛti, Galili lɔlei hu.”
40021012	Yesu i wuailɔ Ngewɔ Wɛlei Wai bu i nasia gbi gbɛ na ti yɛ fele-haniisia majia na kɛɛ nasia ti yɛ ngeya, i navoo maluveblɛisia ti tebiisia yapɛlɛ kɛɛ nasia ti yɛ powoisia majia ti heiwuliisia.
40021013	Kɛ i ndenga ti ma yɛ, “Ngewɔ ndeilɔ ngi Gɔlɛi hu yɛ, ‘Ta nya Wɛlei Wai loli a hɛɛ-wɛlɛ lɔ’; kɛɛ wua wu potenga ‘a humablaa ti lɔwuma.’ ”
40021014	Pumublɛisia kɛɛ kpɔɔkpɔblɛisia ti wɛilɔ ngi gama Ngewɔ Wɛlei Wai bu, tawao i ti bawoilɔ.
40021015	Kɛɛ ji Saagbuablaa Waawaisia kɛɛ sawei yeekamɔiɛisia ti kabande hinde nasia lɔni a pie, kpɛingɔ ndeengɛisia ma ta yelei gula tɛɛ, “Tato i yɛ Devidi Hindoloi ma!” ti liileweilɔ.
40021016	Faale ti Yesu mɔlilɔ tɛɛ, “Biaa na mɛnima ti ndema?” Yesu i kpɛmbɔilɔ yɛ, “A tɔnya nyaa mɛnima, wuii yaa kaani lɛ wɔɔ Ngewɔ Gɔlɛi na hu i ndeni yɛ, ‘Bia bi Ngewɔ bi ndeengɛisia kɛɛ ndolangeisia makɛnga tatoi yeekpekpei veva bi wɛ?’ ”
40021017	Yesu i ti lɔilɔ, i gbua taa wai hu, i li Bɛtani, i yii na tia ngi gaalopoisia.
40021018	A ngenda tɛtei kia ti yɛ yamama Jelusalɛm ndɔlei yɛlɔ Yesu ma.
40021019	I ngulu yila lɔilɔ kuhama pelei gbla ta toli a figi, kɛ i ya na kɛɛ ii hani lɔni nga kɛlee ndawɛi lekee. Faale i ndeilɔ yeengulii ma yɛ, “Kunafɔ bɛɛ yaa wua gbɔma!” Kɛ ngulii i haanga ngaama.
40021020	Ji ngi gaalopoisia ti ji hulɔni, i gualɛilɔ ti ma hulewengɔ, kɛ ti mɔlinga tɛɛ, “Gbɛe figi wulii i haanga fulo?”
40021021	Yesu i kpɛmboilɔ yɛ, “Gbɛɛ ngi nde wu ma a tɔnya kɛ wu langalɔ a Ngewɔ, wuɛɛ sekahu gbi wie, wuɛɛ i ji nyɔkɔ lekee wie ngi pienga a figi wulii, wa gulɔ a ndela ngiyei ji ma wɛɛ, ‘Hiye mbei bi wili gboyei hu,’ i wie.
40021022	Hinda gbi lekee wu Ngewɔ vɛlingalɔ fa, wu langɔ la vulii kɛ Ngewɔ a pielɔ, wa majɔɔlɔ.”
40021023	Yesu i yamɛilɔ Ngewɔ Wɛlei Wai bu kɛɛ kia i yɛ nungaa gaama, Saagbuablaa Waawaisia kɛɛ kpakoleisia ti wailɔ ngi gama ti ngi mɔli tɛɛ, “Kpayei yeegbɔɔ i bi wɛ hindei jisia wieva, tawao ye lɔ i yeekpayɛi ji veni bi wɛ?”
40021024	Yesu i kpɛmboilɔ yɛ, “Nya bɛɛ nga wu mɔlilɔ a mɔli yila, wu kpɛɛmbongaa pɔɔnangɔ, nga hugɛlɔ a wue kpayei yeegbɔɔ i nya wɛ hindei jisia wieva ngi pieni.
40021025	Mindo lɔ Jɔn i kpayei na jɔni na Ngewɔ yɛi wuvaa nungaa ma? I gbuani Ngewɔ gama lɔ ɔɔ nuuvu?” Ti tɔtoilɔ a mawali houla a ti nyɔunyɔ tɛɛ, “Gbɔɔ ma nde? Mu ndengaa muɛɛ Jɔn gbayei i gbuani Ngewɔ gama lɔ, Yesu a ndelɔ mu ma yɛ, ‘Gbɛe hɔɔ wuii lani a Jɔn?’
40021026	Tawao mu ndengaa muɛɛ ‘Jɔn gbayei i gbuani nuuvu gama lɔ,’ ma luwalɔ na ma fahii a pie a mue, ajifa numui gbi ti langɔ yɛla la kɛ Ngewɔ lutui lɔ wɔɔ a Jɔn.”
40021027	Faale ti kpɛmbɔilɔ Yesu ma tɛɛ, “Muii Jɔn gbayei gbuamɛi gɔɔ.” Kɛ i ndea ti ma yɛ, “Nya bɛɛ ngɛɛ hugɛ a wue kpayei yeegbɔɔ i nya wɛ hindei jisia wieva.”
40021028	“Gbɔɔ i wu nɛmahu? Kena yila i yɛlɔ wɔɔ na hindolo fele ti ngi yeya. I liilɔ yeesɛmbɛi gama yɛ, ‘Nya loi, li haa bi yenge nya gbalei hu.’
40021029	I kpɛmboilɔ yɛ, ‘Ngɛɛ li’, kɛɛ poma ngi lii i woteilɔ kɛ i ya.
40021030	Kɛ kenɛi i ya ndoi yeekuloi gama i yeenjɛpɛ yakpei le ngi ma. Ndopoi i ndeilɔ yɛ, ‘Nga lilɔ’, kɛɛ ii lini.
40021031	Ndo felei jisia yeegbɔɔ i ngi kɛkɛ liimɛi wieni?” Ti kpɛmboilɔ tɛɛ, “Ndoi yeesɛmbɛi.” Kɛ Yesu i ndenga ti ma yɛ, “Gbɛɛ ngi hugɛ a wue: pawa wɔyɔblɛisia kɛɛ hitɛ-nyahangɛisia yese ta wuaa Ngewɔ Mahayɛi hu wu gulɔ.
40021032	Ajifa Jɔn Nguamɔi i wɛilɔ wu gama i pelei yeepɔnangɔi gɛ a wue jiava la, kɛɛ wuii lani a ngie; kɛɛ pawa wɔyɔblɛisia kɛɛ hitɛ-nyahangɛisia ti lɛilɔ a ngie; tawao kia bɛɛ wu ji hulɔni, wu lii ii woteni waa la a ngie.”
40021033	“A wolo dɔmii weka ma. Ndɔlɔmɔ yila i glepii gbaa lɛilɔ, I kata loilɔ yeekpalɛi na ma, i ndowei bɔ mia ta yeenguɛi vɔnya na ndɔi gbatɛ va, kɛ i pɛlɛ guha waa loonga ta yɛ na yeekpalɛi mahugbe va. Na woma i guailɔ nungaa yeya mahugbeva, i li kɛnyɛ weka hu.
40021034	Kia tuhani gbua-gbelei i hitini, i ngi bɔilopoisia loilɔ yeengengebleisia gama tuhani jɔngɔi ngi ndɛi va.
40021035	Ngengeblɛisia ti gbundɛilɔ ngi bɔilopoisia ma, ti yeengila lewe, ti yeepekei waa, ti yeena hɔwɔhɔwɔ.
40021036	Kenɛi i gbɔma bɔilopongaa loilɔ, ti gbotongɔ tewengɔ haalayeisia ma, kɛɛ ngengeblɛisia ti hinda yakpei na lɔ wieni a tie.
40021037	Kɛlɛmɛi kɛ i ngi hindoloi longa ti gama, a nde nɛmahu yɛ, ‘Ta baa gɔɔlɔ nya loi ma.’
40021038	Kɛɛ kia ngengeblɛisia ti kenɛi loi lɔni, ti ndeilɔ ti nyɔunyɔ ma tɛɛ, ‘Kpalamɔi hindoloi lɔ, na i wama loma poohani maahu. A wa mu ngi waa kɛ ngi woohani i yɛnga a mu woo.’
40021039	Ti gbundɛilɔ ngi ma, ti gbua a ngie kpalɛi hu, ti ngi waa.”
40021040	Yesu i nungeisia mɔlilɔ yɛ, “Wu langɔ la ji kpalamɔi a wa, gbɔɔ a pie a ngengeblɛi nasia?”
40021041	Ti kpɛmboilɔ tɛɛ, “A ngengeblaa nyamui nasia waalɔ ngagbalɛngɔ waa, i kpalɛi ve ngengeblaa wekei nasia wɛ ta tuhani ngi ndɛi ve a tuhani gbua-gbelei.”
40021042	Yesu i nungeisia mɔlilɔ yɛ, “Wuii yaa kaani lɛ wɔɔ Ngewɔ Gɔlɛi na hu i ndeni yɛ, ‘Kɔtii na vulii pɛlɛ loblɛisia ti gbeleni ma tɛɛ ii gbekpeni, i wotenga a baama gɔtu kɔtii kpɛlɛɛ ma. Ndemɔi lɔ i ji wieni tawao kabande hinda le mu yaama’?
40021043	“Faale gbɛɛ ngi hugɛ a wue, Ngewɔ a ngi Mahayɛi hu liilɛi gbualɔ wu yeya i fe nungaa wekei nasia wɛ ta gu a ngi liima hindei wiela. [
40021044	Numu gbi lekee i gulangaa yeekɔtii ji ma a ngi nɛɛmulɔ waa, kɛɛ i gulangalɔ numu gbi ma a ngi gbukpulɔ.]”
40021045	Saagbuablaa Waawaisia kɛɛ Farisiisia ti Yesu jaleisia mɛnilɔ tawao ti kɔɛilɔ kɛ tia mia i ti ma.
40021046	Faale ti yɛ loni ti Yesu hou kɛɛ ti luwɛilɔ fahii ma ajifa nungeisia ti Yesu wumbuni a Ngewɔ lutui lɔ.
40022001	Yesu i gbɔma nungaa gaailɔ dɔmingaa hu yɛ,
40022002	“Ngelegoohu Mahayɛi gbuangɔ a maha yila lɔ i nyaha gɔlini ngi hindoloi wɛ, i yeekomɛi hugbatɛ.
40022003	I ngi bɔilopoisia loilɔ ndeva nasia ma i ti lolini yɛ ti wa na, kɛɛ tii lumani taa wa.
40022004	Faale i bɔilopo wekangaa loilɔ gbɔma ti gama yɛ, ‘Komɛi gbi hugbatɛngɔe na; ngi nya nika-hina wulɔ-wulɔisia waanga mɛva; mu wua lɔ naa mawuloma; faale a wa nyaha gɔli gomɛ ji hu.’
40022005	Kɛɛ nasia i ti lolini tii woloni na ma, ti liilɔ ti magbewengaa hu: yeeji i li ngi gbalei hu, yeena i li ngi velegɔmɛi,
40022006	yeepekeisia ti gbundɛ mahɛi bɔilopoisia ma, ti ti lewe, ti ti waa.
40022007	Mahɛi lii i leweilɔ hulewengɔ; i ngi sojeisia loilɔ ti numu waablei nasia waa, ti ti lɛi mɔ kpae.
40022008	Kɛ i ngi bɔilopoi yeepekangaa lolinga i nde ti ma yɛ, ‘Nyaha-gɔli-gomɛi gbi hugbatɛngɔe kɛɛ nasia ngi ti lolini ti maa i houni fa.
40022009	A li pele waawaisia ma wu nungei nasia gbi loli wa ti lɔ.’
40022010	Kɛ bɔilopoisia ti ya pele waawaisia hu ti nasia gbi lɛma ti ti lɔni, yeekpekpengaa kɛɛ yeenyamungaa, kɛ nuuvuisia ti komɛ-wɛlei lavenga.
40022011	“Kia mahɛi i wuaani na vava nasia ma ti ti lolini, i taamɔ yila lɔilɔ na nyaha-gɔli-gomɛi yeemayii ii ngi ma.
40022012	Mahɛi i ngi mɔlilɔ yɛ, ‘Ndiamɔ, bi yee pieni bi wuaani mbei nyaha-gɔli-gomɛi yeemayii ii bi ma?’ Kɛɛ njɛpɛ gbi ii gbuani taamɔi laa.
40022013	Kɛ mahɛi i ndenga bɔilopoisia ma yɛ, ‘A ngi lokoi huyili kɛɛ ngi gɔwɔi, wu ngi wili ngitii ya, kpindi hu. Na lɔ a yɛ na a wɔɔ, a ngi yɔngɔlii yaamɛ.’ ”
40022014	Yesu i ngi yɛpɛi yakpuɛilɔ yɛ, “Ngewɔ a numu gboto lɔ loli liva ngi mahayɛi hu kɛɛ numu sɛkɛngɔ mia ta yeetolii woi gulu.”
40022015	Na wooma Farisiisia lɛɛnga ti liilɔ ti wuhitɛ ta yee pie Yesu i kpulanga yɛpɛ le ti ngi hou.
40022016	Kɛ ti ti woomableisia longa ngi gama tia Hɛlɔd mableisia lɛɛnga tɛɛ, “Kaamɔ, mu kɔɔlɔ kɛ bi lɔnyangɔe, kɛ tɔnyɛi mia ba nungaa gaa la kɔlooni Ngewɔ welei ma, tawao bi gbewe ii le gbɔɔ i nungaa wekeisia nɛmahu; ajifa bii gbeweni tomɛi yeegbɔɔ numu i looni na.
40022017	Bi nda nɛmahui gɛ lɛɛ a mue. Mu jawei lumangɔe pawa gulalei ma Roma Maha Wai ma ɔɔ ii lumani?”
40022018	Yesu i kavɛi na gɔɛilɔ ti hugbatɛni, kɛ i ndenga yɛ, “Wu baayablɛi jisia, gbɛe wa mani yatɛ nya gulɔ?
40022019	Navoei na wa pawɛi gula la a yeengila gɛ a nge.” Kɛ ti navoo gbala yila venga ngi wɛ.
40022020	Kɛ i ti mɔlinga yɛ, “Yee gbuaye lɔ kɛɛ ngi biyei i navoei ji ma?”
40022021	Ti kpɛmboilɔ tɛɛ, “Roma Maha Wai.” Kɛ Yesu i ndenga ti ma yɛ, “Kɛ a hani nasia ve Maha Wai wɛ Maha Wai woo le, wu nasia ve Ngewɔ wɛ Ngewɔ woo le.”
40022022	Kia ti kpɛmboi ji mɛnini Yesu i nguani, ti wuhu i wuilɔ kɛ ti ngi longa ti li.
40022023	Folo yakpei na ma Sadusiisia ti wɛilɔ Yesu gama. Tia mia ta nde tɛɛ numu i haangaa ɛɛ yaa hiye hee hu. Ti ngi mɔlilɔ a mɔli yila
40022024	tɛɛ, “Kaamɔ, Mojisi jawei i ndeilɔ yɛ, ‘Hindo i haangaa tawao ii ndo leni, ngi ndewehindoi a ngi wooma-nyahɛi jɔlɔ, i ndeengaa le ngi ndewei wɛ.’
40022025	Ndeewehingaa wɔfla ti yɛlɔ wɔɔ mbei mu lia. Yeehaalayei i nyaha gɔilɔ, i haa, tii ndo leni, kɛ ngi woomamɔi i yeeponyahɛi jɔnga.
40022026	Ta bɛɛ ii ndo leni a nyapoi na tawao hii i ti gbi wieni i fo fa yeewɔflei ma.
40022027	Ti kpɛlɛɛ ti haangɔi wooma, nyaapoi bɛɛ i haailɔ.
40022028	Watii kɛyila haableisia ta vulu ti hiye hee hu, ye lɔ ngi woo a yɛ a nyahɛi na? Ajifa ti gbi ti ngi gɔɛilɔ a nyaha laa?”
40022029	Yesu i ti mɔli gbɛmboilɔ yɛ, “Wu pɔɔla waa wienga jifa wuii Ngewɔ Gɔlɛisia gɔ ɔɔ ngi gbayei.
40022030	Ajifa haableisia ti hiye-gbelei kuna hee hu, nyaha jɔlaa kɛɛ hini jɔlaa ɛɛ yɛ na, ta wielɔ kia malikeisia ti na ngelegoohu.
40022031	Kɔlooni haableisia ti hiyelei ma hee hu, wuii yaa lɛ wɔɔ kaani gbɔɔ Ngewɔ i ndeni wu ma? I ndeilɔ yɛ,
40022032	‘Ebraham kɛɛ Aisaki kɛɛ Jekɔpi ti Yewɔɛi lɔ a nge’? Fubleisia ti Yewɔ lɔ a ngie, haableisia ii le.”
40022033	Ji faha wai ti ji mɛnini, ti wuhu i wuilɔ tɔnyɛi na va i yɛ nungeisia gaa la.
40022034	Kia Farisiisia ti mɛnini kɛ Yesu i kpɔhu wunga Sadusiisia laa, ti lɛɛnga ti lɛilɔ ma ti wa ngi gama,
40022035	kɛ ti yilayee, Sawei Yeekaamɔ a ngie, i ngi mɔlinga a mɔli yila, a ngi tɛgu aako i kpulanga yɛpɛ le ti ngi hou.
40022036	I ngi mɔlilɔ yɛ, “Kaamɔ, sawei yeegbɔɔ tewengɔ sawei kpɛlɛɛ ma?”
40022037	Yesu i kpɛmboilɔ yɛ, “A lo a Ndemɔi, wu Yewɔɛi, a wu lii gbi kɛɛ wu yafei gbi kɛɛ wu nɛmahui gbi.
40022038	Sawei yeehaalayei kɛɛ yeembawai lɔ.
40022039	Sawei yeefelei na i na gbla yɛ, ‘A lo a wu heinyɔui kia wu longɔ la a wua yekpe.’
40022040	Mojisi Jawei gbi kɛɛ kaai nasia Ngewɔ lutuisia ti kɛni, hɛlɛngɔ a sawa felei jisia lɔ.”
40022041	Kia lɛ Yesu tia Farisiisia ti gomɛngɔ yɛla, i ti mɔlilɔ yɛ,
40022042	“Gbɔɔ i wu nɛmahu kɔlooni Ngewɔ Maha Heingɔi ma? Ye bɔɔsɔ lɔ a ngie?” Ti kpɛmboilɔ tɛɛ, “Devidi bɔɔsɔ mia a ngie.”
40022043	I gbɔma ti mɔlilɔ yɛ, “Gbɛe hɔɔ Ngewɔ Yafei i puni Devidi lii hu ngi loliva a ‘Ndemɔi’? Yɛ,
40022044	‘Ndemɔi ndeilɔ nya Lemɔi ma yɛ, Hei mbei nya yejahui haaŋ ngi bi gɔnyɔuisia wuaa bi gɔwɔbu.’
40022045	“Ina Devidi a Ngewɔ Maha Heingɔi loli a ‘Ndemɔi’, Ngewɔ Maha Heingɔi a yee gu i yɛ a Devidi bɔɔsɔ?”
40022046	Njɛpɛ yakpe bɛɛ ii gbuani numu gbi laa tawao i hiye foloi na ma numu gb i ii liiloni ngi mɔliva a mɔɔli wekangaa gbi.
40023001	Na wooma Yesu i yɛpɛilɔ fahii gama kɛɛ ngi gaalopoisia yɛ,
40023002	“Sawei Yeekaamɔisia tia Farisiisia mia ti Mojisi Jawei gɔngɔ tawao kpaya vengɔ ti wɛ ta fasai wu ma.
40023003	Faale, na gbi lekee ta nde wu ma, a pie kɛɛ waa ti wiehindeisia wokɔɔ gbamaile na ta nde tɛɛ pie.
40023004	Ta haaka miniminingɔ lɔ la nungaa wumba kɛɛ tia vulii tɛɛ luma taa ti lokoyowo yila bɛɛ wɛlɛ ma gbɔva ti ma liva la.
40023005	Ta ti hindei gbi wielɔ aako nungaa ti ti lɔ; ajifa ta ti lasimɔisia lakpalɔ, ti ti lomɛi gɔwɔyɛi yeefilii guha.
40023006	Ti longɔ a baama heimisia mɛhɛɛ-mɛ-gomɛisia hu, kɛɛ heimi nasia hɛɛ wɛleisia bu ti magbingɔ baamableisia va.
40023007	Ti longɔ nungaa ti yaa vama ti ma fahii hu ti wombi gbakpa, tawao nungaa ti yɛ a ti loli a kaamɔ.
40023008	Kɛɛ numu aa wu loli a kaamɔ, ajifa kaamɔ yakpe mia i wu yeya tawao ndewengaa lɔ a wu gbi.
40023009	Waa numu gbi loli a kɛkɛ dunyei hu, ajifa Kɛkɛ yakpe mia i wu yeya, na i ngelegoohu.
40023010	Tawao numu aa wu loli a kaamɔ, ajifa kaamɔ yakpe mia i wu yeya, tamia a Ngewɔ Maha Heingɔi.
40023011	Numui na i wu lia ngi lewengɔ wu gbi ma, mahoungɔ i yɛ a wu bɔilopoi.
40023012	Numui na a ta yekpe lɛ, Ngewɔ a ngi mayeilɔ kɛɛ numui na a ta yekpe maayei, Ngewɔ a ngi lɛlɔ.
40023013	“I nyamuni kpa wu va Sawei Yeekaamɔisia kɛɛ Farisiisia! Baayablaa lɔ a wue! Ajifa wa ngelegoohu wɛlei laagbɔwulɔ nungaa gulɔ, wua vulii wɛɛ wuaa na tawao wɛɛ luma nasia ti lapima wuava na taa wuaa na. [
40023014	I nyamuni kpa wu va Sawei Yeekamɔɛisia kɛɛ Farisiisia! Baayablaa lɔ a wue! Ajifa wa ponyahangɛisia ti yeyahani gbi gbua ti yeya a kava, wa yama wu liiwooma wa hɛɛ huguhangɔisia wie kɛva kɛ wu wɔnangɔe; kpalɛi na Ngewɔ i wama ndama wu ma a nyamu kpɛlɛɛ ma!]
40023015	“I nyamuni kpa wu va Sawei Yeekaamɔisia kɛɛ Farisiisia! Baayablaa lɔ a wue! Wa gboyangaa lewe, wa ndɔlɔngaa bla ndia aako wu gu numu yila ma woteva i la a wu Yewɔɛi, kɛɛ wu gungaa ngi ma i wote, wa ngi wote a jahamamɔ lɔ tewengɔ wua vulii ma.
40023016	“I nyamuni kpa wu va, wu pele gɛbla wumungɔi jisia! Wa nungeisia gaa wɛɛ, ‘Numu i jondungaa Ngewɔ Wɛlei ma, hinda gbi ii le; kɛɛ numu gbi i jondungaa kanigbɔlu haakei nasia ma ti Ngewɔ Wɛlei bu, mahoungɔ i na wie i jonduni pieva.’
40023017	Wu kpowablaa wumungɔi jisia! Yeegbɔɔ tewengɔ ngi mbaa ma, kanigbɔlu haakeisia ɔɔ Ngewɔ Wɛlei Wai na i kanigbɔlu haakeisia magayemani?
40023018	Wa nungaa gaa gbɔma wɛɛ, ‘Numu i jondungaa saagbuamɛi ma, hinda gbi ii le; kɛɛ numu i jondungaa saahanii na ma a yɛ saagbuamɛi ma, mahoungɔ i na wie i jonduni pieva.’
40023019	Wu pumublɛi jisia! Yeegbɔɔ tewengɔ ngi mbaa ma, saahanii ɔɔ saagbuamɛi na i saahanii magayemani?
40023020	Faale numui na a jondu saagbuamɛi ma, a jondu ma lɔ kɛɛ saahani na gbi i ma;
40023021	tawao numui na a jondu Ngewɔ Wɛlei Wai ma, a jondu ma lɔ kɛɛ Ngewɔ na i heini na;
40023022	tawao numui na a jondu ngelegoohu ma, i jondunga Ngewɔ maha-heimi lɔ ma kɛɛ Ngewɔ vulii i heini ma.
40023023	“I nyamuni kpa wu va Sawei Yeekaamɔisia kɛɛ Farisiisia! Baayablaa lɔ a wue! Hani gbi wa majɔɔ kɛɛ wa kɔlɛlɔ na puu wu kaka yila ve Ngewɔ wɛ mɛlifɛisia hu, kɛɛ wu gbahanga a sawei yeebamayeisia houla kia nyɔkɔ pɔɔna wiela na a nungaa wekeisia kɛɛ kpekpeya kɛɛ tɔnya; jisia lɔ mahoungɔ yɛla wu ti wie kɛɛ ii kɛni kɛ wa yeenasia gulalɔ.
40023024	Wu pele gɛbla wumungɔi jisia! Sawei nasia ti mumungɔ kia pupu, wa maholalɔ wu kpua wu gboli-hani hu, kɛɛ Ngewɔ jawei yeenasia ti wɔngɔngɔ kia nyɔmɛi i na, wa kpɔlelɔ, wɛɛ ti hou.
40023025	“I nyamuni kpa wu va, Sawei Yeekaamɔisia kɛɛ Farisiisia! Baayablaa lɔ a wue! Ajifa wa bolei kɛɛ pletii yeepomɛi golelɔ fo, kɛɛ ti goohui lavengɔ a hani nasia wa sɔɔ a kpaya kɛɛ kava, wua yekpe lekee gohunɛva.
40023026	Bi Farisiimɔ wumungɔi ji! Bolei yeekohui yese gole kɛɛ pletii, na wooma bi yeepomɛi bɛɛ gole.
40023027	“I nyamuni kpa wu va, Sawei Yeekaamɔisia kɛɛ Farisiisia! Baayablaa lɔ a wue! Ajifa wu gbuangɔ a kamba magbatɛngɔesia hojei jiangɔ ma; ti nyandengɔ a yɛla ti luwumɛi kɛɛ ti goohui lavengɔ a poma lulangaa kɛɛ ti galeisia.
40023028	Hii lɔɔ wua bɛɛ wu na, wa kɛlɔ a numui gbi wu luwui ma kɛ wu yekpengɔe kɛɛ wu liisia lavengɔ a baaya kɛɛ jumbu.
40023029	“I nyamuni kpa wu va Sawei Yee kaamɔisia kɛɛ Farisiisia! Baayablaa lɔ a wue! Ajifa wa Ngewɔ lutuisia ti gambɛisia gbatɛ, wu tɔnyablɛisia ti gambɛisia magbatɛ nyandengɔ,
40023030	wa nde wɛɛ, ‘Ina mu yɛlɔ wɔɔ na mu maadani ti watii hu, muii yɛ gbɛɛ ti ma Ngewɔ lutuisia ti waalɛi hu.’
40023031	Faale wu kulunga ma vulii kɛ nasia ti Ngewɔ lutuisia waani ti leengeisia mia a wue!
40023032	Kɛ a na yakpua wu maadani ti tɔtoni wɔɔ.
40023033	Wu kaalingɛi jisia kɛɛ kaali goohu leengeisia! Wu lii a yee yɛ ma kɛ Ngewɔ ɛɛ wu lɛɛ aa wu yoyo jahama?
40023034	Faale nga Ngewɔ lutuisia yoyolɔ wu gama kɛɛ nɛmahulewebleisia kɛɛ kaamɔisia, kɛɛ wa ti lɛɛnga gbakpalɔ krɔsii ma ti lo na ti haa, wu pekeisia lewe wu hɛɛ wɛleisia bu, wu juuya hitɛ ti woma,
40023035	aako kpalɛi na i na nasia va ti numu yekpei gbi waani, Ngewɔ i nda wu ma, i hiye pɔɔnamɔi Ebɛl waalɛi ma i to Sakaraya ma, Barakaya loi, na wu paani Ngewɔ Wɛlei bu saagbuamɛi gbla.
40023036	Ngi hugɛ a wue a tɔnya, nungei jisia kpɛlɛɛ ti waalɛi yee kpelɛi a la haablei jisia lɔ ma.”
40023037	Yesu ndeilɔ yɛ, “Oo Jelusalɛm, Jelusalɛm! Bia ba Ngewɔ lutuisia waa, ba tutui nasia hɔwɔhɔwɔ Ngewɔ a ti lo bi gama! Heima lolɛ ngi yɛ loni ngi bi leengeisia gbi lɛma hinda yila, kia tɛhɛi a ngi leengeisia lɛma ngi gbakisia bu, kɛɛ wuii lumani mbɛ!
40023038	Faale nungeisia ta vayalɔ wu Yewɔ Wɛlei Wai ma i wopo.
40023039	Gbɛɛ ngi nde wu ma, i hiye kiahuna ma, wɛɛ yaa nya lɔ gbɔma kɛlee foloi na ma wa nde wɛɛ, ‘Ngew� � i numui na luba i wama Ndemɔi biyei hu.’ ”
40024001	Kia Yesu i gbuani Ngewɔ Wɛlei bu i yɛ lima, ngi gaalopoisia ti wailɔ ngi gama, ta pɛlei nasia gɛ a ngie ti looni.
40024002	Yesu i kpɛmboilɔ yɛ, “Tɔnya le, kungɔi wu jisia kpɛlɛɛ gbe; kɛɛ gbɛɛ ngi hugɛ a wue, kɔtu yakpe bɛɛ ɛɛ lo mbei laani ngi mbaa maahu, ta ti kpɛlɛɛ wololɔ ti ti gula.”
40024003	Kia Yesu i yɛ heini ɔlivi Yiyei wumba, ngi gaalopoisia ti wɛilɔ ngi gama, tia lekee, tɛɛ, “Hugɛ a mue migbe lɔ ji a wie tawao gbɔɔ a wie kɛva kɛ bi wa-gbelei i hitinga kɛɛ haa-hindeisia ti gbɔyɔlei.”
40024004	Yesu kpɛmboilɔ yɛ, “A wu mahugbe numu gbi aa wu yaka.
40024005	Gbamaile numu gboto ta walɔ ta nya biyei wumbu, ta nde tɛɛ, ‘Ngewɔ Maha Heingɔi lɔ a nge!’ tawao ta numu gboto yakalɔ.
40024006	Wa kɔisia gɔwoi mɛnilɔ wu gblanga kɛɛ kɔisia ti malɔwɔi kuhama; kɛɛ wu lii aa hɛlɛ; ajifa hindei jisia nyɔkɔ ta wielɔ huɛɛŋ kɛɛ tɛɛ kɛ kɛ kɛlɛmɛi i hitinga ma.
40024007	Kɛnyɛisia ta gɔlɔ a ti nyɔunyɔ, ndɔleisia ta lapi a ti nyɔunyɔ. Ndɔleisia ta walɔ tawao ndɔɔlei a gbɛlilɔ hu gbi;
40024008	Hindei jisia kpɛlɛɛ ta wielɔ kia ndo-le-goohu-gbalei lɔtomɛi i na.
40024009	“Yeewatii na, wu juwuisia ta wu houlɔ ti wu ve mahubleisia wɛ kpalɛ lava wu ma kɛɛ wu waava. Nuuvui gbi ta lololɔ a wue jifa wu langɔ a nge.
40024010	Nya woomablaa gboto ta gbelɔ a lala a nge; ta ti nyɔunyɔ velɔ, ti lolo a ti nyɔunyɔ.
40024011	Ndɛɛ Yewɔ lutui gboto ta gbɔkulɔ tawao ta numu gboto yakalɔ.
40024012	Jifa hinda nyamu wielei a gulɔ hu gbi, ndomɛi na numu gboto ti piengɔ a ti nyɔunyɔ, hu a haalɔ.
40024013	Kɛɛ numui na a liilo i to yeekɛlɛmɛi a bawolɔ.
40024014	Tawao Ngowili Yekpei ji kɔlooni Ngewɔ Mahayɛi ma a lelɔ dunyei hu gbi aako numui gbi ti mɛni; na wooma kɛ haa-hindeisia ti gɛlɛmɛi i hitinga.
40024015	“Wu hunyanimɔ maluwangɔi na lɔngalɔ Ngewɔ lutui Daniɛl i ngi yɛpɛ leni, i looni Ngewɔ Wɛlei Wai bu (kɔlɛi ji gaamɔi i ji yeembui gɔɔ),
40024016	nungei nasia ta yɛ Judia lɔlei hu ti wila ti lɛ ngiyeisia hu.
40024017	Numui na a yɛ ngi wɛlei wumba, aa hitɛ ngi mahaakeisia wumbuva pɛlei bu.
40024018	Numui na a yɛ kpalɛi hu aa yaama ngi lomɛi wooma.
40024019	A yɛ nyamuni kpa foloi nasia ma koonyahangɛisia va kɛɛ koimɛisia!
40024020	A Ngewɔ vɛli wu wilalɛi aa yɛ a haamɛi ɔɔ Ndɛvu Volei.
40024021	Ajifa watii na yeendimɔnɛi nyɔkɔ ii yaa yɛni wɔɔ na, i hiye dunyei lɔto-gbelei ma i to kiahuna ma, tawao ɛɛ yɛ na kunafɔ.
40024022	Kɛɛ Ngewɔ i yeelɔwɔi maahu gbuanga; ina na ii le numu gbi ii yɛ bawo. Kɛɛ nasia va i loko longa ti ma ti bawova, a yeelɔwɔi maahu gbualɔ.
40024023	“A watii na, numu gbi i ndengaa wu ma yɛ, ‘A wote, Ngewɔ Maha Heingɔi gbe mbei!’ ɔɔ ‘Ta gbe mia!’ waa la a ngie.
40024024	Gbamaile ndɛɛ Yewɔ Maha Heingɔisia kɛɛ ndɛɛ Yewɔ lutuisia ta gbɔkulɔ tawao ta kabande hinda waawaangaa wielɔ aako nasia vulii bɛɛ Ngewɔ i loko longa ti ma ti bawova ti ti yaka, ina ti guilɔ.
40024025	A wolo! I longa kulɔ ngi ji hugɛnga a wue.
40024026	“Faale, nungaa ti ndengaa tɛɛ, ‘A wote, taa ndɔgbɔ lambɛi ma!’ waa li na; ti ndengaa tɛɛ, ‘Taa pɛlei ji bu!’ waa la la.
40024027	Ajifa nya nya Nuuvu Hindoloi nga walɔ kia ngelei a baahugbua ngelei ma i hiye ngejahu i foo gɔwɔhu.
40024028	“Hinda gbi lekee pomɛi i na, na lɔ yibɛisia ta gbɔtɔ na.
40024029	“Foloi nasia yeendimɔnɛi i lewengaa lekee, foloi a gbindilɔ, ngalui ɛɛ voo; tumbekeisia ta gbualɔ ngelei ma ti gula tawao kpayei nasia ti ngelei ma ta gbɛlilɔ ti gbua ti jia-weleisia ma.
40024030	A watii na, Nuuvu Hindoloi walei yeetɔmaseli a gɛlɔ ngelei ma tawao kɛnyɛi gbi dunyei hu ta wɔlɔ ji ta nya nya Numu Hindoloi lɔ nga wa njagbili hu ngelei ma a kpaya waa kɛɛ temaya.
40024031	Bulu wai a yialɔ kɛ i ngi malikeisia vayanga hu tawao ta nasia lɛlɔ ma i loko longa ti ma ti bawova ta gbua dunyei luwuma gbi.
40024032	“A kaa wumbu figi wulii ma; ngi bekeisia ti wundungaa, i tɔtoo a ndawa gbuala kɛ wu kɔɔnga kɛ haamɛi lɔ wama.
40024033	Hii lɔɔ hindei na wieyii i na, wu hindei jisia kpɛlɛɛ lɔnga ti wiema, wa kɔɔlɔ kɛ ngi fongɔ jɔngɔ le pɛlei laama.
40024034	Gbɛɛ ngi nde wu ma a tɔnya kɛ hindei jisia kpɛlɛɛ ta wie pɛiŋ nuuvui nasia ti na kiahuna ti yaa gbɔyɔ a haala.
40024035	Ngelegoohu tia dunyei ta gbɔyɔlɔ kɛɛ nya layie ɛɛ nyani.
40024036	“Kɛɛ numu gbi ii kɔɔ migbe lɔ lɔwɔi na a hiti ma, malikeisia vulii bɛɛ ti ngelegoohu tii kɔɔ; nya nya Ngewɔ Hindoloi ngii kɔɔ, mu Kɛkɛ Ngewɔ yakpe mia i kɔɔngɔ.
40024037	Kia i wieni Noa watii hu, hii a wie Nuuvu Hindoloi wa-gbelei ma.
40024038	Ajifa pɛiŋ wɔɔ njavei i yaa waa, nungaa ti yɛlɔ a mɛhɛɛ mɛ, ta ndɔ gboli, ta nyahangaa jɔɔ, ta nyahangaa ve hiingaa wɛ, i to foloi na ma Noa i wuaani ndɛndɛi hu.
40024039	Tii yɛ magɔni gbɔɔ i wiema i lohu njavei i wa i ti gbi waa. Hii mia a wie a nya nya Nuuvu Hindoloi nya wa-gbelei.
40024040	Yeewatii na, numu fele ta yɛlɔ yengema kpalɛi hu; nya Nuuvu Hindoloi nya malikeisia ta yeengila wumbulɔ, yeena i lo.
40024041	Nyaha fele ta yɛlɔ mbei hiyama; ta yeengila wumbulɔ, yeena i lo.
40024042	Faale, wu valangɔ i yɛla, gbamaile wuii foloi na gɔɔ nya wu Lemɔi a nge nga wa.
40024043	Kɛɛ a ji gɔɔ, ina pɛlɛmɔi i yɛ kɔɛilɔ kpindi yeemigbe lɔ humamɔi i wama, ii yɛ yii tawao ii yɛ luma humamɔi aa wili pɛlei bu.
40024044	Faale wu valangɔ i yɛla kpele gbi, ajifa nya nya Nuuvu Hindoloi nga wa a watii na lɔ wu lii gbi ii ma.
40024045	“Ye lɔ hɔɔ bɔilopo golongɔ nɛmahulewengɔi le, na ngi lemɔi i ngi loni bɔilopo wekeisia maahu ti mɛhɛɛ veva ti wɛ yeewatii ma.
40024046	Bɔilopoi na lubangɔe ngi lemɔi a wa i male i piema hii.
40024047	A tɔnya, ngi hugɛ a wue, ndemɔi na a ngi yeyahani gbi loko wuaalɔ bɔilopoi na yeya.
40024048	Kɛɛ ina bɔilopo nyamu mia a ngie, a ndelɔ ta yekpe ma yɛ, ‘Nya lemɔi ii humbuma a wa,’
40024049	tawao a tɔtolɔ a ngi mbaa bɔilopoisia lewela, a mɛhɛɛ mɛ, a ndɔ gboli tia ndɔhoubleisia.
40024050	Kɛɛ yeebɔilopoi ji ngi lemɔi a walɔ folo yila ma ngi lii gbi ɛɛ yɛ ngi walaa ma kɛɛ hawei ma ii kɔɔ.
40024051	Ngi lemɔi a kpalɛ waa lalɔ ngi ma, i ngi wili baayablɛisia li a. Na lɔ a yɛ na a wɔɔ, a ngi yɔngɔlii yaamɛ.
40025001	“Watii na nya nya Nuuvu Hindoloi nga wa, ngelegoohu mahayɛi a wielɔ kia nyahalengaa puungaa, ti ti lamboisia wumbuni ti li nyaha-gɔli-gomɛi hu nyaha jɔmɔi maleva.
40025002	Ti lɔɔlu ti baabangɔ yɛla, yeenasia lɔlisia ti nɛmahu lewengɔ.
40025003	Yeebabangɔisia ti liilɔ a ti lamboisia kɛɛ tii lini a kaosii mɔnu gbi,
40025004	kɛɛ yeenɛmahu lewengɔisia ti liilɔ gba a kaosii haaka wekangaa hu.
40025005	Kɛɛ nyaha jɔmɔi ii humbuni a wa, kɛ njiimanii i ti lɔnga, njii i lewe a tie.
40025006	“A kpindiliɛi yelewoi i wɛilɔ tɛɛ, ‘Nyaha gɔimɔi lɔ wama! A wa wu ngi male!’
40025007	Nyahalo puisia ti wuilɔ njii hu, ti ti lamboisia hugbatɛ, ti to nga.
40025008	Kɛ yeebabangɔisia ti ndenga yeenɛmahulewengɔisia ma tɛɛ, ‘A mu gɔ kulo wu kaosii hu, jifa mu lamboisia lɔ lufema.’
40025009	Kɛɛ yeenɛmahulewengɔisia ti poteilɔ tɛɛ, ‘Sawo, kaosii i na aa gu mua wueni va; a li majiablɛisia gama wu wu nda yeya.’
40025010	Kia nyahalo baabangɔisia ti lini kaosii yeyamɛi kɛ nyaha jɔmɔi i fonga. Nyahalo lɔɔlii nasia i maleni ti magbatɛngɔ, tia tieni ti wuailɔ nyaha-gɔli-gomɛi hu ti yeepɛlei gbɔwu.
40025011	“Na wooma nyahalo lɔɔlu wekeisia ti wɛilɔ ti pɛlei laalewe tɛɛ, ‘Ndemɔi, ndemɔi, ndawo mu wɛ.’
40025012	Kɛɛ nyaha gɔimɔi i poteilɔ yɛ, ‘A tɔnya, ngi nde wu ma, ngii wu gɔɔ.’ ”
40025013	Yesu i ngi yɛpɛi yakpuɛilɔ yɛ, “Faale, wu valangɔ i yɛla ajifa wuii foloi gɔɔ ɔɔ hawei na wu Lemɔi a wa.
40025014	“Yeewatii na ma, Ngelegoohu Mahayɛi a wielɔ kia kena yila na i yɛ lima jia hu, i ngi bɔilopoisia loli, i ngi yeyahani gbi loko wuaa ti yeya.
40025015	Navoei na a bɛ bɔilopo yilayei gbi ma, tamia i feni ti wɛ. I tauji hɔndɔɔ lɔɔlu veilɔ yeengila wɛ, i tauji hɔndɔɔ fele ve yeepekei wɛ, i tauji hɔndɔɔ yila ve yeena wɛ, kɛ i ya ngi jiei hu.
40025016	Bɔilopoi na i tauji hɔndɔɔ lɔlii majɔɔni i liilɔ yakpe i tɔtoo a veela la, i gu tauji hɔndɔɔ lɔɔlu weka ma.
40025017	Hii lɔɔ bɔilopoi na i tauji hɔndɔɔ felei majɔɔni i pieni, i gu tauji hɔndɔɔ fele weka ma.
40025018	Kɛɛ bɔilopoi na i tauji hɔndɔɔ yilei majɔɔni i liilɔ, i ndowei bɔ, i ngi lemɔi navoei lɔwu na.
40025019	“Ti lemɔi i lɛmbilɔ hu kaka kɛ i wanga i nde yɛ ti wa ti gona.
40025020	Bɔilopoi na i tauji hɔndɔɔ lɔɔli majɔɔni i wɛilɔ a tauji hɔndɔɔ weka yɛ, ‘Ndemɔi, bi tauji hɔndɔɔ lɔɔlu lɔ wɔɔ veni nya wɛ; tauji hɔndɔɔ lɔɔlu weka gbe i lani ma.’
40025021	Kenɛi ndeilɔ ngi ma yɛ, ‘Bi hinda yekpe waa wienga; bɔilopo yekpe lɔ a bie; kia bi lɔnyanga hinda wulo hu, nga bi lolɔ hinda waa maahu; wuaa mu mɛhɛɛ mɛ, mu kohunɛ wie.’
40025022	Kɛ bɔilopoi na i tauji hɔndɔɔ felei majɔɔni i wanga yɛ, ‘Ndemɔi, bi tauji hɔndɔɔ felelɔ wɔɔ veni nya wɛ; tauji hɔndɔɔ fele weka mia i lani ma.’
40025023	Ngi Lemɔi ndeilɔ yɛ, ‘Bi hinda yakpe waa wienga; bɔilopo yekpe lɔ a bie; bi lɔnyanga hinda wulo hu, nga bi lolɔ hinda waa maahu; wuaa mu mɛhɛɛ mɛ, mu kohunɛ wie.’
40025024	Na wooma bɔilopoi na i tauji hɔndɔɔ yilei majɔɔni i wɛilɔ yɛ, ‘Ndemɔi, ngi yɛ kɔɔlɔ kɛ bi yagbalɛngɔ waa le, na bii hini tamia ba tewe, tawao na bi woo ii le tamia ba mbumbu;
40025025	famia ngi luwɛilɔ ngi li ngi bi navoei lɔwu ndowei hu. Bi navoei gbe!’
40025026	Ngi lemɔi ndeilɔ yɛ, ‘Bɔilopo nyamu lɔ a bie tawao bi hawangɔ! Bi yɛ kɔɔlɔ kɛ na ngɛɛ hii tamia nga tewe, tawao na nya woo ii le tamia nga mbumbu.
40025027	Maa a houlɔ gɛ bi nya navoei wu bankii ma, na hii nya wangɔi hu nga yeenavoei majɔɔlɔ mato i laani ma.’
40025028	Kɛ i ndenga bɔilopoi wekeisia ma yɛ, ‘A navoei na gbua ngi yeya wu fe bɔilopoi na wɛ tauji puii i ngi yeya.
40025029	Gbamaile numu gbi hani i ngi yeya, mato a velɔ ngi wɛ kɛ i gbotonga ngi yeya; kɛɛ numui na hani gbi ii ngi yeya, na wuloi bɛɛ a yɛ ngi yeya, a gbualɔ ngi yeya.
40025030	A bɔilopo nyamui ji wumbu wu pili ngiti ya kpindi hu; na mia nungeisia ta wɔɔ na ta ti yɔngɔlii yaamɛ.’
40025031	“Kpelei Nuuvu Hindoloi a wa ngi mahayɛi hu; Ngewɔ malikeisia gbi ti ngi ma, a heilɔ ngi maha-heimi.
40025032	Kɛnyɛi gbi yeehubleisia ta yandɔlɔ ngi gulɔ tawao a ti luahu gɔlɛlɔ kia mbala mahugbemɔi a mbalangɛisia kɛɛ njengɛisia luahu gɔlɛ.
40025033	A mbalangɛisia lewe ngi yejei hu lɔ, tia mia a numu yekpeisia, i njengɛisia lewe ngi gɔwɔi hu, tia mia a numu nyamuisia.
40025034	A ndelɔ na nungei nasia ma ti ngi yejei hu yɛ, ‘A wa, wua nya Kɛkɛ i wu lubanga! A wa wu mahayɛi na mɛ Ngewɔ i hugbatɛnga wɔɔ wu va i hiye dunyei gbatɛ-gbelei ma;
40025035	ajifa ndɔlɛ yɛlɔ wɔɔ nya ma wu nya gɔ a mɛhɛɛ ngi mɛ, nya bolohu bengɔ wu nya gɔ a nja ngi kpɔle, hota a nge, wu nya hota-hinda wie,
40025036	nya magbukangɔ, wu kula ve ngi ngili, nya heegbɛngɔ, wu gbɔ nya ma, ngi kpindiwɛlei bu, wu va nya ma.’
40025037	Numu yekpeisia ta ngi mɔlilɔ tɛɛ, ‘Ndemɔi, migbe lɔ wɔɔ mu bi lɔni ndɔlɛ bi ma mu bi gɔni a mɛhɛɛ bi mɛ, ɔɔ bi bolohu bengɔ mu bi gɔ a nja bi kpɔle?
40025038	Migbe lɔ mu bi lɔni hota a bie mu bi hota-hinda wie, ɔɔ bi magbukangɔ mu kula ve bi ngili?
40025039	Migbe lɔ mu bi lɔni bi heegbɛngɔ ɔɔ bi kpindiwɛlɛ bu mu gbɔ bi ma?’
40025040	Mahɛi a kpɛmbolɔ yɛ, ‘Gbɛɛ ngi hugɛ a wue a tɔnya, na lekee wu pienga wɔɔ a nya ndewe mumui jisia yeengila gbi baa ii ti ma wɔɔ, wu pieni a nya lɔ.’
40025041	“Na wooma a ndelɔ nungei nasia ma ti ngi gɔwɔhui yɛ, ‘A hiye nya yaama, wua Ngewɔ jondii i wu ma. A li ngɔmbu wai na hu Ngewɔ i ndani Seitana va tia ngi malikeisia tawao yeengɔmbui ɛɛ lufe kunafɔ;
40025042	ajifa ndɔlɛ yɛlɔ wɔɔ nya ma, kɛɛ wuii nya gɔni a mɛhɛɛ nga mɛ, nya bolohu bengɔ. Kɛɛ wuii nya gɔni a nja nga kpɔle;
40025043	hota a nge kɛɛ wuii nya hota-hinda wieni, nya magbukangɔ kɛɛ wuii kula veni nga ngili, nya heegbɛngɔ ɔɔ ngi kpindiwɛlei bu kɛɛ wuii gbɔni nya ma.’
40025044	Tia bɛɛ ta ngi mɔlilɔ tɛɛ, ‘Ndemɔi, migbe lɔ wɔɔ mu bi lɔni ndɔlɛ i bi ma ɔɔ bi bolohu bengɔ ɔɔ hota a bie ɔɔ bi magbukangɔ ɔɔ bi heegbɛngɔ ɔɔ bi kpindiwɛlei bu muii gbɔni bi ma?’
40025045	Mahɛi a kpɛmbolɔ yɛ, ‘Kia wuii kpɔma wieni a jisia mumuisia yeengila bɛɛ, wuii pieni a nge.’ ”
40025046	Yesu i ngi yɛpɛi yakpuɛilɔ yɛ, “Faale jisia ta lilɔ kunafɔ liimavɔɔni hu, kɛɛ numu yekpei j isia ta wililɔ ndɛvui na hu ɛɛ gɛlɛ kunaf� �.”
40026001	Kia Yesu i kpɔyoni a kaai jisia kpɛlɛɛ gela a nungeisia, i ndeilɔ ngi gaalopoisia ma yɛ,
40026002	“Wu kɔɔlɔ kɛ njii fele goohu Tewema Gomɛi a hitilɔ ma. Ta nya nya Nuuvu Hindoloi houlɔ ti ngi ve ngi waava.”
40026003	A watii na Saagbuablaa Waawaisia kɛɛ kpakoleisia ti gomɛilɔ Saagbuablɛisia ti gulɔmɔi Kayafasi yeepɛlɛbu,
40026004	ti wuhitɛ ta yee pie ti ngi hou ndɔwuma ti ngi waa.
40026005	Kɛɛ ti ndeilɔ tɛɛ, “Aa yɛ a komɛi ji hu, ajifa mu piengaa kiahuna ndapi a gulalɔ.”
40026006	Yesu i yɛlɔ Bɛtani, Saimɔn na wɔɔ kpɔukpɔu heegbɛi i yɛ ngi ma, ŋgi yeepɛlɛbu.
40026007	Kia i yɛ heini a mɛhɛɛ mɛ, nyaapo yila i wɛilɔ ngi gama baabɔɔ-jani i ngi yeya ndavengɔ a ngulɔ baagbangɔ waa, i yeengulɔi ji yei Yesu wui hu.
40026008	Kɛɛ ji kaalopoisia ti hulɔni, i gbalɛilɔ ti ma kɛ ti mɔlinga tɛɛ, “Gbɛe i ngulɔi ji hunyaninga?
40026009	Aa majialɔ a navoo lakpa waa, i yeenavoei ve fɛɛliblɛisia wɛ.”
40026010	Yesu i na gɔɛilɔ ti yɛ nde kɛ i ndenga ti ma yɛ, “Gbɛe wu nyaapoi vawɔlima? Hinda yekpe waa mia i pienga a nge.
40026011	Wua fɛɛlibla lɔ wu heini fɔ, kɛɛ nya mua wueni ɛɛ yɛla watii gbi.
40026012	I ngulɔi ji wungalɔ nya ma nya gbuhɛi magbatɛvaa nya gbɔwuva.
40026013	Gbɛɛ ngi nde wu ma a tɔnya kɛ hinda gbi lekee ta Ngowili Yekpei ji le na dunyei hu gbi, ji nyaapoi ji i pienga hu a gɛlɔ na ngi hinda hitɛva nungaa nɛmahu.”
40026014	Folo yakpei na, Yesu gaalopo puu maahu feleisia yeengila ta toli a Judasi Kɛriɔtmɔi i liilɔ Saagbuablaa Waawaisia gama
40026015	i mɔli yɛ, “Gbɔɔ wa fe nya wɛ ina ngi gbɔilɔ wu ma wu Yesu hou?” Kɛ ti ngi gɔnga a kanigole gbaa numu gbɔyɔngɔ maahu puu.
40026016	I hiye watii na ma Judasi yɛlɔ a watii yekpe gɔli Yesu veva.
40026017	Bledii Gbama Gomɛi yeehaalaa volei ma, kaalopɔisia ti wɛilɔ Yesu gama ti ngi mɔli tɛɛ, “Mindo lɔ bi longɔ mu Tewema Gomɛ mɛhɛɛ hugbatɛ na bi wɛ?”
40026018	I ndeilɔ ti ma yɛ, “A li taa wai hu taamɔ yila gama wu nde ngi ma wɛɛ, ‘Kaamɔ yɛ, Nya watii i hitinga; mua nya gaalopoisia ma Tewema Gomɛi hou bi yeepɛlɛbu lɔ.’ ”
40026019	Kaalopoisia ti pieilɔ kia Yesu i ndeni la ti ma, ti Tewema Gomɛ mɛhɛɛ hugbatɛ.
40026020	Kia kpɔkɔ i wɛlɛni, Yesu tia ngi gaalopo puu maahu feleisia ti heilɔ mɛhɛɛ mɛmɛi.
40026021	Kia ti yɛ mɛhɛɛ mɛma Yesu i ndeilɔ yɛ, “Gbɛɛ ngi hugɛ a wue a tɔnya, wu yilayee lɔ i nya vema.”
40026022	Kaalopoisia ti lii i gbavoilɔ, kɛ ti tɔtonga a ngi mɔlila a ngilangila tɛɛ, “Ndemɔi, nya le?”
40026023	Yesu i kpɛmboilɔ yɛ, “Numui na mua ta mu loko hitɛma mɛhɛɛi hu tamia i nya vema.
40026024	Nya nya Nuuvu Hindoloi nga haalɔ huɛɛŋ kia Ngewɔ Gɔlɛi ndeni la, kɛɛ i nyamuni kpa numui na va a Nuuvu Hindoloi ve! Aa fisalɔ yeenumui na va ina tii yɛ ngi leni gbi.”
40026025	Judasi na i ngi veni i ngi mɔlilɔ yɛ, “Kaamɔ, nya le?” Yesu i kpɛmboilɔ yɛ, “Bia vulii bi ndea.”
40026026	Kia ti yɛ mɛhɛɛ mɛma, Yesu i bledii gbuha yila wumbuilɔ, i siɛgbua Ngewɔ ma, i ngaingai, i fe ngi gaalopoisia wɛ yɛ, “A hou wu mɛ, nya luwui lɔ.”
40026027	Kɛ i bolei wumbunga, ndɔi i hu, i siɛgbua Ngewɔ ma, i fe ti wɛ yɛ, “Wu kpɛlɛɛ a ji gboli;
40026028	nya ŋamɛi lɔ, na i Ngewɔ hinda yangilingɔi gbakpama, nya ŋamɛi na i wama wuma numu gboto va aako Ngewɔ i manu jumbuisia ma.
40026029	Gbɛɛ ngi hugɛ a wue, ngɛɛ yaa ndɔi ji gboli kɛlee foloi na mua wueni ma ndɔ ninɛi gbɔle nya Kɛkɛ mahayɛi hu.”
40026030	Na wooma ti Tewema Gomɛi Yeenguleisia yailɔ kɛ ti ya ɔlivi Yiyei hu.
40026031	Kɛ Yesu i ndenga ti ma yɛ, “Kpindi ji, wu kpɛlɛɛ wa lewelɔ a piimɛ wu vaya nya ma; gbamaile Ngewɔ i ndeilɔ ngi Gɔlɛi hu yɛ, ‘Nga mbala mahugbemɔi waalɔ kɛ mbalangɛisia ti hu i vayanga.’
40026032	Kɛɛ ngi vulungaa ngi hiye hee hu, nga lilɔ wu gulɔ Galili.”
40026033	Pita i yɛpɛilɔ Yesu gama yɛ, “Numui kpɛlɛɛ bɛɛ ti vaya bi ma, nya ngɛɛ vaya bi ma.”
40026034	Yesu ndeilɔ Pita ma yɛ, “Gbɛɛ ngi hugɛ a bie a tɔnya, kpindi ji, pɛiŋ tɛhinɛi i yaa gokole, ba mawalilɔ nya hinda ma heima sawa.”
40026035	Pita i poteilɔ i nde ngi ma yɛ, “Ti yɛ bɛɛ mua bie waama, ngɛɛ mawali bi hinda ma.” Kaalopoisia gbi ti njia yakpei ji lɔ leni.
40026036	Na wooma Yesu tia ngi gaalopoisia ti liilɔ hinda yila, ta na loli a Gɛtsimani, kia ti foni, Yesu i ndeilɔ ti ma yɛ, “A hei mbei, ngi li mia ngi Ngewɔ vɛli.”
40026037	I Pita wumbuilɔ kɛɛ Sɛbidi leengaa feleisia tia tieni ti li kulo tawao ngi maa i tɔtoilɔ a manulaa a ndiinyani.
40026038	Kɛ i ndenga ti ma yɛ, “Ndiinyani na i nya ma yɛkɛ i nya waa; a lo mbei wu yɛ a pelehu gbee.”
40026039	I liilɔ kulo, i wɛlɛ ndɔmɛi, i Ngewɔ vɛli yɛ, “Nya Kɛkɛ, ina a gulɔ a wiela kɛ pie bolei ji kpalɛi i ndavengɔ i veela nya ma; na hu gbi bi liimɛi i wie, nya ndɛi ii le.”
40026040	Kɛ i yamanga ngi gaalopo saweisia gama i male ti njii hu; kɛ i ndea Pita ma yɛ, “Gbɛe, wuii guni a pelehu gbela hawa yakpe bɛɛ va?
40026041	A yɛ a pelehu gbe, wa Ngewɔ vɛli aako waa wili kɔlɛya hu; wu lii lumangɔe kɛɛ wu luwui gahu gbɔyɔngɔ.”
40026042	Yesu i yamɛilɔ gbɔma yeeheima felei ma, i Ngewɔ vɛli yɛ, “Kɛkɛ, ina kpalɛi na i bolei ji hu ɛɛ lewe nya ma kɛlee ngi kpɔle, kɛ bi liimɛi i wie.”
40026043	I gbɔma liilɔ ti gama i male ti njii hu, gbamaile tii yɛ gu a ti yamɛisia voola.
40026044	Yesu i gbɔma ti loilɔ yeeheima sawei ma, i li, i Ngewɔ vɛli, a njia yakpei nasia le.
40026045	Kɛ i yamanga ngi gaalopo saweisia gama i nde ti ma yɛ, “Wuaa lɛ njii hu, wa lɛɛvu? A wote mbei, watii i hitinga tawao tiaa Nuuvu Hindoloi vema jumbubleisia ti gbayei wɛ.
40026046	A hiye mu li. A tɔ lɛɛ, numui na i nya vema taa mbei gbla.”
40026047	Yesu i loni njɛpɛi ji lemaa kɛ Judasi i gbuanga nga, kaalopoisia yilayee, faha waa ti ngi wooma kɔboweisia ti ti yeya kɛɛ kpɔnɛisia, Saagbuablaa Waawaisia kɛɛ kpakoleisia ti ti longa.
40026048	Yeebayamɔi ji i wilanga a tɔmaseli gɛla a fahii yɛ, “Numui na lekee wa tɔ ngi ngi laagɔmi, tamia; a ngi hou.”
40026049	Judasi i liilɔ yakpe Yesu gama yɛ, “Kaamɔ, ndiilɛli i yɛ bi ma”, i ngi laagɔmi.
40026050	Yesu i ndeilɔ ngi ma yɛ, “Ndiamɔ, na bi piema, mavula.” Kɛ nungeisia ti waa, ti Yesu hou, ti ngi makpa.
40026051	Nasia ti yɛ Yesu wooma yeengila i ngi gɔbowɛi laalɛilɔ nga i Saagbuablɛisia ti gulɔmɔi bɔilopoi i ngi wolii lewe na.
40026052	Yesu ndeilɔ ngi ma yɛ, “Bi gɔbowei yaama yeetei hu; gbamaile nasia ta lapi a kɔbowei, kɔbowei lɔ a ti waa.
40026053	Bii kɔɔ kɛ nga gulɔ a kpɔma vɛlila nya Kɛkɛ ma tawao kɛ a malika tauji gboto waa yoyolɔ mbɛ ngaama nya bawova?
40026054	Kɛɛ na i wiengaa, Ngewɔ Gɔlɛi la a yeehou, na i ndeni yɛ ji lɔ a nya wie?”
40026055	Kɛ Yesu i yɛpɛnga fahii gama yɛ, “Mahoungɔ yɛla wu wa a kɔbowangaa kɛɛ kpɔnangaa nya houva bi tɔaa bɛɛ humamɔ mia a nge? Folo gbi nyaa wɔɔ heini nga nungaa gaa Ngewɔ Wɛlei Wai bu, kɛɛ wuii nya houni.
40026056	Kɛɛ ji i wiengalɔ aako na Ngewɔ lutuisia ti nyɛini Ngewɔ Gɔlɛi hu nda i hou.” Kɛ ngi gaalopoisia gbi ti vayanga ngi ma, ti lewe a piimɛ.
40026057	Nasia ti Yesu houni ti liilɔ a ngie Saagbuablɛisia ti gulɔmɔ wai Kayafasi gama, Sawei Yeekaamɔisia tia kpakoleisia ti gomɛngɔ na.
40026058	Pita i yɛlɔ a to Yesu ma kuhama, i lo hu ti foo Saagbuablɛisia ti gulɔmɔ wai gatei hu. I wuailɔ i hei sojei nasia lia ti yɛ katei mahugbe, aako i yeehindei ji gɛlɛyii lɔ.
40026059	Saagbuablaa Waawaisia kɛɛ Kotii lebleisia gbi ti selingaa gɔlilɔ ndɛɛ gualava Yesu ma aako ti ngi waa.
40026060	Kɛɛ tii yeeseli majɔɔni kia bɛɛ seli gboto ti wɛilɔ Kotii gulɔ ti ndɛi guala ngi ma. Kɛlɛmɛi numu fele ti wɛilɔ Kotii gulɔ
40026061	tɛɛ, “Taamɔi ji i ndeilɔ yɛ, ‘Nga gulɔ ngi Ngewɔ Wɛlei Wai wolo, ngi to njii sawa goohu.’ ”
40026062	Saagbuablɛisia ti gulɔmɔ wai i hiyeilɔ i lo, i nde Yesu ma yɛ, “Njia gbii bi laa hindei ji va seli jisia ti tɛma bi wumba?”
40026063	Kɛɛ Yesu malondongɔ yɛla. Saagbuablɛisia ti gulɔmɔ wai i gbɔma ndeilɔ ngi ma ye, “Ngi bi jondunga Ngewɔ vulungɔi ma, hugɛ a mue ina bia lɔ Ngewɔ Maha Heingɔi a bie, Ngewɔ Hindoloi.”
40026064	Yesu i kpɛmboilɔ yɛ, “Bia vulii bi ndenga. Kɛɛ ngi hugɛ a wu gbi kɛ i hiye watii ji ma wa nya nya Nuuvu Hindoloi lɔlɔ i heini Ngewɔ gbayangɔi yejahui, a gbɔma wa dunyei hu i heini njagbilisia maahu ngelei ma.”
40026065	Kɛ Saagbuablɛisia ti gulɔmɔ wai i ngi bobani blanga a ndiilewe yɛ, “I Ngewɔ bɛlɛ nyaninga. Gbɛ jeli lɔ gbɔma ma gbewe fa? Wu mɛninga na a Ngewɔ bɛlɛ nyani.
40026066	A kiti lewe njɛpɛi ma!” Ti kpɛmboilɔ tɛɛ, “Ngi lɛɛ le, mahoungɔ i haa.”
40026067	Kɛ ti ndayɛi valinga ngi yaama, ta ngi lewe, ti lɛɛnga ta ngi bahu gbolɛ,
40026068	tɛɛ, “Ngewɔ Maha Heingɔi! Hugɛ lɛɛ a mue ye lɔ i bi leweni.”
40026069	Pita i yɛ heinilɔ ngitii ya katei hu kɛ foninge nyaha yila i wanga ngi gama yɛ, “Bia bɛɛ bi yɛlɔ Yesu Galilimɔi wooma.”
40026070	Kɛɛ i mawalilɔ ma ti gbi yaama yɛ, “Ngii na gɔɔ bi ndema.”
40026071	Kia i gbuani i lo katei laa, foninge nyaha weka i ngi lɔilɔ, kɛ i ndenga hingei nasia ma ti yɛ na yɛ, “Taamɔi ji i yɛlɔ Yesu Nasalɛtimɔi wooma.”
40026072	Pita i gbɔma mawalilɔ ma, i jondu yɛ, “Ngii taamɔi na gɔɔ.”
40026073	Kia hu i lɛmbini kulo, nasia ti yɛ looni na ti wɛilɔ Pita gama tɛɛ, “A tɔnya, bia bɛɛ ti yilayee lɔ a bie, ajifa bi yɛpɛyii a bi velɔ.”
40026074	Kɛ Pita i tɔtonga a jondulaa yɛ, “Ngii taamɔi na gɔɔ.” Ngaamɛi na kɛ tɛhinɛi i gokolenga.
40026075	Kɛ Yesu layie i hitɛnga Pita wɛ ji i ndeni yɛ, “Pɛiŋ tɛhinɛi i yaa gokole ba mawalilɔ nya hinda ma heima sawa.” Kɛ Pita i gbuanga katei hu, i woo gbua ma i wɔɔ kaka.
40027001	Kia ngele i woni, Saagbuablaa Waawaisia tia kpakoleisia ti wuhitɛilɔ; ti ngangili Yesu waavaa.
40027002	Ti Yesu yiliilɔ ti li a ngie Gɔvinei Paileti gama.
40027003	Kia baayamɔi Judasi i mɛnini kɛ ti Yesu lɛɛnga tawao tɛɛ ti ngi waamaa ngi lii i woteilɔ, i yama a kanigole gbaa numu gbɔyɔngɔ maahu puii Saagbuabla Waawaisia gama kɛɛ kpakoleisia,
40027004	yɛ, “Ngi jumbu wulinga ji ngi pɔɔnamɔɔ venga ti ngi waama.” Ti ndeilɔ ngi ma tɛɛ, “Mu nda ii na ma, bi nda hinda mia.”
40027005	Judasi i yeenavoei vayɛilɔ Ngewɔ Wɛlei bu, i gbua, i li, i ta yekpe hɛlɛ.
40027006	Saagbuablaa Waawaisia ti yeenavoei wɔyɛilɔ tɛɛ, “Ii wɔnani navoei ji wuva Ngewɔ Wɛlei yeenavoo wumɛi ajifa nuuvu lɛɛvu jɔngɔ lɔ.”
40027007	Faale ti wuhitɛilɔ yeenavoei hinda ma, ti ndɔlɔma yeya la fɛɛ-lomɔ yila ma hotangɛisia gbɔwuva na.
40027008	Na vamia ta yeendɔlɔmɛi loli a Akɛldama, yeembui a “Ŋama Lɔlɔmɛi” i to foloi ji ma.
40027009	Kɛ njɛpɛi na la i hounga Ngewɔ lutui yia lemɔi Jɛrimaya i ndeni wɔɔ yɛ, “Ti kanigole gbaa numu gbɔyɔngɔ maahu puii wumbuilɔ, navoei na Isrɛlbleisia lɛɛnga ti lumani feva a ngi jɔngɔi,
40027010	ti fɛɛ-lomɔi lɔlɔmɛi yeya la, kia Ndemɔi i ndeni la nya ma.”
40027011	Yesu i loilɔ Gɔvinei Paileti gulɔ, kɛ Gɔvinei i ngi mɔlinga yɛ, “Bia lɔ Juubleisia ti Mahɛi a bie?” Yesu i kpɛmboilɔ yɛ, “Bia vulii bi ndenga.”
40027012	Kɛɛ kia Saagbuablaa Waawaisia kɛɛ kpakoleisia ti yɛ kpuisia hei ngi wumba, ii yeemɔli gbi gbɛmboni.
40027013	Famia Paileti i ngi mɔlilɔ yɛ, “Bii kpui jisia mɛnima ti tɛma bi wumba?”
40027014	Kɛɛ Yesu ii njɛpɛ yakpe bɛɛ leni; kɛ Gɔvinei wuhu i wunga kpu.
40027015	Tewema Gomɛ gbi hu kungɔ yɛla Gɔvinei hu gbeva kpindiwɛlɛbumɔ yila ma, yeena lekee nungeisia ta lo la.
40027016	A watii na, kpindiwɛlɛbumɔ lɔwɔngɔ yila yɛlɔ na ngi laa a Barabasi.
40027017	Famia kia fahii ti gomɛni, Paileti i ti mɔlilɔ yɛ, “Ye lɔ wu longɔ ngi gbe ngi ma? Barabasi ɔɔ Yesu na ta toli a Ngewɔ Maha Heingɔi?”
40027018	Gbamaile Paileti vuii i yɛ kɔɔlɔ kɛ toloi na ti yɛ kpua Yesu ma fahii na va ti yɛ ngi wooma famia ti ngi veni ngi waava.
40027019	I baa na ma, Paileti i loni heini yeekootii na hu lɔ ngi nyahɛi i ngoo yoyo ngi gama yɛ, “Loko gbua taamɔ yekpei na mahinda hu ajifa hinda gboto i langa gbue nya ma hengei hu ngi va.”
40027020	Saagbuablaa Waawaisia kɛɛ kpakoleisia ti wuailɔ fahii woohu ndeva Paileti ma i gbe Barabasi ma, i Yesu waa.
40027021	Kɛɛ Paileti i gbɔma ti mɔlilɔ yɛ, “Jisia feleisia yeegbɔɔ wu longɔ ngi gbe ma wu wɛ?” Kɛ ti kpɛmbonga tɛɛ, “Barabasi!”
40027022	Kɛ i ti mɔlinga yɛ, “Gbɔɔ wu longɔ ngi pie a Yesu na ta toli a Ngewɔ Maha Heingɔi?” Ti gbi ti ndeilɔ tɛɛ, “Ngi gbakpa krɔsii ma!”
40027023	Paileti i mɔlilɔ yɛ, “Gbɛ nyamu lɔ i pienga?” Kɛɛ ti tɔtoilɔ a yele waa gulala tɛɛ, “Ngi gbakpa krɔsii ma!”
40027024	Kia Paileti tɔni kɛ kɛwɛ-laahu haa mia i piema Yesu mabawova, tawao ndapi yɛkɛ i lewe, i njɛi wumbuilɔ i ngi yeya wua ti gbi yaama yɛ, “Nya nda gbi ii taamɔi ji haala ma; a wu mbe wie.”
40027025	Fahii gbi ti yelei gulailɔ tɛɛ, “Ngi haalei i lɛ mu wumba mua mu leengeisia!”
40027026	Kɛ Paileti i gbenga Barabasi ma ti wɛ, tawao kia i pieni ti Yesu lewe a lo te i haa, i ngi veilɔ ngi sojeisia wɛ ngi gbakpava krɔsii ma.
40027027	Kɛ Paileti sojeisia ti ya a Yesu Paileti gatei hu, ti sojei nasia gbi lɛma ti yɛ na, ti ngi gaala.
40027028	Ti ngi nda guleisia gbuailɔ ngi ma, ti bobani gbɔugbɔi waa wu ngi ma.
40027029	Kɛ ti ngaali lekee huvɛlɛnga a maha-bɔlɛi, ti njei a ngi wui, ti ngulu guhɛi wuaa ngi yeya a maha-likpɔi. Na wooma ti wombi gbakpailɔ ngi gɔwɔbu, ta ngi gbafa tɛɛ, “Hooyoo, Juubleisia ti mahɛi!”
40027030	Ti yɛlɔ a ndayɛi vali ngi ma, ti ngulii gbua ngi yeya ta ngi wumba lewe la.
40027031	Kia ti kpɔyɔni a ngi gbafala, ti bobani gbuailɔ ngi ma, ti ngi nda guleisia wu ngi ma, ti gbua a ngie katei hu ti li a ngie ngi gbakpava.
40027032	Kia ti yɛ gbuama tei hu, ti taamɔ yila maleilɔ, a gbua Sairini, ngi laa a Saimɔn, kɛ sojeisia ti kpɔndanga ngi ma liva a Yesu krɔsii.
40027033	Kia ti foni hinda yila ta na loli a Gɔlgɔta (yeembui a Ngugoko),
40027034	ti ndɔ veilɔ ngi wɛ ngahupungɔ a hani ŋɔnaŋɔnangɔ, kɛɛ kia i kɔɔni, ii lumani aa kpɔle.
40027035	Sojeisia ti ngi gbakpailɔ krɔsii ma, ti kɔhani gɔ ngi maguleisia va, numu gbi i na wumbu i paani.
40027036	Na wooma ti heilɔ ta ngi gaama gbe.
40027037	Njiɛi na ti pɛlɛni ngi ma, ti ngi waama fa, ti nyɛilɔ gbembele-gɛkɛlɛi ma tɛɛ, “Yesu lɔ, Juubleisia Ti Mahɛi,” ti kpakpa ngi wukɔɔ.
40027038	Kɛ ti humablaa fele gbakpanga tia Yesu-ni, yeengila i ngi yejahui, yeepekei i ngi gɔwɔhui.
40027039	Tewe-a-pelebleisia ti yɛlɔ a ti wui vivii, ta ngi gbafa,
40027040	tɛɛ, “Bia gɛ bi Ngewɔ Wɛlei Wai woloma bi to njii sawa goohu, bia yekpe bawo lɛɛ! Ina Ngewɔ Hindoloi lɔ a bie, gbua krɔsii ma bi hitɛ.”
40027041	Hii Saagbuablaa Waawaisia bɛɛ kɛɛ Sawei Yeekaamɔisia kɛɛ kpakoleisia ti yɛ ngi gbafa tɛɛ,
40027042	“I yɛlɔ a nungaa wekeisia bawo kɛɛ ɛɛ gu a ta yekpe bawola. Isrɛlblɛisia ti Mahɛi mia a ngie; i gbua lɛɛ krɔsii ma i hitɛ, kɛ mu langa a ngie.
40027043	Ngi langɔe a Ngewɔ tawao yɛ Ngewɔ Hindoloi lɔ a ngie. Mu tɔ lɛɛ na ina Ngewɔ longɔi a ngie i ngi bawo lɛ.”
40027044	Humablɛi nasia vulii bɛɛ ti tia tieni gbakpani ti yɛlɔ a ngi gbafa hii.
40027045	A fologundiei, kpindi waa i wɛleilɔ ndɔlei na hu gbi i to kpɔkɔvolei ma.
40027046	A kpɔkɔvolei, Yesu ndeilɔ ngeleya yɛ, “Ilai, Ilai, lama sabaktani?” yeembui mia a “Nya Yewɔɛi, nya Yewɔɛi, gbɛe bi gbuanga nya woohu?”
40027047	Nungei nasia lɛɛnga ti yɛ looni na ti ndeilɔ tɛɛ, “Taa Ilaija lolima!”
40027048	Kɛ ti yilayee i ya a piimɛ, i njavɔɛfɔɛ-hani wumbu, i ndɔmbu ndɔi hu, i nguaa ngulu-guha ya, i tɛ ngi gama yɛ i kpɔle.
40027049	Kɛɛ pekeisia ti ndeilɔ tɛɛ, “A mawulo, mu tɔ lɛɛ ina Ilaija a walɔ i ngi bawo.”
40027050	Yesu i gbɔma yɛpɛilɔ ngeleya kɛ ngi lii i wuaanga.
40027051	Kɛ kula kpɔtukpɔtu wai na i yɛ hɛlɛni Ngewɔ Wɛlei Wai bu i blanga ndia, i hiye yeemaahui i to yeembui; ndɔlei i gbɛlilɔ, faweisia ta bla ndia,
40027052	kambɛisia ta lawo, Ngewɔblaa gboto wɔɔ ti haanga ta vulu ta hiye.
40027053	Ti gbuailɔ kambɛisia hu; tawao Yesu hiyengɔi wooma hee hu, ti liilɔ Jelusalɛm numu gboto ti ti lɔ na.
40027054	Kia Kugbei na tia ngi sojeisia ti yɛ Yesu gama gbe ti ndɔlei lɔni i gbɛlini, kɛɛ na gbi i wieni, nduwɛi i ti huveilɔ, kɛ ti ndenga tɛɛ, “A tɔnya, Ngewɔ Hindoloi vulii lɔ wɔɔ a taamɔi ji!”
40027055	Nyaha gboto ti toni Yesu ma ta gbua Galili, tawao ta gbɔ ngi ma ngovama, ti yɛlɔ na ti looni kuhama ta na gbe.
40027056	Meri Magdalamɔi i yɛlɔ ti lia, kɛɛ Meri, Jemisi tia Josɛfi ti nje, kɛɛ Sɛbidi leengeisia ti nje.
40027057	Kia foloi i yɛ gulama, Kpatɛmɔ yila i hiyeilɔ Arimatia i wa, ngi laa a Josɛfi, tawao ta bɛɛ i yɛni a Yesu woomamɔ lɔ.
40027058	I liilɔ Paileti gama, i Yesu womɛi vɛli. Paileti i ndeilɔ yɛ ti fe ngi wɛ.
40027059	Kɛ Josɛfi i pomɛi wumbunga, i mbeembee kasange nina sɛwɛsɛwɛ hu,
40027060	i nda ta vulii ngi nda gamba ninɛi hu ti mbɔni fawei hu, i kɔtu lakpa waa gilikili i ndagbɔwu la, i li.
40027061	Meri Magdalamɔi kɛɛ Meri wekei ti yɛ heini na lɔ, ti wotengɔ kambɛi gama.
40027062	Kia ngele i woni, Ndɛvu Volei ma, Saagbuablaa Waawaisia kɛɛ Farisiisia ti lɛilɔ ma Paileti gama
40027063	tɛɛ, “Ndemɔi, i hitɛnga mu wɛ kɛ watii lɛ ndɛvu i yɛ ndɛɛmɔi na hokpala, i yɛlɔ a nde yɛ, ‘Lɔwɔ sawa nya haangɔi wooma, nga vululɔ ngi hiye hee hu.’
40027064	Faale, pie sojeisia ti li ti ngi gambɛi mahugbe pandawanda i lohu lɔwɔ sawei i hiti, ina na ii le ngi gaalopoisia ta lilɔ ti ngi womɛi huma, ti nde nungeisia ma tɛɛ, ‘I hiyenga hee hu,’ tawao na wiengalɔ, ndɛi yeekɛlɛmayei a yɛ nyamuni yeehaalayei ma.”
40027065	Paileti i ndeilɔ ti ma yɛ, “A sojeisia wumbu, wu li wu kambɛi mahugbe kia wa gu la.”
40027066	Ti liilɔ ti kambɛi hinda hugbatɛ, kɔtu wai na i yɛ na ti hei kpa uŋ ndama a ti lokowoi, ti sojeisia lo na kambɛi mahugbeva.
40028001	Ndɛvu voloi lewengɔ woma, kia ngele i yɛ woma Sɔndei ma, Meri Magdalamɔi kɛɛ Meri wekei ti liilɔ kambɛi gama lɔma.
40028002	Ngaamɛi na ndɔlei i gbɛlilɔ waa; gbamaile Ngewɔ malikei i gbuailɔ ngelegoohu, i hitɛ i kɔtii gilikili i kpua kambɛi laama, i hei ma.
40028003	Ngi gbuhɛi gbi i yɛ voolɔ kia ngelei a baahu gbua, ngi magulɛisia ti golengɔ fo fo.
40028004	Sojeisia ti luwɛilɔ hulewengɔ, ti maa a gbɛli, ti wie kia pomangaa.
40028005	Malikei i yɛpɛilɔ nyahangɛisia gama yɛ, “Waa luwa; ajifa ngi kɔɔlɔ kɛ Yesu na ti paani tamia wu ngi gɔkɔlima.
40028006	Ii mbei; ajifa i vulunga i hiyenga hee hu, kia i ndeni la. A wa wu mia lɔ i yɛ laani na.
40028007	A li na kaakaa wu hugɛ a ngi gaalopoisia kɛ i hiyenga hee hu, tawao taa lima Galili wu gulɔ; na lɔ wa ngi lɔ na. Na ngi ndenga i lo wu nɛmahu.”
40028008	Kɛ ti gbuanga kambɛi gama a piimɛ, ti luwangɔ kɛɛ ti goohu nɛngɔ waa, ti li a piimɛ hugɛva a ngi gaalopoisia.
40028009	Ngaama kɛ Yesu i ti malenga yɛ, “Ndiilɛli i yɛ wu ma.” Kɛ ti wanga ti hou ngi gɔwɔisia ma ti hɛɛ ngi ma.
40028010	Yesu i ndeilɔ ti ma yɛ, “Waa luwa; a li wu nde nya ndewengeisia ma ti li Galili, na mia ta nya lɔ na.”
40028011	Ti loni limalɔ kɛ sojei nasia ti yɛ kambɛi mahugbe ti lɛɛnga ti yamanga taa wai hu ti gona Saagbuablaa Waawaisia ma a na kpɛlɛɛ i wieni.
40028012	Saagbuablaa Waawaisia tia kpakoleisia ti wuhitɛilɔ, ti navoo waa ve sojeisia wɛ
40028013	tɛɛ, “A nde nungaa ma wɛɛ, ‘Mu loni njii hu lɔ ngi gaalopoisia ti wa a kpindi ti ngi womɛi huma.’
40028014	Gɔvinei Paileti i ji humɛningaa, ma ngi liilɛlilɔ na hii wɛɛ njia gbi jɔɔ.”
40028015	Sojeisia ti yeenavoei houilɔ, ti pie kia ti ndeni la ti ma; tawao yeenjɛpɛi ji lɔ wɔɔ jiama Juubleisia maahu i to foloi ji ma.
40028016	Kaalopo puu maahu yileisia ti liilɔ Galili yeengiyei na hu Yesu i na gɛni a tie.
40028017	Kia ti ngi lɔni, ti wɛleilɔ ngi gɔwɔbu ti hɛɛ ngi ma, kɛɛ ti lɛɛnga ti sekangɔ yɛla hu ina ta vulii mia.
40028018	Yesu i lukpeilɔ ti gbla i nde ti ma yɛ, “Ngewɔ i kpayei gbi venga nya wɛ hani gbi maahu ngelegoohu kɛɛ dunya.
40028019	Faale, a li nungaa gbi gama dunyei hu, wu ti yɛ a nya woomableisia, wu ti wua Kɛkɛi biyɛi hu kɛɛ Hindoloi kɛɛ Ngewɔ Ngafɛi,
40028020	wu ti gaa ti sawei na gbi hou ngi feni wu wɛ; tawao nyaa wu wooma watii gbi i to haa-hindeisia ti gbɔyɔ-gbelei ma.”
41001001	Ngowili Yekpei lɔ kɔlooni Yesu Kristi, Ngewɔ Hindoloi ma.
41001002	I lɔtoni na ma lɔ Ngewɔ lutui Aisaya i nyɛini wɔɔ yɛ, “Ngewɔ yɛ, ‘Nyaa nya lutui yoyoma bi gulɔ aako i pelei la bi gulɔ.’
41001003	Numu yila lɔ yiama ngeleya ndɔgbɔ lambɛi ma yɛ, ‘A pelei gbatɛ Ndemɔi i wama jiama la, wu yeepelei wɔna!’ ”
41001004	Faale Jɔn i gbuɛilɔ nga ndɔgbɔ lambɛi ma, a jumbui wua nungaa ma, a Ngewɔ layie la a hee yɛ, “A wounve wu jumbuisia ma, ngi wu wua, aako Ngewɔ i manu wu ma wu jumbuisia va.”
41001005	Numu gboto ti gbuɛilɔ Judia lɔlei hu gbi kɛɛ Jelusalɛm ti li wolova Jɔn ma, ta gaye a ti jumbuisia, a ti wua Jɔdan yɛi hu.
41001006	Jɔn malomɛi vɛlɛngɔ yɛla wɔɔ a nyɔma yomboi lɔ, hua-gɔlɛi yeehakpɛi i ngi lia, tawao ngi mɛhɛɛ lɔ wɔɔ a kondeisia kɛɛ ndɔgbɔ gɔmii.
41001007	I hugɛilɔ na a nungaa yɛ, “Numui na i wama nya wooma i leweni nya ma poloŋ, ngi gɔwɛi vulii ngii gbekpeni mawɛɛva ngi fulo.
41001008	Njɛi lɔ nga wu wua la kɛɛ ta, a wu wua a Ngewɔ Yafei lɔ.”
41001009	Hu ii guhani na wooma kɛ Yesu i gbuanga Nasalɛti, Galili lɔlei hu, i wa Jɔn gama, kɛ Jɔn i ngi wuanga Jɔdan hu.
41001010	Kia lekee i gbuani njɛi hu, kɛ i ngelei lɔnga ndawongɔ, Ngewɔ Yafei a yei ngi ma kia bomukulo.
41001011	Kɛ ngoo i gbuanga ngelegoohu yɛ, “Bia lɔ nya liima Hindoloi a bie, bi hinda i nya goohu nɛngɔ wa le.”
41001012	Hugutungɔ na wooma Ngewɔ Yafei i pieilɔ Yesu i li yakpe ndɔgbɔ lambɛi ma.
41001013	I yɛ yeendɔgbɔ lambɛi na ma njii numu fele gbɔyɔngɔ va Seitana a ngi gɔlɛ tawao tia ndɔgbɔ-huangeisia lekee lɔ ti yɛ na; kɛɛ malikeisia ti yɛlɔ a ngi magbewe gbua.
41001014	Na wooma kia ti Jɔn houni ti ngi wu kpindiwɛlei bu, Yesu i wailɔ Galili lɔlei hu a Ngewɔ Wowili Yekpei le yɛ,
41001015	“Watii i hitinga, kɛ i ndea, tawao Ngewɔ mahayɛi walei lɔ na kpla. A wounve wu jumbuisia ma, wu la a Ngowili Yekpei ji.”
41001016	Kia Yesu i yɛ lewema Galili Wopei gbla kɛ i Saimɔn lɔnga tia ngi ndewei Andru ta nyɛi gbɛ a mboomɛi ajifa nyɛɛ gbɛbla lɔ wɔɔ a tie.
41001017	Kɛ Yesu i ndenga ti ma yɛ, “A to nya ma, nga wu gaalɔ a walaa a nungaa nya gama kia wa wa a nyɛi wua yekpe va.”
41001018	Ngamɛi na ti ti bomɛisia loilɔ ti to ngi ma.
41001019	Kia i gbɔma lini kulo kɛ i ndewengaa weka fele lɔnga, Jemisi kɛɛ Jɔn, kenɛi Jɛbidi leengeisia, ti ti lɛndɛi hu ta ti bomɛisia hugbatɛ.
41001020	Kia lekee i ti lɔni kɛ i ti lolinga; kɛ ti ti kɛkɛ Jɛbidi longa ndɛndɛi hu taa pawa-yengebleisia, ti to ngi ma.
41001021	Yesu taa ngi gaalopoisia ti liilɔ Kapaniɔm, kɛ i wuanga hɛɛ wɛlei bu Juubleisia ti Lɛɛvu Volei ma, i tɔtoo a nungaa gaala na.
41001022	Kɛ nungaa ti wuhu i wunga kaa na va i kɛni, jifa i ti gaalɔ kia numui na i na kpaya i ngi wɛ; ii wieni kia Sawei Yeekaamɔisia ti yɛ na.
41001023	Ngamɛi na kɛ taamɔ yila i wuaanga ti hɛɛ wɛlei na bu ngafa nyamu i ngi hu; kɛ i yelei gulanga yɛ,
41001024	“Gbɛe bi loko wilima mu mahinda hu, bia bi Yesu Nasalɛtimɔi? Bi wanga mu jukuluva lɔ? Ngi bi gɔɔlɔ, Ngewɔmɔi yeemagayemangɔ mia a bie.”
41001025	Kɛ Yesu i gbandɛnga ngi la yɛ, “Londo, bi gbua taamɔi ji hu!”
41001026	Kɛ ngafa nyamui i taamɔi gulanga, i yele wa gula, i gbua ngi hu.
41001027	Kɛ numui gbi ti wuhu i wunga, ta ti nyɔunyɔ mɔli tɛɛ, “Gbɔɔ a ji? Kaa nina! Taamɔi ji a hinda la a kpaya ngafa nyamuisia vulii bɛɛ yeya ta golo ngi wɛ!”
41001028	Kɛ Yesu malɔwɔi i vayanga ngama Galili yee taateisia kpɛlɛɛ hu.
41001029	Na wooma Yesu taa ngi gaalopoisia, Jemisi kɛɛ Jɔn ti ti lia, ti gbuailɔ hɛɛ wɛlei bu ti li yakpe Saimɔn kɛɛ Andru ti yeepɛlɛbu.
41001030	Kɛɛ Saimɔn ngi yemɔi i yɛ lanilɔ kɔlɛvula wa i ngi ma. Kia lekee Yesu i foni, kɛ ti hugɛnga a ngie.
41001031	Kɛ i ya nyapoi gama, i ngi lokoi hou, i ngi wumbu, kɛ kɔlɛi i gbuanga ngi ma; kɛ yeenyapoi i mɛhɛɛ venga ti wɛ.
41001032	Kpɔkɔi na, ji foloi i gulani, nungaa ti wailɔ Yesu gama a heegbɛbla gbi kɛɛ nasia ngafa nyamuisia ti yɛ ti hu.
41001033	Tei na hublaa gbi ti yaandɔɛilɔ pɛlei la.
41001034	Kɛ i heegbɛ laasi gboto bawonga numu gboto ma, i ngafa nyamu gboto gbua nungaa hu, tawao ii yɛ luma yeengafeisia taa yɛpɛ ajifa ti yɛ kɔɔlɔ ye lɔ a ngie.
41001035	A ngewohui, huguhangɔ pɛiŋ ngele i ya wo, Yesu i hiyeilɔ i gbua tei hu, i li mia na yaa louŋ, i Ngewɔ vɛli na.
41001036	Kɛɛ Saimɔn taa ngi mbaangɛisia ti hitɛilɔ ngi gɔkɔlima,
41001037	tawao kia ti ngi lɔni, kɛ ti ndenga ngi ma tɛɛ, “Nungaa gbi lɔ bi gɔkɔlima.”
41001038	Kɛɛ i ndeilɔ ti ma yɛ, “A mu lewe mu li fuula wekeisia hu ti mbei galangɔ aako ngi Ngewɔ yiɛi le na bɛɛ, ajifa na va lɔ ngi wani.”
41001039	Yesu i jiɛilɔ Galili lɔlei hu gbi, a Ngewɔ yiɛi le ti hɛɛ wɛleisia bu, a ngafa nyamuisia gbua nungaa hu.
41001040	Kɛ kpɔukpɔumɔ yila i wanga ngi gama, i wombi gbakpa, i ngi manɛnɛ gbouŋ yɛ, “Bi lumangaa, ba gulɔ bi nya bawo ngi yɛ sɛwɛ.”
41001041	Kɛ ngi mamamau i Yesu lɔnga wa, i ngi lokoi lambo, i jaa a ngie yɛ, “Nya lumangɔe, bawo bi yɛ sɛwɛ.”
41001042	Kɛ kpɔukpɔui i bawonga ngi ma ngama, ngi luwui i yɛ sɛwɛ.
41001043	Kɛ Yesu i ngi laahinga kpɔtukpɔtu, i pie i li yakpe,
41001044	i nde ngi ma pɛiŋ i ya li yɛ, “Wote mbei, baa ji hugɛ a numu gbi, kɛɛ li yakpe Saa Gbuamɔi gama i bi gbe, bi saai na gbua Mojisi i ndani wɔɔ a sawa, seliva kɛ bi bawonga.”
41001045	Kɛɛ taamɔi i gbuailɔ i tɔtoo a yeevei ji vayala hu gbi, na hii Yesu ii yɛ yaa gu aa wuaa taa hu foofo hu; i yɛ na mia lɔ na yaa louŋ. Na hu gbi nungaa ti yɛlɔ a wa ngi gama ta gbua Galili luwuma gbi.
41002001	Folo lɛɛngaa wooma kia Yesu i yamani Kapaniɔm, yeetɔwɔi i vayɛilɔ hu tɛɛ taa pɛlei bu.
41002002	Kɛ numu gboto wa ti yandɔnga, na hii numu loma gbi ii yɛ ya na pɛlei la vulii bɛɛ, tawao Yesu i yɛlɔ a Ngewɔ yiɛi le ti ma.
41002003	Kɛ ti waa ngi gama a kpɔɔkpɔmɔ yila, numu naani ti looni ngi bu.
41002004	Kɛɛ kia tii guni a fola Yesu gbla fahii gbotoyii va, kɛ ti pɛlei wumba gbuanga Yesu mahui, ti kpɔɔkpɔmɔi yei mboomɛi hu a yeendowei na hu wee.
41002005	Kia Yesu i nungei nasia ti layii lɔni a ngie, kɛ i ndenga kpɔɔkpɔmɔi ma yɛ, “Nya loi, bi jumbuisia ti kafainga bi ma.”
41002006	Sawei Yeekamɔɛisia lɛɛnga ti yɛ heini na ti tia yekpe mɔlilɔ nɛmahu,
41002007	tɛɛ, “Gbɛe taamɔi ji i yɛpɛma hii? Ngewɔ yɛlila lɔ a ji! Ye lɔ a gu a manula jumbubleisia ma kɛlee Ngewɔ yakpe?”
41002008	Yesu i kilii nasia gɔɛilɔ ngama ti yɛ pie nɛmahu, kɛ i ti mɔlinga yɛ, “Gbɛe wu kili bondɛi nasia wiema?
41002009	Yeegbɔɔ bɛwɛbɛwɛngɔ ndeva kpɔɔkpɔmɔi ji ma, ‘Bi jumbuisia ti kafainga,’ ɔɔ ‘Hiye bi bi bomɛi wumbu bi jia’?
41002010	Kɛɛ ngi kɛmaa a wue kɛ kpaya lɔ numui na wɛ Nuuvu Hindoloi le dunyei hu manuva jumbuisia ma.” Kɛ i ndenga kpɔɔkpɔmɔi ma yɛ,
41002011	“Ngɛɛ bi ma, hiye, bi bi bomɛi wumbu, bi li bi yeekuwuhu.”
41002012	Kɛ kpɔɔkpɔmɔi i hiyenga, i ngi bomɛi wumbu yakpe ti gbi yama, i gbua fulo. Numui gbi ti wuhu i wuilɔ hulewengɔ, ti Ngewɔ lato tɛɛ, “Wɔɔ gba muii ya ji nyɔkɔ hulɔni.”
41002013	Yesu i yamɛilɔ gbɔma Galili Wopei gblanga, kɛ numu vaha wa ti wanga ngi gama, kɛ i tɔtonga a ti gaala.
41002014	Na wooma kia i yɛ lewema kɛ i Livai lɔnga, Afiɔs hindoloi, i heini kɔnjɔ wɔyɔmɛi. Kɛ Yesu i ndenga ngi ma yɛ, “To nya wooma.” Kɛ Livai i hiyenga i to ngi ma.
41002015	Na wooma Yesu yɛlɔ mɛhɛɛ mɛma Livai yeepɛlɛbu. Pawa wɔyɔblaa gboto kɛɛ jumbubleisia ti yɛlɔ a to ngi wooma, tawao ti gbotoma ti heilɔ mɛhɛɛ mɛmɛi tia Yesu-ni kɛɛ ngi gaalopoisia.
41002016	Sawei Yeekaamɔi nasia Farisiisia a tie, kia ti tɔni Yesu tia jumbublaa kɛɛ pawa wɔyɔblaa ta mɛhɛɛ mɛ, kɛ ti ngi gaalopoisia mɔlinga tɛɛ, “Gbɛe Yesu tia numu bondɛi nasia ta mɛhɛɛ mɛ?”
41002017	Kia Yesu i humɛnini, kɛ i ndenga ti ma yɛ, “Nasia heegbɛ gbi ii ti ma tii gbeweni halemɔ va, kɛlee nasia ti heegbɛngɔ; ngii wani pɔɔnableisia loliva, kɛlee jumbubleisia.”
41002018	Jɔn, Nguamɔi, kɛɛ Farisiisia ti woomableisia ti yɛlɔ a sui hou; faale nungaa ti wailɔ ti Yesu mɔli tɛɛ, “Gbɛe Jɔn kɛɛ Farisiisia ti woomableisia ta sui hou kɛɛ bia bi ndɛisia tɛɛ su hou?”
41002019	Kɛ i ti mɔlinga yɛ, “Wu lii a yɛlɔ nasia ma nyaha jɔmɔi a ti loli nyaha gɔli gɔmɛi hu guva a su houla ji lɛ ta yɛ ngi gɔwɔma? Ina lekee nyaha jɔɔmɔi lɔ ti lia, tɛɛ su hou.
41002020	Kɛɛ watii a hitilɔ nyaha gɔlimɔi a gbua ti yeya; yeewatii na mia ta sui hou.
41002021	Numu gbi ɛɛ ndoma wova lombo a kula nina; i piengaa, kula ninɛi a ndoma wovei lewelɔ ma i gbua la na kɛ mblamɛi i wɔlɔnga.
41002022	Numu gbi ɛɛ ndɔ nina wu hua-kɔlɔ goko wova hu; i piengaa, ndɔi a kokoi blalɔ, kɛ ndɔi tia kokoi ti jukulunga. Sao! Ndɔ ninɛi a wu koko niinangaa lɔ hu.”
41002023	Ndɛvu Volo yila ma Yesu taa ngi gaalopoisia ti yɛlɔ jiama a pelei nyɔi na ta fuka ta mɔ a bledii yeekpalɛi hu; kɛ ngi gaalopoisia ti tɔtonga a nyɔi yalela ta mɛ.
41002024	Kɛ Farisiisia ti ngi mɔlinga tɛɛ, “Gbɛe bi gaalopoisia ti mu jawei nyanima kɔlooni Ndɛvu Voloi ma?”
41002025	Kɛ Yesu bɛɛ i ti mɔlinga yɛ, “Wuii ya kaani wɔɔ gbɔɔ Mahɛi Devidi pieni ji hani gbi ii yɛ taa ngi woomableisia yeya tawao ndɔlɛ wa i ti ma,
41002026	ji i wuani Ngewɔ vɛli wɛlɛi bu watii na Abieta i yɛni a Saagbuablɛisia ti gulɔmɔ wai, i bledii na mɛ fengɔ Ngewɔ wɛ, na numu gbi ɛɛ mɛ kɛlee Saa Gbuablɛisia lekee, i yama i fe ngi woomableisia wɛ ti mɛ?”
41002027	Kɛ i ndenga na ti ma yɛ, “Ndɛvu Volei i gbatɛni nuuvu gbekpeya va lɔ, nuuvu ii le aa gbatɛ Ndɛvu Volei va.
41002028	Faale, numui na Nuuvu Hindoloi a ngie, ta lɔ Ndemɔ a ngie Ndɛvu Volei vulii bɛɛ mahu.”
41003001	Yesu i wuailɔ gbɔma Juubleisia ti hɛɛ wɛlei bu, kɛɛ taamɔ yila i yɛlɔ na ngi lokoi bengɔ.
41003002	Nungaa lɛɛnga ti yɛlɔ na ta Yesu yabɛɛ tɔva ina a yeetaamɔi bawolɔ Ndɛvu Volei ma, aako ti nyamu lo ngi ma.
41003003	Yesu i yeetaamɔi lolilɔ yɛ, “Gbua mbei kulɔ.”
41003004	Kɛ i nungeisia mɔlinga na yɛ, “Gbɔɔ mu jawei i lumani mu wɛ pieva Ndɛvu Volei ma? Kpɔma wieva ɔɔ numu gbalɛva? Numu lɛɛvui bawova ɔɔ nyaniva?” Njɛpɛ gbi ii gbuani ti la.
41003005	Kɛ Yesu i yama jianga ti gbi ma a ndiilewe, ngi lii nyaningɔ ti woohugbɔndɛi va; kɛ i ndenga taamɔi ma yɛ, “Bi lokoi lambo.” Kɛ i taambonga, mbawongɔ.
41003006	Kɛ Farisiisia ti gbuanga ti hɛɛ wɛlei bu, ti wuhitɛ ngama tia Hɛlɔd mableisia, ti hinda hula ngi waava.
41003007	Yesu tia ngi gaalopoisia ti gbuɛilɔ ti li Galili Wopei la, kɛ faha lakpa wa ti tonga ngi ma ta gbua Galili lɔlei goohu kɛɛ Judia,
41003008	kɛɛ Jelusalɛm kɛɛ Idumia lɔlei kɛɛ Jɔdan yɛi wooma, kɛɛ Taya tia Saidɔn yeetateisia hu. Yeefaha lakpa wai ji ti wailɔ ajifa ti hindei nasia mɛnini i yɛ pie.
41003009	Jifa fahii hulewengɔ yɛla, Yesu i ndeilɔ ngi gaalopoisia ma yɛ ti njaya-lɛndɛ yila mahou i ngi mawulo kɔɔ fahii aa ngi gbɔnda.
41003010	Jifa i numu gboto bawoni, nasia gbi heegbɛ yɛ ti ma ti yɛlɔ a nungaa lukpe-lukpe aako ti foo ngi ma, ti jaa a ngie.
41003011	Kɛɛ watii gbi lekee nasia ngafa nyamuisia ti yɛ ti hu ti Yesu lɔnga, ti yɛ gulalɔ ngi gɔwɔbu, ta yelei gula tɛɛ, “Ngewɔ Hindoloi lɔ a bie!”
41003012	Kɛɛ i yɛ ndalɔ yeengafa nyamuisia yeya a kpaya yɛ ta ngi hinda hugɛ a numu gbi.
41003013	Na wooma Yesu i lɛilɔ ngiyei hu, i nasia loli ngi longɔ yɛla a tie, kɛ ti wanga ngi gama.
41003014	Kɛ i ti puu mahu fele wɔyɔnga kɔɔ ti yɛ ngi ma fɔ, a ti lo tateisia hu ngi wowili yekpei leva nungaa ma,
41003015	tawao yɛ ta kpaya majɔlɔ ngafa nyamuisia gbuava nungaa hu.
41003016	Nasia i ti wɔyɔni tia lɔ: Saimɔn (na Yesu i ngi laaheini gbɔma a Pita);
41003017	kɛɛ Jemisi kɛɛ ngi ndewei Jɔn, Jɛbidi leengeisia; (Yesu i ti laheilɔ a Boanajis, yeembui a “Ngeleyiawoi Ngɔngɛisia”;)
41003018	kɛɛ Andru kɛɛ Filipi kɛɛ Batɔlɔmiu kɛɛ Matiu kɛɛ Tɔmɔsi kɛɛ Jemisi, Afiɔs loi, kɛɛ Tadiu kɛɛ Saimɔn ndɔlɔ hinda madi houmɔi,
41003019	kɛɛ Judasi Kɛriɔtmɔi, na kɛlɛmɛi i Yesu veni.
41003020	Kɛ Yesu i ya ngi yeekuwuhu. Kɛ faha wa i gbɔma yandɔnga na hii Yesu tia ngi gaalopoisia tii guni a mɛhɛɛ vulii mɛla.
41003021	Kia ngi bondeisia ti humɛnini, ti liilɔ ngi makpava ajifa nungaa ti yɛlɔ a nde tɛɛ, “Ngi wui gbuanga ngi wumba.”
41003022	Sawei Yeekaamɔi nasia lɛɛngaa ti gbuani Jelusalɛm ti yɛlɔ a nde tɛɛ, “Biɛlsibu mia i ngi hu! Ngafa nyamuisia ti mahɛi na mia a kpayei na ve ngi wɛ ngafa nyamuisia gbuava nungaa hu.”
41003023	Kɛ Yesu i ti lolinga pɛlei bu i nde ti ma salengaa hu yɛ, “Seitana a yee gu i ta yekpe gbua nungaa hu?
41003024	Ndɔlɔ yakpei hubleisia ti blangaa ti gɔ a ti nyɔunyɔ, yeendɔɔlɛi na a gulalɔ.
41003025	Mbonda yakpei hubleisia ti blangaa ti gɔ luahu, yeembondei na ɛɛ gbekpe.
41003026	Faale, Seitana luahu i gɔlɛngaa, i gɔ a ta yekpe, ɛɛ gu aa gbekpe, a gbɔyɔlɔ.
41003027	Numu gbi ɛɛ gu aa wua kpayamɔ yeepɛlɛbu aa na gapu, kɛlee a kpayamɔi na yili pɛiŋ; na lekee lɔ a wie i gu i yeepɛlei na bu gapu.”
41003028	“A tɔnya, ngɛɛ wu ma, Ngewɔ a manulɔ jumbu gbi ma nuuvungaa ta pie kɛɛ njia nyamu gbi ta nde Ngewɔ ma.
41003029	Kɛɛ numu gbi lekee a Ngewɔ Yafei bɛlɛ nyani, Ngewɔ ɛɛ manu ngi ma fɔ, tawao yeejumbui a lo ngi ma lɔ kunafɔ.”
41003030	Yesu i ji leilɔ ajifa nungaa lɛɛngaa ti yɛlɔ a nde tɛɛ, “Ngafa nyamui lɔ ngi hu.”
41003031	Na wooma Yesu ngi nje kɛɛ ngi ndewehingeisia ti wɛilɔ ti lo ngitii ya, ti numu lo ngi gama ngi loliva.
41003032	Kɛɛ faha yɛlɔ heini ti ngi galangɔ; kɛ ti ndenga ngi ma tɛɛ, “Kafai lɛ, bi nje tia bi ndewehingeisia lɔ bi lolima ngitii ya.”
41003033	Kɛ i potenga yɛ, “Ye lɔ nya nje le kɛɛ nya ndewehingeisia?”
41003034	Kia i yama jiani nasia gbi ma ti yɛ heini ti ngi galangɔ, kɛ i ndenga yɛ, “Nya nje tia nya ndewehingeisia gbe!
41003035	Numu gbi lekee a Ngewɔ liima hindei wie ta lɔ nya ndewehindoi le kɛɛ nya ndewenyahaloi kɛɛ nya nje.”
41004001	Yesu tɔtoilɔ gbɔma a nungaa gaala Galili Wopei gbla. Faha lakpa wa ti ngi magbindilɔ, kɛ i wilinga ndɛndɛ yila hu i hei njɛi ya, fahii gbi ti ngiyei ma njɛi gbla.
41004002	Kɛ i ti gaanga a hinda gboto dɔmii hu yɛ,
41004003	“A wolo nya ma! Kpala yengemɔ yila i liilɔ wɔɔ tuhani galei valima ngi gbalei hu.
41004004	Kia i yɛ falima kɛ tɛngaa i gulanga pele galei ma, kɛ ŋɔningɛisia ti ngɔyɔnga ngama.
41004005	Yeepekeisia ti gulailɔ fawa lɔlɔmɛi mia pɔlɛi yɛngɔ yɛla fɛlɛfɛlɛ fawei ya, kɛ ti valenga hugutungɔ.
41004006	Kɛɛ kia foloi i lɛni, i gbandi, kɛ ti logbonga, ti ha, ajifa pɔlɔ yekpe ii yɛ na hapiisia ta yei hu.
41004007	Tuhani galei lɛɛngaa i gulani ngaali lɔlɔmɛi lɔ, kɛ ngaali i wɔpɔnga, i tuhani magboli na hii yeetuhanii ii gbekpeni.
41004008	Tuhani galei yeemɔnii i gulani ndɔlɔma yekpei lɔ ma, i wɔpɔ, i wua kpoto, tɛngaa numu gbɔyɔngɔ mahu puu, tɛngaa numu sawa gbɔyɔngɔ, tɛngaa hɔndɔɔ yila.”
41004009	Kɛ i ndenga ti ma yɛ, “Numui na ngoli i ngi ma njia mɛniva; i wolo ji ma.”
41004010	Kia fahii i vayani, nasia lɛɛngaa ti yɛ ngi woma tia ngi gaalopo puu mahu feleisia ti ngi mɔlilɔ kɔlooni dɔmiisia ma.
41004011	Kɛ i ndenga ti ma yɛ, “Ngewɔ mahayɛi yɛyii na hulɔwungɔ wɔɔ, Ngewɔ i huvulonga wu gama. Kɛɛ yeenasia wua tieni ii le, ta hindei gbi mɛni dɔmii hu lɔ;
41004012	aako ‘Ti kpee kaka kɛɛ tɛɛ tɔ, tawao ti wolo kaka kɛɛ tɛɛ mbugɔɔ, aako tɛɛ wounve ti jumbuisia ma Ngewɔ aa manu ti ma.’ ”
41004013	Kɛ i ti mɔlinga yɛ, “Wuii dɔmii ji yeembui gɔɔ? Wa yee na hɔɔ gu wu dɔmii gbi bugɔɔ?
41004014	Tuhani galɛ valimɔi mia a numui na a Ngewɔ wowili yekpei le.
41004015	Tuhani galei nasia ta gula pele galei ma tia mia a nungei nasia ta Ngewɔ yiɛi mɛni, kɛ Seitana i wanga yakpe i kpua ti lii hu.
41004016	Kaalɛi nasia ti gulani fawa lɔlɔmɛi tia mia a nungei nasia ta Ngewɔ yiɛi mɛni, ti mbumbu a kohunɛ;
41004017	kɛɛ ɛɛ yei panda ti lii hu, tawao ta houlɔ mba watii wulo va. Kɛɛ ji lekee kpundɛ ɔɔ juwuya a hiye kɔlooni yeengoowili ma, kɛ ti gbenga ma ngama.
41004018	Tuhani galei nasia ti gulani ngaali hu tia mia a nungei nasia ta Ngewɔ yiɛi mɛni,
41004019	kɛɛ dunyei yeendiihɛlɛma hindeisia kɛɛ kpatɛi yeenɛnɛi kɛɛ hani wekeisia yeemanii i ti liisia laavenga, i Ngewɔ wowili gboli, kpekpeya gbi ɛɛ gbua hu.
41004020	Kɛɛ tuhani galei yeenasia ti gulani ndɔlɔma yekpei ma, tia mia a nungei nasia ta Ngewɔ yiɛi mɛni, i wua ti lii hu, ti wua kpotongɔ, tɛngaa numu gbɔyɔngɔ mahu puu, tɛngaa numu sawa gbɔyɔngɔ, tɛngaa hɔndɔɔ yila.”
41004021	Kɛ i ti mɔlinga yɛ, “Numu gbi a lambo lolɔnga pɛlei bu i ngua busɛ bu ɔɔ kpukɔ? Ɛɛ tɛ haaka yalɛngɔ ya?
41004022	Hinda gbi lekee ndɔwungɔ ma a gɛlɔ, tawao na gbi lekee mawɛɛngɔ a gbualɔ foofo ya.
41004023	Ina ngoli lɔ numu gbi ma njia mɛniva, i wolo ji ma!”
41004024	Kɛ i ndenga gbɔma ti ma yɛ, “A wolo na ma wu mɛnima! Kitii na wa tewe nungaa wekeisia ma, yeekitii na lɔ Ngewɔ a tewe wu ma, tawao a matolɔ.
41004025	Numui na hani i ngi yeya, mato a velɔ ngi wɛ; kɛɛ numui na hani ii ngi yeya, na wuloi bɛɛ a yɛ ngi yeya ta kpualɔ ngi yeya.”
41004026	Kɛ i ndenga ti ma yɛ, “Ngewɔ mahayɛi yɛyii gbuangɔe a numui na a tuhani galei wu ngi gbalei hu.
41004027	Yeenumui na a yii lɔ a kpindi, a wu a folo, na hu gbi tuhani na a vale, a ndawa gbua, yeenumui ii maluvei na wayii gɔɔ kulo bɛɛ.
41004028	Tuhani a gbua pɔlɛi hu lɔ, haala yeefalei, na wooma yeengulii, kɛlɛmɛi yeenguɛi.
41004029	Kɛɛ tuhani gbɔu-gbelei i hitingaa kɛ tuuhanimɔi i ngi magbatɛnga teweva ajifa tuhani lewe-gbelei i hitinga.”
41004030	Kɛ Yesu i mɔlinga yɛ, “Ma Ngewɔ mahayɛi yɛyii huma gbɔɔ ma, ɔɔ dɔmii yeegbɔɔ ma kpua fasaiva?
41004031	Kpuangɔe a tuhani galɛ mumu na ta loli a mɔstadi, mumungɔ tewengɔ tuhani galɛ gbi ma dunya,
41004032	kɛɛ ti hiingaa i lakpa, a lewelɔ tuhani gbi ma, i mbeke waawaa gbua na hii ŋɔningɛisia ta tei lo hu.”
41004033	I Ngewɔ yiɛi leilɔ nungaa ma a dɔmii jisia nyɔkɔ kpoto kia ti yɛ gu a yeembui gɔla.
41004034	Ii yɛpɛni ti gama dɔmii wooma, kɛɛ tia ngi gaalopoisia lekee ti ma i gelengaa wɔɔ, a yeedɔmiisia fasailɔ ti ma.
41004035	A kpɔkɔi na, ji foloi i gulani, i ndeilɔ ngi gaalopoisia ma yɛ, “A wa mu li Popɛi wooma.”
41004036	Kɛ ti fahii longa, ti wili ndɛndɛi na hu i yɛ heini hu, tawao yeendɛndɛi tia pekangaa yɛla.
41004037	Kɛ vivii wa i gulanga ti ma, nja gateisia ta wili ndɛndɛi hu, kɛ njɛi lɔ ndɛndɛi lavema.
41004038	Yesu i yɛ laanilɔ ngi wui piloi ma i njii hu ndɛndɛi yeengotomɛi. Kɛ ngi gaalopoisia ti ngi wunga tɛɛ ngi ma, “Kaamɔ, mu jukulula ii gbeweni bi ma?”
41004039	Yesu i wuilɔ, i hiye, i lo, i gbandɛ vivii la, i nde Popɛi ma yɛ, “Bi maa i yɛ louŋ!” Kɛ vivii hu i lewenga ngama, hu gbi i yɛ louŋ.
41004040	I ti mɔlilɔ na yɛ, “Gbɛe wa luwa? Wuii lani a Ngewɔ?”
41004041	Kɛ nduwa wa i ti huvenga, ti tɔtoo a ti nyɔunyɔ mɔlila tɛɛ, “Ye lɔ hɔɔ a taamɔi ji, vivii vulii bɛɛ kɛɛ gboyei ta golo ngi wɛ?”
41005001	Yesu tia ngi gaalopoisia ti Galili Wopei leweilɔ ti foo Gɛlasa lɔlei hu.
41005002	Kia i gbuani ndɛndɛi hu, taamɔ yila, ngafa nyamu i ngi hu, i gbuailɔ kambajɛi hu i wa ngi gama.
41005003	Yeetaamɔi i yɛ fɔ kambajɛi hu lɔ tawao numu gbi ii yɛ ya gu aa jɔwɔ gula ngi ma;
41005004	ajifa ti lɛmbilɔ kpotoma ngi lokoisia kɛɛ ngi gɔwɔisia huyilima kɛɛ i yɛlɔ yeejɔwɔisia hugbɛnyɛ. Ngi gbayangɔ wa yɛla na hii numu gbi ii yɛ gu ngi ma.
41005005	Watii gbi lekee, a folo kɛɛ kpindi, i yɛlɔ a lewetewe kambajɛi hu kɛɛ ngiyeisia wumba, a yelei gula, a ta yekpe ŋɔnaŋɔna a kɔtiisia.
41005006	Kia i Yesu lɔni kuhama kɛ i ya a piimɛ i wombi gbakpa ngi gɔwɔbu,
41005007	i nde yele wa hu yɛ, “Gbɛe bi loko wilima nya mahinda hu, Yesu, bia Ngewɔ Lɛngɔ Wai Hindoloi? Pie Ngewɔ va baa tɔɔya la nya ma!”
41005008	I ji leilɔ ajifa Yesu i yɛ ndeni yɛ, “Bia ngafa nyamui, gbua taamɔi ji hu!”
41005009	Faale, Yesu i ngi mɔlilɔ yɛ, “Bi lɛi?” Kɛ taamɔi i kpɛmbonga yɛ, “Nya la a Fahawa ajifa mu vahangɔ wa le!”
41005010	I yɛlɔ a Yesu manɛnɛ yɛ aa yeengafa nyamuisia gbɛ tatei na hu.
41005011	A yeekpemɛi na ndondɛ vaha wa ti yɛlɔ na gbla, ta mɛli ngiyei yakama.
41005012	Faale yeengafa nyamuisia ti Yesu manɛnɛilɔ tɛɛ, “Mu yoyo ndondɛngɛi nasia gama mu wua ti hu.”
41005013	Yesu i lumɛilɔ ti wɛ, kɛ ti gbuanga taamɔi hu ti wua ndondɛngɛisia hu. Kɛ yeendondɛngɛisia gbi, ti gungɔ a tauji fele, ti ngiyei yeinga a piimɛ waa, ti wili popɛi hu, ti lo hu.
41005014	Yeendondɛngɛisia ti mahugbeblɛisia ti wimɛilɔ ti li, ti yeevei ji gɛ tei hu kɛɛ tatei na hu gbi, kɛ nungeisia ti wanga tɔva gbɔɔ i wienga.
41005015	Tawao ji ti foni Yesu ma, ti taamɔi na lɔilɔ ngafa nyamu gboto wai i ngi hu wɔɔ. I yɛ heilɔ na, ngi mayilingɔ, ngi bawongɔ; kɛ ti gbi ti luwanga.
41005016	Kɛ nasia ti hulɔni ti hugɛnga a nungaa gbɔɔ i wienga taamɔi gama kɛɛ ndondɛngɛisia.
41005017	Faale, ti Yesu manɛnɛilɔ tɛɛ i gbua ti nda latei na hu.
41005018	Kia Yesu i yɛ wilima ndɛndɛi hu kɛ taamɔi na ngafeisia ti yɛ ngi hu i ngi manɛnɛnga yɛ, “Kɔnɛɛ le, mua bie mu li.”
41005019	Kɛɛ Yesu i mawalilɔ, i nde ngi ma yɛ, “Yama bi yekuwuhu bi bondeisia gama bi hugɛ a tie gbɔɔ Ndemɔi i pienga bi gama kɛɛ kpekpeyei na i pienga a bie.”
41005020	Faale, taamɔi i lilɔ, i jia taa puii nasia kpɛlɛɛ hu, a hugɛ a nungaa gbɔɔ Yesu i pienga ngi wɛ tawao nasia gbi ti humɛnini ti wuhu i wuilɔ.
41005021	Kia Yesu taa ngi gaalopoisia ti gbɔma Popɛi leweni ndɛndɛi hu, faha wa ti ngi magbindilɔ njɛi laa.
41005022	Kɛ hɛɛ wɛlɛ yila yeemahumɔi, ngi la a Jailɔs, i wa i gula Yesu gɔɔbu,
41005023	i ngi manɛnɛ gbouŋ yɛ, “Nya nyahalo wuloi lɔ haama. Wa hee, bi loko wɛlɛ ngi ma i bawo, aa ha.”
41005024	Kɛ Yesu tia Jailɔs ti tɔtonga a lila, faha wa ti Yesu magbindingɔ.
41005025	Nyapo yila i yɛlɔ na nyaha-heegbɛi i ngi ma foo puu mahu fele va;
41005026	kia bɛɛ i mɔnɛ gboto hulɔngɔ a jiala haleblaa gboto mahu ngi haleva tawao i ngi yeya-hani gbi majianga, ɛɛ bawo tawao heegbɛi a nyamu lekee ngi ma.
41005027	Yeenyapoi ji i wilanga a Yesu wiehindeisia humɛnila, faale, i wɛilɔ fahii hu a Yesu wooma wee,
41005028	a nde nɛmahu yɛ, “Ngi jangaa lekee bɛɛ a ngi malomɛi, nga bawolɔ.”
41005029	I jaalɔ a Yesu malomɛi kɛ ŋamɛi hu i lewenga ngama, ta vulii i kɔɔ gahu kɛ heegbɛi na i bawonga ngi ma.
41005030	Yesu i kɔɛilɔ ngama kɛ kpaya i gbuanga ngi hu, faale, i woteilɔ fahii gama i mɔli yɛ, “Ye lɔ jaani a nya malomɛi?”
41005031	Ngi gaalopoisia ti kpɛmboilɔ tɛɛ, “Bia vulii bia fahii lɔma ti gijɛma bi ma; gbɛe ba mɔli ye lɔ jaani a bie?”
41005032	Kɛɛ Yesu i yɛlɔ a yama jia fahii ma aako i numui na lɔ i jaani a ngie.
41005033	Nyapoi i yɛ kɔɔlɔ gbɔɔ i wienga ngi gama, faale i wɛilɔ, ngi ma a gbɛli a nduwɛi, i wombi gbakpa Yesu gɔwɔbu, i tɔnyɛi hugɛ.
41005034	Yesu i ndeilɔ ngi ma yɛ, “Nya loi, bi lalɛi a Ngewɔ i bi bawonga; li ndiilɛli hu hoe, bi bawonga fɔ.”
41005035	Yesu i loni yɛpɛmaa nyapoi gama kɛ tutuisia ti gbuanga Jailɔs yeepɛlɛbu ti nde ngi ma tɛɛ, “Bi nyahaloi i hanga; baa gbɔma Kaamɔi liihɛlɛ.”
41005036	Yesu ii gbeweni na va ti ndeni, faale i ndeilɔ hɛɛ wɛlei mahumɔi ma yɛ, “Baa luwa, la lekee a Ngewɔ.”
41005037	Ii lumani numu gbi aa to ngi ma kɛlee Pita Kɛɛ Jemisi kɛɛ ngi ndewei Jɔn.
41005038	Kia ti foni Jailɔs yeepɛlɛbu, Yesu tɔilɔ na yawotengɔ, faha wa ta wɔɔ.
41005039	Kɛ i wuanga i nde ti ma yɛ, “Gbɛe mbei yawotengɔ hii? Gbɛe wu wɔɔma? Ndoi ji hangɔ ii le njii mia i piema!”
41005040	Ti tɔtoilɔ a ngi gbafala, faale i ti gbi gbɛlɔ yɛ ti gbua, i ndoi ngi kɛkɛ wumbu kɛɛ ngi nje kɛɛ ngi gaalopo saweisia ti wua lomui na hu ndopoi i yɛ laani na.
41005041	Kɛ Yesu i hounga ndopoi lokoi ma i nde ngi ma yɛ, “Talita Kumi,” yeembui lɔ a “Nyahalo wuloi, ngɛɛ bi ma, hiye!”
41005042	Kɛ ndopoi i hiyenga ngama i tɔtoo a jiala pɛlei bu. (Ngi voi i yɛ puu mahu fele.) Kia ji wieni, nungaa gbi ti wuhu i wuilɔ kpu.
41005043	Kɛɛ Yesu i ti laahilɔ kpaukpaungɔ yɛ taa hugɛ a numu gbi, i yama i nde ti ma yɛ, “A ngi gɔ a mɛhɛɛ.”
41006001	Yesu i gbuailɔ mia i li ngi yeetaahu, Nasalɛti, tia ngi gaalopoisia.
41006002	Ndɛvu Volei ma i tɔtoilɔ a nungaa gaala ti hɛɛ wɛlei bu. Numu gboto ti yɛlɔ na, tawao kia ti njɛpɛi kpɛlɛɛ mɛnini i ndeni, ti wuhu i wuilɔ gbouŋ tɛɛ, “Mi lɔ taamɔi ji i nɛmahulewe bondei ji jɔni na kɛɛ kpayei kabande hindeisia wieva?
41006003	Kapindɛi ya ji, Meri loi, Jemisi kɛɛ Josɛfi kɛɛ Judasi kɛɛ Saimɔn ti ndewei, tawao mua ngi ndewe-nyahaleengeisia ii le mua yɛ mbei?” Kɛ ti gbelenga ngi ma.
41006004	Yesu ndeilɔ ti ma yɛ, “Bagɔma lɔ Ngewɔ lutui ma hinda gbi kɛlee ngi lemɛi kɛɛ ngi bondeisia lia.”
41006005	Yesu ii guni aa kabande hinda gboto wie na, kɛlee lekee i loko wɛlɛni heegbɛbla sɛkɛngɔ ma, i ti bawo.
41006006	I gualɛilɔ wa Yesu ma ji nungei jisia tii lani a ngie. Kɛ i ya fulei nasia hu ti na galangɔ, a nungeisia gaa.
41006007	Yesu i ngi gaalopo puu mahu feleisia lolilɔ na i ti lo a felefele. I kpaya veilɔ ti wɛ ngafa nyamuisia gbuava nungaa hu,
41006008	i nda ti yeya a kpaya yɛ, “Waa li a mɛhɛɛ gbi ɔɔ kpafa ɔɔ navoo yeejiɛi ji hu kɛlee tikpɔi lekee.
41006009	A sipasii wua gɔwɔhu kɛɛ waa li a ndoma fele.”
41006010	Kɛ i gbɔma ndenga ti ma yɛ, “Hinda gbi ta loko hei wu bu na, a lo yeepɛlei na bu haaŋ wu gbua yeetei na hu.
41006011	Hinda gbi wu li na tii loko heilɔ wu bu ɔɔ tɛɛ wolo wu ma, a fufulei gbukpulɛ wu gɔwɔi ma, wu gbua na. Na a yɛlɔ a ndahii ti gama!”
41006012	Na wooma ti liilɔ ti ngowili yekpei le tɛɛ nungaa ti wounve ti jumbuisia ma.
41006013	Ti ngafa nyamu gboto gbuailɔ nungaa hu, ta ngulɔi jia heegbɛbla gboto ma ta ti bawo.
41006014	Mahɛi Hɛlɔd i ji kpɛlɛɛ mɛnilɔ ajifa Yesu malɔwɔi vayangɔ yɛla hu gbi. Nungaa lɛɛngaa ti yɛlɔ a nde tɛɛ, “Jɔn Nguamɔi mia i vulunga gbɔma! Famia kabande hindei jisia ti wiema.”
41006015	Yeepekeisia tɛɛ, “Ilaija mia.” Pekeisia tɛɛ, “Tutui mia kia Ngewɔ lutui yeengilaye yɛ wɔɔ na.”
41006016	Kia Hɛlɔd i Yesu hinda humɛnini, i ndeilɔ yɛ, “Jɔn, Nguamɔi, mia; ngi pieilɔ ti ngi wui lewe nga, kɛɛ i vulunga gbɔma.”
41006017	Gbɛva Hɛlɔd vulii lɔ i yɛ ndeni ti Jɔn hou, ti jɔwɔi gula ngi ma, ti ngi wu kpindiwɛlei bu. Hɛlɔd i ji wieni Hɛlɔdias va lɔ, ngi ndewei Filipi nyahɛi na i kpuani ngi yeya, tia ta ti hei.
41006018	Jɔn Nguamɔi, i yɛlɔ a nde Hɛlɔd ma yɛ, “Ii wɔnani bi va bi ndewei nyahɛi yɛva a bi nyaha!”
41006019	Faale kia Hɛlɔdias i mɛnini, i loloilɔ wa a Jɔn, ngi longɔ i ngi waa, kɛɛ ii guni Hɛlɔd va.
41006020	Hɛlɔd luwangɔ yɛla Jɔn ma ajifa i yɛ kɔɔlɔ kɛ Jɔn yɛni a numu wɔnangɔ lɔ tawao ngi vengɔ Ngewɔ wɛ, faale i yɛlɔ a ngi mahugbe aako hinda nyamu aa ngi wie. Ngi longɔ yɛla a wolola Jɔn ma kia bɛɛ ngi lii i yɛ jɛɛjialɔ wa watii gbi wɔɔ Jɔn i yɛpɛngaa.
41006021	Kɛlɛmɛi Hɛlɔdias liimɛi i wieilɔ. Hɛlɔd le-volei lɔ i hitini kɛ i komɛ wa gulanga gɔvimɛntiblɛisia va kɛɛ sojei yeetokulɔisia kɛɛ Galili yeenumu waawaisia.
41006022	Kɛ Hɛlɔdias nyahaloi i wuanga komɛ-wɛlei bu, i looli i nɛɛ Hɛlɔd wɛ kɛɛ ngi hoteisia gbi. Kɛ Hɛlɔd i ndenga yeendopoi ma yɛ, “Gbɔɔ bi longɔ ngi bi mawaa la? Hani gbi lekee bi longɔ la nga felɔ bi wɛ.”
41006023	Hɛlɔd i jondiilɔ kpoto yɛ, “Nya vootɛ, hani gbi lekee bi nya mɔlinga fa, nga felɔ, i yɛ bɛɛ a nya lɔlei yeemblangɔ ndia!”
41006024	Kɛ ndopoi i gbuanga i li i ngi nje mɔli yɛ, “Gbɔɔ bi longɔ ngi nde Hɛlɔd i fe nya wɛ?” Kɛ ngi nje i kpɛmbonga yɛ, “Li bi nde bɛɛ bi longɔ a Jɔn, Nguamɔi, wui.”
41006025	Ndopoi i yamɛilɔ kaakaa Mahɛi Hɛlɔd gama yɛ, “Nya longɔ bi nya gɔ yakpe a Jɔn, Nguamɔi, ngi wui i laani pletii hu!”
41006026	Ji i Mahɛi lii nyanilɔ hulewengɔ gbo kɛɛ ii guni aa ganga lahei na va i mbumbuni ngi hotangɛisia kpɛlɛɛ yaama.
41006027	Faale i soja yila loilɔ ngama yɛ i li i wa a Jɔn wui. Sojei i gbuɛilɔ, i li kpindiwɛlei bu, i Jɔn wui lewe nga;
41006028	kɛ i wanga la pletii hu i fe ndopoi wɛ, ndopoi bɛɛ i fe ngi nje wɛ.
41006029	Kia Jɔn gaalopoisia ti ji humɛnini, ti wailɔ ti ngi womɛi wumbu, ti kpɔwu.
41006030	Tobleisia ti yamailɔ Yesu gama, ti gona a na gbi ti pieni kɛɛ kai na ti kɛni.
41006031	Nungaa ti gbotongɔ wa yɛla, ta wa, ta li, na hii Yesu taa ngi gaalopoisia tii watii jɔni mɛhɛɛ vulii mɛva. Faale Yesu i ndeilɔ ti ma yɛ, “A mu li mia mua lekee mu ma a gele na, mu lɛɛvu kulo.”
41006032	Kɛ ti wilinga ndɛndɛi hu ti Galili Wopei lewe, ti li mia na ya louŋ.
41006033	Na hu gbi numu gboto ti ti lɔilɔ ti pelei hou tawao ti ti gɔɛilɔ ngama, faale nungaa ti gbuɛilɔ tei kpɛlɛɛ hu, ti li a piimɛ a ngiyei ma wee ti hulewe Yesu tia ngi gaalopoisia gulɔ.
41006034	Kia Yesu i gbuani ndɛndɛi hu, i yeefaha wai ji lɔilɔ, kɛ ti mamamau i ngi lɔnga, ajifa ti wiengɔ yɛla kia mbalangɛi nasia ti na ti mahugbemɔ ii na. Faale i tɔtoilɔ a ti gaala a hinda gboto.
41006035	Kia foloi i yɛ gulama, ngi gaalopoisia ti wailɔ ngi gama tɛɛ, “Foloi yeingɔ wa le na tawao ndɔgbɔ lamba ma lɔ a mbei.
41006036	Nde nungei jisia ma ti li mbei gbla vulɛisia hu ti mɛhɛɛ yeya ti mɛ.”
41006037	Yesu i poteilɔ yɛ, “Wua vulii a ti gɔ a mɛhɛɛ.” Kɛ ti ngi mɔlinga tɛɛ, “Bi longɔ hɔɔ mu li mu ngengemɔ pawɛi ngalu wayakpa va yeya a mɛhɛɛ aako mu ti gɔ?”
41006038	Kɛ Yesu i ti mɔlinga yɛ, “Bledii gbuha lolɛ mia i wu yeya? A li wu na gbe.” Kia ti na gbeeni kɛ ti ndenga ngi ma tɛɛ, “Bledii gbuha lɔɔlu kɛɛ nyɛɛ fele.”
41006039	Kɛ Yesu i ndenga ti ma yɛ ti pie nungaa gbi ti hei tiwa ma kpiti wundii hu.
41006040	Nungaa bɛɛ ti heilɔ tiwa ma, tɛngaa numu hɔndɔɔ yila, tɛngaa numu nuu fele gbɔyɔngɔ mahu puu.
41006041	Kɛ Yesu i bledii gbuha lɔɔlui wumbunga kɛɛ nyɛɛ felei, i ngelema gbe, i siɛgbua Ngewɔ ma. I bledii yaingailɔ, i fe ngi gaalopoisia wɛ yɛ ti kɔlɛkɔlɛ. Hii i pieni a nyɛi felei na bɛɛ, ti kɔlɛkɔlɛ nungaa ma.
41006042	Numui na gbi ti mɛhɛɛi na mɛilɔ ti goo i ve.
41006043	Kɛ ngi gaalopoisia ti bledii kɛɛ nyɛi yeengaingaingɔi yeemɔnii wumbunga, i samba puu mahu fele laavengɔ.
41006044	Hingeisia lekee ti mɛhɛɛi na mɛni ti yɛ tauji lɔɔlu.
41006045	Na wooma Yesu i pieilɔ ngi gaalopoisia ti wili ndɛndɛi hu yakpe, ti li ngi gulɔ tei na hu ti yɛ toli a Bɛtsaida, Galili Wopei wooma, ta i lo kpɔkɔ veva fahii wɛ.
41006046	Kia i kpɔkɔ veni nungaa wɛ, i lɛilɔ ngiyei hu Ngewɔ vɛliva.
41006047	Kia kpindi i wɛlɛni, ndɛndɛi maguhangɔ yɛla Popɛi lia, tawao ta yakpe lɔ i yɛ ngiyei ma.
41006048	I tɔilɔ kɛ njɛi wulilaa gbɔungɔ wa le ngi gaalopoisia la ajifa fɛfɛi wotengɔ yɛla ti mahu. Yeengewohui na, Yesu i wailɔ ti gama a jia njɛi ya. Ngi lii yɛlɔ ma leweva ti ma.
41006049	Kɛɛ kia ti ngi lɔni a jia Popɛi ya, ti giliilɔ tɛɛ ndɔumɔi mia, kɛ ti yelei gulanga;
41006050	ajifa ti gbi ti luwɛilɔ ji ti ngi lɔni. Kɛɛ Yesu i yɛpɛilɔ ngama ti gama yɛ, “Nya mia! A wu lii gba. Waa luwa.”
41006051	I wililɔ ndɛndɛi hu ti gama kɛ fɛfɛi hu i lewenga. Ngi gaalopoisia ti wuhu i wuilɔ hulewengɔ,
41006052	ajifa tii Yesu yɛyii gɔni i numu tauji lɔɔlu gɔni a mɛhɛɛ wulo bondei na, ajifa ti woohu gbɔndangɔ yɛla.
41006053	Ti Galili Wopei leweilɔ a Gɛnisalɛt gakei ma wee, ti ndɛndɛi yili na.
41006054	Kia ti yɛ gbuama ndɛndɛi hu, nungeisia ti Yesu gɔɛilɔ ngama.
41006055	Faale ti liilɔ a piimɛ tatei na hu gbi, ta wa ngi gama a heegbɛbleisia ngalɛisia ma, mia lekee ti mɛningaa kɛ ta na.
41006056	Hinda gbi Yesu i lini na, taa wa hu ɔɔ fuula wulo ɔɔ tateisia hu nungaa ti yɛ lilɔ a ti heegbɛbleisia njɔpɔwahuisia, ta ngi manɛnɛ tɛɛ i luma yeeheegbɛbleisia ti ja a ngi malomɛi yeengoliyɛi lekee bɛɛ. Tawao nasia gbi ti jaani la ti bawoilɔ.
41007001	Farisiisia lɛɛnga kɛɛ Sawei Yeekaamɔi nasia ti gbuani Jelusalɛm ti yandɔɛilɔ ti Yesu gala.
41007002	Ti lii heilɔ ma kɛ Yesu gaalopoisia lɛɛnga lɔ mɛhɛɛ mɛma a toko manɔhɔngɔngaa na kɛilɔ kɛ tii ti yeya wuani a Juubleisia ti Yewɔ hindei yeepelei.
41007003	Ajifa Farisiisia tia Juu wekeisia gbi lekee ta jia wɔɔ a sawei nasia lɔ ti majɔni a wɔwɔmableisia: tɛɛ mɛhɛɛ mɛ kɛlee ti ti yeya wua a pelei na kɛngɔ;
41007004	tawao tɛɛ hani gbi mɛ a gbua njɔpɔwahu kɛlee ta ngua pɛiŋ a nguayii; tawao gbɔma ti yɛlɔ a wɔwɔma jawa gboto laasii ji hou kɔlooni pelei yeepɔnɛi ma feisia wuava kɛɛ boleisia kɛɛ fajiisia kɛɛ kpukɔisia.
41007005	Faale, Farisiisia kɛɛ Sawei Yeekaamɔisia ti Yesu mɔlilɔ tɛɛ, “Gbɛe bi gaalopoisia tɛɛ sawei na hou wɔwɔmableisia ti ndoni, ta mɛhɛɛ mɛ a toko manɔhɔngɔngaa?”
41007006	Kɛ Yesu i potenga ti ma yɛ, “Aisaya i tɔnya-yia leni wɔɔ kpa kɔlooni wu ma! Bayablaa lɔ a wue, kia lɔɔ i nyɛini la yɛ, ‘Nungei jisia ta bagɔma ve nya wɛ a ti lɛi lɔ kɛɛ ti lii maguhangɔ a nge.
41007007	Hee na ta pie nya ma gbama mia ajifa ti nuuvu jawa gbatɛngɔisia lɔ gɛma a nungaa piengɔ bɛɛ nya jaweisia mia!’
41007008	“Wu wounvenga Ngewɔ jaweisia ma, wu hɛlɛnga a nuuvungaa ti nda gbatɛngɔisia.
41007009	Wu gasongɔ wa le a gbelela Ngewɔ jaweisia ma aako wu wu maadani ti ndɛisia wu yeepomɛi!
41007010	Ajifa Mojisi jawei i ndeilɔ yɛ, ‘Baagɔɔ bi kɛkɛ ma kɛɛ bi nje;’ i gbɔma nde yɛ, ‘Numu gbi lekee a njia nyamu le ngi kɛkɛ ma ɔɔ ngi nje, mahoungɔi huɛɛŋ ti yeenumui na waa;’
41007011	kɛɛ wua, wua nungaa gaama wɛɛ, Ina hani gbi lɔ numu yeya gbɔva la ngi kɛkɛ ma ɔɔ ngi nje, i ndengaa lekee yɛ ‘Kɔban’ (yeembui lɔ a ‘ngi ji venga Ngewɔ wɛ’),
41007012	kɛ kpa gbi ii yaa ngi ma gbɔva ngi kɛkɛ ma ɔɔ ngi nje.
41007013	Hii wu maadani ti jawei nasia wu nungeisia gaama la ti Ngewɔ layie hunyaninga. Tawao hinda nyamu bondei ji yeepeka gboto lɔ na wu piema.”
41007014	Kɛ Yesu i fahii lolinga gbɔma i nde ti ma yɛ, “Wu gbi a wolo ji ma ngi ndema, wu yeembui gɔɔ.
41007015	Mɛhɛɛ gbii na numu aa mɛ, i wua ngi laa, i gu a ngi manɔhɔla Ngewɔ yaama; kɛ nasia ta gbua numu hu, tia mia ta numu manɔhɔ. [
41007016	Ina ngoli lɔ numu gbi ma njia mɛniva, i wolo ji ma.]”
41007017	Kia i fahii loni i li pɛlei bu, kɛ ngi gaalopoisia ti ngi mɔlinga a njɛpɛi ji yeembui.
41007018	Yesu ndeilɔ ti ma yɛ, “Wu nɛmahu ii leweni aa lewe nungaa gbamɛisia ma? Wuii kɔɔ kɛ mɛhɛɛ gbii na aa wua numu luwui hu aa gu a ngi manɔhɔla Ngewɔ yama?
41007019	Gbamaile yeemɛhɛi ɛɛ li ngi lii hu, a li ngi goohu lɔ, kɛlɛmɛi i li la pele hu.” (I ji leilɔ kɛva kɛ mɛhɛɛ gbi sɛwɛsɛwɛngɔe mɛva.)
41007020	I liilɔ gulɔma a ngi yɛpɛi yɛ, “Na a gbua numu laa tamia a ngi nɔhɔ.
41007021	Ajifa numu lii hu lɔ kili nyamui gbi a gbua na a wa a hinda nyamuisia wiela kia nyɔkɔ sɔɔ nyamui, humɛi, numu waalɛi,
41007022	pue gbualei, manila nungaa ti yeya hanisia ma, numu wɛlɛlɛi, ngufebaa, tolei, njafɛi, mamani kɛɛ nguhubaa hinda wielei.
41007023	Hinda nyamui jisia gbi ta gbua numu lii hu lɔ ta ngi nɔhɔ Ngewɔ yaama.”
41007024	Yesu i gbuɛilɔ mia i li Taya yeetatei hu. I wuailɔ pɛlɛ yila bu, ii loni numu gbi i kɔɔ kɛ taa na, kɛɛ ngi ma ii guni a lɔwula.
41007025	Nyapo yila, ngafa nyamu i ngi nyahaloi hu, i Yesu malɔwɔ mɛnilɔ, i wa yakpe ngi gama, i gula ngi gɔwɔbu.
41007026	Nyapoi ji juumɔ yaa ngie, ti ngi leni Fonisia latei hu lɔ, Siria lɔlei hu. I Yesu manɛnɛilɔ yɛ i ngafa nyamui gbua ngi loi hu.
41007027	Kɛ Yesu i potenga yɛ, “Ndeengɛisia yese ti mɛhɛɛ mɛ pɛiŋ. Ii nyandeni ndeengɛisia ti mɛhɛɛi wumbuva bi pu ngilangɛisia wɛ.”
41007028	Nyapoi bɛɛ i poteilɔ yɛ, “Tɔnya le, Kenɛi, kɛɛ ngilangɛi nasia bɛɛ ta yɛ tebii bu ta mɛhɛɛ gbukpui nasia lɔ mɛ ndeengɛisia ta ndo.”
41007029	Kɛ Yesu ndenga ngi ma yɛ, “Tɔnya gbɛmboi na va bi nguanga, yama bi yekuwuhu ba male ngafa nyamui i gbuanga bi loi hu.”
41007030	Nyapoi i liilɔ pɛlei bu i ngi loi male i laani kpukɔi ma ngafa nyamui gbuangɔ ngi hu fɔ.
41007031	Na wooma Yesu i gbuailɔ Taya yakɛi ma i lewe a Saidɔn wee kɛɛ taa Puisia hu, i wa Galili Wopei la.
41007032	Kɛ ti wanga ngi gama a taamɔ yila ngi woohu lutungɔ; tawao ɛɛ gu aa yɛpɛ kpekpengɔ, ti ngi manɛnɛ jaava a ngie aako i bawo.
41007033	Kɛ Yesu i yee taamɔi gbuanga fahii lia, tia ta felekpe ti li hinda weka, i lokoyowo wua ngi wolisia hu, i ndayɛi wu ngi lokoyowoi ma i sia taamɔi nɛi ma,
41007034	i ngelema gbe, i gbala, i nde ngi ma yɛ, “Ɛfata!” Yeembui a “Bi wolisia ti lawo.”
41007035	Ngama kɛ taamɔi i njia mɛninga, i bawo mumuyɛi bɛɛ hu, i tɔtoo a yɛpɛla gbalauŋ.
41007036	Kɛ Yesu i nungeisia lahinga yɛ taa hugɛ a numu gbi; kɛɛ kia i yɛ yee ndahii ji ve ti wɛ watii gbi, hii ti yɛ a ngi wiehindeisia yeetɔwɔi vaya hu.
41007037	Nasia gbi ti mɛnini, ti wuhu i wuilɔ kpu tɛɛ, “Yesu bɛɛngɔe kpa a hindei gbi wiela! A pie ngoohulutublɛisia vulii bɛɛ ta njia mɛni, tawao mumuisia ta yɛpɛ!”
41008001	Hu ii guhani na wooma, faha wa weka ti yandɔɛilɔ ngi gama. Kia mɛhɛɛ gbi ii yaa yɛ ti yeya, Yesu i ngi gaalopoisia lolilɔ i nde ti ma yɛ,
41008002	“Nungei jisia ti mamamau i nya lɔnga ajifa mua tieni lɔ na lɔwɔ sawa va tawao mɛhɛɛ ii yaa ti yeya.
41008003	Ngii ti gɔilɔ a mɛhɛɛ ngi ti vayangaa liva ti yeekuwuhuisia ta gelulɔ pelei hu ajifa ti lɛɛnga ti hiyemɛi guhangɔ.”
41008004	Ngi gaalopoisia ti ngi mɔlilɔ tɛɛ, “Ndɔgbɔ lambɛi ji ma mindo lɔ numu a mɛhɛɛ jɔɔ na i gu a numui ji gbi?”
41008005	Yesu i ti mɔlilɔ yɛ, “Bledii gbuha lolɛ lɔ i wu yeya?” Kɛ ti kpɛmbonga tɛɛ, “Bledii gbuha wɔfla.”
41008006	Kɛ i ndenga yɛ fahii ti hei kpitii ya. I bledii gbuha wɔflei wumbuilɔ, i siɛgbua Ngewɔ ma, i ngaingai, i fe ngi gaalopoisia wɛ kɔlɛkɔlɛva fahii ma, kɛ ti kɔlɛkɔlɛnga.
41008007	Nyɛɛ mumu sɛkɛngɔ bɛɛ i yɛlɔ ti yeya. Yesu i siɛgbuɛilɔ Ngewɔ ma yeenyɛi ji bɛɛ va, i pie ngi gaalopoisia ti kɔlɛkɔlɛ.
41008008	Numui gbi ti mɛhɛɛi na mɛilɔ ti goo i ve. Ti gungɔ yɛla a numu tauji nani. Kɛ ngi gaalopoisia ti bledii kɛɛ nyɛi yeengaingaingɔi yeemɔnii wumbunga, i samba wɔfla laave. Na wooma Yesu i pieilɔ fahii ti vaya.
41008010	Yesu taa ngi gaalopoisia ti wililɔ ndɛndɛ yila hu ngama, ti njɛi lewe ti li Dalmanuta lɔlei hu.
41008011	Farisiisia ti wailɔ Yesu gama ti tɔtoo a ngi houla a mawali. Ti longɔ yɛla ti ngi hugɔɔ, faale ti ndeilɔ ngi ma tɛɛ i kabande hinda wie kɛva kɛ Ngewɔ gbayei lɔ ngi hu.
41008012	Kɛɛ Yesu gbailɔ, i nde ti ma yɛ, “Gbɛe wua wu foloi ji ma nungeisia wa mani kabande hinda ma? Sawo, gbɛɛ ngi hugɛ a wue, tɔmaseli bondei na ɛɛ ve wu wɛ!”
41008013	I ti loilɔ, i yama ndɛndɛi hu, tia ngi gaalopoisia ti tɔtoo a njɛi lewela.
41008014	Yesu gaalopoisia ti lemailɔ a wala a bledii; bledii gbuha yakpe mia i yɛ ti yeya ndɛndɛi hu.
41008015	Yesu i ngi gaalopoisia laahilɔ kpaukpaungɔ yɛ, “A wu mahugbe a Farisiisia ti yisti kɛɛ Hɛlɔd yisti.”
41008016	Kaalopoisia ti tɔtoilɔ a yɛpɛla luahu tɛɛ, “I ji lemaa ajifa bledii ii mu yeya.”
41008017	Yesu kɔɛilɔ gbɔɔ ti ndema, famia i ti mɔlini yɛ, “Gbɛe wu yɛpɛma kɔloongɔ bledii vɛli ma? Wuii ya njɛpɛi ji yeembui gɔni? Hii wu woohu gbɔndangɔ?
41008018	Gbɛe ngaamɛi i wu ma kɛɛ wuɛɛ hinda lɔ? Gbɛe ngolii i wu ma kɛɛ wuɛɛ njia mɛni?
41008019	Ii loni wu nɛmahu, ji ngi bledii gbuha lɔɔli yaingaini numu tauji lɔɔlii va? Yee ngaingaingɔi i mɔnuni samba lolɛ wu mbumbuni?” Kɛ ti kpɛmbonga tɛɛ, “Puu mahu fele.”
41008020	Kɛ i gbɔma ti mɔlinga yɛ, “Ji gbɔma ngi bledii gbuha wɔflei yaingaini numu tauji nani va, samba lolɛ mia wu mbumbuni ndavengɔ a yeengaingaingɔi yeemɔnii?” Kɛ ti kpɛmbonga tɛɛ, “Wɔfla.”
41008021	Kɛ i ti mɔlinga na yɛ, “Na hu gbi, wuii yaa njɛpɛi na yeembui gɔni?”
41008022	Yesu taa ngi gaalopoisia ti wailɔ Bɛtsaida, kɛ nungaa lɛɛngaa ti wanga a pumumɔ yila Yesu gama ti ngi manɛnɛ jaava a ngie.
41008023	Yesu i pumumɔi lokoi houilɔ, i gbua a ngie tei hu, i ndayɛi vali ngi yamɛisia ma, i jaa a yeengamɛisia, i ngi mɔli yɛ, “Biaa hani gbi lɔma?”
41008024	Kɛ taamɔi i ngi wui wumbua i tɛ yɛ, “Mmm, nyaa nungaa lɔma kia ngulungaa, ta jia.”
41008025	Yesu i gbɔma loko wɛleilɔ taamɔi yamɛisia ma. Kia i ngi lokoi wumbuni, taamɔi i fofoi hugbeilɔ tiŋ, ngi yamɛi bawongɔ, a hani gbi lɔ gbalauŋ.
41008026	Yesu i ndeilɔ ngi ma yɛ i li ngi yee kɛɛ i ngi lahiilɔ pɛiŋ kpaukpaungɔ yɛ, “Ba yama gbɔma fulei ji hu.”
41008027	Na wooma Yesu taa ngi gaalopoisia ti liilɔ fulei nasia hu ti yɛ Siisaria Filipai gbla. Ji ti yɛ pelei hu, i ti mɔlilɔ yɛ, “A hugɛ lɛɛ a nge, nungaa tɛɛ ye lɔ a nge?”
41008028	Ti kpɛmboilɔ tɛɛ, “Nungaa lɛɛngaa tɛɛ Jɔn, Nguamɔi, mia a bie, yeepekeisia tɛɛ Ilaija, pekeisia gbɔma tɛɛ Ngewɔ lutuisia yilayee.”
41008029	Yesu i ti mɔlilɔ yɛ, “Ɔɔ wua, wɛɛ ye lɔ a nge?” Pita i kpɛmboilɔ yɛ, “Ngewɔ Maha Heingɔi lɔ a bie.”
41008030	Kɛ Yesu i ti lahinga kpaukpaungɔ yɛ, “Waa nya hinda hugɛ a numu gbi.”
41008031	Na wooma Yesu i tɔtoilɔ a ngi gaalopoisia gaala yɛ, “Numui na Nuuvu Hindoloi le, kpalɛ gboto a lalɔ ngi ma tawao kpakoleisia kɛɛ Saagbuablaa Waawaisia kɛɛ Sawei Yeekaamɔisia ta gbelelɔ ngi ma. Nungaa ta ngi waalɔ kɛɛ lɔwɔ sawa wooma a vululɔ i hiye.”
41008032	I ji hugɛilɔ a tie gbalauŋ. Famia Pita i gbuailɔ a ngie nasia lia i tɔtoo a lumbela ngi la.
41008033	Kɛɛ Yesu i woteilɔ i ngi gaalopoisia gbe, i gbandɛ Pita la yɛ “Hiye mbɛ! Seitana. Ajifa kilii na bi piema ii gbuani Ngewɔ gama kɛlee nuuvu!”
41008034	Kɛ Yesu i fahii lolinga kɛɛ ngi gaalopoisia i nde ti ma yɛ, “Numui na ngi longɔ i to nya wooma, i gbele ngi liima hindeisia ma, tawao i Krɔsii wumbu, i wa mu li.
41008035	Ajifa numui gbi lekee ngi longɔ i ngi lɛɛvui mabawo, a baalɔ la, kɛɛ numui gbi lekee a baa a ngi lɛɛvui nya va kɛɛ Ngowili Yekpei, a ngi lɛɛvui mabawolɔ.
41008036	Gbɛ nafa lɔ numu a majɔɔ kia bɛɛ a dunyei gbi lɔ majɔɔ kɛɛ i ba a ngi lɛɛvui?
41008037	Hani gbii na yeenumui aa gu a felaa ngi lɛɛvui va.
41008038	Numui na a wufe a nya hindei kɛɛ kaa na ngi kɛma, jumbu volei ji ma tawao Ngewɔ gɔla ii na, numui na Nuuvu Hindoloi le a wufelɔ ngi hinda ma watii na a wa a Kɛkɛi gbaya wai tia ngi gayema malikeisia.”
41009001	Yesu i liilɔ gulɔma a ngi yɛpɛi yɛ, “Gbɛɛ ngi hugɛ a wue, nungaa lɛɛngaa lɔ mbei tɛɛ haa i lo hu ti Ngewɔ mahayɛi lɔ i wa a kpaya wa.”
41009002	Lɔwɔ weita wooma Yesu i Pita wumbuilɔ, kɛɛ Jemisi kɛɛ Jɔn tia tieni ti lɛ ngiye guha yila hu, tia lekee ti ma i gele na. Ti loilɔ Yesu gbema kɛ i maluvenga ti yaama.
41009003	Ngi magulɛi i goleilɔ fofo, a voo dauŋ, kolengɔ i lewe nuuvu gula wuangɔ gbi ma.
41009004	Kɛ kaalopo saweisia ti Ilaija lɔnga kɛɛ Mojisi tia Yesu-ni ta yɛpɛ.
41009005	Pita i yɛpɛilɔ Yesu gama yɛ, “Kaamɔ, nyandengɔ wa le mu mbei; gbɛɛ mu bafa sawa lo, yeengila bi va, yeena i Mojisi va, yeepekei i Ilaija va.”
41009006	Pita tia ngi mbaangɛisia ti luwɛilɔ wa, na hii ii yɛ vuii kɔɔ gbɔɔ a nde.
41009007	Kɛ lugbu wa i yeinga, i ti magboli, kɛ ngoo i gbuanga yeelugbui na hu yɛ, “Nya liima Hindoloi lɔ, a wolo na ma a nde.”
41009008	Ngaama kaalopoisia ti yaama jiɛilɔ hu gbi kɛɛ tii yaa numu weka lɔni kɛlee Yesu yakpe i yɛ ti gbla.
41009009	Kia ti yɛ ngiyei yeima Yesu i ti laahilɔ kpɔtukpɔtu yɛ, “Na wu hulɔnga waa hugɛ a numu gbi kɛlee watii na Nuuvu Hindoloi a hiye pɛiŋ hee hu.”
41009010	Ti goleilɔ ngi lahii na bu, kɛɛ tia lekee ti ma i gelengaa wɔɔ, ti yɛ lalilɔ yeenjɛpɛi na ma tɛɛ, “Gbɔɔ hiyelei ji le hee hu?”
41009011	Kɛ ti Yesu mɔlinga tɛɛ, “Gbɛe Sawei Yeekaamɔisia tɛɛ Ilaija a wa pɛiŋ?”
41009012	Kɛ i kpɛmbonga yɛ, “Ilaija yese vulii i wama aako i hindei gbi hugbatɛ. Na hu gbi gbɛe Ngewɔ Gɔlɛi ndeni yɛ kpalɛ gboto a lalɔ Nuuvu Hindoloi ma tawao ta gbelelɔ ngi ma?
41009013	Gbɛɛ ngi hugɛ a wue kɛ Ilaija i wilanga a walaa tawao nungaa ti ti liimɛi lɔ wieni a ngie kia Ngewɔ Gɔlɛi i ndeni la kɔloongɔ ngi ma.”
41009014	Kia Yesu taa ngi gaalopo saweisia ti wani yeepekeisia gama, ti faha wa maleilɔ ti galangɔ. Sawei Yeekaamɔisia lɛɛngaa ta ti hou a mawali.
41009015	Ji nungeisia ti Yesu lɔni, i gualɛilɔ wa ti ma, ti li a piimɛ ti va ngi ma.
41009016	Yesu i ngi gaalopoisia mɔlilɔ yɛ, “Gbɔɔ wua tieni wu yeemawalii houma fa?”
41009017	Taamɔ yila i yeefahii na hu i kpɛmboilɔ yɛ, “Kaamɔ, Nya hindoloi mia ngi wanga a ngie bi gama ajifa ngafa nyamu lɔ ngi hu, ngi mumungɔ.
41009018	Kpema gboto i ngi gulangaa, a ngi gulalɔ ndɔmɛi, kɔkɔɛi a gbua ngi la, a ngi yɔngɔlii yaamɛ, a lata. Ngi ndeilɔ bi gaalopoisia ma ngɛɛ ti yeengafei gbua ngi hu kɛɛ tii guni.”
41009019	Yesu i ndeilɔ ti ma yɛ, “Wua wu nungei jisia, wuii lani kpa a Ngewɔ! Nga yee lɛmbi wu lia? Nga yee lɛmbi nya lii houma wu va? A wa a ndopoi nya gama.”
41009020	Ti wɛilɔ a ndopoi ngi gama. Kia lekee ngafei i Yesu lɔni kɛ i ndopoi gulanga, ndopoi i gula ndɔmɛi, a gendebele, kɔkɔɛi a gbua ngi la.
41009021	Kɛ Yesu i ngi kɛkɛ mɔlinga yɛ, “Ji i yee lɛmbinga ngi ma?” Taamɔi i kpɛmboilɔ yɛ, “I hiye wɔɔ ngi lopongɔihu ma.
41009022	Watii gbotoma yeengafa nyamui a yɛ lolɔ i ngi waa ajifa a ngi wililɔ ngɔmbui ya kɛɛ njɛi hu. Ina ba gulɔ kɛ manu mu ma bi gbɔ mu ma.”
41009023	Kɛ Yesu i ndenga yɛ, “Gbɔɔ bi lii i ma ina nga gulɔ? Numui na ngi langɔ a Ngewɔ a gulɔ a hinda gbi wiela.”
41009024	Ngama kɛ ndopoi ngi kɛkɛ i wɔlɔnga yɛ, “Nya langɔe a Ngewɔ kɛɛ kulo hii. Gbɔ nya ma ngi la panda a ngie!”
41009025	Yesu i lii heilɔ ma kɛ fahii lɔ lɛma ti ma, faale i gbandɛilɔ ngafa nyamui laa yɛ, “Bia bi mumu yafa woohu lutungɔi ji, gbua hiilopoi ji hu tawao kunafɔ baa gbɔma wua ngi hu!”
41009026	Ngafei i yelei gulailɔ, i ndopoi gula nyamungɔ wa, i gbua ngi hu. Ndopoi wiengɔ yɛla kia pomɛi na tawao numu gboto ti ndeilɔ tɛɛ i haanga.
41009027	Kɛɛ Yesu i ngi lokoi houilɔ i ndala kulo kɛ ndopoi i hiyenga, i lo.
41009028	Kia Yesu i lini pɛlei bu taa ngi gaalopoisia lekee, ti ngi mɔlilɔ tɛɛ, “Gbɛe mua muii guni a ngafa nyamui na gbuala ndopoi hu?”
41009029	Yesu i kpɛmboilɔ yɛ, “Ngewɔ vɛlila lekee lɔ a gu a ngafa nyamui yeeji gbuala numu hu; gbɛogbɛ weka ɛɛ gu.”
41009030	Yesu tia ngi gaalopoisia ti gbuɛilɔ mia ti Galili lɔlei voo. Ii yɛ loni numu gbi i ngi yɛma gɔɔ,
41009031	ajifa i yɛ ngi gaalopoisia lɔ gaama; i hugɛilɔ a tie yɛ, “Ta Nuuvu Hindoloi houlɔ ti ngi ve nungaa wɛ, yeenungei nasia ti ngi wa. Na hu gbi, lɔwɔ sawa wooma, a vululɔ i hiye.”
41009032	Kɛɛ tii kai ji yeembui gɔni tawao ti luwɛilɔ a ngi mɔlila.
41009033	Ti foilɔ Kapaniɔm tawao kia ti wuani pɛlei bu Yesu i ngi gaalopoisia mɔlilɔ yɛ, “Gbɔɔ wu yɛ yeendablei wie pelei hu?”
41009034	Kɛɛ tii lumani taa ngi mɔli gbɛmbo ajifa ti yɛlɔ a mawali hou kɔloongɔ numui na ma numu wai le ti lia.
41009035	Yesu i heilɔ, i kaalopo puu maahu feleisia loli i nde ti ma yɛ, “Numu gbi lekee ngi longɔ i yɛ a haalamɔ, i ta yekpe wu pɛiŋ kɛlɛmɛi, i wote a numui gbi ti boilopo.”
41009036	Kɛ i ndopo wulo yila wumbunga i ngi lo ti gulɔ. I yeendopoi guluilɔ yakahu i nde ti ma yɛ,
41009037	“Numu gbi lekee a loko hei ndeengɛi jisia nyɔkɔ yeengila bu nya va, i loko heini nya lɔ bu; tawao numu gbi lekee a loko hei nya bu, ii loko heini nya yaangɔ bu, i loko heini nya lomɔi bɛɛ lɔ bu.”
41009038	Kɛ Jɔn i ndenga ngi ma yɛ, “Kaamɔ, mu numu yila lɔilɔ a ngafa nyamuisia gbua nungaa hu bi biyei hu kɛɛ mu ndeilɔ ngi ma muɛɛ i gbe ajifa mua tieni ii le.”
41009039	Yesu ndeilɔ ti ma yɛ, “Waa ngi mabali, ajifa numu gbi lekee a kabande hinda wie a nya gbayei ɛɛ gu i wote fulo i njia nyamu le nya va.
41009040	Ajifa numu gbi lekee ii gɔma a mue i mu va lɔ.
41009041	A la a tɔnyɛi ji ngi ndema, numu gbi a wu gɔ a nja kpɔleva ajifa Kristi woo a wue, a ngi pawɛi majɔlɔ huɛɛŋ.”
41009042	“Numui na a pie jisia mumuisia yeengila bɛɛ i gbe a lala a nge, fesangɔ ti ngai-gɔtii wa hɛlɛ yeenumui na boloma ti ngi wili gboyei hu.
41009043	Faale bi lokoi piengaa bi gbe a lala a Ngewɔ, tewe bi kpua na! Fesangɔ bi li ngelegoohu a toko yila kia toko fele aa lo bi ma bi li jahama, ngɔmbui na hu ɛɛ lufe. [
41009044	Mia ‘kpolii nasia ta ti mɛ tɛɛ haa tawao ngɔmbui na a ti mɔ ɛɛ lufe kunafɔ.’]
41009045	Bi gɔwɔi i piengaa bi gbe a lala a Ngewɔ, tewe bi kpua na! Fesangɔ bi li ngelegoohu a kɔwɔ yila kia kɔwɔ fele aa lo bi ma bi li jahama. [
41009046	Mia ‘kpolii nasia ta ti mɛ tɛɛ haa tawao ngɔmbui na a ti mɔ ɛɛ lufe kunafɔ.’]
41009047	Bi yaamɛi piengaa bi gbe a lala a Ngewɔ, kpua na! Fesangɔ bi wua Ngewɔ mahayɛi hu a ngaama yila kia ngaama fele aa lo bi ma bi wili jahama,
41009048	mia ‘kpolii nasia ta ti mɛ tɛɛ haa tawao ngɔmbui na a ti mɔ ɛɛ lufe kunafɔ.’
41009049	“Ajifa ta numui gbi golelɔ a kpolei na i yɛni a ngɔmbui.
41009050	“Kpolei yekpengɔe; kɛɛ kpolei i bangaa a ngi nɛi, ba yee pie i nɛɛ gbɔma? Ndiamɔyɛi yeekpolei i yɛ wu hu, wu yɛ heini ndiilɛli hu.”
41010001	Na wooma Yesu i gbuɛilɔ Kapaniɔm i li Judia lɔlei hu, i Jɔdan yɛi lewe. Faha wa ti gbɔma lɛilɔ ngi ma tawao i ti gaailɔ kia i yɛ pie watii gbi.
41010002	Farisiisia lɛɛngaa ti wailɔ ngi gama, ti longɔ ti ngi hugɔɔ aako i kpulanga yɛpɛ le. Faale ti ngi mɔlilɔ tɛɛ, “Hugɛ lɛɛ a mue, mu jawei lumangɔe hindo wɛ gbeleva ngi nyahɛi ma?”
41010003	Yesu i ti mɔli gbɛmboni a mɔli lɔ yɛ, “Sawei yeegbɔɔ Mojisi i feni wu wɛ?”
41010004	Ti kpɛmboilɔ tɛɛ, “Mojisi jawei ndeilɔ yɛ hindoi a kpelema-gɔlɔ velɔ ngi nyahɛi wɛ i gbele yeenyahɛi ma.”
41010005	Yesu i ndeilɔ ti ma yɛ, “Mojisi i sawei ji nyɛini wu va lɔ ajifa wu woohu gbɔndangɔ.
41010006	Kɛɛ tɔto-gbelei wɔɔ, watii na Ngewɔ i hani gbi gbatɛni, i hindoi gbateilɔ kɛɛ nyahɛi.
41010007	Sabui ji va lɔ hindo a ngi kɛkɛ lo kɛɛ ngi nje, i vɛfɛ ngi nyahɛi ma.
41010008	Ti veenjɔ ta wotelɔ a numu yila. Tɛɛ yaa yɛ a numu fele, ti yakpe.
41010009	Faale maa ii houni nuuvu i hani na vulo Ngewɔ i ngilinga.”
41010010	Kia ti yamani pɛlei bu, ngi gaalopoisia ti ngi mɔlilɔ kɔlooni njɛpɛi ji ma.
41010011	Kɛ i ndenga ti ma yɛ, “Hindoi na a gbele ngi nyahɛi ma, i peka jɔɔ, i puegbuanga ngi nyahɛi yeya.
41010012	Nyahɛi na bɛɛ a gbele ngi hinii ma, i hini weka jɔɔ, i puegbuanga.”
41010013	Nungaa lɛɛngaa ti wailɔ a ndeengaa mumuisia aako i jaa a tie kɛɛ ngi gaalopoisia ti gbandɛilɔ yeenungeisia la.
41010014	Kia Yesu i liiheini ji ma, ngi lii i leweilɔ, kɛ i ndenga ngi gaalopoisia ma yɛ, “A gbe ndeengɛisia ma ti waa nya gama, waa ti mabali, ajifa nungei nasia ti wiengɔ kia ndeengɛi jisia nyɔkɔ ti na, tia mia ta yɛ Ngewɔ mahayɛi hu.
41010015	A tɔnya, ngɛɛ wu ma, numu gbi lekee ɛɛ loko hei Ngewɔ mahayɛi bu kia ndopo wulo, ɛɛ wua na fɔ.”
41010016	Kɛ i ndeengɛisia gulunga gakahu, i loko wɛlɛ ti ma a ngilangila, i Ngewɔ vɛli ti lubava.
41010017	Kia gbɔma Yesu i yɛ pelei houma, taamɔ yila i wailɔ a piimɛ, i wombi gbakpa ngi gɔwɔbu, i nde ngi ma yɛ, “Kaamɔ yekpei, gbɔɔ nga pie aako ngi kunafɔ lɛɛvui majɔɔ?”
41010018	Yesu i ngi mɔlilɔ yɛ, “Gbɛe ba nya loli a kpekpemɔ? Kpekpemɔ gbii na kɛlee Ngewɔ yakpe.
41010019	Bi Mojisi jaweisia gɔɔlɔ; ‘Baa numu wa, baa puegbua, baa huma wie, baa ndɛɛ yia wɛlɛ numu gbi ma, baa numu gava, bi kɛkɛ bɛlɛhei kɛɛ bi nje.’ ”
41010020	Kɛ taamɔi i ndenga yɛ, “Kaamɔ, i hiye nya hiilopongɔ ma, ngi sawei ji kpɛlɛɛ hounga.”
41010021	Yesu i taamɔi gbeilɔ tiŋ, i lo a ngie, yɛ, “Hinda yakpe mia i longa. Li bi bi yeya-hani kpɛlɛɛ majia, bi yeenavoei ve fɛɛliblɛisia wɛ, bi wa bi yɛ a nya Woomamɔ; ba kpatɛ majɔlɔ ngelegoohu.”
41010022	Ji taamɔi i ji mɛnini, ngi yaamɛi i gbolilɔ hu, i li ngi lii nyaningɔ, ajifa ngi gbatɛngɔ wa yɛla.
41010023	Yesu i yaama jiɛilɔ ngi gaalopoisia ma, kɛ i ndenga ti ma yɛ, “A kpaukpau kpa kpatɛbleisia va ti wua Ngewɔ mahayɛi hu!”
41010024	Njɛpɛi ji i gualɛilɔ wa kaalopoisia ma kɛɛ Yesu i liilɔ gulɔma a ngi yɛpɛi yɛ, “Nya leengeisia, kpaukpaungɔe kpa wuava Ngewɔ mahayɛi hu!
41010025	Kpatɛmɔi wuala Ngewɔ mahayɛi hu i kpaukpauni poloŋ nyɔmɛi wuala ma mijii woohu.”
41010026	Njɛpɛi ji i kaalopoisia wuhu wuilɔ kpu, kɛ tia ti nyɔunyɔ mɔlima tɛɛ, “Yee lɔ na hɔɔ a gu a bawola?”
41010027	Yesu i ti gbeilɔ tiŋ i nde ti ma yɛ, “Nuuvu ɛɛ gu a ta yekpe bawola kɛlee Ngewɔ, Ngewɔ ta a gulɔ a hinda gbi wiela.”
41010028	Kɛ Pita i yɛpɛnga yɛ, “Kafai lɛ, mu hani gbi longa mu hitɛnga bi wooma.”
41010029	Yesu i ndeilɔ ti ma yɛ, “A tɔnya, ngi hugɛ a wue kɛ numu gbi lekee a ngi yeekuwuhu lo ɔɔ ngi ndeehinga ɔɔ ngi ndeenyahaleengaa ɔɔ ngi nje ɔɔ ngi kɛkɛ ɔɔ ngi leengaa ɔɔ kpalangaa nya va kɛɛ ngowili yekpei,
41010030	a maleema wa majɔlɔ ndɛvui ji hu. A pɛlɛ wekangaa majɔɔlɔ heima hɔndɔɔ yila kɛɛ ndeehinga kɛɛ ndeenyahaleengaa kɛɛ njengaa kɛɛ ndeengaa kɛɛ kpalangaa kɛɛ juwuyei bɛɛ; tawao hee wooma a kunafɔ lɛɛvui maajɔɔlɔ kɛyia.
41010031	Kɛɛ numu gboto ti yɛngɔ a haalablaa kiahuna ta yɛlɔ a kɛlɛmablaa, kɛlɛmablaa ti yɛ a haalablaa.”
41010032	Yesu tia ngi gaalopoisia ti yɛ pelei hu lɔ ta li Jelusalɛm. Yesu i yɛ kulɔ lɔ, kaalopoisia ta to ngi ma, ti wuhu wungɔ; nungei nasia ti toni ti ma ti yɛ poma lɔ ti luwangɔ. Yesu i gbɔma ngi gaalopo puu mahu feleisia gbuɛilɔ fahii lia i na gbi hugɛ a tie i lima ngi wiema.
41010033	I ndeilɔ ti ma yɛ, “A wolo, mua lima Jelusalɛm. Ta Nuuvu Hindoloi houlɔ ti ngi ve Saagbuablaa Waawaisia wɛ kɛɛ Sawei Yeekaamɔisia. Ta ngi lɛɛlɔ ngi waava, ti ngi ve mahangei nasia wɛ Juublaa yaa tie;
41010034	ta ngi gbafalɔ, ti ndayɛi vali ngi ma, ti ngi lewe, ti ngi waa. Kɛɛ njii sawa wooma a vululɔ i hiye.”
41010035	Na wooma Jemisi kɛɛ Jɔn, Jɛbidi hingaleengeisia, ti wailɔ Yesu gama tɛɛ, “Kaamɔ, hinda lɔ na mu longɔ bi pie mu wɛ.”
41010036	Yesu i ti mɔlilɔ yɛ, “Gbɛ hinda le?”
41010037	Kɛ ti kpɛmbonga tɛɛ, “Mu longɔ bi mahayɛi mɛngaa dunyei gbi mahu, bi pie mua wueni mu hei bi maha heimi, yeengila i bi yejahu, yeepekei i bi gɔwɔhu.”
41010038	Yesu i ndeilɔ ti ma yɛ, “Wuii hani na gɔɔ wu fɛɛlima. Wa gulɔ kpalɛi na i wama lama nya ma i la wu ma? Nguɛi ji kpɔndangɔ nya ma majɔva, wa gulɔ wu yeengua bondei na majɔ?”
41010039	Ti kpɛmboilɔ tɛɛ, “Ma gulɔ.” Kɛ Yesu i ndenga ti ma yɛ, “Tɔnya le, kpalɛi na i wama lama nya ma, a lalɔ wu ma, wu nguɛi na bonda majɔɔ ngi wama majɔɔma.
41010040	Kɛɛ kpaya ii nya wɛ kɛva ye lɔ a hei nya yejei hu kɛɛ nya gɔwɔ hu! Ngewɔ lɔ a heimi jisia ve nasia wɛ i kpatɛnga ti va.”
41010041	Ji kaalopo weka puisia ti yeehindei ji hugɔni, ti lii i leweilɔ Jemisi ma tia Jɔn.
41010042	Faale Yesu i ti gbi lolilɔ ti wa ngi gama, i nde ti ma yɛ, “Wu kɔɔlɔ kɛ nasia Juublaa yaa tie ti mahangeisia ta kpaya lɔ yayenge ti mahu kɛɛ temayɛi.
41010043	Kɛɛ wua, hii ii le aa yɛ na wu lia. Numu gbi wu lia ngi longɔ i yɛ a numu wa, mahoungɔ i yɛ a yee mɔnisia ti bɔilopo;
41010044	tawao ina wu yilayee longɔ i yɛ a haalamɔ, mahoungɔ i yɛ a wu gbi wu luwɔ.
41010045	Gbamaile Nuuvu Hindoloi vulii bɛɛ ii wani aako nungaa ti yenge ngi wɛ; i wailɔ yengeva ti wɛ, i yama i haa numu gboto wumawova.”
41010046	Yesu tia ngi gaalopoisia ti foeilɔ Jɛliko. Kɛɛ kia ti yɛ lewema na ma, tawao faha wa i looni ti wooma, fɛlimɔɔ wumungɔ yila, ngi la a Batimaɔs, ngi kɛkɛ laa a Timius, i yɛ heini pelei gbla lɔ.
41010047	Kia i mɛnini kɛ Yesu Nasalɛtimɔi mia, i tɔtoilɔ a yelei gulala yɛ, “Yesu, Devidi Hindoloi, nya mamamau lɔ!”
41010048	Numu gboto ti jɔlɛilɔ ngi ma tɛɛ i londo. Kɛɛ i yelei gulailɔ tewengɔ yeengovei ma yɛ, “Devidi Hindoloi, nya mamamau lɔ!”
41010049	Kɛ Yesu i longa kpɛ yɛ, “A ngi loli.” Ti pumumɔi lolilɔ tɛɛ, “Bi lii i gba! Hiye, taa bi lolima.”
41010050	Batimaɔs i ngi bobani gbuɛilɔ i pili mia, i vali i li Yesu gama.
41010051	Yesu i ngi mɔlilɔ yɛ, “Gbɔɔ bi longɔ ngi pie bi wɛ?” Kɛ pumumɔi i kpɛmbonga yɛ, “Kaamɔ, nya longɔ ngi hinda lɔ gbɔma.”
41010052	Kɛ Yesu i ndenga ngi ma yɛ, “Li hoe, bi lalɛi a Ngewɔ i bi bawonga.” Batimaɔs i guilɔ a hinda lɔla ngama, i too Yesu ma pelei hu.
41011001	Kia Yesu tia ngi gaalopoisia ti laalani Bɛtfaji kɛɛ Bɛtani gbla, Ɔlivi Yiyei yakama, yeefulei jisia ti Jelusalɛm bobu, i ngi gaalopo fele yoyeilɔ kulɔ,
41011002	i vɛli ti ma yɛ, “A li fulei na hu i wu lawaa, wu fonga lekee na, wa jakasi lɔgbɛ lɔlɔ i looni ngeyei ma, numu gbi ii ya heini lɛ wɔɔ mahu aa jia la. A fulo wu wa la mbei.
41011003	Numu gbi i wu mɔlinga gbɛe wu na wiema, a nde ngi ma wuɛɛ Kaamɔi gbewengɔe fa tawao a gbelɔ ma ngama wu yama la.”
41011004	Kaalopoisia ti liilɔ ti jakasi lɔgbɛi male ngilingɔ pɛlɛ yila la pelei gbla, tei hu. Kia ti yɛ fuloma,
41011005	nungei nasia lɛɛngaa ti yɛ looni na ti ti mɔlilɔ gbɛe ti jakasi vuloma.
41011006	Ti kpɛmboilɔ kia Yesu i yɛ puni ti laa kɛ nungaa ti gbenga ti ma ti li la.
41011007	Ti wailɔ a jakasi Yesu gama, ti ti bobanisia vombo poma, kɛ Yesu i heinga mahu.
41011008	Numu gboto ti ti bobanisia vomboilɔ pelei ma, yeepekeisia ta li ndɔgbɔi hu ta ngulu bekeisia yali ta fombo pelei ma.
41011009	Nungei nasia ti yɛ li kulɔ kɛɛ nasia ti yɛ wa poma ti tɔtoilɔ a yelei gulala tɛɛ, “Hooyoo! Luba i yɛ numui na ma i wama Ndemɔi biyei hu!
41011010	Ngewɔ i mu maada Devidi mahayɛi na luba i wama! Tato i yɛ Ngewɔ ma!”
41011011	Yesu i wuailɔ Jelusalɛm goohu, i wua Ngewɔ Wɛlei bu, i yaama jia hani gbi ma; kɛɛ jifa foloi yeingɔ wa yɛla na, i liilɔ Bɛtani tia ngi gaalopo puu maahu feleisia.
41011012	Folo wekei ma kia ti yɛ yamama Jelusalɛm ta gbua Bɛtani, ndɔlei i yɛlɔ ngi ma.
41011013	Mɛ-wulu yila ta toi a figi, Yesu i loilɔ kuhama i tɔ, pɔpɔngɔ wa; faale i liilɔ na tɔva ina nguangɔe. Kɛɛ kia i foni ma, i ndawɛi lekee lɔ maleni nga, ajifa yeengulii na wua-gbelei ii yɛla.
41011014	Yesu ndeilɔ ngulii na ma yɛ, “Kunafɔ numu gbi ɛɛ yaa bi wuɛi mɛ gbɔma!” Ngi gaalopoisia ti ji mɛnilɔ.
41011015	Kia ti foni Jelusalɛm, Yesu i liilɔ Ngewɔ Wɛlei bu, i tɔtoo a nasia gbɛlaa ti yɛ felei gɔ na. I navoo maluvebleisia ti tebiisia yapɛɛilɔ kɛɛ poowo majiableisia ti heiwuliisia,
41011016	tawao ii lumani numu gbi aa lewe a hani gbi a Ngewɔ Wɛlei yeekatei hu wee.
41011017	Na wooma i nungaa gailɔ yɛ, “Nyɛingɔe Ngewɔ Gɔlɛi hu kɛ Ngewɔ ndeilɔ yɛ, ‘Nya Wɛlei i yɛni a hɛɛ-wɛlɛ lɔ kɛnyɛi gbi va.’ Kɛɛ wua wu potenga a humablaa ti lɔwuma!”
41011018	Saagbuablaa Waawaisia kɛɛ Sawei Yeekaamɔisia ti ji humɛniilɔ kɛ ti tɔtonga a pele gɔlila Yesu wava. Ti luwangɔ yɛla ngi ma ajifa fahii gbi ti wuhu wungɔ yɛla kai na va i yɛ kɛ.
41011019	Kia foloi i yɛ gulama, Yesu tia ngi gaalopoisia ti gbuɛilɔ taa wai hu.
41011020	Ngele wekei wongɔi hu, kia ti yɛ lima a pelei, kɛ ti mɛ-wulii lɔnga mbengɔ i gbua yeendawɛisia ma i foo fa yeehapiisia ma.
41011021	Na i wieni gbengi i hitɛilɔ Pita wɛ, kɛ i ndenga Yesu ma yɛ, “Kaamɔ, tɔ lɛɛ, mɛ-wulii bi kpengbeni gbengi i haanga!”
41011022	Yesu i poteilɔ i nde ti ma yɛ, “A la a Ngewɔ.
41011023	Gbɛɛ ngi tɔnyɛi hugɛ a wue kɛ numu gbi lekee a nde ngiyei ji ma yɛ i gule i wili gboyei hu, sekahu gbi ii yeenumui na lii hu tawao ngi langɔ la vulii kɛ na i ndenga a wielɔ, a wielɔ ngi wɛ.
41011024	Sabui ji vamia nga nde wu ma ngɛɛ wu ya hɛɛma wa hani gbi vɛli Ngewɔ ma, a lala kɛ wu wilanga a majɔla, na gbi lekee wa fɛli, Ngewɔ a felɔ wu wɛ.
41011025	Wu loonga hɛɛva Ngewɔ ma, a manu numu gbi ma nyamui na va i pienga a wue, aako wu Kɛkɛ na i ngelegoohu i manu wu ma nyamui nasia va wu pienga. [
41011026	Wuii manuilɔ nungaa wekeisia ma nyamui nasia va ta pie a wue, wu Kɛkɛ na i ngelegoohu ɛɛ manu wu ma nyamui nasia va wa pie.]”
41011027	Yesu tia ngi gaalopo puu maahu feleisia ti wailɔ gbɔma Jelusalɛm. Kia i yɛ jiama Ngewɔ Wɛlei bu, Saagbuablaa Waawaisia kɛɛ Sawei Yeekaamɔisia kɛɛ kpakoleisia kɛɛ nasia ti yɛ na ti wailɔ ngi gama,
41011028	ti ngi mɔli tɛɛ, “Kpayei yeegbɔɔ i bi wɛ hindei jisia wieva? Ye lɔ i yeekpayei ji veni bi wɛ?”
41011029	Yesu i kpɛmboilɔ ti gama yɛ, “Nga wu mɔlilɔ a mɔli yila; wu kpɛɛmbongaa, nga hugɛlɔ a wue kpayei yeegbɔɔ i nya wɛ hindei nasia wieva ngi pieni.
41011030	A hugɛ a nge, mindo lɔ Jɔn i kpayei na jɔni na nungaa wuava; i gbuani Ngewɔ gama lɔ ɔɔ nuuvu?”
41011031	Kɛ ti tɔtonga a mawali houla a ti nyɔunyɔ tɛɛ, “Gbɔɔ ma nde? Mu kpɛmbongaa muɛɛ Jɔn gbayei i gbuani Ngewɔ gama lɔ, Yesu a ndelɔ yɛ gbɛe hɔɔ wuii lani a Jɔn?
41011032	Tawao gbulama mu nde muɛɛ Jɔn gbayei i gbuani nuuvu gama lɔ.” (Ti luwɛilɔ nungeisia ma ajifa numui gbi ti langɔ yɛla vulii kɛ Jɔn i yɛni wɔɔ a Ngewɔ lutui lɔ.)
41011033	Faale ti ndeilɔ Yesu ma tɛɛ, “Muii Jɔn gbayei gbuamɛi gɔɔ.” Kɛ Yesu i ndenga ti ma yɛ, “Nya bɛɛ ngɛɛ hugɛ a wue kpayei yeegbɔɔ i nya wɛ hindei jisia wieva.”
41012001	Na wooma, Yesu i nungeisia gailɔ dɔmii hu yɛ, “Taamɔ yila i yɛlɔ wɔɔ na. I glepii gbalei lailɔ, kɛ i katei loonga yeekpalɛi ma, i ndowei bɔ mia ta yeenguɛi vɔnya na ta kpatɛ a ndɔi. I pɛlɛ guha waa looilɔ nungaa ta yɛ na yeekpalɛi mahugbe va. Na wooma i kpalɛi loko wuailɔ nungaa yeya i li poloŋ jia hu.
41012002	Kia watii i hitini kɛ i ngi luwɔi loonga yeengengebleisia gama tuhani jɔngɔi ngi ndɛi va.
41012003	Ngengebleisia ti nduwɔi na houilɔ, ti ndewe, i li a yeya haka.
41012004	Kpalamɔi i gbɔma nduwɔ weka loilɔ, kɛɛ ngengebleisia ti ngi leweilɔ ngi wumbei gbi, ti ngi yawufe.
41012005	Na hu gbi i gbɔma bɔilopo weka loilɔ kɛɛ ta ti ngi wailɔ tawao hii ti pieni a peka gboto, ta ti lɛɛngaa lewe, ta nasia waa.
41012006	Numui na lekee i loni ngi loova tamia a taamɔi liima hindolo yakpei. Kɛlɛmɛi na, i yeendoi ji loilɔ ngengeblɛi jisia gama, a nde yɛ, ‘Nya langɔ la ta ba gɔɔlɔ nya loi ma.’
41012007	Kɛɛ ngengeblɛi nasia ti ndeilɔ ti nyɔunyɔ ma tɛɛ, ‘Kpalamɔi hindoloi lɔ. A wa mu paa, kɛ ngi jɔhani i yɛnga a mu woo!’
41012008	Ti gbundɛilɔ ngi ma, ti ngi waa, ti ngi womɛi gbua kpalɛi hu, ti pili.
41012009	“Wu langɔ la gbɔɔ kpalamɔi na a pie? A walɔ, i ngengeblɛi nasia waa, i kpalɛi ve ngengeblaa wekangaa wɛ.
41012010	Nya langɔ la kɛ wu Ngewɔ Gɔlɛi na gaanga i ndeni yɛ, ‘Kɔtii na pɛlɛ loblɛisia ti gbeleni ma, i wotenga a baama gɔtu kɔtii kpɛlɛɛ ma.
41012011	Ndemɔi lɔ i ji wieni tawao kabande hinda le tɔvaa!’ ”
41012012	Juubleisia ti mahubleisia ti longɔ yɛla ti Yesu hou ajifa ti kɔɛilɔ kɛ i dɔmii ji gbuani ti va lɔ kɛɛ ti luwailɔ fahii ma, ti ngi lo ti li.
41012013	Mahubleisia ti Farisiisia lɛɛngaa loilɔ kɛɛ Hɛlɔd mableisia lɛɛngaa aako ti Yesu hou ngi layie hu.
41012014	Ti wailɔ ngi gama tɛɛ, “Kaamɔ, mu kɔɔlɔ kɛ ba tɔnyɛi lɔ le, bii gbeweni gbɔɔ numu a nde. Bii gbeweni tomɛi yeegbɔɔ numu i looni na kɛlee na Ngewɔ liima hindei ba kɛ taa yeetɔnyɛi ba nungaa gaala. Hugɛ lɛɛ a mue, mu jawei nyanila le pawa gulava Roma Maha Wai ma? Mahoungɔe mu fe ɔɔ maa fe?”
41012015	Kɛɛ Yesu i kasoei na gɔɛilɔ ti kulani, kɛ i ndenga yɛ, “Gbɛe wu lapima nya houva nya layie hu? A wa lɛɛ a navoo gbala yila, ngi tɔ.”
41012016	Ti wailɔ la ngi wɛ kɛ i ti mɔlinga yɛ, “Yee gbuaye lɔ kɛɛ ngi biyei i navoei ji ma?” Ti kpɛmboilɔ tɛɛ, “Roma Maha Wai.”
41012017	Faale Yesu i ndeilɔ yɛ, “A na ve Roma Maha Wai wɛ Roma Maha Wai woo le, wu na ve Ngewɔ wɛ Ngewɔ woo le.” Kɛ Yesu hinda i ti wuhu baanga.
41012018	Sadusiisia, nasia ti yɛ nde tɛɛ numu i haangaa ɛɛ yaa hiye hee hu, ti wailɔ Yesu gama ti ngi mɔli tɛɛ,
41012019	“Kaamɔ, Mojisi i sawei ji nyɛilɔ mu Juubleisia va yɛ, ‘Hindo i haangaa i ngi nyahɛi lo tawao tii ndo leni, haamɔi ndewehindoi a ponyahɛi na jɔlɔ huɛɛŋ ti ndeengaa le ngi ndewei wɛ.’
41012020	Ndeehingaa wɔfla ti yɛlɔ wɔɔ na; yeehalayei i nyahɛi jɔɛilɔ, i haa, ii ndo leni ma.
41012021	Kɛ yeefelei i nyapoi jɔnga, ta bɛɛ i haa ii ndo leni ma. Hinda yakpei ji lɔ i ndeehindoi yeesawei wieni,
41012022	tawao hii i ti gbi wieni; ndewehindo wɔflei nasia gbi ti nyapoi jɔɛilɔ a nyaha laa, ti haa, tii ndo leni ma. Kɛlɛmɛi nyapoi bɛɛ i haailɔ.
41012023	Watii kɛyila haableisia ta hiye hee hu kɛlɛma volei ma, yɛ lɔ ngi woo a yɛ a nyahɛi na, jifa ti gbi ti ngi jɔɛilɔ a nyaha la?”
41012024	Yesu i ti mɔli gbɛmboilɔ yɛ, “Wu kpulanga wienga! Tawao wu kɔɔlɔ gbɛe? Yeesabui a ji lɔ wuii Ngewɔ Gɔlɛi gɔɔ kɛɛ ngi gbayei.
41012025	Ajifa watii na kuna haableisia ta vulu ti hiye, ta wielɔ kia malikeisia ti na ngelegoohu, nyaha jɔla kɛɛ hini jɔla ɛɛ yɛ na.
41012026	Kɔlooni haableisia ti hiyelei ma hee hu, wuii yaa lɛ wɔɔ Ngewɔ Gɔlɛi na Mojisi nyɛini yeekakɛi na gaani kɔlooni ndɔgbɔi na ma ngɔmbui i houni ma? Nyɛingɔe na kɛ Ngewɔ ndeilɔ Mojisi ma yɛ, ‘Tamia Ebraham Yewɔɛi a ngie kɛɛ Aisaki kɛɛ Jekɔpi.’
41012027	Fuublaa lɔ ti Yewɔ a ngie, haablaa ti Yewɔ ya a ngie. Wu wɔlanga wa!”
41012028	Sawei Yeekaamɔ yila i yɛ na lɔ, tawao i njɛpɛi na kpɛlɛɛ mɛnilɔ. I tɔilɔ kɛ Yesu i Sadusiisia ti mɔli gbɛmbonga pɔɔnangɔ, famia i wɛilɔ Yesu gama i ngi mɔli yɛ, “Sawei yeegbɔɔ tewengɔ sawei kpɛlɛɛ ma?”
41012029	Yesu i kpɛmboilɔ yɛ, “Sawei yeembawai lɔ a ji: ‘A mɛni, Isrɛl! Ndemɔi mu Yewɔɛi yakpe lɔ Ndemɔi le.
41012030	A lo a Ndemɔi wu Yewɔɛi a wu lii gbi kɛɛ wu yafei gbi kɛɛ wu nɛmahui gbi kɛɛ wu gbayei gbi.’
41012031	Sawei yeefelei lɔ a ji: ‘A lo a wu heinyɔui kia wu longɔ la a wua yekpe.’ Sawa weka gbii na aa lewe jisia feleisia ma.”
41012032	Sawei Yeekaamɔi i ndeilɔ Yesu ma yɛ, “Kaamɔ, bi kpɛmbonga pɔɔnangɔ! Tɔnya le, kia bi ndenga la, kɛ Ndemɔi yakpe lɔ Ngewɔ le tawao kɛ Ngewɔ weka ii na kɛlee ta.
41012033	Tawao mahoungɔ numu i lo a ngie a ngi lii gbi, kɛɛ ngi nɛmahui gbi, kɛɛ ngi gbayei gbi; i yama i lo a ngi heinyɔui kia ngi longɔ a ta yekpe. Sawa felei jisia houla i leweni saa gbuala ma Ngewɔ ma a tohaningaa kɛɛ hani wekanga.”
41012034	Yesu i liiheilɔ ma kɛ nɛmahulewe gbɛmbo mia taamɔi i nguani, faale i ndeilɔ yeetaamɔi ma yɛ, “Bi ma ii guhani a Ngewɔ mahayɛi.” Ji wooma numu ii yaa liiloni ngi mɔliva a mɔɔli gbi.
41012035	Kia Yesu i yɛ nungaa gaama Ngewɔ Wɛlei bu, i mɔli yila wuailɔ yɛ, “Gbɛe Sawei Yeekaamɔisia ta nde tɛɛ Ngewɔ Maha Heingɔi a yɛ a Mahɛi Devidi bɔɔsɔ lɔ?
41012036	Ngewɔ Yafei i puilɔ Mahɛi Devidi lii hu ndeva yɛ, ‘Ndemɔi ndeilɔ nya Lemɔi ma yɛ, Hei mbei nya yejei hu haaŋ ngi bi gɔnyɔuisia wua pɛiŋ bi gɔwɔbu.’
41012037	Mahɛi Devidi vulii a Ngewɔ Maha Heingɔi loli wɔɔ a Ndemɔi; Ngewɔ Maha Heingɔi a yee na gu i gbua Devidi hu?” Faha wa ti yɛlɔ a wolo Yesu ma a kohunɛ.
41012038	Kia i yɛ ti gaama i ndeilɔ yɛ, “A wu mahugbe a Sawei Yeekaamɔisia, nasia ti longɔ a lewela ndoma waawaisia ti ti ma tawao nungeisia ti yaa vama ti ma fahii hu ta wombi gbakpa,
41012039	tawao ti longɔ a heila baama heimisia hɛɛ wɛleisia bu kɛɛ mɛhɛɛ-mɛ gomɛisia hu.
41012040	Ta ponyahangɛisia ti heimisia gbua ti yeya a kava, na wooma ta liiwooma jɛli huguhangɔngaa wie aako ti kɛ kɛ ti wɔnangɔe. Kpalɛi na kuna a la ti ma i nyamuni kpɛlɛɛ ma!”
41012041	Yesu i heilɔ i wote navoo lamagbatɛmɛi leenga, a fahii gbe ta navoei gula na. Kpatɛblaa gboto ti yɛlɔ a navoo waawaa gula na.
41012042	Kɛ ponyaha yila i wanga i navoo mumu fele gula na kungɔ a sɛnti yila.
41012043	Yesu i ngi gaalopoisia lolilɔ hinda yila i nde ti ma yɛ, “Gbɛɛ ngi tɔnyɛi hugɛ a wue kɛ navoei na ponyaha vɛlingɔi na i kulani navoo wumɛi na, i leweni numu wekeisia gbi ti ndɛi ma.
41012044	Ajifa navoei na yeekpewe ii kpatɛbleisia ma ta mia ti feni, kɛɛ ta, kia bɛɛ ngi vɛlingɔ, i na gbi lɔ veni i yɛ ngi yeya mɛva.”
41013001	Kia Yesu i yɛ gbuama Ngewɔ Wɛlei bu, ngi gaalopoisia yilayee i ndeilɔ ngi ma yɛ, “Kaamɔ, kɔtii jisia ti wɔwɔyii lɔ lɛɛ ti pɛlɛ gabandengɔ waawai jisia loni la!”
41013002	Yesu i poteilɔ yɛ, “Bia pɛlɛ waawai jisia lɔma? Kɔtu yakpe bɛɛ ɛɛ lo laani ngi mbaa mahu; ta ti gbi wololɔ ti ti gula.”
41013003	Yesu i yɛ heinilɔ Ɔlivi Yiyei wumba ngi wotengɔ Ngewɔ Wɛlei leenga, kɛ Pita kɛɛ Jemisi kɛɛ Jɔn kɛɛ Andru ti wanga ngi gama tia lekee,
41013004	ti nde ngi ma tɛɛ, “Nde mu ma migbe lɔ, na bi ndeni, a wie, bi hugɛ a mue kabande hindei yeegbɔɔ i wama wiema kɛva kɛ watii i hitinga hindei jisia kpɛlɛɛ ti wieva.”
41013005	Yesu i ndeilɔ ti ma yɛ, “A wu mahugbe, tawao waa luma numu gbi i wu gbowa.
41013006	Numu gboto ta walɔ tɛɛ ti yɛpɛma nya gbayei hu lɔ, ta nde tɛɛ, ‘Ta mia a nge’ tawao ta numu gboto wuhu baalɔ.
41013007	Wu lii aa hɛlɛ ji wa kɔisia gɔwoi mɛni wu gbla kɛɛ ji wa kɔisia malɔwɔ mɛni kuhama. Hindei jisia nyɔkɔ ta wielɔ huɛɛŋ, kɛɛ tɛɛ kɛ kɛ kɛlɛmɛi i hitinga.
41013008	Kɛnyɛisia ta gɔlɔ a ti nyɔunyɔ tawao mahangeisia ta kɔi wɛlɛlɔ ti nyɔunyɔ ma; ndɔleisia ta gbɛlilɔ hinda gboto tawao mɛhɛɛ vɛli a walɔ. Hindei jisia ta wielɔ kia ndo-le-goohugbalei yeetɔtoomɛi na.
41013009	“Wua vulii waa lema. Ta wu houlɔ ti li a wue Kotii hu. Ta wu lewelɔ hɛɛ wɛleisia bu; jifa nya gaalopoisia a wue wa lolɔ maha waawangaa ti Kotii gulɔ. Yeewatii na mia wa gu a Ngowili Yekpei lela ti ma.
41013010	Kɛɛ pɛiŋ dunyei gɛlɛmɛi i ya hiti, Ngowili Yekpei a le pɛiŋ huɛɛŋ kɛnyɛi gbi hu.
41013011	Ti wu houngaa ti li a wue Kotii gulɔ, wu lii aa hɛlɛ gbɔɔ mahoungɔ wu nde; watii na i hitingaa, a njɛpɛi nasia le ta ve wu wɛ ngamɛi na. Gbamaile njɛpɛi nasia wa nde tɛɛ yɛ a wu nda, ta gbua Kayema Yafei gama lɔ.
41013012	Hingeisia lɛɛngaa ta ti gbɔgbɔ ndeehingeisia velɔ ti waa va tawao kɛkɛisia ta na nyɔkɔ wielɔ a ti leengeisia. Ndeengɛisia ta gbundɛlɔ ti lebleisia ma ti pie ti ti waa.
41013013	Numui gbi ta lololɔ a wue nya va, kɛɛ numui na lekee a liilo i to yeekɛlɛmɛi, a bawolɔ.”
41013014	“Wa hunyanimɔ maluwangɔi lɔlɔ i looni hindei na ngi yɛma ii le (kɔlɛi ji gaamɔi i ji bugɔɔ.) Na wiengaa, mahoungɔ nasia ti Judia ti lɔwu ti li ngiyeisia hu.
41013015	Numui na a yɛ pɛlei wumba, ma i houni i tama gula wuavaa pɛiŋ pɛlei bu aako i hani gbi gbua liva la.
41013016	Numui na a yɛ kpalɛi hu, aa yama gbɔma tei hu ngi bobani wooma.
41013017	Maluwangɔ a yɛla kpa koonyahangɛisia va kɛɛ koimɛisia!
41013018	A Ngewɔ vɛli aako hindei jisia taa wie a hamɛi!
41013019	Ajifa yeewatii na, yeekpundɛisia ta yɛ nyamuni i lewe na gbi ma dunyei i tɔnga i hiye watii na ma Ngewɔ i dunyei gbatɛni i to foloi ji ma tawao yeenyɔkɔ ɛɛ yaa wie kunafɔ.
41013020	Kɛɛ Ndemɔi i yeelɔwɔi nasia mahu gbuanga; ina na ii le numu gbi ii yɛ bawo. Kɛɛ nasia va i loko longa ti ma ti bawova, i lɔwɔi nasia mahu gbuanga.
41013021	Yeewatii na, numu gbi i ndengaa bi ma yɛ, ‘Wote mbei, Ngewɔ Maha Heingɔi gbe mbei!’ ɔɔ ‘Ta gbe mia!’ baa la a ngie.
41013022	Gbamaile ndɛɛblɛisia ta hiyelɔ tɛɛ Ngewɔ Maha Heingɔi lɔ a tie kɛɛ Ngewɔ lutuisia. Ta kabande hindangaa wielɔ aako ti nasia vulii bɛɛ wɛlɛ Ngewɔ i loko longa ti ma ti bawova, ina ti guilɔ.
41013023	Waa lema! I longa kulɔ ngi hindei gbi hugɛnga a wue.”
41013024	“Kpundɛ hindei nasia ti gbɔyɔngaa lekee a wiela, foloi a gbindilɔ, ngalui ɛɛ yaa voo,
41013025	tumbekeisia ta gbualɔ ngelei ma ti gula tawao yeekpayɛi nasia ti ngelei ma ta jɛsialɔ.
41013026	Na i wiengaa, nungaa ta Nuuvu Hindoloi lɔlɔ a gbua ngelei ma a kpaya waa kɛɛ ngɔlɔya.
41013027	A malikeisia lolɔ dunyei yeesɔkui gbi hu nasia lɛva ma i loko loni ti ma ti bawova dunyei hu kulupɛ.”
41013028	“A kaa wumbu figi wulii ma. Ngi bekeisia ti wundungaa, i tɔtoo a ndawa gbuala, kɛ wu kɔɔnga kɛ haamɛi lɔ wama.
41013029	Hii lɔɔ hindei na wieyii i na; wu tɔngaa hindei jisia ti wiema, wa kɔɔlɔ kɛ watii ma i gutunga ngi walei va, i longa kulo te.
41013030	A tɔnya, ngɛ wu ma hindei jisia kpɛlɛɛ ta wie pɛiŋ nuuvui nasia ti na kiahuna ti ya gbɔyɔ a haala.
41013031	Ngelei taa dunyei ta nyanilɔ kɛɛ nya layie ɛɛ nyani.”
41013032	“Numu gbi ii kɔɔ migbe lɔ watii na a hiti, malikeisia vulii bɛɛ ti ngelegoohu tii kɔɔ; Ngewɔ Hindoloi ii kɔɔ, Ngewɔ mu Kɛkɛ yakpe mia i kɔɔngɔ.
41013033	Waa lema, wu valangɔ i yɛla, ajifa wuii hindei jisia ti wie-gbelei gɔɔ.
41013034	Piengɔe kia numui na i na a gbua ngi yee, i li jia hu. Pɛiŋ i ya li, a ngi heimi loko wualɔ ngi bɔilopoisia yeya, i numui gbi ngi nda yengei ve, i pɛlɛ mahugbemɔi hei pɛlei la.
41013035	Wu valangɔ i yɛla, ajifa wuii watii na gɔɔ pɛlɛmɔi a wa tɛngaa a yɛ a kpɔkɔi lɔ ɔɔ kpindiliɛi ɔɔ ngewohui ɔɔ foloi hiyengɔi hu.
41013036	I gbuangaa nga pu, aa male wu njii hu.
41013037	Na ngi ndema wu ma, ngi ndema numui gbi lɔ va: wu valangɔ i yɛla!”
41014001	I loni na njii fele Tewema Gomɛi va kɛɛ Bledii Gbamɛi, na tɛɛ yisti wu hu. Saagbuablaa Waawaisia kɛɛ Sawei Yeekaamɔisia ti yɛlɔ a pele gɔli Yesu houva ndɔwuma ti ngi waa.
41014002	Ti ndeilɔ tɛɛ, “Maa pie komɛ watii ji hu, ina na ii le, ndapi a gulalɔ.”
41014003	Yesu i yɛlɔ Bɛtani, Saimɔn wɔɔ kpɔukpɔui i yɛ ngi ma, ngi yeepɛlɛbu. Kia Yesu i yɛ mɛhɛɛ mɛma, nyapo yila i wuailɔ na, baabɔɔ-janii i ngi yeya ndavengɔ a ngulɔ gu nɛnɛɛ bagbangɔ wa. I sanii bolei yaliilɔ nga, i yeengulɔi gbi wu Yesu wui hu.
41014004	Nungei nasia lɛɛngaa ti yɛ na ti lii i leweilɔ, ta nde ti nyɔunyɔ ma tɛɛ, “Gbɛva lɔ nyapoi ji i ngulɔi ji hunyaninga?
41014005	Aa gulɔ i majia yeesɔngɔi gungɔ a foo yila pawa lebla va, ti yeenavoei ve fɛɛliblɛisia wɛ!” Kɛ ti yianga ngi ma.
41014006	Kɛɛ Yesu i ndeilɔ yɛ, “A gbe ngi ma! Gbɛe wu yiama ngi ma? I hinda yekpe wa wienga a nge.
41014007	Wua fɛɛlibla lɔ wu heini fɔ, tawao watii gbi wu longɔ wu gbɔ ti ma, wa pielɔ. Kɛɛ nya, ngɛɛ yɛ wu lia a watii gbi.
41014008	Na nyapoi ji a gu a piela tamia i pienga; ngulɔi ji i punga nya ma i nya gbuhɛi lɔ magbatɛnga nya gbɔwuva.
41014009	Gbɛɛ ngi tɔnyɛi hugɛ a wue, hindei gbi lekee ti Ngowili Yekpei ji leni na dunyei hu gbi, ji nyapoi ji i pienga, ta hugɛlɔ na ngi hinda hitɛva nungaa nɛmahu.”
41014010	Na wooma Judasi Kɛriɔtmɔi, kaalopo puu maahu feleisia ti yilayee, i gbuɛilɔ i li Saagbuablaa waawaisia gama aako i Yesu ve ti wɛ.
41014011	Ti goohu i nɛɛlɔ wa na mɛniva i ndeni kɛ ti Lahei wumbunga navoo veva ngi wɛ. Faale Judasi i tɔtoilɔ na a pele yekpe gɔlila Yesu veva ti wɛ.
41014012	Bledii Gbama Gomɛi yeehaala volei ma, foloi na ta Tewema Gomɛi yeembalangɛisia waa, Yesu gaalopoisia ti ngi mɔlilɔ tɛɛ, “Mi lɔ bi longɔ mu li mu Tewema mɛhɛɛ hugbatɛ na bi wɛ?”
41014013	Kɛ Yesu i ti fele loonga yɛ, “A li taa wai hu; taamɔ yila, i lima a njɛi tei hu, a wu malelɔ. A to ngi ma
41014014	pɛlei na i wuama mbu, wu nde pɛlɛmɔi ma wuɛɛ, ‘Mu Kaamɔ yɛ bi lomui na gɛ a mue tia ngi gaalopoisia ti wama Tewema mɛhɛɛi mɛma na.’
41014015	Pɛlɛmɔi a ngeleya-lomu lakpa yila gɛlɔ a wue na gbatɛngɔ fo. A Tewema mɛhɛɛi hugbatɛ na mu va.”
41014016	Kaalopoisia ti gbuɛilɔ ti li taa wai hu, ti hindei gbi male kia Yesu i ndeni la ti ma; kɛ ti Tewema mɛhɛɛi hugbatɛnga.
41014017	Kia kpɔkɔ i wɛlɛni, Yesu tia ngi gaalopo puu mahu feleisia ti wailɔ.
41014018	Kia ti yɛ mɛhɛɛ mɛma tebii ma, Yesu ndeilɔ yɛ, “Gbɛɛ ngi tɔnyɛi hugɛ a wue kɛ wu yilayee mua ta mu mɛhɛɛ ji mɛma tamia i nya vema.”
41014019	Kaalopoisia ti lii i nyanilɔ kɛ ti tɔtonga a ngi mɔlila a ngilangila tɛɛ, A tɔnya bi lii ii nya ma?
41014020	Yesu i kpɛmboilɔ yɛ, “Wu puu mahu felei jisia yeengila le, na mua ta mu loko hitɛma kaalo yakpei hu.
41014021	Numui na Nuuvu Hindoloi le a haalɔ kia Ngewɔ Gɔlɛi i ndeni la ngi va, kɛɛ i nyamuni kpa numui na va a ngi ve! Aa fesalɔ wɔɔ yeenumui na va ina tii yɛ ngi leni gbi.”
41014022	Kia ti yɛ mɛhɛɛ mɛma, Yesu i bledii gbuhɛi wumbuilɔ, i siɛgbua Ngewɔ ma, i ngaingai, i fe ngi gaalopoisia wɛ yɛ, “A mɛ, nya luwui lɔ.”
41014023	Kɛ i bolei wumbunga, i siɛgbua Ngewɔ ma, i fe ti wɛ, kɛ ti gbi ti kpɔlenga.
41014024	Kɛ Yesu i ndenga yɛ, “Nya Ŋamɛi lɔ, na i wama wuma numu gboto va, nya ŋamɛi na a Ngewɔ hinda yangilingɔi gbakpa.
41014025	Gbɛɛ ngi tɔnyɛi hugɛ a wue, ngɛɛ yaa gbɔma ndɔi ji gboli kɛlee foloi na nga ndɔ ninɛi gboli Ngewɔ mahayɛi hu.”
41014026	Kɛ ti Tewema Gomɛi yeenguleisia yanga, ti gbua ti li Ɔlivi Yiyei hu.
41014027	Yesu ndeilɔ ti ma yɛ, “Wu gbi wa lewelɔ a piimɛ wu vaya nya ma, ajifa Ngewɔ Gɔlɛi i ndeilɔ yɛ, ‘Ngewɔ a mbala mahugbemɔi waalɔ kɛ mbalangɛisia ti hu i vayanga.’
41014028	Kɛɛ ngi vulungaa ngi hiye hee hu, nga lilɔ Galili wu gulɔ.”
41014029	Pita i ndeilɔ yɛ, “Jisia kpɛlɛɛ bɛɛ ti lewe a piimɛ nya ngɛɛ lewe a piimɛ fɔ!”
41014030	Kɛ Yesu i ndenga Pita ma yɛ, “Gbɛɛ ngi tɔnyɛi hugɛ a bie, pɛiŋ tɛhinɛi i yaa gokole heima fele a kpindi ji, ba ndelɔ heima sawa bɛɛ bii nya gɔɔ.”
41014031	Pita i la liigbɛilɔ ma gbɔma yɛ, “Ngɛɛ na le, ti yɛ bɛɛ mua bia wama!” Kaalopo wekeisia gbi ti yeenjɛpɛ yakpei na lɔ leni.
41014032	Ti wailɔ hinda yila ta na loli a Gɛtsimani kɛ Yesu i ndenga ngi gaalopoisia ma yɛ, “A hei mbei, ngi li kulo ngi Ngewɔ vɛli.”
41014033	I Pita wumbuilɔ kɛɛ Jemisi kɛɛ Jɔn tia tieni ti li. Ndiimɔnɛ wa i tɔtoilɔ a ngi houla.
41014034	Kɛ i ndenga ti ma yɛ, “Ndiimɔnɛi na i nya ma ngɔlɔngɔ wa le, yɛkɛ i nya waa. A lo mbei wu yɛ a pelehu gbe.”
41014035	I gbuailɔ ti ma i li kulo, i voombo ndɔmɛi, i Ngewɔ vɛli yɛ ina a gulɔ a wiela, Ngewɔ i pie kpalɛ watii ji aa foo ngi ma.
41014036	I Ngewɔ vɛlilɔ yɛ “Nya Kɛkɛ, ba gulɔ a hinda gbi wiela. Bolei yeeji, kpalɛi i ndavengɔ, aa foo nya ma dae. Na hu gbi bi liimɛi i wie, nya ndɛi ii le.”
41014037	Kɛ i yamanga i male kaalopo saweisia ti njii hu, kɛ i Pita mɔlinga yɛ, “Saimɔn, wu njii hu lɔ? Wuii guni a pelehu gbela hinda hugutungɔ bɛɛ va?”
41014038	Kɛ i ndenga ti ma yɛ, “A pelehu gbe, wu Ngewɔ vɛli aako kɔlɛya aa wu male. Wu yafei lumangɔe kɛɛ wu luwui gahu gbɔyɔngɔe.”
41014039	I liilɔ gbɔma i Ngewɔ vɛli, a njia yakpei na le i ndeni.
41014040	Kɛ i wanga gbɔma kaalopoisia gama i ti male njii hu, jifa njii mani ti houngɔ yɛla. Tii yɛ kɔɔ gbɔɔ ta nde ngi ma.
41014041	Ji Yesu i ngamɛi yeesawei wieni ti gama, i ndeilɔ ti ma yɛ, “Wua lekee yiima wa lɛɛvu? I lo hii! Watii i hitinga! Ti Nuuvu Hindoloi majianga jumbubleisia ma.
41014042	A hiye mu li. A wote mbei, numui na i nya vema taa mbei gbla.”
41014043	Yesu i loni yɛpɛmaa kɛ Judasi, ngi gaalopoisia yilayee, i gbua nga. Faha wa yɛlɔ ngi wooma, kɔboweisia ti ti yeya kɛɛ kpɔnɛisia, tawao Saagbuablaa Waawaisia kɛɛ Sawei Yeekaamɔisia kɛɛ kpakoleisia mia ti ti loni.
41014044	Baayamɔi na i hugɛilɔ pɛiŋ a fahii ta yee Yesu gɔɔ, yɛ, “Numui na nga va ngi ma a ndagɔmi, ta le. A ngi hou wu li a ngie.”
41014045	Kia lekee Judasi i foni, i liilɔ yakpe Yesu gama yɛ, “Kaamɔ!” kɛ i ngi lagɔminga.
41014046	Ti Yesu houilɔ kpaŋ.
41014047	Ngi gaalopoi nasia ti yɛ looni na, yeengila i kɔbowei laalɛilɔ nga i Saagbuablɛisia ti gulɔmɔ wai luwei ŋɔna, i ngi wolii lewe na.
41014048	Kɛ Yesu i yɛpɛnga ti gama yɛ, “Gbɛe wu wani a kɔbowangaa kɛɛ kpɔnangaa nya houva bi tɔngaa bɛɛ sukusɛkɛmɔ mia a nge?
41014049	Mua wueni lɔ wɔɔ na folo gbi, nga nungaa gaa Ngewɔ Wɛlei bu, wuii nya houni. Kɛɛ na ndengɔ Ngewɔ Gɔlɛi hu a wielɔ huɛɛŋ.”
41014050	Kɛ ngi gaalopoisia gbi ti lewenga a piimɛ, ti vaya ngi ma.
41014051	Foninge lakpao yila, i yɛlɔ a too Yesu wooma, i wɛilɔ na kulei lekee i ngi gbakihu. Ti lapilɔ ngi houva,
41014052	kɛɛ i kulei loilɔ ti yeya, i li a piimɛi a ngi magbukei.
41014053	Ti liilɔ a Yesu Saagbuablɛisia ti gulɔmɔ wai yeepɛlɛbu. Ti maleni Saagbuablaa Waawaisia kɛɛ kpakoleisia kɛɛ Sawei Yeekaamɔisia ti gomɛngɔ na.
41014054	Pita i yɛlɔ a too Yesu ma kuhama tawao i liilɔ i wuaa Saagbuablɛisia ti gulɔmɔ wai wɛlei yeekatei hu. Kɛ i heinga kolei kpla, a gɛwo, tia Ngewɔ Wɛlei mahugbeblɛisia.
41014055	Saagbuablaa Waawaisia tia njia leblaa wekeisia ti lapilɔ seli majɔva aako ti Yesu lɛɛ ti ngi waa kɛɛ tii yeeseli majɔni.
41014056	Selibla gboto ti ndɛɛ gualɛilɔ Yesu ma, kɛɛ ti jeli wuangɔi velangɔ yɛla ma.
41014057	Kɛ hiingaa lɛɛngaa ti hiyenga ti ndɛɛ guala Yesu ma tɛɛ,
41014058	“Mu mɛnilɔ taamɔi ji i nde yɛ, ‘Ngewɔ Wɛlei ji nuuvungaa ti tonga, nga ngololɔ, tawao njii sawa wooma nga peka lolɔ na nuuvu ɛɛ gu a tola.’ ”
41014059	Jisia vulii bɛɛ ti jeli wuangɔi ii guni aa la hinda yila.
41014060	Saagbuablɛisia ti gulɔmɔ wai i hiyeilɔ i lo ti gbi gulɔ i Yesu mɔli yɛ, “Njɛpɛ gbii bi la seli ji va jisia ti nguanga bi va?”
41014061	Kɛɛ Yesu malondongɔ yɛla, ii lumani aa njia yakpe bɛɛ le. Kɛ Saagbuablɛisia ti gulɔmɔ wai i gbɔma ngi mɔlinga yɛ, “Bia lɔ Ngewɔ Maha Heingɔi a bie, Ngewɔ Lubangɔi ngi Hindoloi?”
41014062	Yesu i kpɛmboilɔ yɛ, “Tamia a nge, tawao numui na Nuuvu Hindoloi a ngie, wu gbi wa ngi lɔlɔ i heini kpaya Yewɔɛi yejei hu, na wooma a walɔ gbɔma dunyei hu i heini njagbili mahu!”
41014063	Saagbuablɛisia ti gulɔmɔ wai i ngi magulɛi blɛilɔ kɛva kɛ ngi lii lewengɔe, i nde yɛ, “Muii yaa gbeweni seli gbi va!
41014064	Wu mɛninga a Ngewɔ bɛlɛ nyani. A kiti lewe njiɛi ma.” Ti gbi ti Yesu lɛɛlɔ tɛɛ mahoungɔ ti ngi waa.
41014065	Ti lɛɛngaa ti tɔtoilɔ a ndayɛi wula Yesu ma, ti yama ti ngi yaama yili, ta ngi hiya a bɔɔtani, ta nde ngi ma tɛɛ, “Numui na gɛ lɛ i bi leweni!” Ngi magatablɛisia ti ngi houilɔ ta ngi gbolɛ.
41014066	Pita i loni mbui lɔ katei na hu Saagbuablɛisia ti gulɔmɔ wai yengebleisia yeenyahayee yila i wani na.
41014067	Kia i Pita lɔni a gɛwo, kɛ i ngi gbenga tiŋ yɛ, “Bia bɛɛ bi yɛlɔ Yesu Nasalɛtimɔi wooma.”
41014068	Kɛɛ Pita i mawalilɔ ma yɛ, “Ngii na gɔɔ bi ndema.” Kɛ i pele hounga gbuava katei hu, kɛɛ ngamɛi na kɛ tɛhinɛi i gokolenga.
41014069	Nyahaloi ji i Pita lɔilɔ pelei hu, kɛ i ndenga gbɔma nasia ma ti yɛ looni na yɛ, “Yesu gaalopoisia yilayee lɔ!”
41014070	Kɛɛ Pita i mawalilɔ ma gbɔma. Hu ii guhani kɛ nasia ti yɛ looni na ti ndenga Pita ma tɛɛ, “Bɛɛ gu baa maawali yɛlaa ma a Yesu gaalopo, ajifa Galilimɔ lɔ a bie.”
41014071	Kɛ Pita i ndenga yɛ, “Ngi jondunga kɛ tɔnyɛi mia ngi ndema! Ngi gaalopo yaa a nge! Ngii numui na gɔɔ wu ngi yɛpɛ lema!”
41014072	Ngamɛi na kɛ tɛhinɛi i kokolei yeefelei wienga, kɛ Yesu layie i hitɛnga Pita wɛ, ji i ndeni ngi ma yɛ, “Pɛiŋ tɛhinɛi i yaa gokole heima fele, ba ndelɔ heima sawa bɛɛ bii nya gɔɔ.” Kɛ Pita i woo gbuanga ma, i wɔɔ.
41015001	A ngenda tɛtei Saagbuablaa Waawaisia kɛɛ kpakoleisia kɛɛ Sawei Yeekaamɔisia kɛɛ njia leblaa wekeisia ti gomɛilɔ fulofulo ti ti hugbatɛisia wie. Ti jɔwɔi gulailɔ Yesu ma, ti li a ngie, ti ngi ve Paileti wɛ.
41015002	Paileti i Yesu mɔlilɔ yɛ, “Juubleisia ti mahɛi lɔ a bie?” Yesu i kpɛmboilɔ yɛ, “Bia mia bi ndenga.”
41015003	Njia gboto mia Saagbuablaa Waawaisia ti pɛlɛni Yesu ma, kɛɛ ii yɛpɛni.
41015004	Faale Paileti i ngi mɔlilɔ gbɔma yɛ, “Bii yɛpɛma? Bii hinda gboto bondei ji lɔma ti tɛnga bi wumba?”
41015005	Na hu gbi Yesu ii gbɔma njia yakpe bɛɛ leni, kɛ Paileti wuhu i wunga.
41015006	Tewema Gomɛ gbi hu, kungɔ yɛla Paileti hu gbeva kpindiwɛlɛbumɔi yeena gbi na nungeisia ta lo la.
41015007	Watii na ma ndakpao yila i yɛlɔ kpindiwɛlei bu, tia ngi mbangɛi yeenasia ti yɛ gangani a gɔmɛtii, ti ndapi lewe ni, ti numu yila waa yeendapii na hu ta ngi loli a Barabasi.
41015008	Kia fahii lɛni ma Paileti wɛlei la, ti tɔtoilɔ a ndela Paileti ma tɛɛ i ngama ngova hu,
41015009	i ti mɔlilɔ yɛ, “Wu longɔe ngi gbe Juubleisia ti mahɛi ma?”
41015010	Paileti i yɛ kɔɔlɔ pandawanda kɛ Saagbuablaa Waawaisia ti Yesu veilɔ ngi wɛ jifa ti lolongɔ yɛla a ngie.
41015011	Kɛɛ Saagbuablaa Waawaisia ti nungaa ti lii gbaboilɔ aako ti pie Paileti i gbe Barabasi ta ngi ma ti wɛ.
41015012	Kɛ Paileti i fahii mɔlinga yɛ, “Gbɔɔ hɔɔ wu longɔ ngi pie a taamɔi ji wa toli a Juubleisia ti Mahɛi?”
41015013	Kɛ ti yelei gulanga tɛɛ, “Ngi gbakpa krɔsii ma!”
41015014	Paileti i ti mɔlilɔ gbɔma yɛ, “Gbɛe, gbɔɔ nyamu le i pienga?” Kɛɛ ti yelei mato gulailɔ tɛɛ, “Ngi gbakpa krɔsii ma!”
41015015	Paileti longɔ yɛla i fahii na liilɛli, faale i gbeilɔ Barabasi ma ti wɛ, i pie ti Yesu lewe nyamungɔ waa, i ngi ve yɛ ti li ti ngi gbakpa krɔsii ma.
41015016	Sojeisia ti wuailɔ a Yesu gɔmɛtii wɛlei (yee katei hu); ti ti mbaangɛisia kpɛlɛɛ loli.
41015017	Ti bobani gbɔugbɔu wa wuilɔ ngi ma, ti ngaali huvɛlɛ a bɔlei, ti njei a ngi wui kititi tɛɛ Maha-bɔlɛi mia.
41015018	Kɛ ti tɔtoonga a ngi gbafala tɛɛ, “Hooyoo, Juubleisia ti Mahɛi!”
41015019	Ti yɛlɔ a ngi wumba lewe a ngulii, ta ndayɛi wu ngi ma, ta wombi gbakpa ngi gɔwɔbu.
41015020	Kia ti kpɔyɔni a ngi gbafala, ti bobani gbɔugbɔi gbuailɔ ngi ma, ti ngi nda lomɛi wu ngi ma. Kɛ ti gbuanga a ngie kɔɔ ti li ti ngi gbakpa krɔsii ma.
41015021	Ti taamɔ yila maleilɔ pelei hu ngi laa a Saimɔn, Alɛksanda kɛɛ Rufɔsi ti kɛkɛ, a gbua Sairini. Sojeisia ti kpɔndailɔ ngi ma liva a Yesu krɔsii.
41015022	Ti liilɔ a Yesu hinda yila ta na loli a Gɔlgɔta, yee mbui mia a “Ngugoko.”
41015023	Na lɔ ti ndoe veni na ngi wɛ ngahupungɔ a hale kpalɛi yahaava kɛɛ ii lumani aa kpɔle.
41015024	Na wooma sojeisia ti Yesu gbakpailɔ krɔsii ma, ti kpɔyɔ gɔ ngi magulɛisia va, numu gbi i na wumbu i paani.
41015025	Ngenda volei lɛngɔ yɛla ti Yesu gbakpani.
41015026	Nyamui na ti ngi gbakpani fa, ti nyɛilɔ gbembele-gɛkɛlɛi ma ti kpakpa ngi wukɔɔ tɛɛ, “Juubleisia ti Mahɛi.”
41015027	Ti humablaa fele bɛɛ gbakpailɔ tia Yesu-ni, yeengila i ngi yejahu, yeena i ngi gɔwɔhu. [
41015028	Hii i wieni kɛ Ngewɔ layie na nyɛingɔ ngi Gɔlɛi hu yɛ, “Ti ngi gbawailɔ taa jumbubleisia” i longa ma.]
41015029	Nungei nasia ti yɛ lewe ti yɛlɔ a yɛlɛ ta ti wui vivii, ta Yesu yɛli tɛɛ, “Ɛ-hɛɛ! Bɛɛ gɛ ba Ngewɔ Wɛlei wololɔ, bi too njii sawa goohu!
41015030	Bia yekpe bawo na bi gbua krɔsii ma.”
41015031	Hii lɔɔ Saagbuablaa Waawaisia tia Sawei Yeekaamɔisia ti yɛ nde ti nyɔunyɔ ma tɛɛ, “I nungaa wekeisia bawoilɔ kɛɛ ɛɛ gu aa ta yekpe bawo.
41015032	Mu Ngewɔ Maha Heingɔi lɔ lɛɛ, Isrɛl Mahɛi, i gbua na krɔsii ma i hitɛ, kɛ mu langa a ngie!” Nasia feleisia bɛɛ ti taa teini gbakpani ti tɔtoilɔ a ngi yɛlila.
41015033	A fologundiei kpindi i wɛleilɔ ndɔlei na hu gbi hawa sawa va.
41015034	Yeehawa sawei gbɔyɔmɛi, Yesu i yele gulailɔ a ngoo waa yɛ, “Ilɔi, Ilɔi, Lama Sabaktani?” yeembui lɔ a “Nya Yewɔɛi, nya Yewɔɛi, gbɛe bi gbuanga nya woohu?”
41015035	Nungei nasia lɛɛngaa ti yɛ na ti mɛnilɔ, kɛ ti ndenga tɛɛ, “A wolo lɛɛ, taa Ilaija lolima!”
41015036	Ti yilayee i liilɔ i njavɔɛfɔɛ-hani lɔmbu ndɔ lagbangɔi hu, i ngua ngulu guhɛi ya, i tɛ Yesu lɛi gama yɛ, “A mawulo! Mu tɔ lɛɛ ina Ilaija lɔ wama i ngi gbua krɔsii ma!”
41015037	Yesu i yele wa gulailɔ, kɛ i haanga.
41015038	Kɛ kula kpɔtukpɔtu wai na i yɛ hɛlɛni Ngewɔ Wɛlei bu i blanga ndia, a gbua yeemahui i too yeembui.
41015039	Sojei na i yɛ looni krɔsii gulɔ, kia i Yesu haayii lɔni, i ndeilɔ yɛ, “Ngewɔ Hindoloi vulii lɔ wɔɔ a taamɔi ji!”
41015040	Nyahangaa lɛɛngaa ti yɛlɔ na, ti looni kuhama ta na gbe. Meri Magdalamɔi i yɛlɔ ti lia kɛɛ Meri, Jemisi yeekuloi ta Josɛfi ti nje, kɛɛ Salomi.
41015041	Ti yɛlɔ a too Yesu wooma watii lɛ i yɛ Galili, ta gbɔ ngi ma. Nyaha gboto wekangaa tia Yesu-ni ti wani Jelusalɛm ti yɛlɔ na tia bɛɛ.
41015042	Foloi i yɛ gulamaa Josɛfi Arimatiamɔi i foni. Kotii lebleisia yeebamayee yila mia wɔɔ a ngie, tawao i yɛlɔ a Ngewɔ mahayɛi walei mawulo; (Foloi na ma lɔ wɔɔ nungaa ta ti magbatɛ Ndɛvu Volei houva), faale Josɛfi i liilɔ a ndiilo Paileti gama i Yesu womɛi huvɛli ngi ma.
41015044	I gualɛilɔ Paileti ma mɛniva kɛ Yesu i haanga bɛɛ. I sojeisia ti gulɔmɔi lolilɔ i ngi mɔli ina Yesu i haanga hugutungɔ.
41015045	Kia sojeisia ti gulɔmɔi i gonani, kɛ Paileti i ndenga yɛ Josɛfi i li i pomɛi wumbu.
41015046	Josɛfi i liilɔ i kasangei yeya, i pomɛi gbua krɔsii ma, i mbeembee yeekasangei hu, i nda kambɛi na hu ti mblani fawei yakama. Na wooma i kɔtu lakpa wa gilikililɔ i kambɛi laagbɔwu la.
41015047	Meri Magdalamɔi kɛɛ Meri, Josɛfi ngi nje ti yɛlɔ a na bɛɛ tawao ti miando lɔilɔ ti Yesu lani na.
41016001	Kia Ndɛvu Volei i leweni, Meri Magdalamɔi kɛɛ Meri, Jemisi ngi nje kɛɛ Salomi ti ngulɔ gu nɛnɛɛngaa yeyɛilɔ liva la aako ti sia Yesu womɛi ma.
41016002	A ngenda tɛtei Sɔndei ma, ji foloi i yɛ lawoma, ti liilɔ kambɛi gama.
41016003	Ji ti yɛ pelei hu, ti yɛlɔ a ti nyɔunyɔ mɔli tɛɛ, “Ye lɔ na a kɔtii na gilikili i kpua mu wɛ kambɛi la?” ajifa kɔtu lakpa wa yɛla. Kɛɛ kia ti ti wui wumbuni, ti tɔilɔ kɛ kɔtii gilikilingɔi kpuangɔ kambɛi la.
41016005	Faale ti wuailɔ yeekambɛi goohu, ti foninge hindo yila male na i heini a ngejahui wee, ndoma gowei i ngi ma, kɛ ti wuhu i wunga.
41016006	Kɛ i ndenga ti ma yɛ, “Wu wuhu aa wu, ngi kɔɔlɔ kɛ wu Yesu Nasalɛtimɔi lɔ gɔkɔlima, na ti kpakpani krɔsii ma. I hiyenga hee hu, ii yaa mbe. A tɔlɛ, mbe mia ti ngi lani na.
41016007	A li na wu yeevei ji gɛ a ngi gaalopoisia, kpɛɛngɔ Pita ma, wɛɛ, ‘Ta lima wu gulɔ Galili; na lɔ wa ngi lɔ na, kia i ndeni la wu ma.’ ”
41016008	Kɛ ti gbuanga kambɛi goohu, ti li a piimɛ, ti lii nyaningɔ, ti luwangɔ. Tii njɛpɛ gbi leni numu gbi ma ajifa ti luwangɔ yɛla. [
41016009	Ji Yesu i hiyeni hee hu Sɔndei ma, i gɛni yese a Meri Magdalamɔi lɔ, na wɔɔ i ngafa nyamu wɔfleisia gbuani ngi hu.
41016010	Meri i liilɔ i hugɛ a Yesu woomableisia. I ti maleni ta wɔɔ a ndiinyani;
41016011	tawao ji i hugɛni a tie yɛ Yesu i vulunga tawao yɛ ta vulii i ngi lɔnga a yaama, tii lani a ngie.
41016012	Ji wooma Yesu i gɛilɔ a pele weka hu wee a ngi woomablaa fele ji ti yɛ pelei hu ta li fuula yila hu.
41016013	Ti yamɛilɔ ti hugɛ a yeepekeisia kɛɛ tii lani la.
41016014	Kɛlɛmɛi, Yesu i gɛilɔ a ngi gaalopo puu maahu yileisia ji ti yɛ mɛhɛɛ mɛma. I yiɛilɔ ti ma ajifa tii lani a ngi vulula tawao ti woohu gbɔndangɔ wa yɛla lava a nasia ti ngi lɔni ngi vulungɔ.
41016015	I ndeilɔ ti ma yɛ, “A li dunyei hu gbi wu Ngowili Yekpei le numui kpɛlɛɛ ma.
41016016	Numu gbi lekee i langaa la, wu ngi wua, a bawolɔ; numu gbi lekee ii lɛilɔ la, a ndɛɛ jɔlɔ kuna kpɛmbo-volei ma.
41016017	Nasia ta la la ta kpaya majɔɔlɔ kabandei jisia nyɔkɔ wieva: ta ngafa nyamuisia gbualɔ nungaa hu nya biyei hu; ta yɛpɛlɔ kɛnyɛyia wekangaa hu;
41016018	kalingaa bɛɛ ti ti nyi ɔɔ ti hubɔnɔ gboli, hinda gbi ɛɛ ti wie; ta loko wɛlɛlɔ heegbɛbla ma, yeeheegbɛbla ti bawo.”
41016019	Kia Yesu tia ngi gaalopoisia ti kpɔyɔni a yɛpɛla, i wumbuilɔ ndɔma, i lɛ ngelegoohu, i hei Ngewɔ yejei hu.
41016020	Ngi gaalopoisia ti liilɔ ti Ngowili Yekpei le hu gbi tawao tia Ndemɔi Yesu-ni lɔ ti yɛ yenge, a kɛ kɛ ti Wowili lɔnyangɔe kabande hindei nasia va ti yɛ pie.]
42001001	Nya liimamɔi Tiofilɔs, Numu gboto ti lapinga a ti sɔbɛ gbi hindei nasia lava kɔlɔ ma ti wienga vulii mu lia.
42001002	Hindei nasia ti nyɛinga, tia mia a na mu mɛnini nasia laa yeehindeisia ti gbɔkuni ti gɔwɔma, ti hulɔ a yama i hiye yeetɔtoomɛi ma tawao ta nungaa gaa a yeengowili yekpei.
42001003	Faale, Bamamɔ Wai, jifa ngi yeehindei jisia hugbɛkpɛnga a tɔmbɛyama wee i hiye ti lɔto-gbelei ma, famia ngi tɔilɔ kɛ a nyandelɔ ndava kɔlɔ ma pandawanda bi va,
42001004	aako bi tɔnyɛi yee kaalɛi gɔɔ kɔloongɔ hindei gbi ma ti bi ganga la.
42001005	Watii wɔɔ Hɛlɔd i yɛ mahayɛi ma Juu lɔlei kpɛlɛɛ mahu, saa Gbuamɔ yila i yɛlɔ na ngi laa a Sakaraya, Saa Gbuablɛisia yeekakɛi na wɔɔ ta toli a Abaija yeemamɔ a ngie. Ngi nyahɛi laa mia wɔɔ a Ilizabɛti; tawao ta bɛɛ i gbuani saa gbua wɛlei la lɔ.
42001006	Ti veenjɔ ti jiayii nyandengɔ yɛla Ngewɔ yama, tawao ti Ndemɔi jawei kpɛlɛɛ houilɔ pandawanda.
42001007	Kɛɛ ndo ii yɛ ti yeya ajifa Ilizabɛti gbemangɔ yɛla, tawao ti veenjɔ kpɛlɛɛ ti gbokolongɔ yɛla.
42001008	Folo yila ma Sakaraya i yɛlɔ Saa Gbua yengei wiema Ngewɔ Wɛlei bu, ji kakɛi na i yɛ ma ti nda lɔwɔi i hitini yeengengei na wieva.
42001009	Kia wɔɔ hugbatei i yɛ na Saa Gbuablɛisia ta jia la, tɔtɔi lɔ wɔɔ a ngengei gɔlɛkɔlɛ, famia yeefoloi na ma, Sakaraya yengei mia wɔɔ a gbɛsɛi mɔla Ngewɔ Wɛlei goohu. Faale i wuailɔ Ndemɔi Wɛlei bu,
42001010	fahiisia gbi ti ngiti ya, ta Ngewɔ vɛli, watii na gbɛsɛi i yɛ mɔma.
42001011	Ngewɔ malika yila i gɛilɔ a ngie, i looni mbɛtei ma ta gbɛsɛi mɔ ma yeengejahui.
42001012	Ji Sakaraya i malikei lɔni, ngi lii i wuliilɔ ma, nduwɛi i ngi huve.
42001013	Kɛɛ malikei i ndeilɔ ngi ma yɛ, “Baa luwa, Sakaraya! Ngewɔ i bi hɛɛwoi mɛninga, bi nyahɛi Ilizabɛti a hindolo lelɔ bi wɛ tawao ba ngi lɛi hei a Jɔn lɔ.
42001014	Bi goohu a nɛɛlɔ waa tawao nungaa gboto weka ti goohu a nɛɛlɔ ji ta ngi le;
42001015	ajifa a yɛlɔ a numu waa Ngewɔ yaama. Ɛɛ ndɔ gbi gboli ɔɔ ndɔ gbangɔ. Ngewɔ Yafei a ngi lavelɔ i hiye ngi le-gbelei ma,
42001016	tawao a yamalɔ a Isrɛlblaa gboto Ndemɔi ti Yewɔɛi gama!
42001017	A lilɔ Ndemɔi gulɔ kpaya i ngi hu kɛɛ Ngewɔ Yafei kia wɔɔ Ngewɔ lutui Ilaija i yɛ na, pieva kɛkɛisia ti lii i wote ti leengeisia gama gbɔma, faliablɛisia ti wote pɔɔnableisia ti nɛmahulewei leenga; i Ndemɔi nungeisia magbatɛ ngi gulɔ.”
42001018	Kɛ Sakaraya i ndenga malikei ma yɛ, “Nga yee kɔɔ kɛ tɔnya lɔ a ji? Ji mua nya nyahɛi veenjɔ kpɛlɛɛ mu gbokolongɔ.”
42001019	Kɛ malikei i ndenga ngi ma yɛ, “Gebrɛl lɔ a nge, malikei na i looni Ngewɔ yaama watii gbi, tawao tamia i nya longa ngowili yekpei ji leva bi ma.
42001020	Kɛɛ jifa bii lani a nya layie, ba mumulɔ, bɛɛ gu a yialaa kɛlee hindei jisia ti wie pɛiŋ, tawao nya layie ɛɛ nyani.”
42001021	Nungeisia ti yɛlɔ a Sakaraya mawulo, ti wuhu wungɔ gbɛva lɔ i gbɛndɛnga hii Ngewɔ Wɛlei bu.
42001022	Ji i gbuani, ii guni aa yɛpɛ ti gama, kɛ ti kɔɔnga kɛ i hinda hulɔnga Ngewɔ Wɛlei bu. Kia ii yɛ gu a yialaa, i yɛpɛni ti gama a loko lɔ.
42001023	Kia Sakaraya yenge watii i gbɔyɔni, i yamɛilɔ ngi yeekuwuhu.
42001024	Lɔwɔ lɛɛnga wooma ngi nyahɛi Ilizabɛti i goilɔ, i pɛlei bu ngalu lɔɔlu va.
42001025	Kɛ i ndenga yɛ, “Kɛlɛmɛi ji pɔɔ, Ndemɔi i gbɔnga na nya ma, i ngufe wai ji gbuanga nya yama!”
42001026	Ji Ilizabɛti goi i guni a ngalu wɛita, Ngewɔ i ngi malikei loilɔ taa yila hu ta toli a Nasalɛti, Galili lɔlei hu.
42001027	I ngi loni nyahalo yila lɔ gama hindo yila i ngi vale gbuama. Yeehindoi lɛi mia wɔɔ a Josɛf, Mahɛi Devidi bɔɔsɔ a ngie. Yeenyahaloi lɛi mia wɔɔ a Meri.
42001028	Malikei i wɛilɔ i nde ngi ma yɛ, “Hooyoo! Ndemɔi lɔ bi wooma tawao i bi lubanga wa!”
42001029	Malikei layie ji i Meri lii wuliilɔ ma wa, ii kɔɔ gbɔɔ malikei lii i ma.
42001030	Kɛ malikei ndenga ngi ma yɛ, “Baa luwa, Meri! Ajifa bi ngauwanda majɔnga a Ngewɔ.
42001031	Ba goolɔ, bi Hindoloi le, tawao ba ngi lɛi hei a Yesu lɔ.
42001032	A yɛlɔ a numu waa tawao ta ngi lolilɔ a Ngewɔ Lɛngɔ Wai ngi Hindoloi. Ndemɔi Ngewɔ a ngi yɛlɔ a maha, kia ngi maada Devidi i yɛ na.
42001033	A yɛlɔ a Jekɔpi bɔɔsɔɛisia ti mahɛi kunafɔ tawao kɛlɛma ɛɛ yɛ ngi mahayɛi ma!”
42001034	Kɛ Meri i ndenga malikei ma yɛ, “Nyahalo mia a nge, ngii hini hinda hugɔɔ, ji a yee gu i wie?”
42001035	Kɛ malikei i ndenga ngi ma yɛ, “Ngewɔ Yafei a yeilɔ bi ma, tawao Ngewɔ gbayei a wɛlɛlɔ bi ma; famia ndoi na bi ndema ta tolilɔ a numu magayemangɔi kɛɛ Ngewɔ Hindoloi.
42001036	Tawao, wote mbei, bi ndewei Ilizabɛti gbokolongɔi na wɔɔ ta toli a kpemamɔi, i hindoloo goo wumbunga kungɔ na a ngalu wɛita.
42001037	Ajifa Ngewɔ ɛɛ gbaha hinda gbi ma.”
42001038	Kɛ Meri i ndenga yɛ, “Nya gbe, Ndemɔi luwɔi mia a nge; i wie nya gama kia bi ndenga la.” Kɛ malikei i ngi longa i li.
42001039	Hu ii guhani na wooma, Meri i ngi magbatɛilɔ i li kaakaa taa yila hu ngiye-ngiye lɔlei na hu ta toli a Judia.
42001040	I wuailɔ Sakaraya yeepɛlɛbu i va Ilizabɛti ma.
42001041	Kia Ilizabɛti i Meri vamawoi mɛnini, ndoi i gbavoilɔ ngi goohu. Ngewɔ Yafei i Ilizabɛti huveilɔ
42001042	kɛ i ndenga ngeleya yɛ, “Bi lubangɔe i lewe nyaha gbi ma tawao ndoi na lubangɔe bi wama ndema!
42001043	Gbɛe hinda wai ji bonda i nya wienga, nya lemɔi ngi nje i wanga vama nya ma?
42001044	Ajifa kia lekee bi vamawoi i gulani nya woohu, ndoi ji i nya goohu i gbavoilɔ a kohunɛ.
42001045	Bi lubangɔe lava la kɛ ngowili na Ndemɔi i pilini bi gama a lolɔ ma!”
42001046	Meri ndeilɔ yɛ, “Nyaa Ndemɔi latoma nya lii hu;
42001047	Nya yafei goohunɛngɔe nya Bawomɔi Ngewɔ va,
42001048	ajifa nya hinda i hitɛnga ngi wɛ, nya ngi luwɔ mayeingɔi a nge! I hiye kiahuna ma numui gbi ta nya lolilɔ a lubamɔ,
42001049	hinda waawaisia va kpaya Yewɔɛi i pienga nya wɛ. Ngi biyei magayemangɔe;
42001050	I gbua mbonda yila ma i to yeepekei ma a manulɔ nasia ma ta bagɔɔ ngi ma.
42001051	I ngi gbaki gbayangɔi lambonga i mamanibleisia huvayanga tia ti hinda hulangɔisia.
42001052	I maha gbayangɔisia gbuanga ti maha-heimisia ma, i numu mayeingɔisia lɛnga.
42001053	I ndɔlɛblaa goovenga a mɛhɛɛ yekpengaa i pienga kpatɛbleisia ti ya a yeya haaka.
42001054	I na wienga i lahei wumbuni fa mu maadani gama i wanga gbɔva ngi bɔilopoi Isrɛl ma.
42001055	I hitɛnga ngi wɛ Ebraham ta ngi bɔɔsɔɛisia ti mamamau lɔva kunafɔ va.”
42001056	Meri i ngalu sawa lɔ gbɔyɔni Ilizabɛti gama kɛ i yamanga ngi yeetaahu.
42001057	Ilizabɛti lo le-gbelei i hitiilɔ ma, kɛ i hindoloi lenga.
42001058	Ngi lenyɔuisia ta ngi heinyɔuisia ti kpekpeya wai na mɛnilɔ Ngewɔ i pieni a ngie, tawao tia tieni gbi ti kohunɛ wa wieilɔ.
42001059	Ji ndoi i guni a njii wayakpa, ti wailɔ ngi heiva biliya, tawao ti yɛ loni ti ngi kɛkɛ Jakaraya lɛi ve ngi wɛ.
42001060	Kɛɛ ngi nje i mawalilɔ yɛ, “Sawo! Ngi lɛi a yɛ a Jɔn lɔ.”
42001061	Kɛ ti ndenga ngi ma tɛɛ, “Kɛɛ numu gbi ii bi wooma ndɛi na aa yɛ ngi ma.”
42001062	Kɛ ti yɛpɛnga ngi kɛkɛ gama a loko, ti ngi mɔli ndɛi yeegbɔɔ ngi longɔ ndoi i mɛ.
42001063	Kɛ Sakaraya i walei maloli wienga, i nyɛi ma yɛ, “Ngi la a Jɔn.” I gualɛilɔ wa ti gbi ma!
42001064	Ngamɛi na Sakaraya i guilɔ a yɛpɛla gbɔma, kɛ i tɔtonga a Ngewɔ latola.
42001065	Nduwa wa i ti heinyɔuisia gbi huveilɔ, tawao yeehindei jisia yeetɔwɔi i vayɛilɔ Judia lɔlei hu gbi
42001066	Nasia gbi ti yeehindei ji mɛnini ti giliilɔ la, ta mɔli tɛɛ, “Ndoi ji i yɛma a gbɔɔ?” Gbamaile i yɛ vuii lailɔ ke kɛ Ndemɔi gbayei lɔ ngi wooma.
42001067	Ngewɔ Yafei i Jɔn ngi kɛkɛ Sakaraya huveilɔ, kɛ i kulɔmayia lenga yɛ:
42001068	“A mu Ndemɔi lato, Isrɛl Yewɔɛi! I gbɔnga ngi nungeisia ma, i mu gbuanga nduwɔya hu.
42001069	I Mbawomɔ gbayangɔ venga mu wɛ, ngi bɔilopoi Devidi bɔɔsɔɛi.
42001070	Ngi lutuisia ti lahei na hugɛilɔ i mbumbuni wɔɔ
42001071	yɛ a mu bawolɔ mu gɔnyɔuisia yeya, kɛɛ nasia gbi ti lolongɔ a mue.
42001072	I ndeilɔ yɛ a manulɔ mu maadani ma, i gili a ngi hinda yangilingɔi.
42001073	I lahei minimini wumbuilɔ mu maada Ebraham gama
42001074	yɛ a mu bawolɔ mu gɔnyɔuisia yeya, i pie mu ngi vɛli muɛɛ luwa,
42001075	aako mu wɔna ngi yama mu yɛ a ngi woo mu lɛɛvui hu gbi.
42001076	“Bia, nya loi, ta bi lolilɔ a Ngewɔ Wa ngi lutui. Ba lilɔ Ndemɔi gulɔ ngi welei lava,
42001077	bi nde nungaa ma kɛ ta mbawo majɔɔlɔ a ji ta manuma jɔɔ ti jumbuisia va.
42001078	Jifa mu Yewɔɛi manumangɔ tawao ngi lii yahangɔ, a pielɔ ngi manumɛi yeefofoi i voo mu ma
42001079	i voo ngelei ma nasia gbi ma ti heini hee yeekpindi hu kɛɛ yeenɛnɛi bu, i lo mu gulɔ i ndiilɛli welei gɛ a mue.”
42001080	Ndoi i loolɛilɔ, i lakpa ngi luwui ma kɛɛ ngi nɛmahui. I yɛ ndɔgbɔ lambei ma lɔ haaŋ foloi na i hiti i ta yekpe magɛni a Isrɛlbleisia kpawama.
42002001	Watii nasia ma, Roma Maha Wai Ɔgɔstɔs i sawa lailɔ yɛ ti numui gbi gbawa ti ngi bu, ti ti lɛisia wu kɔlɔ ma.
42002002	Numu gbawalei ji mia yeehaalaye le i wieni ji Kuiriniɔs i yɛ Gɔvinayei ma Siria.
42002003	Numui gbi ti liilɔ ti lemɛisia ti lɛisia wuvaa kɔlɔ ma.
42002004	Josɛf i gbuɛilɔ Nasalɛti, Galili lɔlei hu, i li Bɛtlihɛm, Judia lɔɔlɛi hu, Devidi lemɛi. Josɛfi i liilɔ na ajifa Devidi bɔɔsɔ mia wɔɔ a ngie.
42002005	Tia Meri lɔ ti lini, nyahɛi na i yɛ faale gbuama. Meri i yɛ koi hu lɔ,
42002006	tawao ti loni Bɛtlihɛm lɔ ngi lole-gbelei i hitini.
42002007	Kɛ i ngi gblaloi lenga a hindo, i mbeembee kulei hu, i nda tohanisia ti mɛhɛɛ-mɛ-kɔwui hu ajifa ndama gbi ii yɛ ti yeya hota-wɛlei bu.
42002008	Mbala mahugbeblaa lɛɛnga ti yɛlɔ ndɔlei yeekakɛi na ma ta yii fonii hu, ta ti mbalangɛisia mahugbe.
42002009	Ndemɔi malikei i gɛilɔ a tie, Ndemɔi nɔlɔi i ti gaala, kɛ ti luwanga hulewengɔ.
42002010	Kɛɛ malikei i ndeilɔ ti ma yɛ, “Wa luwa! Ngi wanga a ngowili yekpe wu wɛ, na a wa a kohunɛ wua nungaa kpɛlɛɛ ma.
42002011	A foloi ji haa, Devidi yeetaahu, ti wu Bawomɔi lenga na Ndemɔi Ngewɔ Maha Heingɔi le!
42002012	Ji mia a yee hindei lɔnyala gɛ a wue: wa ndolaa maleilɔ mbeembeengɔ kulehu, i laani tohanisia ti mɛhɛɛ-mɛ-kɔwui hu.”
42002013	Ngamɛi na kɛ malika vaha waa ti gbɛɛnga malikei na ma, ta Ngewɔ lato ngule hu tɛɛ,
42002014	“Tato waa i ye Ngewɔ ma aijɛnɛ tawao ndiilɛli i yɛ dunya nungei nasia ma Ngewɔ liilɛlingɔ a tie!”
42002015	Kia malikeisia ti yamani aijɛnɛ, mbala mahugbebleisia ti ndeilɔ ti nyɔunyɔ ma tɛɛ, “A mu li Bɛtlihɛm mu hindei ji lɔ i wienga, na Ndemɔi i hugɛnga a mue.”
42002016	Ti liilɔ a piimɛ, ti Meri lɔ kɛɛ Josɛf kɛɛ ndolaa i laani tohanisia ti mɛhɛɛ mɛ kɔwui hu.
42002017	Kia mbala mahugbebleisia ti ndolaa lɔni, ti na gbi hugɛilɔ malikei ndeni ti ma kɔlooni ngi ma.
42002018	Njɛpɛi na mbala mahugbebleisia ti ndeni, i nasia gbi wuhu wuilɔ ti mɛnini.
42002019	Hindei jisia gbi ti loilɔ Meri nɛmahu tawao i yɛlɔ a gili kaka a tie.
42002020	Mbala mahugbebleisia ti yamailɔ, ta Ngewɔ lato ngule hu na kpɛlɛɛ va ti mɛnini kɛɛ na ti tɔni; kpɛlɛɛ i wieilɔ kia lɔɔ malikei i yɛ ndeni la ti ma.
42002021	Njii wayakpa wooma, ji watii i hitini ndolaa heiva biliya, ti ngi laa heilɔ a Yesu, ndɛi na wɔɔ malikei feni ngi wɛ pɛiŋ ti ya ngi goo wumbu.
42002022	Josɛf tia Meri ti wua-gbelei i hitilɔ ma, kia Mojisi jawei i ndenila. Faale ti liilɔ a ndoi Jelusalɛm ngi gɛva a Ndemɔi,
42002023	kia nyɛingɔ la Ndemɔi jawei hu yɛ, “Hindolo gbi kplalo a ngie a yɛ a Ndemɔi woo lɔ.”
42002024	Ti liilɔ gbɔma saa gbuava a bomukulo fele ɔɔ poowo lɔgbɛ fele, kia Ndemɔi jawei i ndenila.
42002025	Yee watii na kena yila yɛlɔ na, ngi la a Simiɔn, i heini Jelusalɛm. Numu yekpe mia wɔɔ a ngie a luwa Ngewɔ ma, tawao i yɛ Isrɛl Bawolei lɔ mawuloma. Ngewɔ Yafei i yɛ ngi wooma lɔ;
42002026	tawao i ndenga ngovama Simiɔn ma yɛ, ɛɛ haa kɛlee i Mahɛi na lɔ pɛiŋ Ndemɔi i lahei wumbuni wɔɔ njooyova.
42002027	Ngewɔ Yafei i pieilɔ Simiɔn i wua Ngewɔ Wɛlei bu. Kia Yesu lebleisia ti wani a ngie Ngewɔ Wɛlei bu na wieva ngi wɛ sawei i ndeni,
42002028	Simiɔn i ndolaa houilɔ, i nda yakahu, i siɛgbua Ngewɔ ma yɛ,
42002029	“Ndemɔi, bi lahei la i houga kiahuna, pie na nya bi bɔilopoi a nge ngi haa ndiilɛli hu.
42002030	Ajifa nya yamɛisia ti bi bawoyɛi lɔnga
42002031	na bi hugbatɛni nungeisia kpɛlɛɛ yama.
42002032	Yeembawoyei i yɛma a fofo lɔ gɛva a nasia Juublaa yaa tie kɛɛ tato bi nungaa Isrɛl va.”
42002033	Ndoi ngi nje tia ngi kɛkɛ ti yɛ lonilɔ ti lawongɔ na va Simiɔn ndeni ngi va;
42002034	kɛ Simiɔn i hɛɛnga ti wɛ, i nde ndoi ngi nje Meri ma yɛ, “Wote mbei, Ngewɔ i ndoi ji yoyonga numu gboto nyaniva kɛɛ numu gboto bawova Isrɛl. A yɛlɔ a tɔmaseli a gbua Ngewɔ gama, kɛɛ numu gboto ta njia nyamu lelɔ ngi ma
42002035	aako ti ti gili malondongɔisia gbua foofo ya. Tawao ndiimavɔɔni a bi nda lii nyanilɔ kia kɔbowa houhou i na.”
42002036	Ngewɔ lutui wovangɔ waa i yɛlɔ na, ponyaha a ngie, ngi laa a Ana, ngi kɛkɛ la a Fanuɛl, Asa bondei humɔ a ngie. I hini jɔɛilɔ ngi voningengɔi hu foo wɔfla lekee
42002037	tawao kia ngi wovayii gungɔ yɛla na a foo numu naani gbɔyɔngɔ mahu naani, Ii yɛ a gbua Ngewɔ Wɛlei bu; a folo kɛɛ kpindi, i yɛlɔ a Ngewɔ batu, a sui hou, a Ngewɔ vɛli.
42002038	Yeewatii yakpei na ma, i foeilɔ na, i siɛgbua Ngewɔ ma, i yɛpɛ kɔloongɔ ndoi ma nasia gama ti yɛ Ngewɔ mawulo Jelusalɛm gbuava nduwɔyɛi hu.
42002039	Kia Josɛf ta Meri ti kpɔyɔni a na kpɛlɛɛ wiela Ndemɔi jawei longɔ la, ti yamailɔ ti yeetaahu, Nasalɛti, Galili lɔlei hu.
42002040	Ndoi loolailɔ, i gbaya; ngi nɛmahu lewengɔ waa yɛla, tawao Ngewɔ lubɛi i yɛlɔ ngi ma.
42002041	Foo gbi wɔɔ Yesu lebleisia ti yɛlɔ a li Jelusalɛm Tewemahu Gomɛi va.
42002042	Kia Yesu i guni a foo puu mahu fele, ti liilɔ yee komɛi hu kia wɔɔ ti yɛ piela.
42002043	Kia komɛi i gbɔyɔni, ti tɔtoilɔ a yama la ti yeetaahu, kɛɛ ndopoi Yesu i loilɔ wooma Jelusalɛm. Ngi lebleisia tii yɛ ji hugɔɔ;
42002044	ti giliilɔ tɛɛ ta fahii lia kulɔ, faale ti jiɛilɔ folo yila kpɛiŋ ti ya tɔtoo a ngi gɔkɔlila ti leinyɔuisia lia kɛɛ ti ndiamɔisia.
42002045	Tii ngi lɔni, faale ti yamailɔ gbɔma Jelusalɛm ta ngi gɔkɔli.
42002046	Lɔwɔi yeesawei ma ti ngi maleilɔ Ngewɔ Wɛlei bu, i heini tia Juuwu kaamɔisia, a wolo ti ma a ti mɔli a mɔɔlingaa.
42002047	Nasia gbi ti ngi woo mɛnini ti wuhu i wuilɔ nɛmahulewe gbɛmboi nasia va i yɛ nguaa.
42002048	Ngi lebleisia ti wuhu i wuilɔ ji ti ngi lɔni, kɛ ngi nje i ndenga ngi ma yɛ, “Ndoi ji, gbɛe bi ji wieni a mue? Mua bi kɛkɛ mu lii nyaningɔ wa le gɛ, ma bi gɔkɔli.”
42002049	I poteilɔ ti ma yɛ, “Gbɛe wu yɛ nya gɔkɔli? Wuii kɔɔ kɛ mahoungɔ ngi yɛ nya Kɛkɛ wɛlei bu?”
42002050	Kɛɛ, tii ngi gbɛmboi yeembui gɔni.
42002051	Tia Yesu-ni ti yamailɔ Nasalɛti, tawao i gooloilɔ ti wɛ na. Ngi nje i hindei jisia gbi lamagbatɛilɔ ngi lii hu.
42002052	Yesu gbuhɛi i loolailɔ kɛɛ ngi nɛmahui, tawao ngi hinda nɛngɔ yɛla Ngewɔ wɛ kɛɛ nuuvungaa.
42003001	Ji Taibiriɔs woteni a Maha Wai, ngi vooi yee puu-mahu-lɔɔlui hu mia Pɔntiɔsi Paileti woteni a ti gɔvinei Judea yakɛi ma, Hɛlɔd mia mahɛi yɛla a ngie Galili, kɛɛ ngi ndee-hindoi Filipi mia mahɛi yɛla a ngie Ituria kɛɛ Trakonitis, Lisanias mia mahɛi yɛla a ngie Abileen;
42003002	a yee watii na wɔɔ, Anas ta Kaiafas mia ti yɛni a saagbuableisia kpɛlɛɛ ti mahu gbakolongaa. Yee kpelemɛi na ma mia Ngewɔ-yia lelei yee dii wuni Jɔn lii hu, Sakaraya hindoloi, miando ŋanya lɔlei hu.
42003003	Kɛ Jɔn hiyenga i li i jɛsia ndɔlei na hu gbi ta toli a Jɔdan, a lewe a Ngewɔ-layie le yɛ, “A wote wu gbele wu hinda-nyamu wieleisia ma, wu pie ngi wu jumbui wua wu ma kɛ Ngewɔ a manulɔ wu ma ti va.”
42003004	Kia nyɛingɔ la Ngewɔ-layia-lemɔi Aisaya buku nyɛingɔi hu yɛ: “Numu yila woi lɔ gbuama ŋanya lɔlei ma a nde yɛ: ‘A humbu a pelei la kaka Ndemɔi wɛ; A pele wɔnangɔ la ngi wɛ jiava hu!
42003005	Mahoungɔe kambo gbi la i ve a pɔlɛi, mbimbili gbi taa ngiyei ti wunga i hɛwu. Mahoungɔe wu pele huganungɔisia wɔna, kɛɛ wu pie pele-hu kpuja kpuja-ngɔisia ti hu i gbongbo nɛwɛnɛwɛ.
42003006	“ ‘Na wiengaa, nungaa lasi gbi lekee ngelebu, ta gulɔ ti Ngewɔ bawoyɛi hu lɔ i ndanga ti va!’ ”
42003007	Nungaa vahangaa ti gbuailɔ tangaahu ti wa Jɔn gama kɔɔ i ti wua. Jɔn ndeilɔ ti ma yɛ: “Wua, wu kali goohu leengeisia! Yelɔ i wu lahiini yɛ wu gu wu wila kpalɛi na ma Ngewɔ longɔ yɛla i njooyo wu mahu?
42003008	A hindei nasia wie ti mahoungɔ ta kɛ a numu gbi kɛ wu wotenga wu gbelenga wu jumbuisia ma. Kɛɛ waa tɔtoo a ndela wu nyɔunyɔ ma wuɛ Ebraham mia wu maada le wɔɔ. Ngi nde wu ma na, kɛ Ngewɔ a gulɔ i gaŋaa gɔtii jisia wumbu, i ti wote a ndengaa Ebraham va!
42003009	Kiahuna, konii lɔ laani nguliisia bu ti wɔɔva ti hapeisia ma; ngulii na gbi lekee ii wuailɔ a ngua yekpe gbi, ta pɔɔlɔ i gula, ti tewe-tewe, ti pili ngɔmbui ya i mɔ na.”
42003010	Nungeisia ti Jɔn humɔlilɔ tɛ, “Gbɔɔ hɔ ma pie, kiahuna na?”
42003011	I poteilɔ i nde ti ma yɛ, “Numui na gbi lekee ndoma fele i ngi yeya, ma a houlɔ i yee ngilayee ve numui na wɛ ndoma gbi ii ngi yeya; tawao numui na mɛhɛɛ a yɛ ngi yeya, i numui na gɔhu mɛhɛɛ vɛli a yɛ ngi ma.”
42003012	Pawa wɔyɔblɛisia lɛɛnga ti wailɔ Jɔn gama kɔɔ i ti wua, kɛ ti ngi humɔlinga tɛ, “Kaamɔ, gbɔɔ ma pie?”
42003013	I poteilɔ i nde ti ma yɛ, “Wa kaava navoo gbi wɔyɔ nungɛsia yeya, i lewe yee na ma kɛngɔ a wue ta fe.”
42003014	Kɔgɔbleisia lɛɛnga bɛɛ ti ngi humɔlilɔ tɛ, “Mua bɛɛ, gbɔɔ ba nde mu ma? Gbɔɔ ma a hou mu wɛ pieva?” Jɔn ndeilɔ ti ma yɛ, “Waa navoo hou numu gbi yeya a woya ɔɔ waa baa numu gbi ma hindei na va ngi wie ii le. Wu lii i lɛli a navoei na ta wu pawala.”
42003015	Nungeisia ti yɛlɔ ndiiloma hu tuuŋ ta gilila ti nɛmahu tɛ Ngewɔ Maha-heingɔi na ti yɛ a kulɔ gbe wie fa, ta toli a Mɛsaya, tɛnga tamia yɛla a Jɔn.
42003016	Faale, Jɔn ndeilɔ ti kpɛlɛɛ ma yɛ, “Nya ngi wu wua ma a njɛi lɔ, kɛɛ numu lɔ wama nya wooma, na kpaya ngi wɛ i lewe nya ndɛi ma. Nya ngii gbekpeni kulobɛɛ ngi gɔwɛi mayeyei vulova. Ta, a wu wua a Ngewɔ Yafei lɔ kɛɛ a ngɔmbui.
42003017	Ngi vɛlɛi lɔ ngi yeya a ngi ba-yangangɔi mayafɛ la, i tɛ ngi gbuwui la; kɛɛ, a yee mbagɛi mɔlɔ fo a ngɔmbui na ɛɛ lufe kunafɔ va.”
42003018	A pele gboto gɛwɛnga hu wee, Jɔn i Ngowili Yekpei leilɔ nungeisia ma, a gbɔnda ti ma gbeva ti wie-hinda-nyamuisia ma.
42003019	Kɛɛ, Jɔn i Maha Wai Hɛlɔd lahiilɔ, Hɛlɔdias va, ngi ndee hindoi nyahɛi na i kpuani ngi yeya, i pote a ngi wo, kɛɛ hinda-nyamu gboto wekanga va i yɛ pieni.
42003020	Na wooma, Hɛlɔd i hinda-nyamu wa wielɔ tewengɔ nasia kpɛlɛɛ ma wɔɔ gba i yɛ welani a piela, a Jɔn houla i pu kpindiwɛlei bu.
42003021	Ji Jɔn yɛ kpɔyɔni a nungeisia kpɛlɛɛ wuala, i Yesu bɛɛ wuailɔ. Kia Yesu i yɛ hɛɛma Ngewɔ ma, ngelei lawoilɔ,
42003022	kɛ Ngewɔ Yafei i gbuanga na, kpuangɔ a bomukulo, i yɛi i hɛlɛ ngi mahu. Kɛ ngo gbuanga aijɛnɛ i nde ngi ma yɛ, “Bia mia nya nda liima Hindo-loi a bie. Nya lii lɛlingɔe bi va.”
42003023	Watii na wɔɔ Yesu tɔtooni a ngi yengei wiela, ngi vooi gungɔ yɛla kinɛiŋ a numu-gbɔyɔngɔ-mahu-puu lɔ. Nungeisia ti yɛlɔ a gili a Yesu tɛ Josɛf mia i ngi leni. Josɛf yɛ gbuani wɔɔ Hɛli hu lɔ.
42003024	Hɛli bɛɛ i gbuani Matati hu lɔ, Matati i gbua Liivai hu, Liivai i gbua Mɛlsi hu, Mɛlsi i gbua Jannai hu, Jannai i gbua Josɛfi hu,
42003025	Josɛfi i gbua Matatiasi hu, Matatiasi i gbua Emɔs hu, Emɔs i gbua Nehum hu; Nehum i gbua Ɛlsi hu, Ɛlsi i gbua Nagai hu;
42003026	Nagai i gbua Maat hu, Maat i gbua Matataiasi hu, Matataiasi i gbua Semein hu; Semein i gbua Josɛk hu, Josɛk i gbua Joda hu,
42003027	Joda i gbua Joana hu, Joana i gbua Resa hu, Resa i gbua Jɛrubebɛl hu, Jɛrubebɛl i gbua Sialtiɛl hu, Sialtiɛl i gbua Nɛri hu,
42003028	Nɛri i gbua Mɛlsi hu, Mɛlsi i gbua Adi hu, Adi i gbua Kosam hu, Kosam i gbua Ɛlmadam hu, Ɛlmadam i gbua Ɛri hu,
42003029	Ɛr i gbua Jɔsua hu, Jɔsua i gbua Ɛlisa hu, Ɛlisa i gbua Jorim hu, Jorim i gbua Mattat hu, Mattat i gbua Liivai hu,
42003030	Liivai i gbua Simiɔn hu, Simiɔn i gbua Juda hu, Juda i gbua Josɛfi hu, Josɛfi i gbua Jonam hu, Jonam i gbua Ɛliakim hu,
42003031	Ɛliakim i gbua Mɛlea hu, Mɛlea i gbua Mɛna hu, Mɛna i gbua Mattata hu, Mattata i gbua Netan hu, Netan i gbua Devidi hu,
42003032	Devidi i gbua Jɛsi hu, Jɛsi i gbua Obɛd hu, Obɛd i gbua Boasi hu, Boasi i gbua Salmɔn hu, Salmɔn i gbua Nasɔn hu,
42003033	Nasɔn i gbua Aminadab hu, Aminadab i gbua Admin hu, Admin i gbua Aani hu, Aani i gbua Hɛsrɔn hu, Hɛsrɔn i gbua Pɛrɛsi hu, Pɛrɛsi i gbua Juda hu,
42003034	Juda i gbua Jekɔpi hu, Jekɔpi i gbua Aisaki hu, Aisaki i gbua Ebraham hu, Ebraham i gbua Tera hu, Tera i gbua Nehɔ hu,
42003035	Nehɔ i gbua Sɛrɔg hu, Sɛrɔg i gbua Ren hu, Ren i gbua Pɛlɛgi hu, Pɛlɛgi i gbua Ɛba hu, Ɛba i gbua Sɛla hu,
42003036	Sɛla i gbua Kainan hu, Kainan i gbua Afasad hu, Afasad i gbua Sɛɛm hu, Sɛɛm i gbua Noa hu, Noa i gbua Lamɛk hu,
42003037	Lamɛk i gbua Mɛtusela hu, Mɛtusela i gbua Inɔk hu, Inɔk i gbua Jarɛd hu, Jarɛd i gbua Mahalaleel hu, Mahalaleel i gbua Kenan hu,
42003038	Kenan i gbua Ɛnɔs hu, Ɛnɔs i gbua Sɛt hu, Sɛt i gbua Adam hu, Adam na Ngewɔ i tolini a ngi loi yee hindo-yeei.
42004001	Yesu i gbuailɔ Jɔdan lateisia hu Ngewɔ Yafei i ngi lavengɔ, kɛ yeengafei i pienga i li ndɔgbɔ lambɛi ma,
42004002	Seitana i ngi gɔlɛ na njii numu fele gbɔyɔngɔ va. Lɔwɔi na hu kpɛlɛɛ ii mɛhɛɛ gbi mɛni tawao yeekɛlɛmɛi ndɔlei i ngi lɔilɔ.
42004003	Seitana ndeilɔ ngi ma yɛ, “Ina Ngewɔ Hindoloi mia a bie, kɛ nde kɔtii ji ma i wote a bledii.”
42004004	Kɛɛ Yesu i ndeilɔ ngi ma yɛ, “Ngewɔ Gɔlɛi ndeilɔ yɛ, ‘Bledii yakpe ii le nuuvu lɛɛvui aa hɛlɛ la.’ ”
42004005	Kɛ Seitana i lɛnga a ngie ngeleya, i dunyei hu gbi gɛ a ngie ngama,
42004006	i nde ngi ma yɛ, “Kpayei ji gbi kɛɛ yeekpatɛi nga felɔ bi wɛ, ajifa fengɔe nya wɛ tawao numu gbi lekee nya longɔ a ngie nga felɔ ngi wɛ.
42004007	Ina ba lumalɔ bi gula nya gɔwɔbu, kpɛlɛɛ a yɛlɔ a bi woo.”
42004008	Yesu i poteilɔ yɛ, “Ngewɔ Gɔlɛi i ndeilɔ yɛ, ‘Ba gula Ndemɔi bi Yewɔɛi lɔ gɔwɔbu, tawao ta yakpe lɔ ba hɛɛ ngi ma.’ ”
42004009	Kɛ Seitana i ya a ngie Jelusalɛm i ngi lɛ Ngewɔ Wɛlei yeeveenii hu, i nde ngi ma yɛ, “Ina Ngewɔ Hindoloi lɔ a bie, gbenda mbei bi gbuja.
42004010	Ajifa Ngewɔ Gɔlɛi yɛ, ‘Ngewɔ a ndelɔ ngi malikeisia ma ti bi mahugbe pandawanda.’
42004011	I gbɔma ndeilɔ yɛ, ‘Ta bi houlɔ yeya tawao bi gɔwɔi vulii bɛɛ ɛɛ hɔwɔ kɔtu ma.’ ”
42004012	Kɛɛ Yesu i poteilɔ ngi ma yɛ, “Ngewɔ Gɔlɛi yɛ, ‘Baa Ndemɔi bi Yewɔɛi tɛgu.’ ”
42004013	Kia Seitana i kpɔyɔni a Yesu gɔlɛla a pelei gbi, i gbeilɔ ngi ma watii lɛɛnga va.
42004014	Na wooma Yesu i yamɛilɔ Galili tawao Ngewɔ Yafei gbayei i yɛ ngi wooma lɔ. Ngi malɔwɔi i vayɛilɔ tatei na hu gbi.
42004015	I yɛlɔ a nungaa gaa ti hɛɛ wɛleisia bu tawao numui gbi ti yɛlɔ a ngi lato.
42004016	Kɛ Yesu i ya Nasalɛti, mia wɔɔ ti ngi gbuani hu na, i li ti hɛɛ wɛlei bu Juubleisia ti lɛɛvu volei ma kia kungɔ yɛla ngi hu pieva. I hiyeilɔ i lo Ngewɔ Gɔlɛi gavaa.
42004017	Kɛ ti Ngewɔ lutui Aisaya Gɔlɛi venga ngi wɛ. I yeekɔlɔ-gotongɔi huvomboilɔ, i mia lawo nyɛingɔ na tɛɛ,
42004018	“Ndemɔi Yafei yeingɔe nya ma, ajifa i loko longa nya ma wava a Ngowili Yekpei fɛɛliblɛisia gama. I nya longa ndeva leeŋ kɛ ta gbelɔ nasia ma ti jɔwɔi ya, pumublɛisia ti hinda lɔ, hinda gbɔundableisia ti wote a mahaleengaa,
42004019	aako ngi nde leeŋ kɛ foi i hitinga Ndemɔi a ngi nungeisia bawo.”
42004020	Yesu i kɔlɛi goteilɔ, i fe hɛɛ wɛlei yeengengemɔi wɛ, i hei. Numui gbi ti yɛ hɛɛ wɛlei bu ti yamɛi gbakpangɔ yɛla ngi ma,
42004021	ji i yɛ ndema ti ma yɛ, “Ngewɔ Gɔlɛi yeekakɛi ji la hounga a foloi ji, kia wu mɛnini ngi kaani.”
42004022	Ngi hinda i boeilɔ wa ti gbi ma, ti wuhu wungɔ nɛmahulewe yɛpɛi nasia va i ndeni. Kɛ ti ndenga tɛɛ, “Josɛfi loi ya a ngie?”
42004023	Kɛ i ndenga ti ma yɛ, “Ngi kɔɔlɔ vulii kɛ wa salei ji heilɔ nya ma wɛɛ, ‘Halemɔi, bia yekpe bawo.’ Wa gbɔma ndelɔ nya ma wɛɛ ngi hindei nasia wie nya lemɛi ji ngi pieni Kapaniɔm wu mɛnini.
42004024	Gbɛɛ ngi hugɛ a wue, tɛɛ loko hei Ngewɔ lutui bu ngi lemɛi.
42004025	A wolo nya ma: tɔnya le kɛ ponyahangɛisia ti gbotongɔ yɛla Isrɛl, Ilaija watii hu, watii na nja gbi ii wuani foo sawa kɛɛ yeekutu va kɛ ndɔlɛ yagbalɛngɔ wa i gulanga ndɔlei hu gbi.
42004026	Na hu gbi Ngewɔ ii Ilaija loni numu gbi gama Isrɛl i ngi loni ponyaha yakpe lɔ gama Serɛpita, Saidɔn lɔlei hu.
42004027	Tawao gbɔma kpɔukpɔublaa gboto ti yɛlɔ heini Isrɛl Ngewɔ lutui Ilaisa watii hu; na hu gbi ti yilayee bɛɛ ii bawoni, kɛlee lekee Neama, Siriamɔi.”
42004028	Ji nungei nasia ti yɛ hɛɛ wɛlei bu ti ji mɛnini, ti lii i leweilɔ kpe.
42004029	Ti hiyeilɔ, ti lo Yesu lalama ti gbua a ngie tei hu, ti li a ngie ngiyei na wumba ti lɛi i yɛ looni na. I yɛ ti nɛmahu lɔ ngi lukpeva i gula gondogondoi hu,
42004030	kɛɛ i jiɛilɔ fahii lia i li ngiɛ.
42004031	Na wooma Yesu i liilɔ Kapaniɔm, Galili lɔlei hu, i nungaa gaa Ndɛvu Volei ma.
42004032	Ti gbi ti wuhu i wuilɔ pelei na va i ti gani la, ajifa i yɛ yɛpɛ a kpaya lɔ.
42004033	Taamɔi yila i yɛlɔ hɛɛ wɛlei bu ngafa nyamu i ngi hu; i yele wa gulailɔ yɛ,
42004034	“Aa! Gbɛɛ bi loko wilima mu mahinda hu, bia Yesu Nasalɛtimɔi? Bi wanga mu jukuluvaa lɔ? Ngi bi gɔɔlɔ: Ngewɔ lutui magayemangɔi lɔ a bie!”
42004035	Kɛ Yesu i gbandɛnga ngafei la yɛ, “Londo, bi gbua taamɔi ji hu!” Ngafei i tamɔi gulailɔ ndɔmɛi ti gbi yama, i gbua ngi hu, ii hinda nyamu gbi wieni a ngie.
42004036	Numui gbi ti wuhu i wuilɔ, ta nde ti nyɔunyɔ ma tɛɛ, “Gbɛ mɔnɛ walɔ a kaai yeeji bonda? Taamɔi a nde ngafa nyamuisia ma a kpaya yɛ ti gbua, ta gbua!”
42004037	Kɛ Yesu malɔwɔi i vayanga taatei na hu gbi.
42004038	Yesu i gbuailɔ hɛɛ wɛlei bu i li Saimɔn yeepɛlɛbu. Kɔlɛ wa i yɛlɔ Saimɔn ngi yemɔi ma, kɛ ti Yesu manɛnɛnga gbɔva ngi ma.
42004039	I liilɔ i lo nyapoi gbukɔi gbla, i nde kɔlɛi ma a kpaya yɛ i gbua ngi ma. Kɔlɛi gbuɛilɔ ngi ma, kɛ i hiyenga i mɛhɛɛ ve ti wɛ.
42004040	Kia foloi i gulani, nasia gbi heegbɛ gɛwɛgɛwɛblaa ti yɛ ti yeya, ti wɛilɔ a tie Yesu gama; i jailɔ a ti gbi, i ti gbi bawo.
42004041	Ngafa nyamuisia bɛɛ ti gbuɛilɔ numu gboto hu, ta yelei gula tɛɛ, “Ngewɔ Hindoloi lɔ a bie!” Yesu i yɛpɛilɔ a kpaya ngafa nyamuisia ma, ɛɛ luma ta yɛpɛ ajifa ti yɛ kɔɔlɔ kɛ Ngewɔ Maha Heingɔ lɔ a ngie.
42004042	Kia ngele i woni Yesu i gbuailɔ tei hu i li hinda yila na yɛngɔ louŋ. Nungeisia ti tɔtoilɔ a ngi gɔkɔlila, tawao kia ti ngi lɔni, ti lapilɔ pieva aa ya li.
42004043	Kɛɛ i ndeilɔ ti ma yɛ, “Mahougɔe ngi Ngowili Yekpei hugɛ kɔloongɔ Ngewɔ Mahayɛi ma taa wekeisia hu bɛɛ, gbɛ va na mia Ngewɔ i nya loni pieva.”
42004044	Faale i Ngowili Yekpei leilɔ hɛɛ wɛleisia bu ndɔlei na hu gbi.
42005001	Folo yila, Yesu i yɛ loonilɔ Gɛnisalɛt Wopei yeekakpoi ya, nungaa ta wa a ti nyɔunyɔ lukpe aako ti foo ngi ma, ti wolo Ngewɔ yiɛi na ma i yɛ nde.
42005002	I ndɛndɛ fele lɔilɔ ti yilingɔ yeekakpoi ma; yeenyɛgbɛblɛisia ti gbuangɔ yɛla ti hu, ta ti boomɛisia wua.
42005003	Yesu i wiliilɔ ndɛndɛi yeengila hu Saimɔn ngi woo yɛla i nde ngi ma yɛ i yeendɛndɛi lukpe kulo i gbua kakpoi gbla. Yesu i heilɔ yeendɛndɛi hu a fahii gaa.
42005004	Kia i kpɔyɔni a yɛpɛla, i ndeilɔ Saimɔn ma yɛ, “Ndɛndɛi lukpe njɛi lia, wua bi mbaangɛisia wu wu boomɛisia yei njɛi hu, wu nyɛi hou.”
42005005	Kɛ Saimɔn i ndenga yɛ, “Kaamɔ mu yiinga mɔnɛmaa gbuu kɛɛ muii gbɛogbɛ houni. Kɛɛ kia bi ndenga, nga mboomɛi yeilɔ.”
42005006	Ti mbomɛisia yeilɔ tawao nyɛngɛisia ti ti laveilɔ a lo te ti bla.
42005007	Kɛ ti loko gɛnga a ti mbangɛi nasia ti yɛ ndɛndɛ wekei hu tɛɛ ti wa ti gbɔ ti ma. Ti wɛilɔ tia tieni ti nyɛi wote ndɛndɛi veenjɔ kpɛlɛɛ hu, ti la i ve a lo te ti lɔmbu.
42005008	Kia Saimɔn Pita i na lɔni i wieni, i wombi gbakpailɔ Yesu gɔwɔbu yɛ, “Gbua nya gbla, Ndemɔi, ajifa jumbumɔ lɔ a nge!”
42005009	Nasia tia Saimɔn-ni yɛla ti wuhu i wuilɔ nyɛɛ gboto bondei na va ti houni.
42005010	Hii lɔɔ i wieni a Saimɔn ngi mbaangɛisia, Jemisi kɛɛ Jɔn, Jɛbidi leengeisia. Yesu i ndeilɔ Saimɔn ma yɛ, “Baa luwa; i hiye kiahuna ma, ba nungaa lɔ na hou.”
42005011	Ti ndɛndɛisia lalailɔ ti tɛ ŋanyakpai ma, ti kpɛlɛɛ lo ti too Yesu ma.
42005012	Lɔwɔ yila Yesu i yɛlɔ taa yila hu, taamɔ yila i yeetei na hu kpɔukpɔui yelɔ ngi ma. Kia i Yesu lɔni, i gulailɔ ngi gɔwɔbu i ngi manɛnɛ yɛ, “Kaamɔ, i nɛngaa bi wɛ, ba gulɔ bi nya bawo ngi yɛ sɛwɛ!”
42005013	Yesu i ngi lokoi lamboilɔ i ja a ngie yɛ, “Nɛngɔe nya wɛ, bawo bi yɛ sɛwɛ!” Ngamɛi na heegbɛi na i gbuailɔ taamɔi ma.
42005014	Yesu i ngi lahiilɔ kpaukpaungɔ yɛ, “Baa hugɛ a numu gbi, kɛɛ li saa gbuamɔi gama i bi gbe; bi saa na gbua Mojisi i kɛni wɔɔ aako numui gbi ti kɔɔ kɛ bi bawonga bi yɛnga sɛwɛsɛwɛ.”
42005015	Kɛɛ Yesu malɔwɔi i liilɔ poloŋ tawao faha gboto ti wailɔ ngi layie mɛniva kɛɛ mbawo jɔva ti heegbɛisia hu.
42005016	Kɛɛ Yesu i liilɔ mia na ya louŋ i Ngewɔ vɛli na.
42005017	Folo yila ma, kia Yesu i yɛ nungaa gaama, Farisiisia lɛɛnga kɛɛ Sawei Yeekaamɔisia ti yɛlɔ heini na, ta gbua Jelusalɛm kɛɛ tei gbi hu Judia kɛɛ Galili lateisia hu; tawao Ndemɔi gbayei i ye ngi hu lɔ heegbɛbla bawova.
42005018	Hinga lɛɛnga ti wɛilɔ a taamɔ gbɔkpɔngɔ yila mboomɛi hu, tawao ti lapilɔ wuavaa a ngie pɛlei bu aako ti ngi la Yesu gɔwɔbu.
42005019	Kɛɛ fahii va, tii pele gbi jɔni wuavaa a ngie. Faale ti lɛilɔ a ngie pɛlei wumba, ti pɛlei wumba kulo vaya, ti ngi yei ngi boomɛi hu a yeendowei hu wee ti ngi la Yesu gɔwɔbu fahii lia.
42005020	Kia Yesu i ti layii lɔni a ngie, i ndeilɔ taamɔi ma yɛ, “Ndiamɔ, bi jumbuisia ti kafaingɔe.”
42005021	Sawei Yeekamɔɛisia kɛɛ Farisiisia ti tɔtoilɔ a yɛpɛla luahu tɛɛ, “Ye lɔ a taamɔi ji i Ngewɔ bɛlɛ nyani yɛpɛi jisia lema? Ngewɔ yakpe mia a gu a manula jumbuisia ma!”
42005022	Yesu i kilii nasia gɔɛilɔ ti yɛ pie kɛ i ndenga ti ma yɛ, “Gbɛe wu kili bondei nasia wiema?
42005023	Bɛwɛbɛwɛngɔe ndeva bɛɛ ‘Bi jumbuisia ti kafaingɔe’ ɔɔ ndeva bɛɛ ‘Hiye bi jia’?
42005024	Nya kɛma a wue hɔɔ kɛ numui na Nuuvu Hindoloi le, kpaya lɔ ngi wɛ dunyei hu manuva jumbuisia ma.” I ndeilɔ kpɔɔkpɔmɔi ma yɛ, “Ngɛɛ bi ma, hiye bi bi boomɛi wumbu bi li bi yeekuwuhu!”
42005025	Ngamɛi na taamɔi i hiyeilɔ i lo ti gbi yama, i mboomɛi na wumbu i yɛ laani hu, i li ngi yeekuwuhu, a Ngewɔ lato.
42005026	Ti gbi ti wuhu i wuilɔ kpu! Nduwɛi i ti huveilɔ, ta Ngewɔ lato tɛɛ, “Mu kabande hindangaa hulɔnga ha kpa!”
42005027	Na wooma Yesu i gbuɛilɔ tei hu, i kɔnjɔ wɔyɔmɔ yila lɔ, ngi la a Livai, i heini ngi yengemɛi. Yesu ndeilɔ ngi ma yɛ, “To nya ma.”
42005028	Livai i hiyeilɔ, i hani gbi lo, i to Yesu ma.
42005029	Na wooma Livai i komɛ wa hugbatɛilɔ ngi yeepɛlɛbu Yesu va, tawao nasia i ti lolini pawa wɔyɔblaa gboto ti yɛlɔ ti lia kɛɛ nungaa wekeisia.
42005030	Farisiisia lɛɛnga kɛɛ Sawei Yeekaamɔi nasia ti yɛ yeekomɛi hu ti gbonyɛilɔ Yesu gaalopoisia gama tɛɛ, “Gbɛe wa mɛhɛɛ mɛ wa ndɔ gboli wua kɔnjɔ wɔyɔblɛisia kɛɛ jumbubla wekeisia?”
42005031	Yesu i kpɛmboilɔ ti wɛ yɛ, “Nungei nasia ti heegbɛngɔ ii le tii gbeweni halemɔ va kɛlee lekee nasia ti heegbɛngɔ.
42005032	Ngii wani pɔɔnableisia lolima kɔɔ ti wounve ti jumbuisia ma, kɛlee jumbubleisia.”
42005033	Nungaa lɛɛnga ti ndeilɔ Yesu ma tɛɛ, “Jɔn gaalopoisia ta sui houlɔ pɛɛpɛ ta Ngewɔ vɛli, tawao hii Farisiisia ti gaalopoisia ta pie; kɛɛ bi nda gaalopoisia ta mɛhɛɛ mɛlɔ ta ndɔ gboli.”
42005034	Yesu i kpɛmboilɔ yɛ, “Wu langɔe la wa gulɔ a piela nasia ti sui hou ta ti loli nyaha-gɔli-gomɛi hu ina lekee nyaha- gɔlimɔi lɔ ti lia? Wɛɛ ngu!
42005035	Kɛɛ foloi a gbualɔ nyaha gɔlimɔi i gbua ti yeya; yeewatii mia ta sui hou.”
42005036	Yesu i gbɔma salei ji heilɔ ti ma yɛ, “Numu gbi ɛɛ ndoma nina lewe ma pɛlɛva a lombo ndoma wova ma. I piengaa, kɛ i wilanga a ndoma ninɛi blala, tawao yeelombo ninɛi tia kula wovei tɛɛ bɛ ma.
42005037	Tawao numu ɛɛ ndɔ nina wu huakɔlɔ-goko wovangaa hu, ajifa ndɔ ninɛi a huakɔlɔ-goko woveisia blalɔ, i vaya, kokoisia ti jukulu.
42005038	Ndɔ ninɛi a wu huakɔlɔ-goko ninanga lɔ hu!
42005039	Tawao numu gbi i ndɔ wovei gbolinga, ɛɛ lo a yeeninɛi. A ndelɔ yɛ, ‘Yeengovei i gbekpeni yeeninɛi ma.’ ”
42006001	Juubleisia ti Lɛɛvu Volo yila ma Yesu i yɛlɔ jiama a pelei nyɔi na yeekpalɛisia hu. Ngi gaalopoisia ti yeenyɔi lɛɛnga yaliilɔ, ta mayowɛlɛ, ta mɛ.
42006002	Farisiisia lɛɛnga ti mɔlilɔ tɛɛ, “Gbɛe wu na wiema mu Jawei yɛ wa pie Ndɛvu Volei ma?”
42006003	Yesu i kpɛmboilɔ yɛ, “Wuii ya kaani gbɔɔ Devidi pieni ji ndɔlei i yɛ tia ngi woomableisia ma?
42006004	Ji i lini Ngewɔ wɛlei bu, i bledii na wumbu fengɔ Ngewɔ wɛ, i mɛ, i fe ngi woomableisia bɛɛ wɛ. Na hu gbi i yɛni a mu jawei lɔ kɛ saagbuableisia lekee mia ta mɛ.”
42006005	Yesu i ngi yɛpɛi yakpuɛilɔ yɛ, “Numu na Nuuvu Hindoloi le, Ndemɔi lɔ a ngie Ndɛvu Volei mahu.”
42006006	Juubleisia ti Lɛɛvu Volo weka yila ma Yesu i wuailɔ hɛɛ wɛlɛ yila bu i nungaa gaa. Taamɔ yila i yɛlɔ na ngi yeja lokoi hangɔ.
42006007	Sawei Yeekamɔɛisia lɛɛnga kɛɛ Farisiisia ti longɔ yɛla ti sabu jɔɔ nyamu lova Yesu ma. Faale ti yɛlɔ a ngi yabɛɛ tɔvaa ina a numu bawolɔ Ndɛvu Volei ma.
42006008	Kɛɛ Yesu i kilii nasia gɔɛilɔ ti yɛ pie, kɛ i ndenga taamɔi ma yɛ, “Hiye bi gbua mbei kulɔ.” Taamɔi i hiyeilɔ i gbua kulɔ.
42006009	Kɛ Yesu i ndenga ti ma yɛ, “Nya wu mɔlima: Gbɔɔ mu jawei i lumani mu wɛ pieva Ndɛvu Volei ma? Gbɔva numu ma ɔɔ numu gbalɛva? Numu lɛɛvui bawova ɔɔ nyaniva?”
42006010	I yama jiɛilɔ ti gbi ma; kɛ i ndenga taamɔi ma yɛ, “Bi lokoi lambo.” Taamɔi i ngi lokoi lamboilɔ, mbawongɔ.
42006011	Ti gbi ti lii i leweilɔ wa, ti tɔtoo a hugbatɛla gbɔɔ ta pie a Yesu.
42006012	Folo yila ma Yesu i lɛilɔ ngiye yila hu Ngewɔ vɛliva tawao i yiini na lɔ gbuu a Ngewɔ vɛli.
42006013	Kia ngele i woni, i ngi woomableisia lolilɔ ti wa ngi gama, i ti wɔyɔ hu puu mahu fele, i ti loli a tobleisia.
42006014	Saimɔn (na i ngi laheini a Pita) kɛɛ ngi ndewei Andru kɛɛ Jemisi kɛɛ Jɔn kɛɛ Filipi kɛɛ Batɔlɔmiu
42006015	kɛɛ Matiu kɛɛ Tɔmɔsi kɛɛ Jemisi, Afiɔs loi, kɛɛ Saimɔn na ti yɛ toli a ndɔlɔ hinda madi houmɔi
42006016	kɛɛ Judas, Jemisi loi, kɛɛ Judas Kɛriɔtmɔi na i woteni a bayamɔ.
42006017	Kia Yesu tia tobleisia ti ngiyei yeini, i loilɔ hinda kpawangɔ tia ngi woomabla gboto wa kɛɛ faha wa ta gbua Judia lɔlei hu gbi kɛɛ Jelusalɛm kɛɛ Taya tia Saidɔn ti heini gboyeima;
42006018	ti wailɔ wolova ngi ma kɛɛ aako i ti heegbɛisia bawo. Nasia ngafa nyamuisia ti yɛ ti hu, tia bɛɛ ti wailɔ tawao ti bawoilɔ.
42006019	Numui gbi ti yɛlɔ a lapi jaava a ngie, ajifa kpaya i yɛlɔ a gbua ngi hu a ti gbi bawo.
42006020	Yesu i ngi gaalopoisia gbeilɔ tiŋ yɛ, “Wu lubangɔe fɛɛlibla a wue; ajifa wu woo mia a Ngewɔ mahayɛi!
42006021	Wu lubangɔe ndɔlɛ i wu ma kiahuna; ajifa wu goo a velɔ! Wu lubangɔe wa wɔɔ kiahuna; ajifa wa yɛlɛlɔ!
42006022	“Wu lubangɔ a yɛla ji nungaa ta lolo a wue, ti gbua wu woohu, ta wuyɛli, ta wu loli a numu nyamu Nuuvu Hindoloi va.
42006023	A gohunɛ ji na a wie, wu looli a kohunɛ ajifa mawaa lakpa wa lamagbatɛngɔe wu va aijɛnɛ. Ajifa ti maadani ti hindei jisia nyɔkɔ lɔ wieni wɔɔ a Ngewɔ lutuisia.
42006024	Kɛɛ i nyamuni kpa wu va, wua wu gbatɛngɔ kiahuna; ajifa wu wilanga a wu nda liilɛli majɔla!
42006025	I nyamuni kpa wu va, wua wu goovengɔ kiahuna; ajifa ndɔleiɛi a wu lɔlɔ! I nyamuni kpa nasia va ti yɛlɛma kiahuna; ajifa ta wɔlɔ a ndiimɔnɛ!
42006026	“I nyamuni kpa wu va ji numui gbi ta wu lato; ti maadani ti yɛ yeenjɛpɛ yakpei jisia lɔ le ndɛɛ Yewɔ lutuisia va.
42006027	“Wua wu nya woi mɛnima, gbɛɛ ngi nde wu ma: A lo a wu juwuisia, wu kpekpe wie a nasia ti lolongɔ a wue,
42006028	wu nasia luba ta wu jondu, wu Ngewɔ vɛli nasia va ta wu bɛlɛ nyani.
42006029	Numu gbi i bi bawɛi yeengila hugbolɛnga, luma i yeepekei bɛɛ hugbolɛ; numu i bi bobani houngaa, ba ngi goma a bi loma bu lomɛi bɛɛ.
42006030	Numu gbi i hani vɛlinga bi ma, fe ngi wɛ; tawao numui na a li a bi hakeisia, ba gbɔma ngi mɔli fa.
42006031	Pie a nungaa kia bi longɔ ti pie a bie.
42006032	“Wu longaa a nungei nasia lekee ti longɔ a wue, gbɛ luba lɔ wa majɔɔ? Jumbubleisia vulii bɛɛ ti longɔ a nasia lɔ ti longɔ a tie!
42006033	Ina wa hinda yekpe wie a nasia lekee lɔ ta hinda yekpe wie a wue, gbɛ luba lɔ wa majɔɔ? Jumbubleisia vulii ta na lɔ wie!
42006034	Tawao ina wa kpɛi wili nasia lekee lɔ ma wu lii i ma sɔɔvaa gbɔma a tie, gbɛ luba lɔ wa majɔɔ? Jumbubleisia vulii ta kpɛi wili jumbubleisia lɔ ma, aako ti ti navoei majɔɔ ngakpuangɔ!
42006035	Sawo! A lo a wu juwuisia, wu hinda yekpe wie a tie; a kpɛi wili, wu lii aa yɛ kpuala ma. Na wiengaa, wa yɛlɔ a Ngewɔ Lɛngɔ Wai hingaleengeisia. Ajifa ngi gbekpengɔi a fisiwɔliblɛisia kɛɛ hinda nyamu wieblɛisia.
42006036	A manuma wie kia lɔɔ wu Kɛɛ manumangɔ.
42006037	“Waa kiti lewe nungaa wekeisia ma, na lɔ a wie Ngewɔ bɛɛ ɛɛ kiti lewe wu ma; wa nungaa wekeisia lɛɛ, na lɔ a wie Ngewɔ ɛɛ wua bɛɛ lɛɛ; a manu nungaa wekeisia ma, na lɔ a wie Ngewɔ i maanu wu ma.
42006038	A nungaa wekeisia gɔ, na lɔ a wie Ngewɔ i wu gɔ. A tɔnya, humangɔ a yɛla wu wɛ pandawanda, sɔsɔngɔ, a wu ma, ti pote wu kpafɛi hu i ndave. Ajifa humayii na wa huma la nungaa wekeisia wɛ, tamia Ngewɔ a huma la wu wɛ.”
42006039	Yesu i salei ji heilɔ ti ma yɛ, “Pumumɔ ɛɛ hou ngi mba pumumɔ lokola pele gɛva a ngie; i na wiengaa, ti veenjɔ ta gulalɔ ndowei hu.
42006040	Kaalopo gbi ii leweni ngi Kaamɔ ma; kɛɛ kaalopo gbi i kaai gbɔyɔnga, a wielɔ kia ngi Kaamɔ na.
42006041	“Gbɛe bi kawolei na gbema i bi ndewei yama kɛɛ bi gbewe gbi ii ngulu-gutii na ma i bi nda yamɛi?
42006042	Baa yee gu bi nde bi ndewei ma bɛɛ ‘Kɔnɛɛ, gbɛɛ ngi kawolei na gbua bi yama,’ kɛɛ bɛɛ gu a ngulu-gutii na lɔla i bi nda yamɛi? Bia bi bayangɔ! Ngulu-gutii gbua pɛiŋ bi nda yamɛi, ta lɔ ba gu a hinda lɔla gbalauŋ kawolei gbuava bi ndewei yama.
42006043	“Ngulu yekpe ɛɛ wua a nguluwa nyamu, tawao ngulu nyamu ɛɛ wua a nguluwa yekpe.
42006044	Ta ngulii gbi gɔɔ ngi wɛi ma lɔ; wɛɛ figi gbenda ngali gbɔvoi ya tawao wɛɛ lumbe gbenda ngali gbɔvoi ya.
42006045	Numu yekpei a gbua a hani yekpe lɔ kpekpei yeekpatɛi na hu a yɛ wuni ngi lii hu; numu nyamui a gbua a hani nyamui lɔ nyamui yeekpatɛi na hu a yɛ wuni ngi lii hu. Ajifa na a yɛ numu lii lavengɔ, ta mia ngi lɛi a yɛpɛla.
42006046	“Gbɛe wa nya loli wɛɛ ‘Ndemɔi, Ndemɔi,’ kɛɛ wɛɛ na wie nga nde wu ma?
42006047	Numu gbi lekee a wa nya gama, i nya layiesia mɛni, i ti wie, nga kɛlɔ a wue numui yeegbɛ nyɔkɔ lɔ a ngie.
42006048	Ngi gbuangɔ a numui na lɔ i yɛ pɛlei loma, i ndoweisia bɔ susungɔ fawa-gɔtii hu, i pɛlei hitɛ, i to na; njɛi i veilɔ, i wa i hɔwɔ pɛlei na ma kɛɛ ii guni a sɛɛjiala, ajifa tongɔ yɛla pandawanda.
42006049	Kɛɛ numui gbi lekee a nya layiesia mɛni kɛɛ ɛɛ ti wie, ngi gbuangɔ a numui na lɔ i ngi wɛlei looni kɛɛ ii yeepɛlei hitɛni ndowa susungɔnga hu; kia njavei i yeepɛlei hiyani, i gulailɔ ngama tawao ngi gulawoi wɔlɔngɔ yɛla!”
42007001	Kia Yesu i kpɔɔyɔni a njɛpɛi jisia kpɛlɛɛ lela nungeisia ma kɛ i ya Kapaniɔm.
42007002	Roma gugbɛi na i yɛ na, bɔilopo yɛlɔ ngi yeya ngi longɔ la gbouŋ; yeebɔilopoi heegbɛngɔ yɛla a lo te i haa.
42007003	Kia Kugbei i Yesu malɔwɔi mɛnini, i Juubleisia yee kpakoleisia lɛɛnga loilɔ Yesu lolima yɛ i wa i ngi bɔilopoi bawo.
42007004	Ti wɛilɔ Yesu gama ti ngi manɛnɛ gbouŋ tɛɛ; “Mahoungɔ vulii bi gbɔ taamɔi ji ma.
42007005	Ngi longɔe a mu bondeisia tawao ta vulii i hɛɛ wɛlɛ longa mu wɛɛ.”
42007006	Faale Yesu i toilɔ ti ma tia tieni ti li. Kia i foni Kugbei wɛlei gbla, kɛ Kugbei i ngi ndiamɔisia longa Yesu gama yɛ, “Kaamɔ, ba bia yekpe mɔnɛ. Nya ma ii houni bi wua nya wɛlei bu,
42007007	tawao nya langɔe la kɛ ngii gbekpeni lova bi gulɔ. Bia kpua lekee la bɛɛ nya bɔilopoi i bawo, a bawolɔ.
42007008	Nya bɛɛ ngi Kugba waawangaa ti gbayei bu lɔ tawao sojeisia lɔ nya bu. Nga ndelɔ yeeji ma ngɛɛ ‘Li’ kɛ i ya; ngɛɛ yeena ma ‘Wa!’ kɛ i wanga; tawao nga ndelɔ nya luwei ma ngɛɛ ‘Ji wie!’ kɛ i pienga.”
42007009	Ji Yesu i ji mɛnini, i gualɛilɔ ngi ma; kɛ i wotenga i nde fahii na ma ti yɛ to ngi ma yɛ, “Ngi hugɛ a wue, kia wɔɔ gba ngii ya lala a Ngewɔ bondei ji lɔni, Isrɛl goohu vulii bɛɛ!”
42007010	Tutuisia ti yamɛilɔ Kugbei yeepɛlɛbu tawao ti maleni ngi bɔilopoi bawongɔ.
42007011	Hugutungɔ na wooma, Yesu i liilɔ taa yila hu ta toli a Neen, ngi gaalopoisia kɛɛ faha wa ti ngi wooma.
42007012	Kia lekee i foni tei yeekatei lama, i tɔilɔ haa-gbɔwu vahɛi a gbua. Pomɛi ji yakpe mia i yɛ ngi nje yeya a ndo tawao yeenyapoi ponyaha yɛla; faha wa ta gbua tei na gooma gbi ti yɛlɔ ngi woma.
42007013	Kia Ndemɔi i ngi lɔni, ngi mamamau i ngi lɔilɔ hulewengɔ, kɛ i ndenga ngi ma yɛ, “Baa wɔɔ.”
42007014	Kɛ i ya i ja a hakei, kɛ nasia ti yɛ looni mbu ti longa. Kɛ Yesu i ndenga pomɛi ma yɛ, “Foningei! Ngɛɛ bi ma, hiye!”
42007015	Pomɛi i hiyeilɔ i hei, i tɔtoo a yɛpɛlaa, kɛ Yesu i ngi yamanga ngi nje ma.
42007016	Nduwɛi i ti gbi huveilɔ, ti Ngewɔ lato tɛɛ, “Ngewɔ lutui wa i gbɔkunga mu lia! Ngewɔ i wanga ngi nungeisia bawova!”
42007017	Yesu malɔwɔi ji i vayɛilɔ tatei na hu gbi kɛɛ ndɔlei na i yɛ ti galangɔ.
42007018	Kia Jɔn gaalopoisia ti yeehindei jisia gbi hugɛni a ngie, i ti fele lolilɔ
42007019	i ti lo Ndemɔi gama ngi mɔliva tɛɛ, “Bia lɔ Jɔn i bi wa-yiɛi leni ɔɔ mu numu weka gulɔ gbe?”
42007020	Kia ti wani Yesu gama, ti ndeilɔ ngi ma tɛɛ, “Jɔn, Nguamɔi mia i mu longa bi mɔliva ina bia mia i ndeni yɛ bia wama ɔɔ ina mu numu weka gulɔ gbe?”
42007021	Yeewatii na vulii ma, Yesu i numu gboto bawoilɔ ti heegbɛisia hu kɛɛ ngafa nyamuisia ti ti woma, i pie pumublaa gboto ti hinda lɔ.
42007022	I poteilɔ i nde Jɔn gaalopoisia ma yɛ, “A yama wu hugɛ a Jɔn gbɔɔ wu tɔnga kɛɛ na wu mɛninga: pumublaa ti gunga a hinda lɔla, kpɔɔkpɔbla ti gunga a jiala, kpɔukpɔubla ti luwui i yɛnga sɛwɛ, ngolihu-lutubla ti gunga a njia mɛnila, pomɛisia ti hiyenga hɛi hu, tawao Ngowili Yekpei i lenga fɛɛlibla ma.
42007023	Nasia ti lubangɔe ti sekangɔ ii le nya-hinda hu!”
42007024	Kia Jɔn gaalopoisia ti wounveni, Yesu i tɔtoilɔ a yɛpɛla fahii gama kɔlooni Jɔn ma yɛ, “Ji wu lini Jɔn gama ndɔgbɔ lambei ma, gbɔɔ wu lii i yɛ ma tɔvaa? Kpitii yeendawɛi fɛfɛi a koto?
42007025	Gbɔɔ wu lini tɔvaa? Hindoi ngi mayilingɔ guyɔɔ? Nasia ta ti mayili hii, ta mɛhɛɛ mɛ, ta yɛ maha-wɛleisia bu lɔ!
42007026	A hugɛ a nge, gbɔɔ wu lini tɔvaa? Ngewɔ lutui? A tɔnya, wu numu loilɔ tewengɔ poloŋ Ngewɔ lutui ma.
42007027	Gbamaile Jɔn lɔ Ngewɔ Gɔlɛi i ndeni ngi va yɛ, ‘Ngewɔ yɛ, Nga nya lutui lolɔ i pelei lawo bi gulɔ.’
42007028	Gbɛɛ ngi hugɛ a wue, Jɔn i leweni hindo gbi ma ti ngi lenga dunya. Kɛɛ numui na ngi gulongɔ i lewe ti gbi ma Ngewɔ mahayɛi hu i leweni Jɔn ma.”
42007029	Numui gbi ti Jɔn woo mɛnini, kakaye pawa wɔyɔblɛisia, ti yɛ kɔɛilɔ kɛ Ngewɔ liima hindei lɔ pɔɔnangɔ, ti lumai lɔ Jɔn i ti wua.
42007030	Kɛɛ Farisiisia tia Sawei Yeekamɔɛisia ti gbeilɔ na ma i yɛ Ngewɔ nɛmahu ti va, tii lumani Jɔn aa ti wua.
42007031	Yesu i liilɔ gulɔma a ngi yɛpɛi yɛ, “Nga foloi ji mableisia huma gbɔɔ ma? Ti gbuangɔ a gbɔɔ?
42007032	Ti wiengɔe kia ndeengɛisia ti na, ti heini njɔpɔwahu. Kɛ yeejisia ti yelei gulanga yeenasia gama tɛɛ, ‘Mu nyaha- gɔli-gomɛi yeengulei yanga wu ma kɛɛ wuii lumani wa looli! Mu haa-wuleisia yanga kɛɛ wuii lumani wa wɔɔ!’
42007033	Jɔn, Nguamɔi, i wɛilɔ, ɛɛ ndɔ gboli tawao a sui hou, kɛ wu ndenga wɛɛ, ‘Ngafa nyamu mia i ngi hu!’
42007034	Nuuvu Hindoloi i wanga, a mɛhɛɛ mɛ, a ndɔ gboli, kɛ wu ndenga wɛɛ, ‘A taamɔi ji lɔ lɛɛ! Ngi liingɔ tawao a ndɔi gboli, pawa wɔyɔblɛisia kɛɛ jumbubleisia ti ndiamɔi a ngie!’
42007035	Ngewɔ nɛmahulewei lɔnyala a gɛlɔ nasia gbi hu ta loko hei mbu.”
42007036	Farisiimɔ yila i Yesu lolilɔ mɛhɛɛ ma, kɛ Yesu i ya yeefarisiimɔ yeepɛlɛbu, i hei yeemɛhɛi mɛva.
42007037	Tei na hu, nyaha yila yɛlɔ na jumbumɔ wa a ngie. I mɛnilɔ kɛ Yesu lɔ mɛhɛɛ mɛma Farisiimɔi yeepɛlɛbu, faale i wɛilɔ a babɔɔ-jani, ngulɔ gu nɛnɛɛ i hu,
42007038	i lo Yesu wooma a ngi gɔyahuwee, a wɔɔ, ngayɛi a wu Yesu gɔwɔisia ma. Kɛ i Yesu gɔwɔisia mayilanga a ngi wundiei, i ti magɔmi, i yeengulɔ gunɛnɛ wuti ma.
42007039	Kia Farisiimɔi i ji hulɔni, i ndeilɔ nɛmahu yɛ, “Ina taamɔi ji i yɛni vulii a Ngewɔ lutui lɔ, aa kɔɔlɔ ye lɔ a nyapoi ji i jaama a ngie; aa kɔɔlɔ jumbu hindei kinɛiŋ wɔɔ i piema!”
42007040	Yesu i yɛpɛilɔ i nde ngi ma yɛ, “Saimɔn, njɛpɛ lɔ nya la ndeva bi ma.” Saimɔn ndeilɔ yɛ, “Kaamɔ, gbɛ le?”
42007041	Kɛ Yesu i tɔtonga yɛ, “Kpa wilimɔ yila ngi gbɛi yɛlɔ taamɔ fele ma. Ngi gbɛi i yɛ yeengila ma kani gbaa gɔpɔ hɔndɔɔ lɔɔlu, i yeepekei ma kani gbaa gɔpɔ numu fele gbɔyɔngɔ mahu puu.
42007042	Hani gbi ii yɛ ti veenjɔ kpɛlɛɛ yeya kpɛi nasia gbuava, faale kpa wilimɔi i gbeilɔ kpɛi na veenjɔɔ kpɛlɛɛ ma. Kpabla felei jisia yeegbɔɔ a lo a kpa wilimɔi i lewe ngi mbaa ma?”
42007043	Kɛ Saimɔn i kpɛmbonga yɛ, “Nya langɔ la a yɛlɔ a numui na ti gbeni ngi ma kpɛi yeesɛmbɛi va.” Yesu ndeilɔ yɛ, “Bi ndenga tɔnya ma.”
42007044	Kɛ i wotenga nyapoi gama i nde Saimɔn ma yɛ, “Bi nyapoi ji lɔnga? Ngi wuanga ha bi wɛlei ji bu, bii nja gbi veni mbɛ nya gɔwɔmɛi wuava, kɛɛ i nya gɔwɔma wuanga a ngayɛi, i ti mayilanga a ngi wundiei.
42007045	Bii nya guluni ba nya lagɔmi, kɛɛ i hiye ha nya wangɔi ma ii ya gbeni a nya gɔwɔisia magɔmila.
42007046	Bii sia-wulɔ gbi wuni nya wui hu kɛɛ i nya gɔwɔisia malinga a ngulɔ gunɛnɛ.
42007047	Gbɛɛ ngi hugɛ a bie, ndoma wai ji i kɛnga, i selinga kɛ Ngewɔ i manunga ngi jumbuisia ma kia bɛɛ ti gbotongɔ. Kɛɛ numu gbi ta manu ngi ma kulo, a ndoma wulo lekee lɔ gɛ.”
42007048	Kɛ Yesu i ndenga nyapoi ma yɛ, “Bi jumbuisia ti kafainga bi ma.”
42007049	Nungaa wekei nasia ti yɛ heini tebii ma ti tɔtoilɔ a ndela ti nyɔunyɔ ma tɛɛ, “Ye lɔ a ji, a manu jumbuisia ma?”
42007050	Kɛɛ Yesu i ndeilɔ nyapoi ma yɛ, “Bi lalɛi a Ngewɔ i bi bawonga; li ndiilɛli hu.”
42008001	Hugutungɔ na wooma Yesu i lewetewelɔ teisia hu kɛɛ fuleisia a Ngowili Yekpei le kɔloongɔ Ngewɔ Mahayɛi ma. Ngi gaalopo puu mahu feleisia ti yɛ ngi wooma lɔ.
42008002	Kɛɛ nyaha lɛɛnga, nasia Yesu i yɛ ngafa nyamuisia gbuani ti hu kɛɛ heegbɛisia. Yeengila mia a Meri na ti yɛ toli a Madalamɔi, na Yesu i yɛ ngafa nyamu wɔflɛi gbuani ngi hu, kɛɛ
42008003	Joana, Hɛlɔd wɛlei mahumɔi Njusa ngi nyahɛi kɛɛ Susana kɛɛ nyaha gboto wekanga, nasia ti yɛ gbɔ Yesu tia ngi gaalopoisia ma a ti yeya-hani.
42008004	Nungaa ti yɛlɔ lekee a wa Yesu gama ta gbua teisia ma; tawao kia faha wa i yandɔni, i dɔmii ji gbuɛilɔ yɛ,
42008005	“Taamɔ yila i liilɔ wɔɔ tuhani galɛi valima ngi gbalei hu. Kia i yɛ falima, tɛngaa i gulailɔ pele galei ma, kɛ nungaa ti nyiminga ma, ŋɔningɛisia bɛɛ ti ngɔyɔ.
42008006	Tɛngaa i gulailɔ fawa lɔlei ma kɛɛ kia ti valeni, ti hailɔ ajifa nja gbi ii yɛ yeepɔlɔ fɛlɛfɛlɛi hu.
42008007	Tuhani galɛi lɛɛnga i gulani ngaali lɔlɔmɛi lɔ, kɛ tia yeengaliisia ti valinga, ngaali i wɔpɔilɔ i tuhani magboli.
42008008	Tuhani galɛi lɛɛnga i gulani ndɔlɔma yekpei lɔ; yeetuhani i gbekpe wa, yeengila i wua kungɔ a hɔndɔɔ yila.” Yesu i ngi yɛpɛi yakpuɛilɔ yɛ, “Numui na ngoli ngi ma njia mɛniva, i wolo ji ma.”
42008009	Yesu gaalopoisia ti ngi mɔlilɔ a dɔmii ji yeembui,
42008010	kɛ i kpɛmbonga yɛ, “Ngewɔ mahayɛi yɛyii na ndɔwungɔ wɔɔ, Ngewɔ i kɛnga a wue, kɛɛ a wa yeemɔniisia gama dɔminga hu lɔ, aako ti kpee kɛɛ tɛɛ tɔ, tawao ti wolo kɛɛ tɛɛ mbugɔɔ.
42008011	“Salei yeembui lɔ a ji: tuhani galɛi i yɛni a Ngewɔ layie lɔ.
42008012	Tuhani galɛi nasia ti gulani pele galɛi ma tia mia a nungei nasia ta Ngewɔ yiɛi mɛni; kɛɛ Seitana a walɔ i kpua ti lii hu aako taa la a Ngewɔ ta bawo.
42008013	Tuhani galɛi nasia ti gulani fawa lɔlɔmɛi ti na nasia va lɔ ta Ngowili Yekpei mɛni, ti loko hei mbu a kohunɛ. Kɛɛ ɛɛ yei poloŋ ti lii hu; ta lalɔ la watii wulo lekee va, kɛɛ watii lekee ngagbalɛ hinda i wangaa kɛ ti gbenga ma.
42008014	Tuhani galɛi yeenasia ti gulani ngali hu ti nasia va lɔ ta Ngewɔ yiɛi mɛni, kɛɛ dunyei yeendiihɛlɛ mahindeisia kɛɛ kpatɛi yeenɛnɛɛi ta ti liisia lavelɔ ti Ngewɔ yiɛi gboli, tɛɛ gbekpe.
42008015	Tuhani galɛi yeenasia ti gulani pɔlɔ yekpei hu ti nasia va lɔ ta Ngowili mɛni, ti ndamagbatɛ ndii golongɔ yekpe hu, ti nɔɔ ma haaŋ kpekpeya i gbua hu.
42008016	“Numu gbi ɛɛ lambo longa aa nguaa kaloi bu ɔɔ kpukɔ. A tɛ haka yalɛngɔ lɔ ya aako nungaa ti ya wuama pɛlei bu ti yeefoi lɔ.
42008017	“Ajifa na gbi lekee ndɔwungɔ a gbualɔ kpawama, tawao na gbi lekee mawɛɛngɔ, ta kpualɔ ti wa la foofo ya.
42008018	“Faale a wu mahugbe pelei na va wa Ngewɔ yiɛi mɛni la; ajifa numui na hani i ngi yeya, mato a velɔ ngi wɛ, kɛɛ numui na hani ii ngi yeya, ta na wuloi bɛɛ houlɔ a gili la yɛ ta ngi yeya.”
42008019	Yesu ngi nje tia ngi ndewehingeisia ti wɛilɔ ngi gama kɛɛ tii guni a fola ngi ma fahii va.
42008020	Numu yila i ndeilɔ Yesu ma yɛ, “Bi nje tia bi ndewehingeisia lɔ looni ngitii ya ti longɔ ti bi lɔ.”
42008021	Yesu i ndeilɔ ti gbi ma yɛ, “Nya nje kɛɛ nya ndewehingeisia mia a nungei nasia ta Ngewɔ yiɛi mɛni ti golo mbu.”
42008022	Folo yila ma Yesu ta ngi gaalopoisia ti wiliilɔ ndɛndɛi hu kɛ i ndenga ti ma yɛ, “A mu Popɛi ji lewe mu li yeekaka wekei ma.” Kɛ ti tɔtonga a lila.
42008023	Ti loni limaa kɛ njii i lewenga a Yesu. Ngamɛi na vivii gbayangɔ wa i gulailɔ njɛi ya, kɛ njɛi tɔtonga a ndɛndɛi lavela, na hii kpundɛ wa i hɛlɛilɔ ti gbi mahu.
42008024	Kaalopoisia ti liilɔ Yesu gama, ti ngi wu tɛɛ, “Kaamɔ! Mua haama!” Yesu i hiyeilɔ i gbandɛ vivii la kɛɛ nja lumbengɔi; ti ma i londeilɔ tawao hu gbi i yɛilɔ louŋ.
42008025	Kɛ i ngi gaalopoisia mɔlinga yɛ, “Wu lalɛi lɔ mi a Ngewɔ?” Kɛɛ ti wuhu wungɔ yɛla, duwei ti huvenga, ta nde ti nyɔunyɔu ma tɛɛ, “Ye lɔ a taamɔi ji? A hinda la vivii yeya kɛɛ nja lumbengɔi ta golo ngi wɛ!”
42008026	Yesu tia ngi gaalopoisia ti njɛi leweilɔ ti li Gɛrasa lɔlei hu, njɛi wooma, Galili leenga hu.
42008027	Kia Yesu i gbuani ndɛndɛi hu, taamɔ yila, ngafa nyamuisia ti ngi hu, i wɛilɔ ngi gama a gbua tei hu. Hinda huguhangɔ va taamɔi ji magbukangɔ yɛla, ɛɛ luma aa wua pɛlɛ bu, a luva kambajɛi hu, a yii na.
42008028	Kia i Yesu lɔni, i yele wa gulailɔ, i gula ngi gɔwɔbu, i nde ngeleya yɛ, “Yesu, Ngewɔ Lɛngɔ Wai Hindoloi! Gbɛɛ bi loko wilima nya mahinda hu? Bi lemungɔe, ba tɔɔya la nya ma!”
42008029	I ji leilɔ jifa Yesu i wilani a ndela yɛ ngafa nyamui i gbua ngi hu. I yɛlɔ a ngi gula watii gboto, tawao kia bɛɛ ti yelɔ a ngi makpa, ta jɔwɔi gula ngi lokoisia ma kɛɛ ngi gɔwɔisia, i yɛ yeejɔwɔisia lewetewelɔ, ngafa nyamui a li a ngie ndɔgbɔ lambɛi ma.
42008030	Yesu i ngi mɔlilɔ yɛ, “Bi lɛi?” Kɛ i potenga yɛ, “Nya la a Fahawa” ajifa ngafa nyamu gboto wa lɔ ti yɛ ngi hu.
42008031	Yeengafa nyamuisia ti Yesu manɛnɛilɔ tɛɛ aa ti wili ndowei na hu kɛlɛma ii ma.
42008032	A yeekpemɛi na ndondɛ vaha wa ti yɛlɔ na gbla, ta mɛli ngiyei yakama. Faale ngafa nyamuisia ti Yesu manɛnɛilɔ tɛɛ i luma ti wua yeendondɛngɛisia hu, kɛ i lumanga ti wɛ.
42008033	Ti gbuɛilɔ taamɔi hu, ti wua ndondɛngɛisia hu. Ndondɛ vahɛi na gbi ti gindɛilɔ, ti ngiyei yei, ti wili Popɛi hu, ti lo hu.
42008034	Nungei nasia ti yɛ yeendondɛngɛisia makɛ ti tɔilɔ gbɔɔ i wieni, famia ti liilɔ a piimɛ ti yeetɔwɔi vaya tei hu kɛɛ tatei na hu gbi.
42008035	Nungaa ti liilɔ aako ti tɔ a yama gbɔɔ i wienga, tawao ji ti foni Yesu ma, ti taamɔi na maleilɔ ngafa nyamuisia ti gbuani ngi hu i heini Yesu gɔwɔbu, ngi mayilingɔ, ngi nɛmahui i na; kɛ ti luwanga.
42008036	Kɛɛ nasia ti taamɔi bawoyii hulɔni ti hugɛilɔ a tie.
42008037	Kɛ nungei nasia gbi ti gbuani ndɔlei na hu ti Yesu manɛnɛnga tɛɛ i li, ajifa ti luwangɔ wa yɛla. Faale Yesu i wiliilɔ ndɛndɛi hu i gbua na.
42008038	Taamɔi na ngafa nyamuisia ti gbuani ngi hu i Yesu manɛnɛilɔ yɛ, “Mua bie mu li.” Kɛɛ Yesu i ngi yangamɛilɔ yɛ,
42008039	“Yama bi yeetaahu, bi na hugɛ Ngewɔ i pienga bi wɛ.” Taamɔi i liilɔ, i tei gala a hugɛ gbɔɔ Yesu pienga ngi wɛ.
42008040	Kia Yesu i yamani Popɛi yeekaka wekei ma nungaa ti ngi guluilɔ gaka hu ajifa ngi mawulola gbɔungɔ yɛla ti la.
42008041	Kɛ taamɔ yila ngi la a Jailɔs i fonga na; hɛɛ wɛlei na i yɛ yeetei na hu yeemahumɔ yɛla a ngie. I gulailɔ Yesu gɔwɔbu i ngi manɛnɛ yɛ i foo ngi yeepɛlɛbu,
42008042	ajifa ngi nyahalo yakpei, ngi gungɔ a foo puu mahu fele, i loni te i haa. Kia Yesu i yɛ lima, fahii yɛlɔ a ngi gbɔnda kakɛi gbi ma.
42008043	Nyapo yila yɛlɔ ti lia ŋama heegbɛi i foo puu mahu fele gbɔyɔnga ngi ma; i ngi yeya-hani gbi majianga halebla ma kɛɛ numu gbi ii yɛ guni a ngi bawola.
42008044	I wailɔ fahii hu a Yesu wooma wee, i ja a ngi lomɛi yeengoliyɛi, kɛ ŋamɛi hu i lewenga ngama.
42008045	Yesu i mɔlilɔ yɛ, “Ye lɔ i jani a nge?” Numui gbi ti mawalilɔ, kɛ Pita i ndenga yɛ, “Kaamɔ, fahii bi galangɔe, ta liigba bi ma.”
42008046	Kɛɛ Yesu i ndeilɔ yɛ, “Numu i jailɔ a nge, ajifa ngi kɔɛilɔ ji kpaya i gbuani nya hu.”
42008047	Nyapoi i kɔɛilɔ kɛ ngi lɔwuyii gbii na, faale i wailɔ, ngi ma a gbɛli, i gula Yesu gɔwɔbu. I hugɛilɔ a Yesu numui gbi yama gbɛva lɔ i jaani a ngie tawao yɛ i bawoilɔ ngama.
42008048	Kɛ Yesu i ndenga ngi ma yɛ, “Nya loi, bi lalɛi a Ngewɔ i bi bawonga. Li ndiilɛli hu.”
42008049	Yesu i loni njɛpɛi ji lemaa kɛ tutu i gbuanga hɛɛ wɛlei mahumɔi yeepɛlɛbu i nde ngi ma yɛ, “Bi nyahaloi i hanga, ba gbɔma Kaamɔi liihɛlɛ gbama.”
42008050	Kɛɛ Yesu i humɛniilɔ kɛ i ndenga Jailɔs ma yɛ, “Baa luwa; la lekee a Ngewɔ, bi loi a bawolɔ.”
42008051	Kia i foni pɛlei la, ii lumani numu gbi aa to ngi ma pɛlei bu kɛlee Pita kɛɛ Jemisi kɛɛ Jɔn kɛɛ ndoi ngi kɛkɛ tia ngi nje.
42008052	Numui gbi ti yɛlɔ a wɔɔ ta gula ndɔma ndoi va. Yesu ndeilɔ yɛ, “Waa wɔɔ; ndoi ji hangɔ ii le njii mia lekee i pienga!”
42008053	Ti gbi ti ngi gbafailɔ, ajifa ti yɛ kɔɔlɔ kɛ ndopoi hangɔe.
42008054	Kɛɛ Yesu i ngi lokoi houilɔ, i toli wie ngeleya yɛ, “Nya loi, hiye!”
42008055	Ndopoi lɛɛvui i yamɛilɔ ngi hu kɛ i hiyenga ngama, kɛ Yesu i ndenga yɛ ti yeendopoi gɔ a mɛhɛɛ i mɛ.
42008056	Ngi lebleisia ti wuhu i wuilɔ kɛɛ Yesu i ti lahiilɔ kpaukpaungɔ yɛ na i wienga ta hugɛ a numu gbi.
42009001	Yesu i ngi gaalopo puu mahu feleisia lolilɔ hinda yila, i kpaya ve ti wɛ ngafa nyamuisia gbuava nungaa hu kɛɛ heegbɛisia bawova.
42009002	Kɛ i ti longa yɛ ti li ti Ngowili Yekpei le kɔloongɔ Ngewɔ Mahayɛi ma, ti heegbɛisia bawo.
42009003	I ndeilɔ ti ma yɛ, “Waa li a hani gbi jiɛi ji hu: tikpɔ ɔɔ kpafa ɔɔ mɛhɛɛ ɔɔ navoo ɔɔ ndoma mɔnu bɛɛ.
42009004	Hinda gbi lekee ta loko hei na wu bu, a lo yeepɛlei na bu i lohu haaŋ wu gbua na;
42009005	mia tii loko hei lɔ na wu bu a gbua yeetei na hu wu fufulei na gbukpulɛ a yɛ wu gɔwɔma kɛva a tie kɛ ndahii mia a na ti gama.”
42009006	Kaalopoisia ti liilɔ, ti jia fulei kpelɛ hu, ta Ngowili Yekpei le, ta nungaa bawo tatei gbi hu.
42009007	Kia Galili yeemahɛi, Hɛlɔd, i hindei kpɛlɛɛ malɔwɔi mɛnini Yesu i yɛ pie, ngi wuhu i wuilɔ hulewengɔ ajifa nungaa lɛɛnga ti yɛlɔ a nde tɛɛ Jɔn, Nguamɔi mia i vulunga i hiyenga hee hu.
42009008	Pekeisia ti yɛlɔ a nde tɛɛ Ilaija mia i gbuanga; pekeisia gbɔma ti yɛlɔ a nde tɛɛ Ngewɔ lutui woveisia wɔɔ yeengila mia i vulunga i hiyenga hee hu.
42009009	Hɛlɔd i ndeilɔ yɛ, “Ngi pieilɔ ti Jɔn wui lewenga; kɛɛ ye lɔ a taamɔi ji ngi ji kpɛlɛɛ mɛnima kɔloongɔ ngi ma?” I yɛlɔ a lapi Yesu lɔva.
42009010	Yesu gaalopoisia ti yamɛilɔ, ti gona ngi ma a na gbi ti pieni. I ti wumbuilɔ tia tieni lekee ti li ta yilahu ta toli a Bɛtsaida.
42009011	Kia fahii ji humɛnini, ti toilɔ ngi ma. I gahu gbuɛilɔ ti ma, i yɛpɛ ti gama kɔloongɔ Ngewɔ Mahayɛi ma, i nasia bawo ti gbewengɔ mbawo va.
42009012	Kia foloi i yɛ tɔtoma a gulala, ngi gaalopo puu mahu feleisia ti wɛilɔ ngi gama tɛɛ, “Pie nungei jisia ti vaya aako ti li mbei gbla vulɛisia hu ti mɛhɛɛ gɔli kɛɛ njiima, ajifa ndɔgbɔ lamba ma lɔ a mbei.”
42009013	Kɛɛ Yesu i ndeilɔ ti ma yɛ, “Wua vulii a ti gɔ a mɛhɛɛ.” Kɛ ti ndenga tɛɛ, “Na lekee i mu yeya ta mia a bledii gbuha lɔɔlu kɛɛ nyɛɛ fele. Bi longɔe mu li mu mɛhɛɛ yeya fahii ji gbi va?”
42009014	Ajifa hingei nasia ti yɛ na ti gungɔ yɛla a tauji lɔɔlu. Kɛ Yesu i ndenga ngi gaalopoisia ma yɛ, “A pie nungeisia ti hei tiwa ma, numu nuu fele gbɔyɔngɔ mahu puu tiwa gbi hu.”
42009015	Kaalopoisia ti pieilɔ nungaa kpɛlɛɛ ti hei.
42009016	Kɛ Yesu i bledii gbuha lɔɔli wumbunga kɛɛ nyɛɛ felei, i ngelema gbe, i siɛgbua Ngewɔ ma fa, i ngaingai, i fe kaalopoisia wɛ kɔlɛkɔlɛva nungaa ma.
42009017	Numu gbi ti mɛhɛɛi na mɛilɔ ti goo i ve, kaalopoisia ti yeemɔnii lɛma kungɔ a samba puu mahu fele.
42009018	Folo yila, kia Yesu yakpe i yɛ Ngewɔ vɛlima, ngi gaalopoisia ti wailɔ ngi gama. Kɛ i ti mɔlinga yɛ, “Nungaa tɛɛ ye lɔ a nge?”
42009019	Ti kpɛmboilɔ tɛɛ, “Nungaa lɛɛnga lɔ ndema tɛɛ Jɔn Nguamɔi lɔ a bie. Pekeisia tɛɛ Ilaija, pekeisia gbɔma tɛɛ Ngewɔ lutui woveisia wɔɔ yeengila mia i vulunga, i hiyenga hee hu.”
42009020	Kɛ i ti mɔlinga yɛ, “Ɔɔ wua? Wɛɛ ye lɔ a nge?” Pita i kpɛmboilɔ yɛ, “Ngewɔ Maha Heingɔi lɔ a bie.”
42009021	Kɛ Yesu i ti lahinga kpɔtukpɔtu yɛ ta ji hugɛ a numu gbi.
42009022	I gbɔma ndeilɔ ti ma yɛ, “Kpalɛ wa a lalɔ huɛɛŋ numui na ma Nuuvu Hindoloi a ngie, tawao kpakoleisia kɛɛ Saagbuabla Waawaisia kɛɛ Sawei Yeekaamɔisia ta gbelelɔ ngi ma. Ta ngi waalɔ, kɛɛ lɔwɔi yeesawei ma Ngewɔ a ngi vululɔ i hiye hee hu.”
42009023	Kɛ i ndenga ti kpɛlɛɛ ma yɛ, “Numu gbi lekee i longaa i to nya ma, mahoungɔ i lema ta yekpe ma, i ngi krɔsii wumbu kpema gbi, i wa mu li.
42009024	Gbamaile numu gbi lekee ngi longɔ a ngi lɛɛvui, a baalɔ la; kɛɛ numui gbi lekee baani a ngi lɛɛvui nya va, a mabawolɔ.
42009025	Gbamaile gbɛ nafa lɔ sie numu a majɔɔ ina bɛɛ i dunyei gbi lɔ majɔni kɛɛ i ta yekpe jukulu?
42009026	Ajifa numui na a wufe nya hinda ma kɛɛ nya layiesia, ta lɔ numui na Nuuvu Hindoloi le a wufe ngi hinda ma kpemɛi na a wa a ngi wɔlɔyei kɛɛ Ngewɔ gbaya wai tia ngi malikeisia.
42009027	Kɛɛ gbɛɛ ngi hugɛ a wue kɛ nungaa lɛɛnga lɔ looni mbei tɛɛ haa kɛlee ti Ngewɔ Mahayɛi lɔ.”
42009028	Njii wayakpa lɛnga njɛpɛi jisia lengɔi wooma, Yesu i Pita wumbuilɔ kɛɛ Jɔn kɛɛ Jemisi tia tieni ti lɛ ngiye yila hu Ngewɔ vɛliva.
42009029	Kia i yɛ Ngewɔ vɛlima, kɛ i maluvenga, ngi malomɛi a voo numu yama ɛɛ lo ma.
42009030	Ngama kɛ hindo fele ti yɛnga ngi gbla tia tieni ta yɛpɛ. Mojisi tia Ilaija yɛla,
42009031	ti wani aijɛnɛ yeenɔlɔi i ti ma, ta yɛpɛ tia Yesu-ni kɔloongɔ hee na ma i wama piema Jelusalɛm.
42009032	Njii wa i leweilɔ a Pita tia ngi mbaangɛisia kɛɛ kia ti wuni ti Yesu nɔlɔi lɔilɔ kɛɛ hindo felei nasia tia tieni ti yɛ looni.
42009033	Kia yeehingeisia tia Yesu-ni ti luahu i yɛ gɔlɛma, Pita ndeilɔ Yesu ma yɛ, “Kaamɔ, nyandengɔ wa le mu mbei! Ma bafa sawa lolɔ, yeengila i bi va, yeengila i Mojisi va, yeena i Ilaija va.” (ii yɛ kɔɔ vulii gbɛ mia i yɛ nde)
42009034	Kia lɛ i yɛ yɛpɛma, lugbu wa i heilɔ, i ti magboli, kɛ ti luwanga.
42009035	Kɛ ngoo i gbuanga yeelugbui hu yɛ, “Nya liima Hindoloi na ngi mbumbunga ta lɔ; a wolo ngi ma!”
42009036	Kia njɛpɛ woi ji huleweni, Yesu yakpe lɔ i yɛ na. Kaalopoisia ti lagbɔilɔ yeehindei ji gbi ma, tii hugɛni a numu gbi gbɔɔ ti hulɔni.
42009037	Kia ngele wekei i woni, Yesu tia ngi gaalopo saweisia ti ngiyei yeilɔ kɛ faha wa ti ya ngi gama.
42009038	Taamɔ yila i yele gulailɔ fahii hu yɛ, “Kaamɔ! Bi lemungɔe, nya loi gbe nya hindolo yakpei!
42009039	Ngafa nyamu mia a ngi gula watii gbi, a pie a yelei gula, a gula ndɔmɛi a yɛ tijɔtijɔ, kɔkɔɛi a gbua ngi la; ta ngi gulama watii gbi tawao ɛɛ ngi gɔ gbi a lahawulo bɛɛ.
42009040	Ngi bi gaalopoisia manɛnɛilɔ ngɛɛ ti yeengafa nyamui gbua ngi hu, kɛɛ tii guni.”
42009041	Yesu i kpɛmboilɔ yɛ, “Wua wu nungei jisia wuii lani gbi a Ngewɔ tawao wu kpulanga wienga kpa! Nga yee lɛmbi wu lia? Nga yee lɛmbi nya lii houma wu va?” Kɛ i ndenga taamɔi ma yɛ, “Wa a bi loi mbei.”
42009042	Ndopoi i loni wamaa kɛ ngafa nyamui i ngi gulanga ndɔmɛi, a yɛ tijɔtijɔ. Yesu i gbandɛilɔ ngafa nyamui la, i ndopoi bawo, i ngi yama ngi kɛkɛ ma.
42009043	Numui gbi ti wuhu i wuilɔ Ngewɔ gbaya wai magɛyii ji va. Hindei kpɛlɛɛ Yesu i yɛ pie i loni nungaa gbi wuhu wuma Yesu i ndeni ngi gaalopoisia ma yɛ,
42009044	“Wa lema ji ma ngi hugɛma a wue, numui na Nuuvu Hindoloi le, ti ngi vemaa nuuvunga ti gbayei wɛ.”
42009045	Kɛɛ kaalopoisia tii ji yeetomɛi gɔni. Ndɔwungɔ yɛla ti ma aako ta gu a yeembui gɔla tawao ti luwangɔ yɛla a ngi mɔlila a yeenjɛpɛi.
42009046	Yesu gaalopoisia ti yɛlɔ a ndabla wie kɔlooni numui na ma numu wai le ti lia.
42009047	Yesu i yɛ kɔɔlɔ gbɔɔ ti gilima la, famia i ndopo wulo yila wumbuilɔ, i ngi lo gbla,
42009048	i nde ti ma yɛ, “Numu gbi lekee a loko hei ndoi ji bu nya biyei hu, a loko hei nya lɔ bu kɛɛ nya lomɔi bɛɛ. Gbamaile numui na yeekuloi le wu kpɛlɛɛ ma, ta lɔ yeembawai le.”
42009049	Jɔn i yɛpɛilɔ yɛ, “Kaamɔ, mu taamɔ yila lɔilɔ a ngafa nyamuisia gbua nungaa hu bi biyei hu, kɛɛ mu ndeilɔ ngi ma muɛɛ i gbe ajifa mua tieni ii le mua yɛ toma bi wooma.”
42009050	Yesu i ndeilɔ Jɔn ma kɛɛ kaalopo wekeisia ma yɛ, “Wa ngi mabali ajifa numu gbi lekee ii gɔma a wue i wu va lɔ.”
42009051	Kia Yesu li-gbelei aijɛnɛ i laalani kpla, i ngi lii huyiliilɔ liva Jelusalɛm.
42009052	I tutunga loilɔ ngi gulɔ gbatɛva Samelia vula yila hu;
42009053	kɛɛ yeefulei hubleisia tii lumani aa foo na ajifa i yɛ lailɔ ke kɛ i lima Jelusalɛm lɔ.
42009054	Kia ngi gaalopoisia, Jemisi kɛɛ Jɔn, ti ji hulɔni kɛ ti ndenga tɛɛ, “Ndemɔi, bi longɔe mu ngɔmbui loli i gbua aijɛnɛ i ti gbi jukulu?”
42009055	Yesu i gbandɛilɔ ti la.
42009056	Kɛ tia ngi gaalopoisia ti lewenga ti li fuula weka hu.
42009057	Kia ti yɛ lima pelei hu, taamɔ yila ndeilɔ Yesu ma yɛ, “Ngi tomaa bi wooma hinda gbi lekee ba li na.”
42009058	Yesu ndeilɔ ngi ma yɛ, “Ndoweisia lɔ nyamgbeisia yeya tawao teisia lɔ ŋɔningɛisia yeya, kɛɛ Nuuvu Hindoloi ta hinda gbi ii ngi yeya lava na i lɛɛvu.”
42009059	Yesu ndeilɔ taamɔ wekei ma yɛ, “To nya wooma.” Kɛɛ yeetaamɔi na i ndeilɔ yɛ, “Kaamɔ, gbɛɛ ngi yama ngi nya kɛkɛ gbɔwu pɛiŋ.”
42009060	Yesu i poteilɔ yɛ, “Hablaa ti ti nda womɛisia gbɔwu. Bia li bi Ngewɔ Mahayɛi hinda hugɛ.”
42009061	Taamɔ wekei i ndeilɔ Yesu ma yɛ, “Nga tolɔ bi wooma Kaamɔ, kɛɛ gbɛɛ ngi li ngi vɛli nya bondeisia ma.”
42009062	Yesu ndeilɔ ngi ma yɛ, “Numu gbii tɔtoni a mbei wula, i jɔsɔ ngi wooma gbela ma, ii gbekpeni Ngewɔ Mahayɛi hu va.”
42010001	Ji wooma Ndemɔi i loko loilɔ numu sawa gbɔyɔngɔ mahu puu mahu fele ma, i ti lo a fele-fele yɛ ti li ngi gulɔ tei gbi hu kɛɛ mia lekee gbi i wama foma na.
42010002	I ndeilɔ ti ma yɛ, “Mba-bei huwɔlɔngɔe kɛɛ mba lewebleisia ti ya sɛkɛ. A kpalamɔi manɛnɛ aako i ngengeblaa yoyo ti ngi bei lewe, ti mbeelɛ.
42010003	A li! Nya wu loma kia numu a mbala leengaa wili kɔlinga lia.
42010004	Waa li a navoo ɔɔ kpafa ɔɔ kɔɔwa; waa lo fama wieva numu gbi ma pelei ma.
42010005	Wu wuangaa pɛlɛ gbi bu, a nde pɛiŋ wɛ, ‘Ndiilɛli i yɛ pɛlei ji bu.’
42010006	Ina pɛlɛmɔi i yɛni a numu lɔ ngi longɔ a ndiilɛli, kɛ wu vamɛi yeendilɛlii i yɛ ngi ma; ina na ii le, wu vamɛi yeendilɛlii i lo wu yeya.
42010007	A lo yeepɛlei na yakpe bu, wa mɛhɛɛ na mɛ kɛɛ kpɔle-hani na ta fe wu wɛ, ajifa mahoungɔ ngengemɔi i ngi pawɛi majɔɔ. Waa lewe-tewenga, wa gbua pɛlei yee ji bu wa li na bu.
42010008	Wu wuanga taa gbi hu, ti loko hei na wu bu, a na mɛ ta hei wu gɔwɔbu,
42010009	a heegbɛbla bawo yeetei na hu, wu nde yeetaablɛisia ma wɛɛ, ‘Ngewɔ Mahayɛi i lalanga wu gbla.’
42010010	Kɛɛ watii gbi lekee wu wuangaa taa hu, tii loko heillɔ wu bu, a gbua na wu nde wɛɛ,
42010011	‘Wu lɛi ji yeefufulei ji i mu gɔwɔma, mua kpukpulɛma aako i yɛ a seli wu lɛɛva. Kɛɛ i yɛ wu nɛmahu kɛ Ngewɔ Mahayɛi i lukpenga wu gbla!’
42010012	Gbɛɛ ngi tɔnyɛi hugɛ a wue, kpɛmbo-volei ma kuna, Ngewɔ a manulɔ Sɔdɔmblaa ma i lewe yeetei na ma!
42010013	“A nyamu kpa wu va, Kolasibleisia! A nyamu kpa wua bɛɛ va Bɛtsaidablɛisia! Ajifa ina kabande yengei kpɛlɛɛ i wieni wu hu i wieilɔ Taya kɛɛ Saidɔn, wɔɔ kpɔlɔ yeenungeisia ti yɛ heilɔ vuu, ti bɛki yili ti nduvui jia, kɛva kɛ ti wounvenga ti jumbuisia ma!
42010014	Ngewɔ a manulɔ Taya ma kɛɛ Saidɔn kpɛmbo-volei ma kuna i lewe wu ma.
42010015	Kapaniɔm bia! Bi longɔ yɛla bi bia yekpe lɛ aijɛnɛ? Ba gulalɔ bi yei jahama!”
42010016	Yesu i ndeilɔ ngi gaalopoisia ma yɛ, “Numu gbi lekee a wolo wu ma, i wooloni nya lɔ ma; numu gbi lekee a gbele wu ma, i gbeleni nya lɔ ma; tawao numu gbi lekee a gbele nya ma, i gbeleni nya lomɔi lɔ ma.”
42010017	Topoomabla numu sawa gbɔyɔngɔ mahu puu mahu feleisia ti yamɛilɔ a kohunɛ wa ti gona tɛɛ, “Kaamɔ, ngafa nyamuisia vulii bɛɛ ti yɛlɔ a golo mu wɛ ji mu yɛ njia gbi le ti ma bi biyei hu!”
42010018	Yesu i ndeilɔ ti ma yɛ, “Ngi Seitana lɔilɔ i gbua aijɛnɛ i gula kia ngelei a yɛ miamia!
42010019	A wolo! Ngi kpaya venga wu wɛ aako wu gu a nyimila kalingaa ma kɛɛ kekemanga kɛɛ Seitana gbayei gbi, hinda ɛɛ wu wie.
42010020	Na hu gbi waa goohunɛɛ ajifa ngafa nyamuisia ti golongɔ wu wɛ, a goohunɛɛ ajifa wu biyeisia ti nyɛingɔ aijɛnɛ.”
42010021	A watii yakpei na, Ngewɔ Yafei goohunɛɛi i Yesu laveilɔ kɛ i ndenga yɛ, “Kɛkɛ, aijɛnɛ kɛɛ dunya yeemahɛi, ngi siɛgbua bi ma ajifa bi hindei jisia lɔwunga nɛmahuleweblɛisia ma kɛɛ kaableisia bi hugɛnga a ndolangaa. Tɔnya le, Kɛkɛ, hii i nɛni bi wɛ pieva.
42010022	“Nya Kɛkɛ i hani gbi venga nya wɛ. Numu gbi ii Hindoloi gɔɔ kɛlee Kɛkɛi tawao numu gbi ii Kɛkɛi gɔɔ kɛlee Hindoloi kɛɛ nasia a nɛɛ Hindoloi wɛ ngi hinda hugɛva a tie.”
42010023	Kia Yesu tia ngi gaalopoisia ti ma i geleni, i woteilɔ ti gama i nde ti ma yɛ, “Wu hɛjangɔ wa le hindei nasia hulɔvaa wu hulɔma.
42010024	Ngi hugɛ a wue, Ngewɔ lutui gboto kɛɛ maha waawaa gboto ti longɔ yɛla ti na hulɔ wu hulɔma kɛɛ tii guni tawao ti longɔ yɛla ti na mɛni wu humɛnima kɛɛ tii mɛnini.”
42010025	Sawei Yeekaamɔ yila i wɛilɔ Yesu gama ngi longɔ i ngi hou kpulanga yɛpɛ leva. I Yesu mɔlilɔ yɛ, “Kaamɔ, gbɔɔ mahoungɔ ngi pie aako ngi kunafɔ lɛɛvui majɔɔ?”
42010026	Yesu i kpɛmboilɔ yɛ, “Gbɔɔ Ngewɔ Gɔlɛi i ndeni? Yeembui a gbɔɔ bia bi wɛ?”
42010027	Taamɔi i kpɛmboilɔ yɛ, “Lo a Ndemɔi bi Yewɔɛi a bi lii gbi kɛɛ bi yafei gbi kɛɛ bi gahui gbi kɛɛ bi nɛmahui gbi, bi lo a bi heinyɔui kia bi longɔ a bia yekpe.”
42010028	Yesu i poteilɔ yɛ, “Bi gbɛmboi wɔnangɔe, bi ji wienga ba kunafɔ lɛɛvui majɔlɔ.”
42010029	Kɛɛ Sawei Yeekaamɔi longɔ yɛla i kɛ kɛ pɔɔnamɔ lɔ a ngie, faale i Yesu mɔlilɔ yɛ, “Ye lɔ nya heinyɔui le?”
42010030	Yesu kpɛmboilɔ yɛ, “Taamɔ yila i gbuɛilɔ wɔɔ Jelusalɛm a li Jɛliko, kɛ humablaa ti gbundɛnga ngi ma, ti ngi magbua, ti ngi lewe-ndewe, ti ngi lo a lɛɛvu a ngilangila.
42010031	I wieilɔ na kɛ Saa Gbuamɔ yila i ya a yeepelei na; kɛɛ kia i taamɔi lɔni, i ngi magbukpuilɔ i li ngiɛ.
42010032	Hii Livaimɔ yila bɛɛ i pieni ji i foni na. I liilɔ i taamɔi gbe, i ngi magbukpuu, i li ngiɛ.
42010033	Kɛɛ Sameliamɔ yila, ji i yɛ jiama a pelei na, i gomɛilɔ taamɔi ji ma, tawao kia i ngi lɔni, ngi mamamau i ngi lɔilɔ hulewengɔ.
42010034	Kɛ i ya ngi gama, i haleisia wu ngi gbalɛmɛisia, i na yilingili, i ngi lɛ ngi joi mahu, i li a ngie hota-wɛlei bu, a ngi mahugbe na.
42010035	Kia ngele i woni, i kani gbaa gɔpɔ fele gbuɛilɔ i fe hotakɛi wɛ yɛ, ‘Taamɔi ji mahugbe; kpemɛi nga yama a mbei wee, na gbi ba majia ngi va ji wooma, nga ngama lɔ bi ma.’ ”
42010036	Yesu i ngi yɛpɛi yakpuɛilɔ yɛ, “Bi nɛmahu numu sawei jisia yeegbɔɔ taamɔi na humabla ti gbundɛni ngi ma ngi heinyɔu le?”
42010037	Sawei Yeekaamɔi i kpɛmboilɔ ye; “Yeena i ngi mamamau lɔni.” Kɛ Yesu I ndenga ngi ma yɛ, “Li bi nyɔkɔ wie.”
42010038	Kia Yesu tia ngi gaalopoisia ti yɛli ma, i wuailɔ fuula yila hu kɛ nyapo yila ngi la a Mata, i ya a ngie ngi yeepɛlɛbu.
42010039	Mata ndewenyahaloi i yɛlɔ na ngi la a Meri. Meri i liilɔ i hei Ndemɔi gɔwɔbu a wolo kaai na ma i yɛ kɛ.
42010040	Kɛɛ Mata lii gbuangɔ yɛla ngi goohu ngengei gbotoyii va i yɛ ngi ma pieva, faale i wɛilɔ i nde yɛ, “Ndemɔi, ii gbeweni bi ma ji nya ndewei i gbenga ngengei kpɛlɛɛ ma nya yakpe yeya? Nde ngi ma i wa i gbɔ nya ma!”
42010041	Ndemɔi i poteilɔ i nde ngi ma yɛ, “Mata, Mata! Bi lii gbuangɔe bi goohu hani gboto va,
42010042	kɛɛ hani yakpe lɔ mahoungɔ bi gbewe fa. Meri i yeehani lɔ wumbunga tawao ɛɛ gbua ngi yeya.”
42011001	Folo yila ma, Yesu yɛlɔ a hɛɛ hinda yila. Kia i kpɔyɔni, kɛ ngi gaalopoisia yeengila ndia ngi ma yɛ, “Ndemɔi, mu gaa kɔ mu kɔɔ gbɔ ma nde ji ma yɛ hɛma, kia Jɔn i yɛ a ngi nda gaalopoisia ti gaa.”
42011002	Kɛ Yesu ndia ti ma yɛ, “Wu ya hɛma, wa jilɔ le: ‘Mu Kɛkɛ: Bagɔɔma i yɛ bi biyei ma; Bi mahayɛi i wa.
42011003	Mu gɔ a folo gbi a mu wuma mɛhɛɛ.
42011004	Bi manu mu ma mu jumbuisia va, kia ma manu nasia ma ta hinda nyamuisia wie a mue. Kɛɛ baa pie ta li a mue mia ta mu gɔlɛ na.’ ”
42011005	Kɛ Yesu ndia ngi gaalopoisia ma yɛ, “Yelɔ i wu lia a li ngi ma ndiamɔ gama a kpindi liɛi kɔ i nde ngi ma yɛ, ‘Ndiamɔ, nya ja a bledii gbuha sawa.
42011006	Gbamaile, nya ndiamɔ yila a hiye jiahu i waa sange nya yepɛla, kɛɛ mɛhɛɛ gbi na ngi va!’
42011007	Kɛ ina na bi ndiamɔi i poteilɔ kohu yɛ, ‘Ba nya vawɔi! Pɛɛ gbɔwungɔi naa, tawao nya lenga lɔ lani njiihu. Ngɛ ya gu a hiyela kɔ ngi haka gbi ve bi wɛ.’
42011008	Gbɔɔ bi gilingɔ la a pie? Ngi nde bi ma kɛ ina bɛɛ ii guni aa hiye kɔ i bledii ve bi wɛ ajifa bi ndiamɔ mia a ngie, kɛɛ a hiyelɔ kɔɔ hakei na gbi bi longɔ la i fe bi wɛ ajifa bi nɔɔnga ngi ma, bɛɛ wufe a ngi mɔli la.”
42011009	“Faale, ngi nde wu ma, A fɛli wie, wa majɔlɔ; a kɔkɔli, wa tɔlɔ; a pɛlei laalewe, a lawolɔ wu wɛ.
42011010	Gbamaile numu gbi lekee a fɛli wie, a majɔlɔ; numui na a kɔkɔli, a tɔlɔ; pɛlei a lawolɔ numui na wɛ a ndalewe.
42011011	Kɛkɛi yeegbɛ lɔ i wu lia a kali ve ngi loi wɛ ji a nyɛɛ vɛli ngi ma?
42011012	Ɔɔ a kekema ve ngi wɛ ji a tɛɛyalu vɛli?
42011013	Ina kia bɛɛ wu hinda nyamungɔ wu hani yekpengaa gɔɔlɔ feva wu leengeisia wɛ, wu Kɛkɛ na i aijɛnɛ ngi bɛɛngɔ wa le tewengɔ wu ma a Ngewɔ Yafei vela nasia wɛ ta ngi vɛli!”
42011014	Na wooma Yesu i yɛlɔ ngafa nyamu mumungɔ gbuama taamɔ yila hu; tawao kia ngafa nyamui i gbuani, taamɔi i tɔtoilɔ a yɛpɛla kɛ fahii gbi ti wuhu i wunga.
42011015	Kɛɛ ti lɛɛnga ti ndeilɔ tɛɛ, “Ngafa nyamuisia ti mahɛi, Biɛlsibu, tamia a kpayei na ve ngi wɛ ngafa nyamuisia gbuava nungaa hu.”
42011016	Pekeisia ti longɔ yɛla ti Yesu gaande, faale ti ndeilɔ ngi ma tɛɛ i kabande hinda wie kɛva kɛ Ngewɔ lɔ ngi wooma.
42011017	Kɛɛ Yesu i kilii na gɔɛilɔ ti ye pie, faale i ndeilɔ ti ma yɛ, “Ndɔlɔ gbi i blani, yeehubleisia ta gɔ a ti nyɔunyɔ, yeendɔlɛi a lombolɔ, tawao mbonda yila hubleisia ti gɔ a ti nyɔunyɔ, ta gulalɔ.
42011018	Faale Seitana mahayɛi luahu i gɔlɛngaa, yeehubleisia ta gɔ a ti nyɔunyɔ, a yee gu a gbekpela? Wua ndema wɛɛ nga ngafa nyamuisia gbualɔ ajifa Biɛlsibu a kpaya ve nya wɛ pieva.
42011019	Ina hii nga ti gbua nungaa hu, wu nungeisia ta yee ti gbua? Wu gbɔugbɔu nungeisia ta selilɔ kɛ wu wɔlanga!
42011020	Sawo, Ngewɔ gbayei lɔ nga ngafa nyamuisia gbua la nungaa hu, tawao ji kɛilɔ kɛ Ngewɔ Mahayɛi i wilanga a walaa wu gama.
42011021	“Watii na kpayamɔi a yɛ ngi wɛlei mahugbema, ndapi-hani gbi i ngi yeya, ngi jɔhanisia ti mabawongɔ a yɛla.
42011022	Kɛɛ ngi maleema i gbundɛnga ngi ma, i ngi yili, a ndapi hani nasia houlɔ kpayamɔi lii i yɛ looni ma, i pɛlei bu gapu.
42011023	“Numui na gbi ii nya va, i gɔmalɔ a nge; numu gbi ii gbɔma nya ma tɛvaa ma, i fayama.
42011024	“Ngafa nyamui i gbuanga numui hu, a jɛsialɔ ndɔlɔ hubengɔi hu, a hinda gɔkɔli heiva na. Ii na lɔilɔ, a ndelɔ ta yekpe ma yɛ, ‘Nga yamalɔ nya wɛlei bu.’
42011025	Faale a yamalɔ, i yeepɛlei male na yilangɔ fo, na gbatɛngɔ panda.
42011026	A gbualɔ i li i wa a ngafa wɔfla wekanga, ti nyamungɔ tewengɔ ta vulii ma, tia tieni ti hei na. Na wiengaa, yeenumui na yɛyii a yɛ nyamuni i lewe tɔtomɛi ma.”
42011027	Kia Yesu i kpɔyɔni a ji lela, nyapo yila i yɛpɛilɔ ngeleya fahii lia i nde ngi ma yɛ, “Nyahɛi na i bi leni, i bi nyini, ngi lubangɔe!”
42011028	Kɛɛ Yesu ndeilɔ yɛ, “Tɔnya le, kɛɛ nasia ta Ngewɔ yiɛi mɛni, ti golo mbu, ti lubɛi i leweni na ma.”
42011029	Kia fahii i yɛ gbotoma, i tɔtoilɔ a ndela yɛ, “Hablɛi jisia ti nyamungɔ wa le; ti wɔɔma kabande hinda lɔ va kɛɛ tɛɛ majɔɔ kɛlee kabande hindei na i Jona wieni.
42011030	Kia lɔɔ wɔɔ Ngewɔ lutui Jona i yɛni a tɔmaseli Ninivɛblɛisia gama, hii lɔɔ Nuuvu Hindoloi a yɛ a tɔmaseli hablɛisia gama.
42011031	Kpɛmbo-volei ma kuna, Siiba yeenyaha-mahɛi a hiyelɔ i hablɛisia lɛɛ ajifa i gbuɛilɔ ngi lɔlei hu i jia huguhangɔ wolova nɛmahulewe gaai na ma Mahɛi Sɔlɔmɔn i yɛ kɛ; gbɛɛ ngi hugɛ a wue, numu lɔ mbei tewengɔ Sɔlɔmɔn ma.
42011032	Kpɛmbo-volei ma kuna, Ninivɛblɛisia ta hiyelɔ ti wu lɛɛ ajifa ti wounveilɔ ti jumbuisia ma ji Jona i Ngewɔ yiɛi leni ti ma, tawao gbɛɛ ngi hugɛ a wue, numu lɔ mbei tewengɔ Jona ma!
42011033	“Numu gbi ɛɛ lambo lo nga aa ndɔwu ɔɔ i ngua kaloi bu; a tɛ haaka yalɛngɔ lɔ ya aako nungaa ti ya wuama pɛlei bu ti tɔ.
42011034	Wu yamɛisia ti wiengɔe kia lamboi na wu gbuhɛi va. Hinda ii yɛlɔ bi yamɛi ma bi gbuhɛi gbi lavengɔ a yɛla a foofo; kɛɛ bi yamɛi ii yɛlɔ gbekpeni, bi gbuhɛi gbi a yɛ kpindi hu lɔ.
42011035	Faale a wu mahugbe aako fofoi na i wu hu aa yɛ a kpindi.
42011036	Ina fofoi gungɔe bi gbuhɛi hu gbi, yeehinda gbi ii kpindi hu, hu gbi a voolɔ kia lambo-voi yeejɛŋɛɛ-jɛŋɛɛi a foofo ve bi wɛ.”
42011037	Kia Yesu i kpɔyɔni a yɛpɛla, Farisiimɔ yila i ngi lolilɔ mɛhɛɛ ma, kɛ i ya yeepɛlei bu i hei mɛhɛɛ gɔɔbu.
42011038	I gualɛilɔ Farisiimɔi ma tɔva kɛ Yesu ii muani pɛiŋ aa ya mɛhɛɛ mɛ.
42011039	Faale Ndemɔi i ndeilɔ ngi ma yɛ, “A tɔnya wu Farisiisia wa wu bolei womɛi lɔ wua kɛɛ pletii kɛɛ wu goohui lavengɔ a kava-navoo gbuala nungaa yeya kɛɛ hinda nyamu.
42011040	Wu kpowablei jisia! Ngewɔ na i pomɛi gbatɛni ii kohui bɛɛ gbatɛni?
42011041	Kɛɛ na i wu boleisia hu kɛɛ pletiisia, a fe fɛɛliblɛisia wɛ, kɛ hani kpɛlɛɛ i yɛnga sɛwɛsɛwɛ wu va kia sawei longɔ la.
42011042	“I nyamuni kpa wu Farisiisia va! Ajifa wa hakpa galɛ yakpe gbualɔ hakpa gaa lia wu fe Ngewɔ wɛ kɛɛ wuii gbeweni pɔɔna hinda wiela va kɛɛ lola a Ngewɔ. Mahoungɔ yɛla wu jisia wie kɛɛ wa gbe yeepekeisia ma.
42011043	“I nyamuni kpa wu Farisiisia va! Ajifa wu longɔ a heimi yeekpekpeisia hɛɛ wɛleisia bu, kɛɛ ji nungaa ta wombi gbakpa vava wu ma fahii hu.
42011044	I nyamuni kpa wu va! Ajifa wu gbuangɔ a kamba lɔwungɔngaa lɔ, nungaa ta jia ma tɛɛ kɔɔ.”
42011045	Sawei Yeekaamɔisia yilayee i ndeilɔ ngi ma yɛ, “Kaamɔ, bi na lengaa kɛ bia mu bɛlɛ nyanima!”
42011046	Yesu i kpɛmboilɔ yɛ, “I nyamuni kpa wu Sawei Yeekaamɔisia bɛɛ va! Ajifa hakei nasia numu ɛɛ gu mbu, tamia wa tɛ nungaa wumba, kɛɛ wua vulii wɛɛ wu lokoyowo yila bɛɛ wɛlɛ ma gbɔva ti ma liva la.
42011047	I nyamuni kpa wu va! Ajifa wa kamba nyandenyandeisia gbatɛ Ngewɔ lutuisia va; Ngewɔ lutui nasia vulii wu maadani ti ti wani.
42011048	Wua vulii wu lumanga ma kɛ na wu maadani ti pieni wua tieni le; ajifa tia lɔ ti Ngewɔ lutuisia waani, wua wu ti gambɛisia gbatɛ.
42011049	Sabui ji va lɔ Ngewɔ nɛmahulewei i ndeni yɛ, ‘Nga nya lutuisia yoyolɔ ti gama kɛɛ toblaa; kɛɛ ta ti lɛɛnga waalɔ, ti pekeisia yakpɛ a nyamu.’
42011050	Faale kpalɛ a lalɔ hablɛisia ma Ngewɔ lutuisia va ti ti wanga i hiye dunyei gbatɛ-gbelei ma,
42011051	i hiye Ebɛl walei ma i to Sakaraya ma, na ti paani saagbuamɛi luahu a Ngewɔ Wɛlei yeekayemamɛi. A tɔnya ngi nde wu ma, kpalɛ a lalɔ hablɛisia ma Ngewɔ lutuisia gbi va.
42011052	“I nyamuni kpa Sawei Yeekaamɔisia va! Ajifa wu gbanga nɛmahulewe wɛlei yeejiiwii mahu; wua vulii wɛɛ wua na tawao wɛɛ luma nasia ti lapima wuavaa na taa wua na!”
42011053	Kia Yesu i gbuani yeehindei na, Sawei Yeekaamɔisia tia Farisiisia ti tɔtoilɔ a ngi magbuala wa, ta ngi mɔlimɔli a hinda gboto,
42011054	ti longɔ ti ngi huyili aako i njia yakangɔ le ti ngi hou fa.
42012001	Kia numu tauji gboto ti yandɔni, ta nyiminyimi ti nyɔunyɔ ma, Yesu i tɔtoilɔ a ndela ngi gaalopoisia ma yɛ, “A wu mahugbe Farisiisia ti yiisti yeya, na yɛni a baaya hindei.
42012002	Hinda gbi lekee mawɛɛngɔ, mahu a wumbulɔ, tawao ndɔwuma-hinda gbi a gbualɔ foofo ya.
42012003	Faale hɔɔ, na gbi lekee bi ndenga kpindi hu, ta mɛnilɔ a folo leeŋ, tawao na bi ndenga ndondo hu pɛlɛ gbɔwungɔi bu, ta ndalɔ a hee kpawama.
42012004	“Ngi hugɛ a wue, nya ndiamɔisia, waa luwa nasia ma ta nduwui waa kɛɛ na wooma tɛɛ gu a hinda nyamu weka gbi wiela a wue.
42012005	Nga kɛlɔ a wue ye lɔ nduwamamɔle; a luwa Ngewɔ ma, na i numu wangaa, kpaya i ngi wɛ piliva jahama; a tɔnya, ngi nde wu ma, ta lɔ kungɔ wu luwa ngi ma!
42012006	“Tɛɛ sokele lɔɔlu yeya a sɛnti fele. Na hu gbi Ngewɔ ɛɛ lema yeengila bɛɛ ma.
42012007	Wu wundiei vulii gbi gbawangɔe. Faale waa luwa; wu jɔngɔi i leweni poloŋ sokele gboto ma.
42012008	“Tawao ngi nde wu ma, numu gbi lekee a luma nya hinda ma nuuvungaa yama, ta lɔ numui na bɛɛ Nuuvu Hindoloi le a luma ngi hinda ma Ngewɔ Malikeisia yama;
42012009	kɛɛ numui na a mawali nya hinda ma nuuvungaa yama, Nuuvu Hindoloi a mawalilɔ ngi hinda ma Ngewɔ malikeisia yama.
42012010	“Numu gbi lekee a njia nyamu le Nuuvu Hindoloi ma, a manuma jɔlɔ; kɛɛ numui na a njia nyamu le Ngewɔ Yafei ma, ɛɛ manuma jɔɔ.
42012011	“Ti wangaa a wue hɛɛ wɛleisia yeekulɔblɛisia gulɔ kɛɛ mahangaa kɛɛ mahubleisia, wu lii aa hɛlɛ wa yee wu magao ɔɔ gbɔɔ wa nde;
42012012	ajifa Ngewɔ Yafei a wu gaalɔ ngamɛi na a na mahoungɔ wu nde.”
42012013	Taamɔ yila i yɛ fahii na hu i ndeilɔ Yesu ma yɛ, “Kaamɔ, nde nya ndewei ma, poohani wɔɔ mu kɛkɛ i ndoni a mue, i nya ndɛi ve.”
42012014	Yesu i ngi mɔlilɔ yɛ, “Ndakpei, ye lɔ i kpaya venga nya wɛ kiti leweva wu veenjɔ luahu?”
42012015	Yesu i liilɔ gulɔma a ngi yɛpɛi i nde ti gbi ma yɛ, “Wu valangɔ i yɛla tawao a wu mahugbe hani-mani yeelasii gbi yeya; ajifa numu jɔhani ii le aa yɛ ngi lɛɛvui yeetɔnyangɔi gbatɛma, numu i gbatɛ bɛɛ a pele-o-pele.”
42012016	Kɛ i dɔmii yila gbuanga ti wɛ yɛ, “Tuhani i wuɛilɔ hulewengɔ wa taamɔ yila yeya;
42012017	Kɛ i ndenga nɛmahu yɛ, ‘Nga gbɔɔ wie, jifa tuhani wuma gbii na?’
42012018	Kɛ i ndenga yɛ, ‘Ngi ji lɔ wiema: ngi nya gbuwuisia wolomaa ngi yeembambangaa lo; ngi nya luhani gbi lamagbatɛ na kɛɛ nya gbatei gbi.
42012019	Nga ndelɔ na nya yekpe ma ngɛɛ, nafamui! Kpatɛ gboto lamagbatɛngɔe nya va foo gboto va; lɛɛvu na, bi mɛhɛɛ mɛ, bi kpɔle wie, bi goohu i nɛɛ.’
42012020	Kɛɛ Ngewɔ ndeilɔ ngi ma yɛ, ‘Kpowamɔi! Kpindi ji ba baalɔ a bi lɛɛvui: tawao hani ji gbi bi ndama gbatɛnga bia yekpe va, ye lɔ na ngi woo i yɛma la?’
42012021	“Hii a wie a nasia ta kpatɛi lɛma tia yekpe va kɛɛ ti gbatɛngɔ ii le Ngewɔ yama.”
42012022	Na wooma Yesu ndeilɔ ngi gaalopoisia ma yɛ, “Faale ngi nde wu ma, wu lii aa hɛlɛ mɛhɛɛ na va wa gbewe fa wu lɛɛvui yɛva na ɔɔ kulei na wa gbewe fa wu gbuhɛi va.
42012023	Ba i ndɛvui ma i lewe mɛhɛɛ ma tawao ba i numu gbuhɛi ma i lewe kulei ma.
42012024	A gili lɛɛ a gɔmɛisia; tɛɛ tuhani hii, tɛɛ tewe, tawao kpuwungaa tii ti yeya; na hu gbi Ngewɔ a ti gɔ! Ba i wu ma i lewe poloŋ ŋɔingɛisia ma!
42012025	Numu lɔ wu lia a gu i ngi lɛɛvui mato kulo bɛɛ jifa ngi lɛɛvui hinda a ngi liihɛlɛ?
42012026	Ina wɛɛ gu a hinda wulo bondei na wiela, gbɛe hinda wekeisia ta wu liihɛlɛ?
42012027	A gili lɛɛ kia dinɛisia ta loola; tɛɛ yenge tawao tɛɛ fande liimba. Kɛɛ ngi hugɛ a wue, Mahɛi Sɔlɔmɔn vulii bɛ, ngi gbatɛngɔ a pele-o-pele, kula ii yɛ ngi ma aa nyande aa hiti flawai jisia yeengila hu.
42012028	Ngewɔ lɔ a kpitiisia mayili kpitii nasia ta yɛ na ha, sina kɛ ti ti mɔnga. Ɛɛ gbewe ngi ma wu mayiliva i lewe ti ma? Wu layii a Ngewɔ hugbɛɛni kpa!
42012029	“Faale wu lii aa hɛlɛ watii gbi kɔlooni na ma wa mɛ kɛɛ na wa kpɔle, (
42012030	ajifa dunyablei nasia tii Ngewɔ gɔɔ, ti lii hɛlɛngɔe watii gbi hani jisia kpɛlɛɛ va.) Wu Kɛkɛ i kɔɔlɔ kɛ wu gbewengɔe hanii jisia va.
42012031	Fisangɔ wu gbewe ngi mahayɛi va, a hani jisia bɛɛ velɔ wu wɛ. Kɛlee kɛlee i wie pɛiŋ!
42012032	“Waa luwa, nya mbala sɛkɛngɔisia, ajifa wu kɛkɛ goohunɛngɔ wu gɔ va a mahayɛi.
42012033	A wu yeya hanisia kpɛlɛɛ majia wu yeekani ve nyanibleisia wɛ. A kani bɛkisia gbatɛ wua yekpe va na ɛɛ nyani, wu kpateisia lamagbatɛ ngelegoohu, mia humamɔ ɛɛ lukpe na gblanga tawao gilinga tɛɛ wuaa na ta nyani.
42012034	Gbamaile mia bi gbatei a yɛ na, na lɔ bi lii bɛɛ a yɛ na.
42012035	“Wu magbatɛngɔ i yɛla na gbi lekee va i wama, wu wu magulɛisia yili kpauŋ hama kɛɛ wu lamboisia toongɔnga a voo.
42012036	A wie kia bɔilopoisia na ti ti lemɔi gulɔ gbema na gbuama nyaha gɔli gomɛi hu, aako i wangaa i pɛleila lewengaa, ta hiyelɔ kaakaa hu ti ndawo ngi gulɔ.
42012037	Kohunɛ a yɛ kpa bɔilopoi nasia ma ti lemɔi a ti male tii njii hu tawao ti magbatɛngɔ ngi yamangɔihu! Ngi nde wu ma kɛ a ta yekpe mayililɔ, i ti hei tebii ma, aako i ti magbee gbua.
42012038	Kohunɛ a yɛ kpa nasia ma a ti male ti magbatɛngɔ, i yɛ bɛɛ a kpindiliɛ lɔ i wani ɔɔ yeetewengɔ woma.
42012039	Tawao a ji la nɛmahu: Ina pɛlɛmɔi i watii gɔɔlɔ humamɔi a wua ma, ɛɛ lo heini humamɔi a wili ngi yeepɛlɛbu.
42012040	Tawao wua bɛɛ, wu magbatɛngɔ i yɛla, gbamaile Nuu Hindoloi a walɔ hawei na ma wu lii gbii ma.”
42012041	Pita ndeilɔ yɛ, “Ndemɔi, bi ndɔmii jisia gbuama mu valɔ ɔɔ numui kpɛlɛɛ va?”
42012042	Ndemɔi kpɛmboilɔ yɛ, “Yelɔ hɔɔ bɔilopo golongɔ nɛmahulewengɔi le, na ngi lemɔi i ngi loni bɔilopo wekeisia maahu ti mɛhɛɛ veva ti wɛ yeewatii ma.
42012043	“Bɔilopoi na lubangɔe ngi lemɔi a wa i male i piema hii!
42012044	A tɔnya, ngi hugɛ a wue, ndemɔi na a ngi yeyahani gbi loko wuaalɔ bɔilopoi na yeya.
42012045	“Kɛɛ ina bɔilopoi na ndeilɔ ta yekpe ma yɛ, ‘Nya lemɔi ii humbuma a wa’, i tɔtoo a ngi mbaa bɔilopoisia lewela, hinga kpɛlingɔ nyahangaa ma, a mɛhɛɛ mɛ, a ndɔ gboli ngi houva,
42012046	yeebɔilopoi ji ngi lemɔi a walɔ folo yila ma ngi lii gbi ii ngi wala ma kɛɛ hawa ma ii kɔɔ. Ngi lemɔi a ngi huletelɔ wɛwɛ i heima ve ngi wɛ tia wasubleisia.
42012047	“Bɔilopoi na kɔɔngɔ gbɔɔ ngi lemɔi liimɛi le, i gbahangaa a ta yekpe vuii magbatɛla na wieva ngi lemɔi longɔ la, tɔɔya waa a lalɔ ngi ma a ndewe gboto hulɔla;
42012048	kɛɛ bɔilopoi na ii na hugɔɔ ngi lemɔi liimɛi le i wilangaa a hinda wiela kungɔ tɔɔya i la ngi ma fa a ndewe wulo lɔ majɔɔ. Numu gbi lekee Ngewɔ a hani gboto ve ngi wɛ, a ngi mɔlilɔ yeemalema va.”
42012049	“Ngi wanga ngɔmbu lɔ yatɛma dunyei ma; kiaa vuii aa yɛ mɔmalɔ kiahuna!
42012050	Ngua lɔ wama nya maahu a tɔɔya hu we, tawao ndiinyani nya houngɔi kɛlee i gbɔyɔ ma.
42012051	Taa wu nɛmahu kɛ ngi wani a ndiilɛli lɔ dunyei hu? Sawo, ngii wani a ndiilɛli, ngi wani a nduahugɔlɛ lɔ.
42012052	I hiye kiahuna ma numu lɔɔlu ta yɛlɔ ndei hu, ti luahu i gɔlɛ, sawa ta gɔ a fele, fele ta gɔ a sawa.
42012053	Kɛkɛisia ta gɔlɔ a ti hingaleengeisia, hingaleengeisia ta gɔ a ti kɛkɛ-ni, njeisia ta gɔlɔ a ti nyahalengeisia, nyahalengeisia ta gɔ a ti njeni; njemɔisia ta gɔlɔ a ti loo-nyahangɛisia, ndo-nyahangɛisia ta gɔ a ti yemɔisia.”
42012054	Yesu i ndeilɔ nungeisia ma yɛ, “Wu njagbili lɔnga a lɛ ngelei ma foloi gula-welei hu, wa ndelɔ ngama wɛɛ ‘Njɛi i wuamaa’; tawao hii a wie.
42012055	Wu fɛfɛi yati gɔnga a gbua kpundɔhu, wa ndelɔ wɛɛ ‘Nduenduei i wamaa na’; tawao hii a wie.
42012056	Wu bayablɛisia! Wa ngelei ma gbelɔ kɛɛ dunyei, wu kɛ gbɔɔ i wama wiema, kɛɛ gbɛɛ hɔɔ wuii watii ji yeembui gɔɔ?
42012057	“Gbɛe wɛɛ luma wua na lɔ pɔɔnangɔ pieva?
42012058	Numu i bi mayia gɛngaa Kotii hu, lapi bi yeenjiɛi gbɔyɔ pɛiŋ wu ya foo Kotii hu. Bii na wieilɔ, a lilɔ a bie Jɔjii i bi ve polisisia wɛ ti bi wu kpindiwɛlei bu.
42012059	Ba lo na lɔ bi navoei na kpɛlɛɛ ve ta bi yangɔli la, yeesɛnti yila bɛɛ ɛɛ lo.”
42013001	A watii na nungaa lɛɛnga ti wailɔ Yesu gama ti Galiliblɛi nasia hinda hugɛ Paileti i yɛ ti waani.
42013002	Yesu i ndeilɔ ti ma yɛ, “Ji ti Galiliblɛi jisia wani hii ti yɛ saai gbuama Ngewɔ ma, wu gilingɔe la kɛ jumbubla nyamu mia a tie i lewe Galilibla wekeisia gbi ma?
42013003	Sawo, ii hii kulo bɛɛ! Ngi hugɛ a wue kɛ wuii wounveilɔ wu jumbuisia ma, wu gbi wa haalɔ kia ti pieni.
42013004	Ɔɔ numu puu mahu wayakpei nasia ti haani Sailoam ji ngeleya wɛlei i gulani ti ma? Wu gilingɔe la ji a kɛlɔ kɛ ti yɛ nyamuni nungaa wekei nasia gbi ma ti yɛ Jelusalɛm?
42013005	Sawo, ii hii kulo bɛɛ! Gbɛɛ ngi hugɛ a wue kɛ wuii wounveilɔ wu hinda nyamuisia ma, wu gbi wa haalɔ kia ti pieni.”
42013006	Kɛ Yesu i dɔmii ji gbuanga ti wɛ yɛ, “Ngulii na ta toli a figi i yɛlɔ taamɔ yila gbalei hu. I liilɔ yee ngulii ji bu aako i yeenguɛisia gbenda kɛɛ ii hani gbi maleni nga.
42013007	Faale i ndeilɔ ngi gbala yengemɔi ma yɛ, ‘Wote mbei, foo sawa lɔ na nga wa mbei aako ngi ngulii ji yeenguɛi majɔɔ kɛɛ ngɛɛ hani gbi male nga. Pɔ i gula! Gbɛva lɔ a ndɔlɔmei mabali?’
42013008	Kɛɛ, kpala yengemɔi ndeilɔ ngi ma yɛ, ‘Ndemɔi, gbe lɛɛ ma foo yila va gbɔma; nga mabɔlɔ, ngi tuhani mɛhɛɛ wu ma.
42013009	I wuangaa voonu, a nyandelɔ; kɛɛ, ii wailɔ, kɛ ba pielɔ ti pɔ.’ ”
42013010	Juubleisia ti lɛɛvu volo yila ma Yesu i yɛlɔ a nungaa gaa hɛɛ wɛlɛ yila bu.
42013011	Nyapo yila yɛlɔ na ngafa nyamu i ngi hu; tawao i ngi heegbɛngɔ foo puu mahu wayakpa va; ngi gotongɔ yɛla kolikoli, ɛɛ gu aa malambo kulobɛɛ.
42013012	Kia Yesu i ngi lɔni, i ngi lolilɔ yɛ, “Nyapoi, bi bawonga bi heegbɛi hu!”
42013013	I ngi lokoisia wɛleilɔ ngi ma kɛ i bawonga ngama, i Ngewɔ lato.
42013014	Hɛɛ wɛlei mahumɔi i liileweilɔ jifa Yesu i numui bawonga Ndɛvu Volei ma, faale i ndeilɔ nungaa ma yɛ “Folo wɛita lɔ na mahoungɔ mu yenge ma; faale a wa yee foloi nasia ma ti wu bawo, kɛɛ Ndɛvu Volei ma ii le!”
42013015	Ndemɔi i poteilɔ i nde ngi ma yɛ, “Wu bayablɛsia! Numu gbi lekee wu lia a ngi nikɛi ɔɔ ngi jakasi gbualɔ wɔlɛi hu i li la njɛi la, i njɛi ve ngi wɛ Ndɛvu Volei ma.
42013016	Kiahuna nyapoi ji gbe, Ebraham bɔɔsɔɛi a ngie, ji gbe, Seitana i ngi yilinga wɔɔ foo puu mahu wayakpa va; ma ii houni ngi vulova Ndɛvu Volei ma?”
42013017	Ngi gbɛmboi ji pieilɔ ngi juwuisia ti wufe, kɛɛ nungeisia gbi ti goohu i nɛɛlɔ kabande hindei nasia va i pieni.
42013018	Yesu i mɔlilɔ yɛ, “Ngewɔ Mahayɛi gbuangɔ a gbɔɔ? Nga huma gbɔɔ ma?
42013019	Ngi gbuayei gbe: piengɔe kia taamɔ yila i yɛ na, tuhani na yee kalɛi mumungɔ wa, i mbumbuni i hii ngi gbalei hu. Tuhani na valeilɔ, i lakpa, ŋɔningɛisia ta teisia lo ngi bekeisia ya.”
42013020	Yesu i gbɔma mɔlilɔ yɛ, “Nga Ngewɔ Mahayɛi huma gbɔɔ ma?
42013021	Ngi gbuayei gbe: piengɔe kia nyaha yila na, i yisti na a pie bledii a ve, i mbumbuni i pu flawaa busɛ yila hu, i lo hutima haaŋ yee flawai gbi i ve.”
42013022	Yesu jiɛilɔ fuleisia hu kɛɛ teisia hu a nungeisia gaa, a li a Jelusalɛm wee.
42013023	Numu yila i ngi mɔlilɔ yɛ, “Kaamɔ, kɛ nungaa sɛkɛngɔ mia ta bawo?” Yesu i kpɛmboilɔ yɛ,
42013024	“A lapi a wu sɛmbɛi gbi wuavaa a pɛlɛ lama gbɛɛngɔi wee; ajifa numu gboto ta lapilɔ vulii wuavaa kɛɛ tɛɛ gu.
42013025	Pɛlɛmɔi a hiyelɔ i pɛlei gbɔwu, tawao wu ya na looni ngitiya wu tɔtoo a pɛlei lalewela wɛ, ‘Ndemɔi, ndawo mu gulɔ,’ a ndelɔ wu ma yɛ, ‘Ngii mia gɔɔ wu hiyenga na!’
42013026	Kɛ wua bɛɛ wu kpɛmbonga wɛɛ, ‘Mua wueni mu yɛlɔ a mɛhɛɛ mɛ, ma kpɔle wie; bi nungaa gailɔ mu yee taahu!’
42013027	Kɛɛ a ndelɔ gbɔma yɛ, ‘Ngii wu hiyema gɔɔ. A hiye mbɛ, wu hinda nyamublɛisia gbi!’
42013028	Wa wɔlɔ kpa, wa wu yɔngɔliisia yamɛ ji wa Ebraham lɔ kɛɛ Aisaki kɛɛ Jekɔpi kɛɛ Ngewɔ lutuisia gbi ti Ngewɔ Mahayɛi hu; wua wu gbɛngɔ na!
42013029	Nungaa ta hiyelɔ foloi hiye welei hu kɛɛ foloi gula- welei hu kɛɛ maahu kɛɛ kpundɔhu, ti hei mɛhɛɛ-mɛ-gomɛi hu Ngewɔ mahayɛi hu.
42013030	A watii na, nasia kɛlɛmableisia a tie kiahuna ta yɛlɔ a haalableisia, tawao nasia haalableisia a tie kiahuna ta yɛlɔ a kɛlɛmableisia.”
42013031	A watii yakpei na, Farisiisia lɛɛnga ti wailɔ Yesu gama ti nde ngi ma tɛɛ, “Gbua mbei bi li hinda weka ajifa Hɛlɔd longɔ i bi waa.”
42013032	Yesu i poteilɔ i nde ti ma yɛ, “A li wu nde kavamɔ babaamɔ gbami na ma wɛɛ, ‘Nya ngafa nyamuisia gbuama nungaa hu, nga nungaa bawo, ha kɛɛ sina, tawao lɔwɔi yeesawei ma nga nya yengei gbɔyɔlɔ.’
42013033	Na hu gbi mahoungɔ ngi yɛ pelei hu haa, sina kɛɛ folo wekei ma; ajifa Ngewɔ lutui ɛɛ jukulu hinda weka gbi, kɛlee Jelusalɛm.
42013034	“Aa Jelusalɛm, Jelusalɛm! Bia ba Ngewɔ lutuisia waa, ba nasia hɔwɔhɔwɔ Ngewɔ a ti lo bi gama! Heima lolɛ ngi yɛ loni ngi bi nungeisia gbi gulu yakahu kia tɛhɛi a ngi leengeisia wua ngi gbakisia bu, kɛɛ bii lumani mbɛ!
42013035	Faale Ngewɔ i gbelenga wu Yewɔ Wɛlei ma. A la a ji ngi ndema, kɛ wuɛ ya nya lɔ; kɛlee watii na a hitima wa nde wɛɛ, ‘Ngewɔ i numui na luba i wama Ndemɔi biyei hu.’ ”
42014001	Ndɛvu Volo yila Yesu liilɔ mɛhɛɛ mɛma Farisiisia yeekulɔmɔ yila yeepɛlɛbu; tawao nungaa ti yɛlɔ a Yesu yabɛɛ wa.
42014002	Taamɔ yila, ngi lokoisia kɛɛ ngi gɔwɔisia vefengɔ, i wɛilɔ Yesu gama.
42014003	Yesu i yɛpɛilɔ Sawei Yeekaamɔisia gama kɛɛ Farisiisia yɛ, “Mu jawei a lumalɔ numu bawola ma Ndɛvu Volei ma ɔɔ ɛɛ luma?”
42014004	Kɛɛ njia gbi ii gbuani ti la. Yesu i taamɔi wumbuilɔ, i ngi bawo, i gbe ngi ma i li.
42014005	Na wooma i ti mɔlilɔ yɛ, “Ye lɔ wu lia ngi hindoloi ɔɔ ngi nika-hinɛi a wili njalowɛi hu Ndɛvu Volei ma ɛɛ kpua hu ngama?”
42014006	Tii guni a ji gbɛmbola.
42014007	Yesu i yɛpɛilɔ nasia gama ti ti lolini mɛhɛɛ ma, ji i tɔni ti lɛɛnga ta himɛi yeebamayeeisia huwɔyɔ, yɛ ti ma,
42014008	“Numu i wu lolingaa nyaha-gɔli-gomɛi hu, waa hei bama heima, tɛnga i numu lolinga ngi lewengɔ bi ma;
42014009	yeenumu wai na i wangaa, numui na i wu veenjɔ lolini a walɔ i nde bi ma yɛ ‘Heimi ji ve kenɛi ji wɛ,’ kɛ bi ya a ngufe bi hei heiwulii yeekulɔi ma.
42014010	Kia na aa wie, ti bi lolingalɔ, li bi hei heiwulii yeekulɔi ma, aako bi hotakɛi i wangaa, i gu a ndela bi ma yɛ, ‘Ndiamɔ, wa bi hei heiwulii yeekpekpei ji ma.’ Ji a walɔ biɛ a mbɛlɛhei numu wekei nasia gbi yaama ti ti lolini.
42014011	Gbamaile numu gbi lekee a ta yekpe lɛ, ngi ma a yeilɔ kɛɛ numu gbi lekee a ta yekpe mayei, a lɛlɔ.”
42014012	Yesu i ndeilɔ taamɔi na bɛɛ ma i ngi lolini yɛ, “Bi ya nungaa lolima mɛhɛɛ ma ɔɔ komɛ hu, baa bi ndiamɔisia loli ɔɔ bi ndewengɛisia ɔɔ bi bondeisia ɔɔ bi heinyɔu gbatɛngɔisia, jifa tia bɛɛ ta bi lolilɔ tawao na i wiengaa kɛ na gɛ bi pieni tamia ti hunyɔnga.
42014013	Kɛɛ bi komɛ gulanga, fɛɛliblɛisia loli kɛɛ kpɔɔkpɔblɛisia kɛɛ nɛmubleisia kɛɛ pumublɛisia;
42014014	ba luba majɔlɔ ajifa tɛɛ gu a hunyɔla bi ma. Ngewɔ a hunyɔlɔ bi ma foloi na ma numu yekpeisia ta hiye hee hu.”
42014015	Kia nungei nasia ti yɛ heini tebii ma ti yilayee i ji mɛnini, i ndeilɔ Yesu ma yɛ, “Nasia ti goohu i nɛni kpa ta hei mɛhɛɛ mɛma Ngewɔ mahayɛi hu!”
42014016	Yesu i ndeilɔ ngi ma yɛ, “Taamɔ yila i mɛhɛɛ-mɛ-gomɛ wa gulailɔ wɔɔ, i numu gboto loli na;
42014017	tawao ji komɛi yeelɔwɔi i hitini, i ngi bɔilopoi loilɔ ndeva nasia ma i ti lolini yɛ, ‘A wa, ajifa hindei kpɛlɛɛ hugbatɛngɔe na.’
42014018	Kɛɛ ti gbi, a ngooyila, ti tɔtoilɔ a kafai vela. Haalamɔi i ndeilɔ yɛ, ‘Ngi kpala yeyanga tawao mahoungɔ ngi li ngi tɔ; bi lemungɔe, nya kafai.’
42014019	Kɛ pekei i ndenga yɛ, ‘Ngi nika-hina puu yeyanga, nya lima ngi ti mabɛɛ; faale kɔnɛɛ, nya kafai.’
42014020	Kɛ yeepekei i ndenga yɛ, ‘Ngi nyaha majɔnga a nina, faale ngɛɛ gu nga wa.’
42014021	Bɔilopoi i yamɛilɔ i gona ngi lemɔi ma. Kɛ ndemɔi i liilewenga i nde bɔilopoi ma yɛ, ‘Li kaakaa pelei kpɛlɛɛ ma ta wai ji hu, bi wa a fɛɛliblɛisia kɛɛ kpɔkpɔblɛisia kɛɛ pumublɛisia kɛɛ nɛmubleisia.’
42014022	Hugutungɔi na kɛ bɔilopoi i ndenga yɛ, ‘Kaamɔ, na bi ndeni ngi pienga kɛɛ heimi lɔ lɛ na.’
42014023	Kɛ ndemɔi i ndenga bɔilopoi ma yɛ, ‘Gbua tei hu bi li pele waawaisia hu kɛɛ ndɔgbɔ weleisia, bi nɔɔ nungaa ma ti wa aako nya wɛlei la i ve.
42014024	Gbamaile, ngi hugɛ a bie, nasia ngi ti lolini yeengila bɛɛ ɛɛ nya mɛhɛɛ ji hitɛ nɛma!’ ”
42014025	Faha lapka wa yɛlɔ Yesu wooma; kɛ i wotenga i nde ti ma yɛ,
42014026	“Numu gbi i wangaa nya gama kɛɛ ii loni a nge aa lewe ngi nda kɛkɛi ma kɛɛ ngi nje kɛɛ ngi nyahɛi kɛɛ ngi leengeisia kɛɛ ngi ndeehingeisia kɛɛ ngi ndenyahalengeisia kɛɛ ngi lɛɛvui vulii bɛɛ, ɛɛ gu aa yɛ a nya Woomamɔ.
42014027	Numui na ɛɛ ngi nda krɔsii wumbu aa to nya ma ɛɛ gu aa yɛ a nya Woomamɔ.
42014028	Ina wu yilayee longɔ i pɛlɛ guha wa lo, a hei pɛiŋ i hugbɛkpɛ gbɛ jɔngɔ mia a gu la tawao ina navoo lɔ ngi yeya a gu a yeengengei gbɔyɔlaa.
42014029	Yeenavoo ii yɛlɔ ngi yeya, i pɛlei wu ndɔwu kɛɛ ɛɛ gu a kpɔyɔlaa, nasia gbi ta tɔ ta tɔtolɔ a ngi yɛlɛla
42014030	tɛɛ, ‘Taamɔi ji i tɔtoilɔ a pɛlɛ lola kɛɛ ii guni a kpɔyɔ.’
42014031	Ɔɔ mahɛi yeegbɔɔ a yɛ lima gɔma a maha wekei ɛɛ hei pɛiŋ a hugbɛkpɛ ina numu tauji puii na ti ngi yeya tia tieni ta gulɔ a lola maha wekei na gulɔ tia ngi numu tauji numu gbɔyɔngɔi.
42014032	Ina ɛɛ gu a gɔla, a tutungaa yoyolɔ mahɛi na gama watii lɛ ngi maguhangɔ aako ti hugbatɛ taa gɔ.”
42014033	Yesu i ngi yɛpɛi yakpuɛilɔ yɛ, “Hii lɔ i na, numu gbi ii wu lia aa gu a yɛlaa a nya Woomamɔ ina ii gbeleni ngi yeyahani gbi ma.
42014034	“Kpolei nyandengɔe, kɛɛ i ngi nɛi longaa hu, pele lɔ na pieva i gbɔma nɛɛ?
42014035	Ii gbekpeni pɔlɛi va ɔɔ tuhani mɛhɛɛ; nungaa ta pililɔ. Numu na ngoli i ngi ma njia mɛniva, i wolo ji ma!”
42015001	Folo yila, kia pawa wɔyɔblaa gboto kɛɛ jumbubleisia ti wani Yesu gama wolova ngi ma,
42015002	Farisiisia kɛɛ Sawei Yeekaamɔisia ti tɔtoilɔ a gbonyɛlaa tɛɛ, “Taamɔi ji a loko heilɔ jumbubleisia bu tia tieni ta mɛhɛɛ mɛ!”
42015003	Faale Yesu i salei ji lɔ heini ti ma yɛ,
42015004	“Ina mbala hɔndɔɔ yila lɔ wu yilayee yeya, yeengila i lohu, gbɔɔ a pie? A mbala numu naani gbɔyɔngɔ mahu puu mahu taalu wekei nasia lolɔ mɛlimɛi, i hitɛ yeena gɔkɔlima i lonihu haaŋ kɛlee i tɔ.
42015005	I tɔngaa, ngi goohu a nɛɛlɔ wa tawao a ndalɔ gbakima,
42015006	i yama la ngie kuwuhu. Na wooma a ngi ndiamɔisia lɛlɔma kɛɛ ngi heinyɔuisia i nde ti ma yɛ, ‘A mu kohunɛ wie ajifa nya balɛi na i lonihu, ngi tɔnga.’
42015007	Ngi hugɛ a wue kɛ hii lɔɔ kohunɛ wa a yɛ aijɛnɛ jumbumɔ yakpe va a wounve ngi jumbuisia ma i lewe pɔɔnablaa numu naani gbɔyɔngɔ mahu puu mahu taalu ma potema ii ti ma.
42015008	“Ɔɔ ina navoo gbuha puu lɔ nyapo yila yeya, yeengila i lohu, gbɔɔ a pie? A lamboi lolɔ nga, i ngi wɛlei bu yila, i navoei na gɔkɔli vulii a tɔmbɛyama wee haaŋ i tɔ.
42015009	I tɔngaa, a ngi ndiamɔisia lolilɔ kɛɛ ngi heinyɔuisia, i nde ti ma yɛ, ‘A mu goohunɛɛ wa ajifa ngi nya navoei na lɔnga i yɛ lonihu!’
42015010	Gbɛɛ ngi hugɛ a wue, hii lɔɔ Ngewɔ malikeisia ta kohunɛ wa wie jumbumɔ yakpe va a wounve ngi jumbuisia ma.”
42015011	Yesu i liilɔ gulɔma a ngi yɛpɛi yɛ, “Taamɔ yila yɛlɔ wɔɔ na hindolo fele ngi yeya.
42015012	Ndoi yeekuloi i ndeilɔ ngi kɛkɛ ma yɛ, ‘Kɛkɛ, bi yeyahani gbi gɔlɛ bi nya ndɛi ve kiahuna.’ Faale kenɛi i ngi yeyahanii gbi gɔlɛilɔ ngi leengaa feleisia ma.
42015013	Njii-lɔwɔ sɛkɛngɔ wooma, ndoi yeekuloi i hani na gbi majiɛilɔ i majɔni, i gbua ngi yeitahu a yeenavoei. I lini kɛnyɛ huguhangɔ wa hu lɔ, i ngi navoei gbi hunyani na a pele nyamu.
42015014	Hani gbi i yɛ ngi yeya i majiɛilɔ. Na wooma ndɔlɛ wa i gulailɔ yeendɔlei na hu gbi, tawao gbɛogbɛ ii yɛ ngi yeya.
42015015	Faale i liilɔ ngenge gɔkɔlima ndɔlɔ-lii yeengila gama, kɛ yeekenɛi i ngi yoyonga ngi gbalei hu ngi londɛngɛisia makɛva.
42015016	Ngi goohu aa nɛɛlɔ ta yekpe gooveva a mɛhɛɛ na ndondɛngɛisia ti yɛ mɛ, kɛɛ numu gbi ii ngi gɔni a hani mɛva.
42015017	Kɛlɛmɛi, kia i liiheini ta yekpe ma, i ndeilɔ yɛ, ‘Bɔilopo pawangɔisia ti gbotoni kpa nya kɛkɛ yeya, ta mɛhɛɛ mɛ ta gbaha ma, nya hama mbei a ndɔlɛ!
42015018	Nga hiyelɔ ngi li nya kɛkɛ gama ngi nde ngi ma ngɛɛ, “Kɛkɛ, ngi jumbu wienga a Ngewɔ kɛɛ bia;
42015019	ngii ya gbekpeni nya loliva a bi lo; nya hou kia bi bɔilopo pawangɔisia yeengila i na.” ’
42015020	Kɛ i hiyenga i wa ngi kɛkɛ gama. “Kɛɛ i loni kuhama lɔ kɛ ngi kɛkɛ i ngi lɔnga, i ngi mamamau lɔ, i li a piimɛ, i ngi gulu gakahu, i ngi laagɔmi.
42015021	Kɛ ndoi i ndenga ngi kɛkɛ ma yɛ, ‘Kɛkɛ, ngi jumbu wienga a Ngewɔ kɛɛ bia; ngii ya gbekpeni ti nya loli a bi lo.’
42015022	Kɛɛ ngi kɛkɛ i ndeilɔ bɔilopoisia ma yɛ, ‘A wa kaakaa a ndomɛi yeena kpekpengɔ kpɛlɛɛ ma wu pu ngi ma, wu liŋ wua ngi lokohu, wu kɔɔwɛi wua ngi gɔwɔhu;
42015023	wu wa a nika lɔgbɛi yeekpekpe, wu paa, mu mɛ mu kohunɛ wie;
42015024	ajifa nya loi ji i hanga wɔɔ, i vulunga gbɔma, i longahu wɔɔ, mu ngi lɔnga gbɔma.’ Kɛ ti tɔtonga a kohunɛ wiela.
42015025	“Kenɛi hindoloi yeesɛmbɛi i yɛ kpalei hu lɔ; kia i wani i lala ti wɛlei gbla, kɛ i ngaihanisia woo mɛninga kɛɛ ndoliwoi.
42015026	Kɛ i bɔilopoi yeengila lolinga i ngi mɔli a ndoli yeembui.
42015027	Kɛ bɔilopoi i ndenga ngi ma yɛ, ‘Bi ndewei mia i wanga, famia bi kɛkɛ i nika lɔgbɛi yeesɛmbɛ wulɔwulɔ wanga, jifa i fonga ngi ma hinda gbii ngi ma.’
42015028	Kɛɛ i liileweilɔ, i ganga a wualaa pɛlei bu. Ngi kɛkɛ i gbuɛilɔ i ngi manɛnɛ,
42015029	kɛɛ i ndeilɔ ngi kɛkɛ ma yɛ, ‘Tɔ lɛɛ, foo gbotoi ji kpɛlɛɛ ngi mɔnɛma bi wɛ, ngii ya bi layie yakpe bɛɛ gbuani hu; na hu gbi bii yaa nje-loo bɛɛ veni nya wɛ kɔɔ mua nya ndiamɔisia mu kohunɛ wie.
42015030	Kɛɛ ji lekee bi loi ji i wanga, na i bi yeyahani gbi nyaninga hitɛ-nyahangɛisia ma, bi nika lɔgbɛ yekpe wanga ngi va!’
42015031	Kɛ ngi kɛkɛ i ndenga ngi ma yɛ, ‘Nya loi, mua bie le fɔ, tawao na gbi nya woo le, bi woo mia.
42015032	Mahoungɔ yɛla mu kahugbua wie, mu goohu i nɛɛ, ajifa bi ndewei ji i hanga wɔɔ, i vulunga, i longahu wɔɔ, mu ngi lɔnga.’ ”
42016001	Yesu i gbɔma ndeilɔ ngi gaalopoisia ma yɛ, “Kpatɛmɔ yila i yɛlɔ wɔɔ na bɔilopo i ngi yeya, ngi yeyahani gbi loko i yeebɔilopoi yeya; kɛɛ ti hugɛilɔ a ngie kɛ bɔilopoi ji lɔ ngi navoei hunyanima.
42016002	Faale kenɛi i ngi lolilɔ i nde ngi ma yɛ, ‘Gbɔɔ a ji ngi mɛnima kɔlooni bi ma? Wa a kɔlɛi nasia ba nya navoo hindei gbi yayenge hu bi gona, ajifa bɛɛ ya yɛ a nya yeyahanisia gbi mahumɔ.’
42016003	Kɛ bɔilopoi i ndenga nɛmahu yɛ, ‘Gbɔɔ nga pie ji na nya lemɔi i nya gbuama tomɛi ji? Ngii gbayani ndɔma wujava, tawao nga wufelɔ a fɛlifɛli wiela.
42016004	Ngi kɔɔlɔ na gbɔɔ nga pie aako nungaa ti ya loko hei nya bu ji ta nya gbua tomɛi na.’
42016005	I ngi lemɔi gbablɛisia kpɛlɛɛ lolilɔ a ngilangila i yeehaalayei mɔli yɛ, ‘Gbɔɔ nya lemɔi gba le i bi ma?’
42016006	Kɛ i potenga yɛ, ‘ngulɔ pani hɔndɔɔ yila.’ Kɛ i ndenga ngi ma yɛ, ‘Bi gba-gɔlɛi wumbu, bi hei kaakaa, bi nyɛi ma bɛɛ ngulɔ pani numu fele gbɔyɔngɔ mahu puu.’
42016007	Na wooma i pekei mɔlilɔ yɛ, ‘Gbɛ jɔngɔ lɔ i bi ma?’ Kɛ i potenga yɛ, ‘Mba busɛ hɔndɔɔ yila.’ Kɛ i ndenga ngi ma yɛ, ‘Bi gba- gɔlɛi wumbu bi numu naani gbɔyɔngɔ nyɛi ma.’
42016008	Ndemɔi i bɔilopo gavangɔi ji latoilɔ ngi nɛmahulewei va; ajifa dunyei ji hubleisia ti gasongɔ wa le a ti hindeisia hugbatɛla i lewe fofoi hubleisia ma.
42016009	“Tawao ngi nde wu ma, a ndiamɔya gbatɛ wua yekpe wɛ a dunyei yeekpatɛi, aako i gbɔyɔngaa, ta loko heilɔ wu bu kunafɔ heimisia.
42016010	Numui na ngi lɔnyangɔ hinda wulo hu, ngi lɔnyangɔe hinda wa bɛɛ hu; numui na ii lɔnyani hinda wulo hu, ii lɔnyani hinda wa hu.
42016011	Ina wuii lɔnyani dunya gbatei yayengelɛi hu, ye lɔ a kpatɛi yeetɔnyangɔi loko wua wu yeya?
42016012	Tawao ina wuii lɔnyani hani na mahu numu weka woo le, ye lɔ a na ve wu wɛ i na wua vulii va?
42016013	“Bɔilopo yila ɛɛ yɛ a ndemɔ fele ti luwɔ; ajifa a lololɔ a yeengila i lo a yeepekei ɔɔ a vɛfɛlɔ yeengila ma i lɛɛ yeepekei hu. Wɛɛ gu wa yenge Ngewɔ wɛ kɛɛ kpatɛi.”
42016014	Kia Farisiisia ti ji kpɛlɛɛ mɛnini, ti ngi gbafailɔ ajifa ti longɔ yɛla wa a navoei.
42016015	Kɛɛ i ndeilɔ ti ma yɛ, “Wua mia wa wua yekpe wote a pɔɔnablaa nungaa yaama kɛɛ Ngewɔ i wu liisia hugɔɔlɔ. Gbamaile hani nasia nuuvu a ba gɔɔ ma wa, baa ii ma Ngewɔ yaama.
42016016	“Mojisi jawei kɛɛ Ngewɔ lutuisia ti gɔlɔ nyɛingɔisia ti gɛlɛni a Jɔn Nguamɔi lɔ; na wooma Ngowili Yekpei hu lɔ gɛma kɔloongɔ Ngewɔ Mahayɛi ma, tawao numui gbi lɔ lapima wuavaa na a kpaya.
42016017	Kɛɛ aijɛnɛ kɛɛ dunya ti gbɔyɔlaa i bɛwɛbɛwɛni i lewe sawei yeepɛpɛ bɛɛ hunyanila ma.
42016018	“Hindo gbi lekee a gbele ngi nyahɛi ma, i nyaha weka gɔli, i pue gbuanga; tawao hindoi na a nyahɛi na gɔli ti gbeelenga ma, i pue gbuanga.
42016019	“Kpatɛmɔ yila yɛlɔ wɔɔ na a ngi mayili a kula ba gbangɔ lekee folo gbi tawao i yɛ luva komɛ waawaa lɔ gulama.
42016020	Ti yɛlɔ a wa a fɛɛlimɔ yila, ngi la a Lasarɔs, ta ngi la yeekpatɛmɔi gatei la, ngelei gungɔ ngi luwuma gbi.
42016021	Mani a yɛlɔ wɔɔ nyanimɔi ji ma mɛhɛɛ gbukpui nasia mɛva ti yɛ a gbua kpatɛmɔi tebii ma ta gula kɛɛ ngilangɛisia vulii bɛɛ ti yɛlɔ a wa ta ngi gbalɛmɛisia yagɔmi.
42016022	Fɛɛlimɔi i hailɔ kɛ malikeisia ti ya a ngie Ebraham yakahu aijɛnɛ. Kpatɛmɔi bɛɛ i hailɔ kɛ ti ngi gbɔwunga.
42016023	I lini jahama lɔ, i wili kpalɛ wa hu. I ngi wui wumbuilɔ kɛ i Ebraham lɔnga kuhama pɔɔ, Lasarɔs i heini ngi gblanga.
42016024	Kɛ i tolii wienga ngeleya yɛ, ‘Kɛkɛ Ebraham! Manu nya ma bi Lasarɔs lo i ngi lokoyiwoi yeengumbɛi hitɛ njɛi hu i hitɛ nya nɛi ma ajifa nya liima vɔɔningɔ wa le ngɔmbui ji hu.’
42016025	Kɛɛ Ebraham ndeilɔ yɛ, ‘I hitɛ bi wɛ, nya loi, kɛ watii wɔɔ ndɛvu i bi hokpala, hani yekpei gbi i yeilɔ bi ma, Lasarɔs ta hinda nyamu lekee mia i yɛ ngi male. Kiahuna na ta kohunɛ hu, bia biaa ndiimavɔɔni hu.
42016026	I baa na ma, ndowa hubɔngɔ wa lɔ mua wueni luahu, aako nasia ta yɛ loni ti gbua mbei ti li wu gama, tɛɛ gu, tawao numu gbi ɛɛ gu a fola mu ma aa gbua mia wu na.’
42016027	Kɛ kpatɛmɔi i ndenga yɛ, ‘Kɔnɛɛ bɛɛ le, Kɛkɛ Ebraham, Lasarɔs lo hɔɔ nya kɛkɛ wɛlei bu.
42016028	Nya ndewehingɛisia lɔ na lɔɔlu. I li i ti lahii aako tia yelɔ bɛɛ ta wa mbei ndiimavɔɔni ji hu.’
42016029	Ebraham ndeilɔ yɛ, ‘Bi ndewehingeisia tia Mojisi ni le kɛɛ Ngewɔ lutuisia ti wilingɔhu ti lahiiva; mahoungɔ bi ndewengɛisia ti wolo ti layie ma.’
42016030	Kpatɛmɔi i poteilɔ yɛ, ‘Na ɛɛ gu, Kɛkɛ Ebraham! Kɛɛ numu i hiyengaa hee hu i li ti gama, ta wounvelɔ ti jumbuisia ma.’
42016031	Kɛɛ Ebraham ndeilɔ yɛ, ‘Tii woloilɔ Mojisi ma kɛɛ Ngewɔ lutuisia, tɛɛ wolo ina bɛɛ numu i hiyeilɔ hee hu.’ ”
42017001	Yesu ndeilɔ ngi gaalopoisia ma yɛ, “Hindei nasia ta pie nungaa ta jumbui wie, ta walɔ huɛɛŋ, kɛɛ i nyamuni kpa numui na va a pie ti wa!
42017002	Aa nyandelɔ ngi va ina ti yɛ ngai-gɔtu wa hɛlɛilɔ ngi boloma ti ngi wili gboyei hu kia aa pie jisia mumuisia yeengila bɛɛ aa jumbu wie.
42017003	Faale a wu wiehindei mahugbe! “Bi ndewehindoi i jumbu wiengaa, gbandɛ ngi la, tawao i wounvengaa yeejumbui ma, manu ngi ma.
42017004	I jumbu hinda wiengaa a bie heima wɔfla a folo yakpei, i wa bi gama heima wɔfla a nde yɛ, ‘Bi lemu le, ngɛɛ ya pie,’ ba manulɔ huɛɛŋ ngi ma.”
42017005	Ndemɔi gaalopoisia ti ndeilɔ ngi ma tɛɛ, “pie mu layii a Ngewɔ i lewe ji ma.”
42017006	Ndemɔi i poteilɔ yɛ, “Ina wu layii a Ngewɔ hitingɔe mɔstadi galɛi hu, wu yɛ ndelɔ ngulu wai ji ma wɛɛ, ‘Gule mbei bi bia yekpe hii gboyei hu!’ i golo wu wɛ.
42017007	“Kia nduwɔ lɔ wu yilayee yeya, a mbei wu ngi gbalei hu ɔɔ a ngi mbalangɛisia mahugbe, i hiyenga ngengemɛi i wa, yeendemɔi ba ndelɔ ngi ma bɛ ‘Wa kaakaa bi bi mɛhɛɛ mɛ?’
42017008	Sawo, bɛɛ pie! A ndelɔ hɔɔ ngi ma yɛ, ‘Kpɔkɔ-mɛhɛɛ hugbatɛ bi wa la mbɛ, bi bia yekpe mayili, bi lo nya gbla ngi mɛhɛɛ mɛ, ngi kpɔle wie; na wooma bia bɛɛ bi mɛhɛɛ mɛ.’
42017009	Ma ii houni siɛgbuava bɔilopoi ma ngi yengei wieva.
42017010	Hii lɔɔ wu na, wu na kpɛlɛɛ wiengaa ti ndeni wu ma pieva, a nde wɛɛ, ‘Bɔilopo gbama lɔ a mue; na mu yenge le pieva lekee mia mu pienga.’ ”
42017011	Ji yesu i yɛ lima Jelusalɛm, i leweni a Samelia tia Galili ti luahui wee lɔ.
42017012	Kia i yɛ wuama fuula yila hu kɛ kpɔukpɔublaa puu ti wanga ngi gama. Ti loni kuhama lɔ
42017013	ti yelei gula tɛɛ, “Yesu, Kaamɔ, mu mamamau lɔ.”
42017014	Kia i ti lɔni i ndeilɔ ti ma yɛ, “A li wu wua yekpe gɛ a saagbuablaa.” Ti loni lima kɛ ti bawonga, ti luwui i yɛ sɛwɛ.
42017015	Kia ti yilayee i tɔni kɛ i bawonga, i yamɛilɔ, a Ngewɔ lato ngeleya;
42017016	kɛ i gulanga ndɔmɛi fugbu Yesu gɔwɔbu, i siɛgbua ngi ma. Sameliamɔ yɛla a yeetaamɔi.
42017017	Yesu ndeilɔ yɛ, “Numu puu ii le ta bawo? Ɔɔ peka taluisia?
42017018	Gbɛe kɛnyɛmɔi ji yakpe i yamani siɛgbuava Ngewɔ ma?”
42017019	Kɛ Yesu i ndenga ngi ma yɛ, “Hiye bi li; bi lalei a Ngewɔ i bi bawonga.”
42017020	Farisiisia lɛɛnga ti Yesu mɔlilɔ migbe lɔ Ngewɔ Mahayɛi a wa. I kpɛmboilɔ yɛ, “Tɔmaseli ii gɛma numu aa kɔɔ ma kɛ Ngewɔ Mahayɛi lɔ wama;
42017021	tawao numu gbi ɛɛ nde aa yɛma ‘Ta gbe mbei’ ɔɔ ‘Ta gbe mia!’ ajifa Ngewɔ Mahayɛi lɔ wu lia.”
42017022	Kɛ i ndenga ngi gaalopoisia ma yɛ, “Watii a hitilɔ wu wɔlɔ Nuuvu Hindoloi voleisia yeengila lekee bɛɛ hulɔvaa, kɛɛ wɛɛ tɔ.
42017023	Tawao nungaa ta yɛlɔ na ta nde wu ma tɛɛ, ‘A mia gbe!’ ɔɔ ‘A mbei gbee!’ Waa hitɛ ti wooma kɔkɔliva.
42017024	Gbamaile kia ngelei a bahu gbua, i ngelei mawo a gbua kaka yila ma i to yeepekei ma, hii Nuuvu Hindoloi a yɛ na ngi wa-volei ma.
42017025	Kɛɛ kpalɛ gboto a lalɔ ngi ma pɛiŋ foloi ji yeenungeisia ti gbele ngi ma.
42017026	Kia i yɛ na wɔɔ Noa voleisia ma, hii a yɛ na Nuuvu Hindoloi wa-gbelei ma.
42017027	Numui gbi ti yɛlɔ a mɛhɛɛ mɛ, ta ndɔ gboli, ta nyaha gɔli, ta nyahangaa ve hini wɛ, i hiti sɔ foloi ma Noa i wuani ndɛndɛi hu, njavei i wa i ti gbi jukulu.
42017028	Hii lɔɔ wɔɔ i wieni Lɔt watii ma nungaa gbi ti yɛlɔ a mɛhɛɛ mɛ, ta ndɔ gboli, ta fele gɔ, ta kpalangaa la, ta pɛlɛngaa lo,
42017029	kɛɛ foloi na ma Lɔt i gbuani Sɔdɔm, ngɔmbu wa i yeilɔ a gbua aijɛnɛ i ti gbi jukulu.
42017030	Hii a wie foloi na ma Nuuvu Hindoloi a gbua nga.
42017031	“Yeefoloi na ma, numui na i pɛlei wumba, ngi jɔhanisia ti pɛlei bu, aa hitɛ ti wumbuva liva la; hii numui na bɛɛ i na a yɛ kpalɛi hu, aa yama tei hu.
42017032	A gili a Lɔt nyahɛi.
42017033	Numu gbi lekee a lapi ngi lɛɛvui mabawova, a baalɔ la, kɛɛ numu gbi a ngi lɛɛvui lohu, a mabawolɔ.
42017034	Ngi hugɛ a wue, yeekpindii na ma, numu fele ta yɛlɔ laani kpukɔ yakpei ma; ta yeegila wumbulɔ na, ti yeena lo.
42017035	Nyaha fele ta yɛlɔ mɛhɛɛ hiyama hinda yakpei; ta lilɔ a yeengila, ti yeena lo. [
42017036	Hindo fele ta yɛlɔ kpalɛi hu; malikeisia ta lilɔ a yeengila, ti na lo.]”
42017037	Ngi gaalopoisia ti ngi mɔlilɔ tɛɛ, “Mindo, Ndemɔi?” Kɛ i ndenga ti ma yɛ, “Miando pomɛi i na, na mia yibɛisia ta gbɔtɔ na.”
42018001	Yesu i dɔmii gbuailɔ ngi gaalopoisia wɛ ti gaava kɛ mahoungɔ ti yɛ a Ngewɔ vɛli watii gbi, ti gahu aa gbɔyɔ.
42018002	I ndeilɔ yɛ, “Kiti lemɔ yila i yɛlɔ wɔɔ taa yila hu, ɛɛ luwa Ngewɔ ma tawao ii ba gɔɔ numu gbi ma.
42018003	Ponyaha yila yɛlɔ yeetei na hu, a wa Tuuŋ yeekootii lemɔi ji gama a ngi manɛnɛ ngi lɔnyɛi veva ngi wɛ, yɛ, ‘Gbɔ nya ma nya yiamui yeya!’
42018004	Njia lemɔi i gangɛilɔ huguhangɔ a lalila ma kɛɛ poma i ndeilɔ nɛmahu yɛ, ‘Kia bɛɛ ngɛɛ luwa Ngewɔ ma tawao ngii ba gɔɔ numu gbi ma,
42018005	na hu gbi ndiihɛlɛ va ponyahɛi i fe ma nya wɛ, ngi temu vemaa ngi wɛ, ina na ii le a nya yɛlɔ kpɛngɛ ajifa ɛɛ gbe a walaa.’ ”
42018006	Ndemɔi liilɔ gulɔma a ngi yɛpɛi yɛ, “A wolo na ma Kotii lemɔ gavangɔi i ndeni.
42018007	Ngewɔ ɛɛ tɔnyɛi ve ngi numu wɔyɔngɔi nasia wɛ ta wɔɔ ngi ma a folo kɛɛ kpindi? A gbɛndɛlɔ a ti hɛɛwoi mɛnila?
42018008	Gbɛɛ ngi hugɛ a wue, a tɔnyɛi velɔ ti wɛ ngaama. Na hu gbi, watii na Nuuvu Hindoloi a wa, a nungaa maleilɔ dunya ti langɔ a Ngewɔ?”
42018009	Yesu i gbɔma dɔmii ji gbuɛilɔ nungei nasia va ti langɔ a tia yekpe ti wɔnalaa, ti lɛɛngɔ nungaa wekeisia hu.
42018010	I ndeilɔ yɛ, “Hindo fele ti liilɔ wɔɔ hɛɛma Ngewɔ Wɛlei bu, yeengila Farisiimɔ, yeepekei pawa wɔyɔmɔ.
42018011	Farisiimɔi i loilɔ gba i hɛɛ yɛ, ‘Ngewɔ, ngi siɛgbua bi ma ajifa ngɛɛ hani gbua numu yeya a kpaya, ngii gavani, ngɛɛ pue gbua kia nungaa wekeisia ta pie kakayee pawa wɔyɔmɔi na i looni mia.
42018012	Nga sui houlɔ heima fele hokii hu tawao na gbi nga majɔɔ nga kɔlɛlɔ na puu ngi kaka yila ve bi wɛ.’
42018013	Kɛɛ pawa wɔyɔmɔi, i looni kuhama pɔɔ, ii guni aa ngi wui vulii wumbu aa ngelema gbe; i ta yekpe guluilɔ yɛ, ‘Ngewɔ, manu nya ma, jumbumɔ lɔ a nge!’
42018014	Ngi hugɛ a wue, taamɔi ji i yamɛilɔ ngi yeepɛlɛbu ngi hinda nɛngɔ Ngewɔ wɛ, i lewe Farisiimɔi ma. Ajifa numui gbi lekee a ta yekpe lɛ ngi ma a yeilɔ kɛɛ numui na a ta yekpe mayei, ngi ma a lɛlɔ.”
42018015	Nungaa lɛɛnga ti wailɔ a ti loolangɛisia vulii bɛɛ ngi gama aako i ja a tie. Kia ngi gaalopoisia ti ji hulɔni, ti jɔlɛilɔ ti ma wava a ndolangeisia.
42018016	Kɛɛ Yesu i ndeengɛisia lolilɔ ngi gama i nde yɛ, “A pie ndeengɛisia ti wa nya gama, wa ti huhou ajifa jisia nyɔkɔ lɔ ti woo a Ngewɔ Mahayɛi.
42018017	Ji i lo wu nɛmahu! Numu gbi lekee ɛɛ Ngewɔ Mahayɛi gulu kia ndopo wulo na, ɛɛ wua na.”
42018018	Juubleisia ti gulɔmɔ yila i Yesu mɔlilɔ yɛ, “Kaamɔ Yekpei, gbɔɔ nga pie kɔɔ ngi kunafɔ lɛɛvui majɔɔ?”
42018019	Yesu ngi mɔlilɔ yɛ, “Gbɛe ba nya loli a kpekpemɔ? Numu gbi ii na aa gbekpe kɛlee Ngewɔ yakpe.
42018020	Bi saweisia gɔɔlɔ: ‘Baa pue gbua, baa numu waa, baa huma wie, baa baama wie numu gbi ma, bi kɛkɛ bɛlɛ hei kɛɛ bi nje.’ ”
42018021	Taamɔi i poteilɔ yɛ, “Ngi sawei ji kpɛlɛɛ hounga i hiye wɔɔ nya hiilopongɔi ma.”
42018022	Kia Yesu i ji mɛnini, i ndeilɔ taamɔi ma yɛ, “Hinda yila mia i longa bi ma pieva. Bi yeyahani kpɛlɛɛ majia, bi yeenavoei ve fɛɛliblɛisia wɛ, ba kpatɛ majɔlɔ aijɛnɛ; na wooma bi wa bi to nya wooma.”
42018023	Ji taamɔi i ji mɛnini, ngi lii i nyanilɔ hulewengɔ, ajifa ngi gbatɛngɔ wa yela.
42018024	Yesu i tɔilɔ kɛ taamɔi lii nyaningɔi, kɛ i ndenga yɛ, “I kpaukpauni kpa kpatɛbleisia va liva Ngewɔ Mahayɛi hu!
42018025	Kpatɛmɔi wualaa Ngewɔ Mahayɛi hu i kpaukpauni poloŋ nyɔmɛi wualaa ma mijii woohu.”
42018026	Nungei nasia ti mɛnini i ji leni ti mɔlilɔ tɛɛ, “Ye lɔ na hɔɔ a bawo?”
42018027	Yesu kpɛmboilɔ yɛ, “Na nuuvu ɛɛ gu aa pie, Ngewɔ a gulɔ ma.”
42018028	Kɛ Pita i ndenga yɛ, “Tɔ lɛɛ! Mu gbuanga mu yeekuwuhuisia tovaa bi ma.”
42018029	Yesu ndeilɔ ti ma yɛ, “Ngi hugɛ a wue a tɔnya kɛ numui na a ngi yeekuwuhu lo ɔɔ ngi nyahɛi ɔɔ ngi ndewehingeisia ɔɔ ngi lebleisia ɔɔ ngi leengeisia Ngewɔ Mahayɛi va
42018030	a yeemalema majɔlɔ dunyei ji hu, kulɔmɛi i kunafɔ lɛɛvui majɔɔ.”
42018031	Yesu i ngi gaalopo puu mahu feleisia lekee lolilɔ i nde ti ma yɛ, “A wolo! Mua lima Jelusalɛm, tawao hindei kpɛlɛɛ Ngewɔ lutuisia ti nyɛini kɔloongɔ Nuuvu Hindoloi ma nda a houlɔ.
42018032	Ta ngi velɔ nasia wɛ Juublaa yaa tie, yeenungei nasia ta ngi gbafalɔ, ti ngi yɛli, ti ndayɛi wu ngi ma.
42018033	Ta ngi lewelɔ, ti ngi waa kɛɛ lɔwɔi yeesawei ma a vululɔ i hiye.”
42018034	Kɛɛ ngi gaalopoisia tii hindei ji kpɛlɛɛ bugɔni kulo bɛɛ. Njɛpɛi jisia yeembui lɔwungɔ yɛla ti ma; tawao tii kɔɔni gbɔɔ Yesu i yɛpɛma kɔlooni ma.
42018035	Kia Yesu i yɛ lukpema Jɛliko gblanga, pumumɔ yila i yɛlɔ heini pelei gblanga, a fɛlii wie.
42018036	Kia i mɛnini fahii ta lewe kɛ i mɔlinga yɛ, “Gbɔɔ a ji wiema?”
42018037	Ti hugɛilɔ a ngie tɛɛ, “Yesu Nasalɛtimɔi mia i lewema.”
42018038	I yelei gulailɔ yɛ, “Yesu, Devidi Hindoloi! Nya mamamau lɔ!”
42018039	Nungei nasia ti yɛ kulɔ ti jɔlɛilɔ ngi ma tɛɛ i londo. Kɛɛ i yelei gulailɔ tewengɔ na ma yɛ, “Devidi Hindoloi! Nya mamamau lɔ!”
42018040	Yesu i loilɔ i nde yɛ ti wa a pumumɔi ngi gama. Kia i laalani Yesu gblanga, Yesu i ngi mɔlilɔ yɛ,
42018041	“Gbɔɔ bi longɔ ngi pie bi wɛ?” I kpɛmboilɔ yɛ, “Kaamɔ, nya longɔ ngi hinda lɔ gbɔma!”
42018042	Kɛ yesu i ndenga ngi ma yɛ, “Kulɔ lɔ! Bi lalei a Ngewɔ i bi bawonga.”
42018043	Ngamɛi na kɛ i gunga a hinda lɔla, i to Yesu wooma, a siɛgbua Ngewɔ ma. Kia fahii ti hulɔni, ti gbi ti Ngewɔ latoilɔ.
42019001	Yesu i wuailɔ Jɛliko tawao i yɛ lewemaa.
42019002	Taamɔ yilaa i yɛlɔ na, pawa wɔyɔblɛisia yeenumu wa a ngie, ngi la a Sakiɔs, ngi gbatɛngɔ.
42019003	I yɛ lapilɔ tɔvaa numui yeegbɛ nyɔkɔ mia a Yesu kɛɛ ii yɛ gu aa yama wɛlɛ ngi ma fahii va tawao ngi gutungɔ.
42019004	Faale i liilɔ kulɔ a piimɛ, i lɛ ngulu jɛmbɛ yila hu Yesu li-welei hu aako i ngi lɔ.
42019005	Kia Yesu i foni yeehindei na, i ngulii hu gbeilɔ kɛ i ndenga Sakiɔs ma yɛ, “Sakiɔs, hitɛ kaakaa ajifa bi hota lɔ haa a nge.”
42019006	Sakiɔs i hitɛilɔ kaakaa, i gahu gbua wa Yesu ma.
42019007	Numui kpɛlɛɛ ti hulɔni ti tɔtoilɔ a gbonyɛlaa tɛɛ, “Taamɔi ji lɔ lima yɛva a jumbumɔ hota.”
42019008	Sakiɔs i hiyeilɔ i lo, i nde Ndemɔi ma yɛ, “Ndemɔi, nga nya yeyahani gbi blalɔ ndia ngi kaka yila ve fɛɛliblɛisia wɛ tawao ina ngi hani gbi gbuanga wɔɔ numu gbi yeya a kava, nga nyɔkɔ yamalɔ ngi ma heima naani.”
42019009	Kɛ Yesu i ndenga ngi ma yɛ, “Foloi ji lɔ mbawoyei i wuanga pɛlei ji bu ajifa taamɔi ji bɛɛ i yɛni a Ebraham bɔɔsɔ lɔ.
42019010	Nuuvu Hindoloi i wani ndohubleisia lɔ gɔkɔliva i ti bawo.”
42019011	Kia lɛ nungeisia ti yɛ woloma ji ma, Yesu liilɔ gulɔma a ngi yɛpɛi i dɔmii yila gbua ti wɛ, jifa ngi fongɔ jɔngɔ yɛla Jelusalɛm, tawao nungaa ti giliilɔ la tɛɛ Ngewɔ Mahayɛi i gbuama nga na.
42019012	Faale i ndeilɔ yɛ, “Kena yila, tomamɔ wa a ngie, i yɛlɔ lima kɛnyɛ huguhangɔ hu aako i mahayɛi mɛ pɛiŋ i ya yama.
42019013	Pɛiŋ i ya pele hou, i ngi bɔilopo puisia lolilɔ i kanigbɔlui ve ti wɛ a ngilangila i nde ti ma yɛ, ‘A yɛ a ji wote nya wooma.’
42019014	Ngi lɔlɔhubleisia ti lolongɔ yɛla a ngie, faale ti tutungaa loilɔ, ti to ngi ma ndeva kɛnyɛi na hubleisia ma tɛɛ, ‘Muii loni a kenɛi ji yɛva a maha mu mahu.’
42019015	“Kenɛi i mahayɛi mɛilɔ kɛ i wanga. Ngama kɛ i ngi bɔilopoisia lolinga ngi gɔwɔbu aako i kɔɔ gbɔɔ ti sɔɔni.
42019016	Haalamɔi i wɛilɔ i nde yɛ, ‘Ndemɔi, ngi kanigbɔlu puu lɔ majɔnga na yilei hu bi feni mbɛ.’
42019017	Kenɛi ndeilɔ yɛ, ‘Bi hinda yekpe wa wienga; bɔilopo yekpe lɔ a bie! Kia bi lɔnyanga hinda wulo hu, nga bi lolɔ taa waawaa puu mahu.’
42019018	Bɔilopoi yeefelei i wɛilɔ i nde yɛ, ‘Ndemɔi, ngi kanigbɔlu lɔɔlu lɔ majɔnga na yilei hu bi feni mbɛ.’
42019019	I ndeilɔ yeebɔilopoi ji ma yɛ, ‘Ba yɛlɔ taa waawaa lɔɔlu mahu.’
42019020	Bɔilopo wekei i wɛilɔ yɛ, ‘Ndemɔi, bi ganigbɔlu yilei gbe; ngi ngiliilɔ kpaŋ yangisɛi ya ngi ndɔwu.
42019021	Ngi luwɛilɔ bi ma ajifa bi yagbalɛngɔ wa. Na bi woo ii le tamia ba mbumbu tawao na bii hini ta mia ba tewe.’
42019022	Kenɛi i ndeilɔ ngi ma yɛ, ‘Bia bi bɔilopo nyamui ji! Bi layiesia vulii lɔ ngi bi lɛɛma la! Bi yɛ kɔɔlɔ kɛ nya yagbalɛngɔ wa le, nga na wumbu nya woo ii le tawao nga na lewe ngii hini.
42019023	Gbɛe hɔɔ bii nya navoei wuni bankii ma? Ba na wie, nga majɔlɔ ndo laani ma nya yamangɔi ji hu.’
42019024	Kɛ i ndenga nasia ma ti yɛ looni na yɛ, ‘A kanigbɔlui gbua ngi yeya wu fe bɔilopoi na wɛ kani-gbɔlu puii i ngi yeya.’
42019025	Kɛɛ ti ndeilɔ ngi ma tɛɛ, ‘Ndemɔi, kanigbɔlu puu lɔ ngi yeya!’
42019026	I poteilɔ yɛ, ‘Ngi hugɛ a wue kɛ numu gbi hani i ngi yeya, mato a velɔ ngi wɛ; kɛɛ numui na hani gbi ii ngi yeya, na wuloi bɛɛ a yɛ ngi yeya ta kpualɔ ngi yeya.
42019027	Faale na, a wa a nya juwui nasia tia tii yɛ loni ngi yɛ a ti mahɛi wu ti waa nya yaama!’ ”
42019028	Yesu i ji lɔ leni kɛ i ya Jelusalɛm ti gulɔ.
42019029	Kia i lukpeni Bɛtfaji gblanga kɛɛ Bɛtani, Ɔlivi Yiyei gakahu, i ngi gaalopo fele loilɔ,
42019030	i vɛli ti ma yɛ, “A li fulei na hu i wu gulɔ; wu fonga na, wa jakasi lɔgbɛ lɔlɔ ngilingɔ tawao numu gbi ii ya heini wɔɔ mahu aa jia la. A fulo wu wa la mbei.
42019031	Numu gbi i wu mɔlinga gbɛe wu fuloma, a nde ngi ma wɛɛ, ‘Ndemɔi gbewengɔe fa.’ ”
42019032	Ti liilɔ tawao ti hindei gbi maleilɔ kia Yesu i ndeni la ti ma.
42019033	Kia ti yɛ jakasi lɔgbɛi vuloma, nasia ti woo yɛla ti ti mɔlilɔ tɛɛ, “Gbɛe wu fuloma?”
42019034	Ti kpɛmboilɔ tɛɛ, “Ndemɔi gbewengɔe fa.”
42019035	Ti liilɔ a jakasi lɔgbɛi Yesu gama. Kɛ ti ti bobanisia voombonga mahu, ti gbɔ Yesu ma i lɛ mahu.
42019036	Kia i yɛ jiama la, nungaa ti yɛlɔ a ti bobanisia voombo pelei ma.
42019037	Kia i laalani Jelusalɛm gblanga, Ɔlivi Yiyei yeimɛi, faha wai na gbi ti yɛ ngi wooma ti tɔtoilɔ a goohunɛɛlaa, ta Ngewɔ lato ngeleya kpaya yengei nasia va ti tɔnga,
42019038	tɛɛ, “Ngewɔ i Mahɛi na luba i wama Ndemɔi biyei hu! Ndiilɛli i yɛ aijɛnɛ, tato i yɛ Ngewɔ ma!”
42019039	Farisii nasia lɛɛnga ti yɛ fahii hu ti ndeilɔ Yesu ma tɛɛ, “Kaamɔ, nde bi woomableisia ma ti londo!”
42019040	Yesu poteilɔ yɛ, “Ngi hugɛ a wue kɛ jisia ti londo bɛɛ, kɔtiisia vulii ta tɔtolɔ a yelei gulala.”
42019041	Kia i laalani Jelusalɛm gbla fɔɔ, a tei hu lɔ, kɛ i wɔlɔnga Jelusalɛm ma,
42019042	yɛ, “Kiaa foloi ji bɛɛ bi yɛ hani nasia gɔɔlɔ ta wa a ndiilɛli! Kɛɛ kiahuna ti lɔwungɔe bi ma.
42019043	Watii a hitilɔ bi gɔnyɔuisia ti gɔlɔ lo ti bi gala la ti komɛ, ti bi makpa yeegɔlɔi na goohu, ti yei bi ma ta gbua hu gbi.
42019044	Ta bi nyanilɔ kpɛmgbɛjɛɛ wua bi leengeisia, tɛɛ kɔtu yakpe bɛɛ lo ngi yɛmɛi pɛleisia hu, ajifa bii watii na gɔni Ngewɔ i wani bi bawova!”
42019045	Na wooma Yesu i wuailɔ Ngewɔ Wɛlei bu, i tɔtoo a felegɔblɛisia gbɛlaa na,
42019046	yɛ ti ma, “Nyɛingɔe Ngewɔ Gɔlɛi hu kɛ Ngewɔ ndeilɔ yɛ, ‘Ta nya Wɛlei loli a hɛɛ-wɛlɛ lɔ;’ kɛɛ wu potenga a humablaa ti lɔwuma!”
42019047	Folo gbi Yesu i yɛlɔ a nungaa gaa Ngewɔ Wɛlei bu. Saagbuablaa Waawaisia kɛɛ Sawei Yeekamɔɛisia kɛɛ nungeisia ti mahubleisia ti longɔ yɛla ti ngi waa,
42019048	kɛɛ tii pele majɔni pieva ajifa numui gbi ti yɛlɔ a wolo ngi ma, tii loni ngi layie yeengila bɛɛ i hitɛ ti wooma.
42020001	Folo yila ma, ji Yesu i yɛ nungaa gaama Ngewɔ Wɛlei bu, a Ngowili Yekpei hugɛ a tie, Saagbuablaa Waawaisia kɛɛ Sawei Yeekamɔɛisia kɛɛ kpakoleisia ti wuailɔ,
42020002	ti ngi mɔli tɛɛ, “Hugɛ lɛɛ a mue, kpayɛi yeegbɔɔ i bi wɛ hindei jisia wieva, tawao ye lɔ i yeekpayei ji veni bi wɛ?”
42020003	I ti mɔli gbɛmboilɔ yɛ, “Nya bɛɛ nga wu mɔlilɔ a mɔli yila; a hugɛ lɛɛ a nge,
42020004	Nguɛi na Jɔn i yɛ nungaa wua la yeekpayei i gbuani Ngewɔ gama lɔ ɔɔ nuuvu?”
42020005	Ti tɔtoilɔ a mawali houla luahu tɛɛ, “Mu ndengaa muɛɛ ‘I gbuani Ngewɔ gama lɔ,’ a ndelɔ yɛ, ‘Gbɛe hɔɔ wuii lani a Jɔn?’
42020006	Tawao mu ndengaa muɛɛ ‘I gbuani nuuvu gama lɔ,’ fahii ji kpɛlɛɛ mbei ta mu hɔwɔhɔwɔlɔ a kɔtii; ajifa ti langɔ yɛla la vulii kɛ Ngewɔ lutui lɔ wɔɔ a Jɔn.”
42020007	Faale ti ndeilɔ Yesu ma tɛɛ, “Muii Jɔn gbayei gbuamɛi gɔɔ.”
42020008	Kɛ Yesu i ndenga ti ma yɛ, “Nya bɛɛ ngɛɛ hugɛ hɔɔ a wue kpayei yeegbɔɔ nga hindei jisia wie la.”
42020009	Na wooma Yesu i dɔmii ji gbuɛilɔ nungeisia wɛ yɛ, “Taamɔ yila i tuhani gbala lɛilɔ, i ndo ngengeblaa yeya, i li ndɔlɔ weka hu hinda huguhangɔ va.
42020010	Kia watii i hitini, i bɔilopo loilɔ ngengeblɛisia gama yɛ ti ngi gɔ tuhani hu; kɛɛ ngengeblɛisia ti yeebɔilopoi leweilɔ, ti pie i yama a yeya haaka.
42020011	Kɛ i bɔilopo weka longa; kɛɛ ngengeblɛisia ti ta bɛɛ leweilɔ, ti ngi yawufe, ti pie i yama a yeya haaka.
42020012	Kɛ i bɔilopoi yeesawei longa; kɛɛ ngengeblɛisia ti ta bɛɛ nɛmuilɔ, ti ngi gbua kpalɛi hu.
42020013	Kɛ kpalamɔi i ndenga yɛ, ‘Gbɔɔ na nga pie? Nga nya liima hindoloi lolɔ; tɛngaa ta ba gɔlɔ ngi ma.’
42020014	Kɛɛ kia ngengeblɛisia ti ngi lɔni, ti ndeilɔ ti nyɔunyɔu ma tɛɛ, ‘Kpalamɔi hindoloi lɔ. A mu ngi waa kɛ ngi jɔhani i yɛnga a mu woo!’
42020015	Faale ti ngi gbuɛilɔ kpalɛi hu, ti ngi waa. “Gbɔɔ na kpalamɔi a pie a tie?
42020016	A walɔ i ngengeblɛi nasia waa, i kpalɛi ve ngengeblaa weka wɛ.” Kia nungeisia ti ji mɛnini, ti ndeilɔ tɛɛ “Gbula ma!”
42020017	Yesu i ti gbeilɔ, i mɔli yɛ, “Gbɔɔ hɔɔ Ngewɔ Gɔlɔ nyɛingɔi ji yeembui le: ‘Kɔtii na pɛlɛ loblɛisia ti gbeeleni ma tɛɛ ii yekpeni, i wotenga a baama gɔtii kɔtii kpɛlɛɛ ma?’
42020018	Numu gbi i gulangaa yeekɔtii na ma, a ngi ŋɔnaŋɔnalɔ hulewengɔ, tawao yeekɔtii na i gulangaa numu gbi ma, a ngi gbuukpulɔ.”
42020019	Sawei Yeekaamɔisia kɛɛ Saagbuablaa Waawaisia ti kɔɛilɔ kɛ Yesu i dɔmii ji gbuani ti va lɔ, faale ti longɔ yɛla ti ngi hou ngamɛi na kɛɛ ti luwɛilɔ nungeisia ma.
42020020	Famia ti yɛlɔ a ngi yabɛɛ, ta nungaa pawa ngi yabɛva, yeenungeisia ta kɛ kɛ tɔnyablaa lɔ a tie, aako ti njia nyamu hou ngi la, ti ngi hou ti ngi ve Gɔvinei wɛ.
42020021	Yeenungeisia ti Yesu mɔlilɔ tɛɛ, “Kaamɔ, mu kɔɔlɔ kɛ pɔɔnɛi mia ba nde tawao ba nungaa gaa la; bii gbeweni tomɛi yeegbɔɔ numu i looni na, tawao ba nungaa gaa vulii a tɔnyɛi lɔ kɔlooni Ngewɔ welei ma.
42020022	Sawei lumangɔe mu wɛ pawɛi gulava Roma Maha Wai ma ɔɔ ii lumani?”
42020023	Kɛɛ Yesu i kasoei na lɔilɔ ti kulani, kɛ i ndenga ti ma yɛ,
42020024	“A navoo gbala yila gɛ lɛɛ a nge. Yee gbuaye lɔ kɛɛ ngi biyei ji i navoei ji ma?” Ti kpɛmboilɔ tɛɛ “Roma Maha Wai mia.”
42020025	Kɛ i ndenga ti ma yɛ, “A na ve Roma Maha Wai wɛ Roma Maha Wai woo le, wu na ve Ngewɔ wɛ Ngewɔ woo le.”
42020026	Kia tii guni a ngi houla ngi layie hu numui na kpɛlɛɛ yaama, ti ma i yɛilɔ louŋ, ti wuhu wungɔ kpɛmboi na va i nguani.
42020027	Sadusiisia mia wɔɔ ta nde tɛɛ numu ɛɛ vulu aa hiye hee hu. Ti lɛɛnga ti wailɔ ngi gama, ti ngi mɔli tɛɛ,
42020028	“Kaamɔ, Mojisi i sawei nyɛilɔ mu va yɛ ‘numu ndewehindoi i hangaa, i ngi nyahɛi lo kɛɛ tii ndo leni, mahoungɔ yeenumui i nyahɛi na wumbu i ndeengaa le ngi ndewei wɛ.’
42020029	Ndewehingaa wɔfla ti yɛlɔ wɔɔ na; yeehaalayei i nyaha gɔli, i haa ii ndeengaa leni.
42020030	Kɛ ndeehindoi yeefelei i nyapoi gɔlinga, i haa ii ndo leni ma.
42020031	Yeesawei bɛɛ i nyapoi gɔlilɔ. Ti wɔflangɔ kpɛlɛɛ ti ngi gɔlilɔ kɛɛ ti hailɔ tii ndo leni ma.
42020032	Na wooma, nyapoi bɛɛ i hailɔ.
42020033	Foloi kɛyila haablaa ta vulu ti hiye hee hu, ye lɔ ngi nyaha a yɛ a nyapoi ji? Ajifa ti wɔflangɔ ti ngi gɔlilɔ a nyaha la.”
42020034	Yesu i ti mɔli gbɛmboilɔ yɛ, “Nungei nasia ti dunyei hu kiahuna tia mia ta nyaha gɔli ɔɔ ta nyaha ve hini wɛ.
42020035	Kɛɛ nasia ti mahoungɔ a yɛla hiyeva hee hu foloi nasia ma kɛyila, tɛɛ nyahagɔli ɔɔ hinijɔɔ hinda wie.
42020036	Ta wielɔ kia malikeisia ti na tawao tɛɛ ya gu a haala. Tia mia Ngewɔ leengeisia a tie, ajifa ti hiyenga hee hu.
42020037	Mojisi i kɛnga leeŋ kɛ haablaa ta vululɔ ti hiye hee hu. Ngewɔ Gɔlɛi yeemia i ndɔgbɔi na hinda hugɛni ngɔmbui i yɛ vo ma kɛɛ ɛɛ mɔ, Mojisi i Ndemɔi lolilɔ na a ‘Ebraham kɛɛ Aisaki kɛɛ Jekɔpi ti Yewɔɛi.’
42020038	Kiahuna haablaa ti Yewɔ ya a ngie kɛlee fuublaa gbamaile ti gbi ti vulungɔe ngi wɛ.”
42020039	Sawei Yeekaamɔisia lɛɛnga ti yɛpɛilɔ tɛɛ, “Kaamɔ, kpɛmboi na bi nguanga kpekpengɔ wa le!”
42020040	Ajifa tii ya gbɔma liiloni ngi mɔliva a mɔli gbi.
42020041	Kɛɛ Yesu i ti mɔlilɔ yɛ, “Ta yee gu a ndela tɛɛ Mahɛi Devidi hindolo lɔ a Ngewɔ Maha Heingɔi?
42020042	Ajifa Devidi vulii i ndeilɔ Saam Gɔlɛi hu yɛ, ‘Ndemɔi ndeilɔ nya Lemɔi ma yɛ Hei mbei nya yejei hu,
42020043	Haaŋ ngi bi gɔnyɔuisia wua bi gɔwɔbu.’
42020044	Devidi i yɛ Ngewɔ Maha Heingɔi loli a Ndemɔi; Ngewɔ Maha Heingɔi a yee na yɛ a Devidi lo?”
42020045	Yesu i ndeilɔ ngi gaalopoisia ma, numui kpɛlɛɛ ti humɛni, yɛ,
42020046	“A wu mahugbe a Sawei Yeekaamɔisia, nasia ti longɔ a lewetewelaa bobani guhakuhɛisia hu, ti longɔ nungaa ti yɛ a va ti ma a bagɔɔma njɔpɔwahuisia, ti longɔ a heimi yeekpekpeisia hɛɛ wɛleisia bu kɛɛ bama heimɛisia mɛhɛɛ-mɛ-gomɛisia hu,
42020047	ta ponyahangɛisia ti wɛleisia gbua ti yeya a kava, na wooma ta hɛɛ huguhangɔisia wie aako ti kɛ kɛ ti lɔnyangɔe. Kpalɛi na kuna Ngewɔ a nda ti ma i leweni kpɛlɛɛ ma.”
42021001	Yesu i yaama jiɛilɔ fahii ma, i kpatɛblaa gboto lɔ ta navoei wu kaŋaai na hu i yɛ Ngewɔ Wɛlei bu.
42021002	I ponyaha vɛlingɔ yila bɛɛ lɔilɔ i sɛnti fele gula hu.
42021003	Kɛ i ndenga yɛ, “Gbɛɛ ngi hugɛ a wue, navoei na ponyaha vɛlingɔi i feni i leweni numui gbi ti ndɛi ma.
42021004	Gbamaile na kpatɛbleisia tii yɛ gbeweni fa tamia ti kpuani ti gbatei ma ti fe; kɛɛ ta, kia bɛɛ ngi vɛlingɔ i na kpɛlɛɛ lɔ veni i yɛ ngi yeya mɛva.”
42021005	Yesu gaalopoisia lɛɛnga ti yɛlɔ a yɛpɛ kɔloongɔ Ngewɔ Wɛlei ma, ta ngi nyandelaa batu kɛɛ kɔtu nyandenyandei nasia ti toni la kɛɛ hani nasia nungaa ti yɛ fe Ngewɔ va.
42021006	I ndeilɔ yɛ, “Hani jisia wu tɔma, watii a hitilɔ kɔtu yakpe bɛɛ ɛɛ lo laani mbei ngi mbaa mahu; ta ti kpɛlɛɛ wololɔ ti ti gula.”
42021007	Ti ngi mɔlilɔ tɛɛ, “Kaamɔ, migbe lɔ ji a wie tawao gbɔɔ a yɛ a tɔmaseli kɛva kɛ ngi wielei i hitinga ma?”
42021008	Kɛ Yesu i ndenga yɛ, “A wu mahugbe ta wu yaka; ajifa numu gboto ta walɔ nya biyei i ti ma, ta nde tɛɛ ‘Tamia a nge! Watii i lukpenga kpla!’ Waa hitɛ ti wooma.
42021009	Tawao wu kɔisia malɔwɔ mɛningaa kɛɛ ji nungaa ta ganga a ti gɔmɛtisia, waa luwa; ajifa hindei jisia ta wielɔ pɛiŋ, kɛɛ tii kɛni kɛ kɛlɛmɛi lɔ na kpla.”
42021010	I liilɔ gulɔma a ngi yɛpɛi yɛ, “Kɛnyɛisia ta gɔlɔ a ti nyɔunyɔ, mahawuisia ta gɔ luahu;
42021011	ndɔlei a gbɛlilɔ hulewengɔ hinda gboto, tawao ndɔlei a walɔ kɛɛ pilipili-heegbɛisia hinda gboto; tawao hinda maluwangɔngaa kɛɛ tɔmaseli wawangaa ta yɛlɔ na ta gbua ngelei ma.
42021012	Kɛɛ pɛiŋ hindei jisia kpɛlɛɛ ti ya wie, ta loko lalɔ wu ma, ti wu yakpɛ a nyamu, ti wu ve hɛɛ wɛleisia yeekulɔblɛisia wɛ kɛɛ kpindiwɛleisia, tawao ta walɔ a wue maha wawangaa gulɔ kɛɛ tokuloisia nya biyei va.
42021013	Ji a yɛ a watii lɔ wa gu a Ngowili Yekpei lela.
42021014	Faale i lo kulɔma wu hugbatɛ nɛmahu aako wu lii aa hɛlɛ wa yee wua yekpe magao Kotii hu.
42021015	Ajifa nga nɛmahulewe yɛpɛngaa wulɔ wu la wu juwuisia tɛɛ gu a lola kulɔ ɔɔ ti hou a mawali.
42021016	Wu lebleisia kɛɛ wu ndewehingeisia kɛɛ wu lenyamusia kɛɛ wu ndiamɔisia ta wu velɔ, tawao ta wu lɛɛnga waalɔ;
42021017	Numui gbi ta lololɔ a wue nya va.
42021018	Kɛɛ wu wundiei yeengila bɛɛ ɛɛ jukulu.
42021019	A lo kpaŋ, ajifa ndiiloi na wa pie ta lɔ a pie wu kunafɔ lɛɛvui majɔɔ.
42021020	“Kɛɛ wu tɔngaa kɔi i Jelusalɛm galanga, a kɔɔ na kɛ ngi wololei i lalanga kpla.
42021021	Na wiengaa, nungei nasia ti Judia ti wila ti lɛ ngiyeisia hu, nasia ti Jelusalɛm goohu ti gbua na, tawao nasia ti tateisia hu taa wa yeetei ji hu;
42021022	ajifa watii na mia Ngewɔ a kpalɛ la Isrɛlbleisia ma ti jumbuisia va aako na Ngewɔ Gɔlɛi i ndeni i wie.
42021023	A yɛ nyamuni kpa a watii na koonyahangɛisia va kɛɛ koimɛisia! Ajifa ndiimɔnɛ wa a yɛlɔ dunyei hu tawao Ngewɔ liilewengɔ a yɛla nungei jisia ma;
42021024	ta ti lɛɛnga waalɔ a kɔbowei, ti yeepekeisia hou a kɔhoungaa, ti ti vayafaya kɛnyɛisia kpɛlɛɛ hu; kɛnyɛblaa wekangaa tii Ngewɔ gɔɔ ta Jelusalɛm niwaniwalɔ ti gɔwɔbu haaŋ i to yeekɛnyɛisia ti watii gbɔyɔ-gbelei ma.
42021025	“Tɔmaselingaa ta gɛlɔ foloi ma kɛɛ ngalui kɛɛ tumbekeisia, tawao kɛnyɛisia ti dunyei hu ti lii a nyanilɔ, ti wuhu bangɔ gboyei goondowoi va kɛɛ njagateisia,
42021026	nungaa ta wulɔ ma a nduwɛi a ji ta yɛ na mawulo ma i wama dunyei gbi mahu, ajifa kpayei nasia ti ngelei ma ta gbualɔ ti jia-weleisia ma.
42021027	Na wiengaa, kɛ ti Nuuvu Hindoloi lɔnga a wa ngelei ma a kpaya wa kɛɛ temaya.
42021028	Hindei jisia ti tɔtongaa a wiela, a hiye wu lo, wu wu wuisia wumbu wu ngeleya gbe, ajifa wu Bawolei mia i lukpema kpla.”
42021029	Kɛ i sale yila heinga ti ma yɛ, “A gili lɛɛ a figi wulii kɛɛ ngulu wekeisia gbi;
42021030	wu tɔngaa lekee ta ndawa gbua, wa kɔɔlɔ kɛ hamɛi ma i gutunga.
42021031	Hii lɔɔ i na, wu hindei jisia lɔnga ta wie, wa kɔɔlɔ kɛ Ngewɔ Mahayɛi ma i gutunga.
42021032	“I yɛ wu nɛmahu kɛ hindei jisia ta wie pɛiŋ nungei nasia ti vulungɔ kiahuna ti ya gbɔyɔ a haala.
42021033	Aijɛnɛ tia dunyei ta gbɔyɔlɔ kɛɛ nya layiesia ti hu ɛɛ nyani kunafɔ.
42021034	“Kɛɛ a wu mahugbe waa wua yekpe ve mɛhɛɛ-mɛ-gomɛnga wɛ kɛɛ ndɔ gbolila hulewengɔ kɛɛ ndɛvui ji yeendiihɛlɛ mahindeisia aako watii na aa wa wu lii gbi ii ma kia numu a gɔwɔ a mani.
42021035	Gbamaile foloi na a gbualɔ numui gbi ma ti heini dunyei yeehinda gbi.
42021036	Faale wu valangɔ i yɛla kpelema gbi, wa hɛɛ Ngewɔ ma aako wu kaahu majɔɔ hindei jisia gbi huvova kɛɛ lova Nuuvu Hindoloi gulɔ ji a wa.”
42021037	Hokii na hu Yesu i yɛ luva nungaa gaama Ngewɔ Wɛlei bu, kɛɛ kpɔkɔ i wɛlɛngaa wɔɔ, i yɛ li Ɔlivi Yiyei hu lɔ a yii na.
42021038	Ngele i wongaa wɔɔ, numui gbi ti yɛ humbulɔ Ngewɔ Wɛlei bu wolova ngi ma.
42022001	Bledii gbamɛi na yisti gbii hu yeekomɛi i lukpeilɔ kpla. Ta yeekomɛi loli a Tewema Gomɛi.
42022002	Saagbuablaa Waawaisia kɛɛ Sawei Yeekaamɔisia ti yɛlɔ a pele gɔli Yesu waavaa ndɔwuma ajifa ti luwangɔ yɛla nungeisia ma.
42022003	Kɛ Seitana i wuanga Judas Kɛriɔtmɔi lii hu, kaalopo puu mahu feleisia yeengila.
42022004	I gbuɛilɔ i li tia Saagbuablaa Waawaisia kɛɛ Ngewɔ Wɛlei mahugbe polisisia ti yɛpɛ kɔlooni pelei na ma a Yesu vela ti wɛ.
42022005	Ti goohu i nɛɛlɔ wa kɛ ti ndenga tɛɛ ta ngi gɔlɔ a navoo.
42022006	Judas i lumɛilɔ ji ma, tawao i tɔtoilɔ na a pele yekpe gɔlila Yesu majiava ti ma na fahii ɛɛ magɔɔ.
42022007	Bledii Gbama Gomɛi yeefoloi i hitiilɔ ma tawao yeefoloi na ma lɔ ta Tewema Gomɛi yeembalangɛisia waa.
42022008	Yesu i Pita kɛɛ Jɔn loilɔ, i vɛli ti ma yɛ, “A li wu Tewema Gomɛi yeemɛhɛɛ hugbatɛ aako mu mɛ.”
42022009	Ti ngi mɔlilɔ tɛɛ, “Mindo lɔ bi longɔ mu hugbatɛ na?”
42022010	I ndeilɔ ti ma yɛ, “Wu wuangaa ta wai hu, wa ndakpao yila maleilɔ a lia njahakɛi. A to ngi ma wu li pɛlei na bu i lima na,
42022011	wu nde pɛlɛmɔi ma wɛɛ, ‘Kaamɔ yɛ, ɔɔ hota lomui na mua nya gaalopoisia ma Tewema Gomɛ mɛhɛɛ mɛ na?’
42022012	A ngeleya lomu lakpa yila gɛlɔ a wue na gbatɛngɔ; a mɛhɛɛ hugbatɛ na.”
42022013	Ti liilɔ ti hindei kpɛlɛɛ male kia Yesu i ndeni la, kɛ ti Tewema Gomɛ mɛhɛɛ hugbatɛnga.
42022014	Ji yeemɛhɛɛ mɛ-gbelei i hitini, Yesu i heilɔ ngi nda heimi tebii ma tia ngi gaalopoisia.
42022015	I ndeilɔ ti ma yɛ, “Nya longɔ wa le mua wueni mu Tewema Gomɛ mɛhɛɛ ji mɛ pɛiŋ ngi ya haa;
42022016	gbamaile, ngi hugɛ a wue kɛ ngɛɛ ya gbɔma mɛ kɛlee yeemɛhɛɛ ji yeembui i gɛ gbalauŋ a Ngewɔ Mahayɛi wa- gbelei.”
42022017	Kɛ i bolei wumbunga, i siɛgbua Ngewɔ ma, i nde ti ma yɛ, “A ji hou wu kɔlɛkɔlɛ wu ma;
42022018	gbamaile, ngi hugɛ a wue kɛ ji wooma, ngɛɛ ya ngulu-wua lɔi ji gboli haaŋ Ngewɔ Mahayɛi i wa.”
42022019	Kɛ i bledii gbuha yila wumbunga, i siɛgbua Ngewɔ ma, i ngalingali, i fe ti wɛ a ngilangila yɛ, “Nya luwui lɔ, na fɛngɔ wu va. A ya a ji wie wa ngili a nge.”
42022020	Hi gbɔma i pieni, i bolei veilɔ ti wɛ ji ti na gbɔyɔni, yɛ “Bolei ji lɔ a hindei yangilingɔ ninɛi nya ŋamɛihu, na ngi puni wu va.”
42022021	“Kɛɛ, a wote mbei! Numui na i nya vema mua ta lɔ mɛhɛɛ mɛma tebii ji ma.
42022022	Nuuvu Hindoloi a haalɔ huɛɛŋ kia Ngewɔ i hugbatɛni la wɔɔ kɛɛ i nyamuni kpa numui na va a ngi ve!”
42022023	Kɛ ti tɔtonga a ti nyɔunyɔu mɔlila ye lɔ ti lia i wama ji wiema.
42022024	Yesu gaalopoisia ti ndabla wa wieilɔ kɔloongɔ numui na ma mahoungɔ ti ngi wumbu a numu wa ti lia.
42022025	Kɛ i ndenga ti ma yɛ, “Nasia mahangaa a tie kɛnyɛisia mahu ta temaya lɔ yayenge ti mahu; tawao nasia kpaya i ti wɛ ti mahu ti longɔ nungaa ti yɛ a ti loli a hindawandabla,
42022026	kɛɛ ma ii houni i yɛ hii wu lia; numui na numu wa le wu lia i wote a wu lopo wulo, tawao tokulɔi i wote a bɔilopo.
42022027	Gbamaile, numui yeegbɔɔ tewengɔ ngi mbaa ma, numui na a hei tebii ma mɛhɛɛ mɛva ɔɔ numui na a mɛhɛɛ ve ngi wɛ kɛɛ njɛi? Numui na a hei tebii ma ta ii le? Kɛɛ nya wu lia kia bɔilopo.
42022028	“Wua mia wu nya wooma wɔɔ gba nya hinda gbɔugbɔisia hu;
42022029	kia nya Kɛkɛ i nya yɛnga a maha, hii nga yeekpaya yakpei ve wu wɛ,
42022030	aako mua wueni mu mɛhɛɛ mɛ, mu kpɔle wie nya tebii ma nya mahayɛi hu tawao wu hei maha-heimangaa wa kiti lewe Isrɛl leenga puu mahu feleisia ti bɔɔsɔisia ti luahu.
42022031	“Saimɔn, Saimɔn, wolo! Seitana i kpaya huvɛlinga aako i wu gbi gɔlɛ, yeekpekpeisia gbuava yeenyamuisia lia kia kpalamɔi a mbei mayafɛla,
42022032	kɛɛ ngi Ngewɔ vɛlinga bi va, Saimɔn, kɔɔ baa gbaha a lala a nge; tawao bi yamangaa nya ma, bi pie bi mbaangɛisia ti lii i gbaya.”
42022033	Pita i poteilɔ yɛ, “Ndemɔi, nya magbatɛngɔe mua bie mu li kpindiwɛlei bu ɔɔ ti mu waa.”
42022034	Kɛ Yesu i ndenga ngi ma yɛ, “Gbɛɛ ngi hugɛ a bie, Pita, pɛiŋ tɛhinɛi i ya gokole a ngewohui ji, ba mawalilɔ heima sawa bɛɛ bii nya gɔɔ.”
42022035	Kɛ i ngi gaalopoisia mɔlinga yɛ, “Kpelei wɔɔ ngi wu loni wuii lini a navoo ɔɔ kpafa ɔɔ kɔɔwa, wu baalɔ a hani gbi?” Ti kpɛmboilɔ tɛɛ, “Sawo.”
42022036	Kɛ i ndenga yɛ, “Kɛɛ kiahuna na, numui na navoo i ngi yeya ɔɔ kpafa, i li la; tawao numui na kɔbowa ii ngi yeya, i ngi bobani majia i ngeya.
42022037	Gbamaile gbɛɛ ngi hugɛ a wue kɛ Ngewɔ Gɔlɛi na i ndeni kɔloongɔ nya ma yɛ, ‘Ti ngi gbɛɛnga sawa nyanibleisia ma’ nda a houlɔ ajifa na gbi lekee nyɛingɔ nya ma, i wiema nya gama huɛɛŋ.”
42022038	Ngi gaalopoisia ti ndeilɔ ngi ma tɛɛ, “Ndemɔi, kɔbowa fele gbe!” Kɛ i potenga i nde ti ma yɛ, “Na a gulɔ!”
42022039	Yesu i gbuɛilɔ ta wai hu i lɛ Ɔlivi Yiyei hu kia i yɛ pie la watii gbi, kɛ ngi gaalopoisia ti tonga ngi ma.
42022040	Kia i foni hindei na i yɛ ngi nɛmahu liva na, i ndeilɔ ti ma yɛ, “A Ngewɔ vɛli kɔlɛya aa wu male.”
42022041	Kɛ i gbuanga ti ma, i li kulo, i wombi gbakpa, i Ngewɔ vɛli yɛ,
42022042	“Kɛkɛ, i nɛngaa bi wɛ, pie bolei ji, kpalɛi i ndavengɔ, aa foo nya ma; na hu gbi bi liimɛi i wie, nya ndɛi ii le.”
42022043	Malika yila i gbuɛilɔ aijɛnɛ i gɛ a ngie, i ngi lii gba.
42022044	Ndiimɔɔnɛ wa i yɛlɔ ngi ma faale i Ngewɔ vɛlilɔ ngagbalɛngɔ i lewe haalayei ma; tawao fɔndɛi na i yɛ gbua ngi ma i wieilɔ kia ŋama gate wawangaa, a hitɛ ndɔmɛi.
42022045	Kia i hiyeni Ngewɔ vɛlimɛi i yamɛilɔ ngi gaalopoisia gama kɛɛ i maleni ndiinyani i pienga ti yiinga.
42022046	I ndeilɔ ti ma yɛ, “Gbɛe wu yiima? A hiye wu Ngewɔ vɛli aako kɔlɛya aa wu male.”
42022047	Yesu i loni yɛpɛmaa, faha waa ti gbua nga, ngi gaalopoisia yilayee, Judas, i looni ti gulɔ. I wɛilɔ Yesu gama ngi lagɔmiva.
42022048	Kɛɛ Yesu ndeilɔ yɛ, “Judas, ndagɔmi lɔ bi longɔ bi Nuuvu Hindoloi majia la?”
42022049	Kia kaalopoi nasia ti yɛ Yesu gbla ti tɔni gbɔɔ i wama wiema, ti mɔlilɔ tɛɛ, “Ndemɔi, mu mu gɔbowɛisia laala nga?”
42022050	Kɛ yeengila i Saagbuablɛisia ti gulɔmɔ wai luwei ŋɔnanga i ngi yejama wolii lewe na.
42022051	Kɛɛ Yesu i ndeilɔ yɛ, “I gɛlɛ na ma!” I jailɔ a taamɔi wolii kɛ yeengolii i bawonga.
42022052	Kɛ Yesu i ndenga Saagbuablaa Waawaisia ma kɛɛ Ngewɔ Wɛlei mahugbe gugbɛisia kɛɛ kpakoleisia, nasia ti wani ngi houma yɛ, “Wu wanga a kɔbowangaa kɛɛ kpɔnangaa nya houva bi tɔaa bɛɛ kpundɛ gulamɔ mia a nge?
42022053	Mua wueni mu yɛlɔ Ngewɔ Wɛlei bu folo gbi kɛɛ wuii lapini nya houva. Kɛɛ wu nda watii mia i hitinga wua Seitana-ni, kpindi yeemahɛi.”
42022054	Ti Yesu houilɔ ti li a ngie Saagbuablɛisia ti gulɔmɔ wai yeepɛlɛbu, Pita a to ti ma kuhama.
42022055	Kia ti ngɔmbui lani katei lia ti hei kpla, Pita bɛɛ i liilɔ i hei ti lia.
42022056	Nyaha-bɔilopo yila i ngi lɔilɔ i heini ngɔmbuvoi ma; kɛ i ngi gbenga tiŋ yɛ, “Taamɔi ji bɛɛ i yɛlɔ Yesu wooma!”
42022057	Kɛɛ Pita i mawalilɔ ma yɛ, “Nyapoi, ngii ngi gɔɔ lɛ pɛiŋ.”
42022058	Kia hu i lɛmbini kulo kɛ numu weka i ngi lɔnga yɛ, “Bia bɛɛ ngi gaalopoi lɔ a bie.” Kɛɛ Pita ndeilɔ yɛ, “Ndakpei, ta ya a nge.”
42022059	Kia gbɔma hu i lɛmbini i gu a hawa yila, numu weka i laliigbɛilɔ ma yɛ, “Tɔnya le, taamɔi ji bɛɛ i yɛlɔ ngi wooma ajifa Galilimɔ mia a ta bɛɛ.”
42022060	Kɛɛ Pita i ndeilɔ yɛ, “Ndakpei, ngii kɔɔ gbɔɔ bi ndema.” Kɛɛ ngamɛi na, Pita i loni yɛpɛmaa kɛ tɛhinɛi i gokolenga.
42022061	Kɛ Ndemɔi i wotenga i Pita gbe. Kɛ i hitɛnga Pita wɛ ji Ndemɔi i ndeni ngi ma yɛ, “Pɛiŋ tɛhinɛi i ya gokole haa, ba mawalilɔ nya hindama heima sawa.”
42022062	Kɛ Pita i gbuanga i wɔɔ ndalewengɔ ma.
42022063	Nasia Yesu makpangɔ yɛla ti yɛlɔ a hɛlɛ ngi ma, ta ngi lewe.
42022064	Ti ngi yaama yiliilɔ ta nde ngi ma tɛɛ, “Numui na i bi leweni ngi gɛ lɛɛ!”
42022065	Ti mbɛlɛnyani yɛpɛ weka gboto leilɔ ngi ma.
42022066	Kia ngele i woni, kpakoleisia kɛɛ Saagbuablaa Waawaisia kɛɛ Sawei Yeekaamɔisia ti gomɛilɔ kɛ ti wanga a Yesu yeekootii na gulɔ.
42022067	Kɛ ti ndenga tɛɛ, “Hugɛ a mue ina bia lɔ Ngewɔ Maha Heingɔi a bie.” Kɛɛ i ndeilɔ yɛ, “Ngi hugɛ bɛɛ a wue, wɛɛ la la;
42022068	tawao ngi wu mɔlinga a mɔli, wɛɛ kpɛmbo.
42022069	Kɛɛ i hiye watii ji ma, Nuuvu Hindoloi a yɛlɔ heini Ngewɔ na kpayei gbi i ngi wɛ ngi yeja hu.”
42022070	Kɛ ti gbi ti ngi mɔlinga tɛɛ, “Kɛ bia lɔ hɔɔ Ngewɔ Hindoloi a bie?” Kɛ i kpɛmbonga yɛ, “Wua vulii wu ndenga kɛ tamia a nge.”
42022071	Kɛ ti ndenga tɛɛ, “Muii ya gbeweni selingaa va! Mua vulii mu na mɛninga i ndenga!”
42023001	Njialebleisia gbi ti hiyeilɔ ti li a Yesu Paileti gama.
42023002	Kɛ ti tɔtonga a ngi nyamui gɛla tɛɛ, “Mu taamɔi ji houilɔ a wuaa mu bondeisia gbi woohu yɛ ti ganga a pawɛi gulala Roma Maha Wai ma, tawao yɛ ta vulii lɔ Ngewɔ Maha Heingɔi a ngie tawao na kɛilɔ kɛ maha mia a ngie.”
42023003	Kɛ Paileti i ngi mɔlinga yɛ, “Juubleisia ti mahɛi a bia lɔ?” Kɛ i kpɛmbonga yɛ, “Bia vulii bi ndenga.”
42023004	Kɛ Paileti i ndenga Saagbuablaa Waawaisia ma kɛɛ fahii gbi yɛ, “Ngii sabu gbi lɔni taamɔi ji lɛɛva.”
42023005	Kɛɛ ti nɔɛilɔ huɛɛŋ ndɛisia wɛlɛvaa Yesu ma tɛɛ, “Taamɔi ji lɔ nungaa ti lii gbemgbama a kaai na i ti gaama la Judia lɔlei hu gbi, i lɔto Galili i foo fa mbei.”
42023006	Kia Paileti i ji mɛnini, i mɔlilɔ ina Galilimɔ mia a Yesu.
42023007	Kia i kɔɔni kɛ Yesu i gbuani Hɛlɔd nda lɔlei hu lɔ, i ngi yoyeilɔ Hɛlɔd gama, tawao Hɛlɔd vulii i yɛ Jelusalɛm lɔ a watii na.
42023008	Ji Hɛlɔd Yesu lɔni ngi goohu i nɛɛlɔ wa ajifa ngi lɔ-mani i yɛlɔ ngi ma huguhangɔ gbamaile i wilanga a ngi malɔwɔ gboto mɛnila tawao ngi lii yɛlɔ ma tɔvaa Yesu i kabande hinda wie.
42023009	Faale i ngi mɔlimɔlilɔ kpoto, kɛɛ Yesu ii yeengila bɛɛ gbɛmboni.
42023010	Saagbuablaa Waawaisia kɛɛ Sawei Yeekaamɔisia ti gbuɛilɔ Kotii gulɔ ti liigba njiɛi na hu ti pɛlɛni Yesu ma.
42023011	Hɛlɔd tia ngi sojeisia ti Yesu yawufeilɔ, ta ngi yɛlɛ; kɛ ti bobani nyande wa wunga ngi ma, ti ngi yama Paileti gama.
42023012	Hɛlɔd tia Paileti ti juwuyangɔ yɛla a ti nyɔunyɔ kɛɛ foloi na ma ti woteilɔ a ndiamɔngaa.
42023013	Paileti i Saagbuablaa Waawaisia lolilɔ kɛɛ tokulɔisia kɛɛ nungeisia,
42023014	i nde ti ma yɛ, “Wu wɛilɔ a taamɔi ji nya gama wɛɛ ta nungaa ti lii gbemgbama. Kiahuna, ngi yeenjɛpɛi ji hugbɛkpɛnga mbei wu yaama kɛɛ ngii tɔni kɛ ngi lɛɛ lɔ a njiɛi gbi wu pɛlɛnga ngi ma.
42023015	Hɛlɔd vulii bɛɛ ii ngi lɛɛma lɔni, gbamaile i ngi yamanga mu gama. Taamɔi ji ii ya hinda gbi wieni kungɔ a ngi waala.
42023016	Faale nga pielɔ ti ngi lewe ngi gbe ngi ma.” [
42023017	Tewemahu Gomɛ gbi yaa wɔɔ hitima Paileti yɛlɔ huɛɛŋ a gbe kpindiwɛlɛbumɔ yila ma ti va gbama.]
42023018	Kɛɛ fahii gbi ti yele gulailɔ tɛɛ, “Taamɔi ji waa, bi gbe Barabasi ma mu wɛ!”
42023019	(Ti Barabasi ji wuilɔ kpindiwɛlei bu ajifa i loilɔ nungaa gulɔ kɔɔ ti ganga a gɔmɛtii, ti ndapi lalewe taa wai hu, Barabasi i numu yila waa yeendapii na hu.)
42023020	Paileti longɔ yɛla i gbe Yesu ma, faale i yɛpɛilɔ gbɔma ngeleya fahii gama;
42023021	kɛɛ ti yelei gulailɔ tɛɛ, “Ngi gbakpa krɔsii ma! Ngi gbakpa krɔsii ma!”
42023022	Paileti i ndeilɔ ti ma heima yeesawei yɛ, “Gbɛe, hinda nyamui yeegbɔɔ i pienga? Ngii ya hinda nyamu gbi lɔni ngi hu kungɔ a numu walaa fa; faale nga pielɔ ti ngi lewe ngi gbe ngi ma.”
42023023	Kɛɛ ti nɔɛilɔ hu, ta yele wa gula tɛɛ i Yesu gbakpa krɔsii ma tawao kɛlɛmɛi yeeyelei na i pieilɔ Paileti i luma ti wɛ.
42023024	Faale Paileti i kiti lɛilɔ yɛ ti liimɛi i wie.
42023025	I gbeilɔ taamɔi na ma i yɛ kpindiwɛlei bu ndapi Gulava kɛɛ numu walaa kia nungaa ti ndeni la ngi ma, i Yesu ta ngi ve ngi sojeisia wɛ yɛ ti pie a ngie kia a nɛɛla ti wɛ.
42023026	Sojeisia ti gbuɛilɔ a Yesu Paileti wɛlei bu tawao kia ti yɛ lima a ngie ngi gbakpamɛi, ti taamɔ yila houilɔ a kpaya, ngi laa a Saimɔn, Sairinimɔi, a gbua ndɔgbɔi ma a wa taawai hu, ti Yesu krɔsii la ngi gbakima tovaa la ngi ma.
42023027	Faha lakpa wa ti toilɔ ngi ma kɛɛ nyahangɛisia, ti lokoi laani ti wumba ta ngi wɔɔwo.
42023028	Kɛɛ Yesu i woteilɔ ti gama yɛ, “Jelusalɛm nyahangɛisia! Wa nya wɔɔwo, a wua yekpe wɔɔwo kɛɛ wu leengeisia.
42023029	Ajifa watii lɔ wama hitima ta ndelɔ tɛɛ, ‘Kpemableisia ti goohu nɛngɔ kpa kɛɛ koi nasia tii ndo leni kɛɛ nasia tii ndoo nyinini!’
42023030	Yeewatii na ma ta tɔtolɔ a ndela ngiye waawaisia ma tɛɛ, ‘A gula mu ma;’ ti nde ngiye wɛɛwɛɛisia ma tɛɛ, ‘A mu gbɔwu!’
42023031	Gbamaile ina ta hinda bondei ji wielɔ a ngulii na ngundungɔ, gbɔɔ a wie a yeembei?”
42023032	Ti liilɔ a hinda nyamublaa fele bɛɛ ti waava tia Yesu-ni.
42023033	Kia ti foni yeehindei, ta na loli a “Ngugoko”, na lɔ ti Yesu gbakpani na krɔsii ma kɛɛ hinda nyamublaa feleisia, yeengila i ngi yejei hu, yeepekei i ngi gɔwɔi hu.
42023034	Kɛ Yesu i ndenga yɛ, “Kɛkɛ, manu ti ma; ajifa tii na gɔɔ ti piema.” Kɛ sojeisia ti kɔhani gɔnga ngi magulɛisia va, numu gbi i na wumbu i paani.
42023035	Nungeisia ti yɛ loonilɔ na ta na gbe, kɛɛ Juubleisia ti mahubleisia ti jɔndɛilɔ a ngie tɛɛ, “I nungaa wekeisia bawoilɔ; i ta yekpe bawo lɛɛ, ina ta lɔ Ngewɔ liima maha Heingɔi a ngie!”
42023036	Sojeisia bɛɛ ti yɛlɔ a ngi gbafa, ta wa ngi gama, ta ndɔ lagbangɔ gɛ a ngie,
42023037	tɛɛ, “Ina Juubleisia ti mahɛi lɔ a bie kɛ bia yekpe bawo!”
42023038	Gbembele-gɛkɛlɛi gbakpangɔ yɛla ngi wukɔɔ, nyɛingɔ ma tɛɛ, “Juubleisia ti Mahɛi”
42023039	Hinda nyamublɛi nasia ti tia tieni gbakpani yeengila i jɔlɛilɔ Yesu ma yɛ, “Ngewɔ Maha Heingɔi ya a bie? Bia yekpe bawo lɛɛ kɛɛ mua!”
42023040	Kɛɛ hinda nyamumɔi yeepekei i gbandɛilɔ ngi la yɛ, “Bɛɛ luwa Ngewɔ vulii ma, bi tɔma mua tieni mu ndɛɛ yakpei majɔnga?
42023041	Mu ndɛi ta pɔɔnangɔe ajifa nyamui na mu pieni yeepawei mia mu majɔma; kɛɛ ta ii hinda nyamu gbi wieni.”
42023042	Kɛ i ndenga Yesu ma yɛ, “Yesu, nya hinda i lo bi nɛmahu kpemɛi ba wua bi Maha gbayei hu.”
42023043	Yesu i ndeilɔ ngi ma yɛ, “Ngi nde bi ma a tɔnya kɛ foloi ji mua bie ma yɛlɔ kohunɛ heimi mia aijɛnɛ.”
42023044	Fologundiei i hitiilɔ kɛ kpindi i wɛlɛnga ndɔlei na hu gbi i to kpɔkɔvolei ma; foloi i lɔwuilɔ,
42023045	kɛ kula hawei yeesawei wai na i yɛ hɛlɛni Ngewɔ Wɛlei bui i blanga ndia fa.
42023046	Ngamɛi na, Yesu i toli wieilɔ a ngoo wa yɛ, “Kɛkɛ, ngi nya yafei loko wuaanga bi yeya!” Kia i ji leni kɛ ngi lii i wuanga.
42023047	Kia Kugbei na i yɛ looni na i tɔni gbɔɔ wienga, i Ngewɔ latoilɔ yɛ, “Tɔnya vulii le, numu yekpe lɔ wɔɔ a taamɔi ji!”
42023048	Fahii na gbi ti gomɛni yeehindei ji hubɛɛva, kia ti tɔni gbɔɔ i wieni, ti yamɛilɔ tei hu ti lokoi laani ti wumba a ndiinyani.
42023049	Kɛɛ nasia kpɛlɛɛ ti yɛ Yesu gɔngɔ pandawanda kɛɛ nyahangɛi nasia ti yɛ to ngi wooma ta gbua Galili ti yɛ looni kuhama lɔ ta hubɛɛ.
42023050	Taamɔ yila yɛlɔ na, ngi la a Josɛf, a gbua Judia yeetaa yila hu ta toli a Arimatia. Kiti-lewemɔ lɔ wɔɔ a ngie Ndɔlɔ Kotii hu tawao ngi yekpengɔ yela, ngi langɔ a Ngewɔ. Ii lumani kitii na ma ti teweni Yesu ma kɛɛ na ti pieni a ngie.
42023052	Taamɔi ji i liilɔ Paileti gama i Yesu womɛi huvɛli.
42023053	Na wooma i ngi gbuɛilɔ krɔsii ma, i ngi beembee kasange bagbangɔ hu, i ngi la kambɛi hu ti mblani fawei yakama, mia tii yɛ numu gbi gbɔwuni na ngovama.
42023054	Ndɛvu Volei yeemagbatɛ volei yɛla tawao Ndɛvu Volei lɔtongɔ jɔngɔ yɛla.
42023055	Nyahangɛi nasia ti gbuani Galili ti toni Yesu wooma ti toilɔ Josɛf ma ti kambɛi lɔ kɛɛ Yesu womɛi layii hu.
42023056	Kɛ ti yamanga ti yee kuwuhu, ti gbɛsɛisia hugbatɛ kɛɛ ngulɔ gunɛnɛngaa siava ngi womɛi ma. Ti lɛɛvuilɔ Ndɛvu Volei ma kia Ngewɔ jawei ndeni la.
42024001	Kɛɛ Sɔndei ma a ngenda tɛtei, nyahangɛisia ti liilɔ kambɛi gama a ngulɔ gunɛnɛi nasia ti yɛ hugbatɛni.
42024002	Ti maleni kɔtii gilikilingɔ kpuangɔ kambɛi lama,
42024003	kɛɛ kia ti wuani kohu tii Ndemɔi Yesu womɛi lɔni.
42024004	Ti yɛ loonilɔ na, ti wuhu wungɔ, kɛ ti hindo fele lɔnga ti looni ti gbla, ti magulɛi a voo numu yama ɛɛ lo ma.
42024005	Nyahangɛisia ti luwɛilɔ wa, ti ti wuisia hitɛ ndɔma, kɛ hingɛisia ti ndenga ti ma tɛɛ, “Gbɛe wu fulumɔi gɔkɔlima hablɛisia lia?
42024006	II mbeindo; i hiyenga. I hitɛ wu wɛ ji i ndeni wu ma watii lɛ i yɛ Galili,
42024007	yɛ, ‘Ta Nuuvu Hindoloi velɔ huɛɛŋ numu nyamuisia wɛ, ti ngi gbakpa krɔsii ma, kɛɛ lɔwɔi yeesawei ma a vululɔ i hiye.’ ”
42024008	Yesu layiesia ti hitɛilɔ ti wɛ,
42024009	kɛ ti gbuanga kambɛi gama ti li ti yeehindei ji gbi hugɛ a ngi gaalopo puu mahu yileisia kɛɛ yeemɔniisia gbi.
42024010	Nyahangɛi jisia mia wɔɔ a Meri Magdalamɔi, Joana kɛɛ Meri, Jemisi ngi nje; tia kɛɛ nyaha wekei nasia tia tieni ti lini, ti hindei jisia hugɛilɔ a Yesu gaalopoisia.
42024011	Kɛɛ kaalopoisia ti giliilɔ tɛɛ baaba yɛpɛ gbama mia nyahangɛi jisia ti ndema ti ma, fa mia tii lani a tie.
42024012	Kɛɛ Pita i hiyeilɔ i li a piimɛ kambɛi gama, i wupɛlɛ, i hugbee kɛɛ ii hani gbi lɔni kɛ lekee kasangei na i yɛ laani na. I yamɛilɔ pɛleila, ngi wuhu wungɔ na va i wienga.
42024013	Folo yakpei na ma Yesu woomablaa fele ti yɛlɔ lima fuula yila hu ta toli a Ɛmeɔs, kungɔ a mɛli wɔfla a gbua Jelusalɛm,
42024014	tawao ti yɛlɔ a yɛpɛ luahu kɔlooni hindei gbi ma i yɛ wieni.
42024015	Kia ti yɛ yeenjɛpɛi jisia le, Yesu vulii i ti maleilɔ, tia tieni ta li.
42024016	Ti ngi lɔilɔ kɛɛ ti yamɛisia houngɔ yɛla na hii tii ngi gɔni.
42024017	Yesu i ti mɔlilɔ yɛ, “Gbɔɔ wu yɛpɛma luahu kɔlooni ma pelei ji hu?” Ti loilɔ kpɛ, ti mamanungɔ.
42024018	Yeena ta toli a Kliopas i ngi mɔlilɔ yɛ, “Hota lɔ a bie Jelusalɛm na hii bii hindei jisia hugɔɔ ti wiema na lɔwɔi jisia hu?”
42024019	Yesu i ti mɔlilɔ yɛ, “Gbɛ hindangaa?” Kɛ ti kpɛmbonga tɛɛ, “Hindei nasia ti Yesu Nasalɛtimɔi wieni. Taamɔi na i yɛni a Ngewɔ lutui lɔ tawao Ngewɔ vulii kɛɛ nungeisia gbi ti yɛ kɔɔlɔ kɛ kpaya waa lɔ hinda gbi hu a nde ɔɔ a pie.
42024020	Mu Saagbuablaa Waawaisia kɛɛ mu mahubleisia ti ngi veilɔ Gɔmɛtii wɛ aako ti ngi lɛɛ ngi wava, ti ngi gbakpa krɔsii ma.
42024021	Mu lii i yɛlɔ ma kɛ ta mia numui na le a Isrɛl wumawo. I ba na kpɛlɛɛ ma, lɔwɔi yeesawei lɔ na ji i wienga.
42024022	Tawao nyaha lɛɛnga mua tieni mu ngi woma wɔɔ, ti mu wuhu wunga. Ti liilɔ kambɛi gama a ngenda tɛtei ji
42024023	tii ngi womɛi lɔni; kɛ ti yamanga mu gama tɛɛ malikeisia mia ti gɛnga a tie ti ndenga ti ma tɛɛ Yesu i vulunga.
42024024	Nasia lɛɛnga mua tieni mu yɛ na ti liilɔ kambɛi gama, ti male lɔɔ kia nyahangɛisia ti ndeni la; kɛɛ tii ta vulii lɔni.”
42024025	Kɛ Yesu i ndenga ti ma yɛ, “Wu gbowani kpa tawao wu hulɛlini kpa lava a na kpɛlɛɛ Ngewɔ lutuisia ti ndenga!
42024026	Ma ii yɛ houni Ngewɔ Maha Heingɔi i kpalɛi ji kpɛlɛɛ majɔɔ aako i wua ngi mahayɛi hu?”
42024027	Ngewɔ Gɔlɛi yeemia gbi lekee kpitingɔ ngi ma, i fasailɔ ti ma, i lɔto Mojisi gɔlɔ nyɛingɔisia ma kɛɛ Ngewɔ lutuisia gbi ti ndɛisia.
42024028	Ti lukpeilɔ fulei na gbla ti yɛ lima hu kɛ Yesu i pienga bi tɔngaa bɛɛ i lewemaa;
42024029	kɛɛ ti ngi huhouilɔ tɛɛ, “Mu yii mbei ajifa foloi yeingɔ wa le tawao kpindi magutungɔ.” Kɛ tia tieni ti wuanga pɛlei bu.
42024030	Kia tia tieni ti heini mɛhɛɛ mɛmɛi, i bledii wumbuilɔ, i siɛgbua Ngewɔ ma, i ngali, i fe ti wɛ.
42024031	Kɛ ti yamɛisia ti lawonga, kɛ ti ngi gɔnga, kɛ i longa hu ti yeya.
42024032	Ti ndeilɔ ti nyɔunyɔ ma tɛɛ, “Mu liisia tii huvengɔ yɛla a kohunɛ ji i yɛ yɛpɛ mu gama pelei hu kɛɛ ji i yɛ Ngewɔ Gɔlɛi fasaima mu ma?”
42024033	Ngamɛi na ti hiyeilɔ ti yama Jelusalɛm. Ti kaalopo puu mahu yileisia maleni hinda yila lɔ tia nasia ti gbɛɛngɔ yɛla ti ma,
42024034	kɛ ti hugɛnga a ti veenjɔ tɛɛ, “Ndemɔi i hiyenga fɔ, tawao i gɛnga a Saimɔn!”
42024035	Kɛ tia bɛɛ ti hugɛnga gbɔɔ i wieni pelei hu kɛɛ ji ti ngi gɔni bledii yaliyii ma.
42024036	Ti loni njɛpɛi ji lemaa kɛ Yesu vulii i longa ti lia, i nde yɛ, “Ndiilɛli i yɛ wu ma!”
42024037	Kɛɛ ti magbɛlingɔ yɛla, ti luwangɔ, ta gili tɛɛ ndɔumɔi mia ti tɔnga.
42024038	Kɛɛ i ndeilɔ ti ma yɛ, “Gbɛe sekahu i wu liisia hu tawao gbɛe wu liisia yablangɔ?
42024039	A nya lokoisia lɔ lɛɛ kɛɛ nya gɔwɔisia, aako wu kɔɔ kɛ nya vulii lɔ; a ja a nge, wu tɔ; ajifa nduwu kɛɛ kaalɛ tii ndɔumɔ ma kia wu tɔma la nya ma.”
42024040	Kia i ji leni kɛ i ngi lokoisia gɛnga a tie kɛɛ ngi gɔwɔisia.
42024041	Kɛɛ kia Kohunɛ kɛɛ kualamɛi i pieni tii lani la, i ti mɔlilɔ yɛ, “Mɛhɛɛ gbi lɔ mbei wu yeya mɛva?”
42024042	Ti nyɛɛ yeelengɔ veilɔ ngi wɛ,
42024043	kɛ i hounga i mɛ ti yama.
42024044	Kɛ i ndenga ti ma yɛ, “Hindei jisia vulii lɔ ngi yɛ hugɛ a wue ji lɛ ngi yɛ wu lia ngɛɛ hindei gbi lekee nyɛingɔ kɔloongɔ nya ma Mojisi jawei hu kɛɛ Ngewɔ lutuisia ti gɔlɛisia kɛɛ Saam Gɔlɛi, nda a houlɔ huɛɛŋ.”
42024045	Kɛ i ti nɛmahuisia lawonga aako ti Ngewɔ Gɔlɛi yeembui gɔɔ,
42024046	i nde ti ma yɛ, “Nyɛingɔe kɛ kpalɛ a lalɔ huɛɛŋ Nuuvu Hindoloi ma, i hiye hee hu lɔwɔi yeesawei ma,
42024047	tawao kɛ Ngowili Yekpei a lelɔ ngi biyei hu kɛnyɛi kpɛlɛɛ ma i lɔto Jelusalɛm aako ti wounve ti jumbuisia ma Ngewɔ i manu ti ma.
42024048	Wua lɔ selisia a wue yeehindei jisia va.
42024049	Na nya Kɛkɛ i lahei wumbunga feva wu wɛ, nya vulii mia nga pie i yei wu ma; kɛɛ a mawulo Jelusalɛm haaŋ kpayei i gbua aijɛnɛ i yei wu ma pɛiŋ.”
42024050	Kɛ i gbuanga a tie ta wai hu ti li Bɛtani. Na lɔ i ngi lokoisia lɛni na ngeleya i ti luba.
42024051	Kia i yɛ ti lubama, i wumbuilɔ ti lia, i lɛ aijɛnɛ.
42024052	Ti hɛɛilɔ ngi ma, ti yama Jelusalɛm ti goohu nɛngɔ wa.
42024053	Watii gbi ti yɛ Ngewɔ Wɛlei bu lɔ ta siɛgbua Ngewɔ ma.
43001001	Pɛiŋ wɔɔ Ngewɔ i yaa hani gbi gbatɛ, numui na ti yɛ toli a Njiɛi i yɛ na lɔ. Tia Ngewɔ lɔ ti yɛ heini tawao tia Ngewɔ ti yɛ yakpe.
43001002	Hindei gbi lɔto-gbelei wɔɔ, Njiɛi tia Ngewɔ ti yɛ na lɔ.
43001003	Ngewɔ i hanii gbi gbatɛni a Njiɛi loko lɔ, tawao hanii gbi Ngewɔ i kpatɛni yeengila bɛɛ ii gbatɛni ngi wooma.
43001004	Ndɛvui i gbuani yee-Njiɛi hu lɔ i veni fuuhani gbi wɛ tawao yeendɛvui ji lɔ i wani a foofo nuuvu va.
43001005	Yeefofoi a voolɔ kpindi hu tawao kpindi ii yaa guni aa ndufe.
43001006	Ngewɔ i ngi lutu yila loilɔ, ngi laa a Jɔn,
43001007	yeefofoi hinda hugɛva a nuuvungaa, aako numui gbi ti yeengowili yekpei mɛni, ti la la.
43001008	Ta ii le aa yɛ a yeefofoi, kɛɛ i wɛilɔ fofoi hinda hugɛva.
43001009	Fofoi yeekpekpei vulii mia, na a wa dunyei hu i voo nuuvu kpɛlɛɛ ma.
43001010	Njiɛi ji i yɛlɔ dunyei hu, kɛɛ kia bɛɛ Ngewɔ i dunyei gbatɛni a ngi loko lɔ, na hu gbi dunyei ii ngi gɔni.
43001011	I wɛilɔ ngi nda lɔlei vulii hu, kɛɛ ngi nda bondeisia vulii tii loko heini ngi bu.
43001012	Kɛɛ nasia gbi ti loko heini ngi bu, i kpaya veilɔ ti wɛ wotevaa a Ngewɔ leengeisia.
43001013	Tii woteni a Ngewɔ leengeisia kia nuuvunga ta ti gbɔugbɔu ŋamɛi yeendeengɛisia le la, tawao a nuuvu hugbatɛ ii le ɔɔ aa hindo liima hu we, kɛɛ Ngewɔ vulii lɔ i yɛni a ti Kɛkɛ.
43001014	Njiɛi i woteilɔ a nuuvu, i hei mu lia, ngi lavengɔ a ngauwanda kɛɛ tɔnya. Mu ngi wɔlɔyei lɔnga, ngɔlɔyɛi na i majɔɔni wɔɔ jifa Kɛkɛi Hindolo yakpei a ngie.
43001015	(Jɔn i seli wuailɔ ngi va, a hee la yɛ, “Ji lɔ ngi yɛ ngi ma ji ngi ndeni ngɛɛ, ‘Numui na i wama nya wooma i leweni nya ma polouŋ ajifa i yɛ na lɔ pɛiŋ ti yaa nya le.’ ”)
43001016	ajifa taa wɔɔ gba mu gbi lubama pupungɔ maahu a lubɛi na a gbua ngi Yewɔya lavengɔi hu.
43001017	Ngewɔ i Saweisia veni a Mojisi loko lɔ kɛɛ i ngauwandei tia tɔnyɛi veni a Yesu, Ngewɔ Maha Heingɔi, loko lɔ.
43001018	Numu gbi ii yaa Ngewɔ lɔni wɔɔ gba; ngi Hindolo yakpei na tia ta ti yaakpe tawao i kɛkɛi gblanga tamia i ngi yɛyii gɛnga a mue gbalauŋ.
43001019	Juuisia ti mahublɛi nasia ti yɛ Jelusalɛm ti Saa Gbuablɛisia kɛɛ Livaiblɛisia lɛɛnga loilɔ Jɔn gama ngi mɔliva tɛɛ, “Numu laasii yeegbɛ lɔ a bie?”
43001020	Jɔn ii gangani a ti mɔli gbɛmbolaa; i ndeilɔ leeŋ kpawama yɛ, “Nya ii le nga yɛ a Mahɛi na Ngewɔ i Lahei wumbuni wɔɔ njooyovaa, Juuisia ta toli a Ngewɔ Maha Heingɔi.”
43001021	Kɛ ti ngi mɔlinga tɛɛ, “Ye lɔ hɔɔ a bie? Ilaija lɔ a bie?” Jɔn kpɛmboilɔ yɛ, “Ta yaa a nge.” Ti gbɔma ngi mɔlilɔ tɛɛ, “Ngewɔ lutui lɔ a bie mu yɛ kulɔ gbema?” Kɛ i ndenga yɛ, “Sawo.”
43001022	Kɛ ti ndenga na ngi ma tɛɛ, “Ye lɔ hɔɔ a bie? Bi hinda hugɛ a mue aako mu gu mu gona nasia ma ti mu loni. Bɛɛ gbɛ kɔloongɔ bia yekpe ma?”
43001023	I kpɛmboilɔ yɛ, “Ngi yɛni lekee a numu yila woi lɔ a hee la ndɔgbɔ lambɛi ma yɛ, ‘A Ndemɔi jia-welei wɔna,’ ” kia Ngewɔ lutui Aisaya i ndeni la wɔɔ.
43001024	Farisiisia lɔ ti tutui jisia loni.
43001025	Ti Jɔn mɔlilɔ na tɛɛ, “Gbɛe hɔɔ ba nungaa wua, ina bia ii le baa yɛ a Ngewɔ Maha Heingoi, ɔɔ Ilaija ɔɔ Ngewɔ lutui?”
43001026	Jɔn i kpɛmboilɔ yɛ, “Nga nungaa wua a njɛi lɔ; kɛɛ numu lɔ mbei wu lia wuii ngi yɛyii gɔɔ;
43001027	tamia i wama nya wooma, ngi gɔwɛi vulii ngii gbekpeni fulova.”
43001028	Ji i wieni Bɛtani lɔ, Jɔdan wooma a foloi hiye-welei hu wee, mia Jɔn i yɛ nungaa wua na.
43001029	Folo wekei ma Jɔn i Yesu lɔilɔ a wa ngi gama, kɛ i ndenga yɛ, “Ngewɔ Balaloi gbe, na i wama dunyamableisia gbi ti jumbuisia wumbuma!
43001030	Ji lɔ ngi yɛ ngi ma ji ngi ndeni ngɛɛ, ‘Hindo lɔ wama nya wooma ngi lewengɔ nya ma polouŋ, ajifa i yɛ na lɔ pɛiŋ ti yaa nya le.’
43001031	Nya vulii ngii yɛ ngi gɔɔ kɛɛ aako Isrɛlbleisia ti ngi gɔɔ, famia ngi wani nga nungaa wua a njɛi.”
43001032	Jɔn i seli wuailɔ yɛ, “Ngi Ngewɔ Yafei lɔilɔ a gbua ngelegoohu a yei kia mbomukuloi na, i hei ngi wumba.
43001033	Nya vulii ngii yɛ ngi gɔɔ; kɛɛ Ngewɔ na i nya looni yɛ ngi nungaa wua a njɛi, i ndeilɔ pɛiŋ nya ma yɛ, ‘Numui na ba Ngafei lɔ i yei i hei ngi wumba, ta lɔ a nungaa wua a Ngewɔ Yafei.’
43001034	Ngi hulɔnga, faale ngi selinga kɛ ta lɔ Ngewɔ Hindoloi le.”
43001035	Kia ngele wekei i woni, Jɔn tia ngi gaalopo fele ti yɛlɔ gbɔma looni;
43001036	kia i Yesu lɔni a lewe ti gblanga kɛ i ndenga yɛ, “Ngewɔ Balaloi gbe mia!”
43001037	Ngi gaalopo feleisia ti ji mɛnilɔ kɛ ti tonga Yesu ma.
43001038	Yesu i woteilɔ i ti lɔ ta to ngi ma kɛ i ti mɔlinga yɛ, “Gbɔɔ wu kɔkɔlima?” Kɛ ti ngi mɔlinga tɛɛ, “Rabai (yeembui lɔ a Kaamɔ), bi heini mi lɔ?”
43001039	Kɛ i ndenga ti ma yɛ, “A wa wu tɔ.” Ti liilɔ ti ngi heimi lɔ, tia tieni ti luva na kpɛiŋ, jifa kpɔkɔvolei hitingɔ yɛla na.
43001040	Nasia feleisia ti mɛnini Jɔn a yɛpɛ, ti toni Yesu ma, yeengila mia wɔɔ a Andru, Saimɔn Pita ndewei.
43001041	I ngi ndewei Saimɔn gɔkɔlilɔ ngaama i nde ngi ma yɛ, “Mu numui na lɔnga Ngewɔ Maha Heingɔi a ngie.”
43001042	Kɛ i wanga a ngie Yesu gama. Yesu i Saimɔn gbeilɔ yɛ, “Saimɔn lɔ a bie, Kenɛi Jɔn loi. Bi lɛi mia na a Sifas” (mbiyɛi ji tia Pita ti yakpe, yeembui a Fawa-Gɔtii).
43001043	Kia ngele wekei i woni, Yesu i ngi lii huyiliilɔ liva Galili. Kɛ i Filipi malenga, i nde ngi ma yɛ, “To nya ma!”
43001044	(Filipi i gbuani Bɛtsaida lɔ, Andru tia Pita ti yeetaahu.)
43001045	Filipi i Nataniɛl maleilɔ, i nde ngi ma yɛ, “Mu numui na lɔnga Mojisi i ngi hinda nyɛini wɔɔ Sawa Gɔlɛi hu, Ngewɔ lutuisia bɛɛ ti nyɛi. Tamia a Yesu Nasalɛtimɔi, Josɛfi hindoloi.”
43001046	Nataniɛl ndeilɔ ngi ma yɛ, “Hinda yekpe gbi a gulɔ i gbua Nasalɛti?” Filipi ndeilɔ ngi ma yɛ, “Wa bi tɔ.”
43001047	Yesu i Nataniɛl lɔilɔ a wa ngi gama kɛ i yɛpɛnga kɔloongɔ ngi ma yɛ, “Isrɛlmɔi vulii lɔ, kaasoo gbi ii ngi hu!”
43001048	Nataniɛl i ngi mɔlilɔ yɛ; “Bi yee pieni bi nya gɔni?” Yesu i kpɛmboilɔ yɛ, “Pɛiŋ Filipi i yaa bi loli, ngi bi lɔilɔ ji bi yɛ figi wulii bu.”
43001049	Kɛ Nataniɛl i potenga yɛ, “Kaamɔ, Ngewɔ Hindoloi lɔ a bie! Isrɛlbleisia ti Mahɛi lɔ a bie!”
43001050	Yesu i ndeilɔ ngi ma yɛ, “Jifa ngi ndeni ngɛɛ ngi bi lɔilɔ figi wulii bu faa mia bi langa a nge? Ba hinda waawangaa hulɔlɔ tewengɔ ji ma.”
43001051	Kɛ i ndenga ti ma yɛ, “Gbɛɛ ngi tɔnyɛi hugɛ a wue: wa tɔlɔ ngelegoohu i lawo, Ngewɔ malikeisia ta lɛ ta yei numui na gama Nuuvu Hindoloi le.”
43002001	Njii fele wooma, nyaha-gɔli-gomɛ yɛlɔ tei na hu ta toli a Kena, Galili lɔlei hu, tawao Yesu ngi nje i yɛ na lɔ.
43002002	Ti Yesu bɛɛ loliilɔ yeekomɛi na hu tia ngi gaalopoisia.
43002003	Kia ndɔi i gbɔyɔni, Yesu ngi nje i hugɛilɔ a ngie yɛ, “Ndɔ gbi ii yaa ti yeya.”
43002004	Yesu i poteilɔ i nde ngi nje ma yɛ, “Yie, gbɛe bi mu loko wilima na hu? Nya watii ii yaa hitini lɛ yengeva.”
43002005	Ngi nje ndeilɔ pɛlei na yeebɔilopoisia ma yɛ, “Na gbi lekee i ndengaa wu ma yɛ wu pie, wu pie.”
43002006	Nja-vɛɛ waawaa wɛita yɛlɔ heini na Juuisia jɛli-yɛi houva hu, yeengila gbi a galɔŋ numu gbɔyɔngɔ ɔɔ numu gbɔyɔngɔ maahu puu hou.
43002007	Yesu i ndeilɔ yeebɔilopoisia ma yɛ, “A fɛi jisia laave a njɛi.” Kɛ ti ti lavenga a lo te ti wu ma.
43002008	Kɛ i ndenga yɛ, “A yee njɛi ji lɛɛnga wuli wu li la komɛ mahumɔi gama.” Kɛ ti ya la.
43002009	Kia komɛi maahumɔi i njɛi gɔni, potengɔ yɛla na a ndɔi. Ii yɛ ngi gbuama gɔɔ kia bɛɛ bɔilopoi nasia ti njɛi wulini hu ti kɔɔngɔ. I nyaha gɔlimɔi loliilɔ
43002010	i nde ngi ma yɛ, “Numu gbi a ndɔ yekpei yese pɛiŋ ve nungaa wɛ; ti kpolingaa na pandawanda, kɛ i yeengahangɔi venga; kɛɛ bia bi ndɔi yeekpekpei loomagbatɛnga haaŋ i tonga watii ji ma.”
43002011	Kabandei yeehaalaye lɔ Yesu pieni Kena, Galili lɔlei hu; i kɛilɔ kɛ ngɔlɔyɛi lɔ ngi hu, kɛ ngi gaalopoisia ti langa a ngie.
43002012	Ji wooma Yesu tia ngi nje kɛɛ ngi ndewengeisia kɛɛ ngi gaalopoisia ti liilɔ Kapaniɔm, ti lɔwɔ lɛnga wie na.
43002013	Juuisia ti gomɛi na ta toli a Tewema Gomɛi lukpengɔ yɛla kpla kɛ Yesu i ya Jelusalɛm.
43002014	I nungaa maleilɔ ta nikangɛisia majia kɛɛ mbalangɛisia kɛɛ powoisia Ngewɔ Wɛlei yeekatei hu, navoo maluveblɛisia bɛɛ ti heini ti tebiisia ma.
43002015	Kɛ i gɔtei liimbanga a foma, i ti gbi gbɛ na tia mbalangɛisia kɛɛ nikangɛisia, i navoo maluveblɛisia ti tebiisia gulagula, yeenavoei kpɛlɛɛ i vaya.
43002016	Kɛ i ndenga nasia ma ti yɛ powoisia majia yɛ, “A hanii jisia gbua mbei; a gbe a nya Kɛkɛ Wɛlei yɛlaa a felegɔma.”
43002017	Na nyɛingɔ Ngewɔ Gɔlɛi hu tɛɛ, “Bi Wɛlei malii a nya mɔlɔ kia ngɔmbu” i hitɛilɔ ngi gaalopoisia wɛ.
43002018	Juuisia ti ngi mɔlilɔ tɛɛ, “Kabande hindei yeegbɔɔ bi piema kɛva kɛ kpaya lɔ bi wɛ ji wieva?”
43002019	Yesu i kpɛmboilɔ yɛ, “A Ngewɔ Wɛlei ji wolo; nga tolɔ gbɔma njii sawa goohu.”
43002020	Kɛ Juuisia ti ndenga tɛɛ, “Ngewɔ Wɛlei ji lola i gunga a foo numu fele gbɔyɔngɔ maahu wɛita lɔ; bia ba tolɔ njii sawa goohu?”
43002021	Kɛɛ Ngewɔ Wɛlei na Yesu i yɛ ma tamia a ngi gbuhɛi.
43002022	Faale ngi hiyengɔi hu hee hu, i hitɛilɔ ngi gaalopoisia wɛ kɛ i ji leilɔ; kɛ ti langa a Ngewɔ Gɔlɛi kɛɛ njɛpɛi nasia i yɛ ndeni.
43002023	Kia lɛ Yesu i yɛ Jelusalɛm a Tewema Gomɛi yeewatii, numu gboto ti lɛilɔ a ngie ji ti kabande hindei nasia lɔni i yɛ pie;
43002024	kɛɛ Yesu ii ta yekpe gbuani ndɔgbɔ ti wɛ, ajifa i yɛ nuuvu gbi gɔɔlɔ,
43002025	tawao ii yɛ gbeweni numu gbi va seli wuava nuuvui va ajifa i kɔɔlɔ gbɔɔ i ti liisia hu.
43003001	Farisiisia ti mahumɔ yila yɛlɔ na, ngi laa a Nikodimɔsi, Farisiimɔ a ngie.
43003002	Kenɛi ji i wɛilɔ Yesu gama a kpindi i nde ngi ma yɛ, “Kaamɔ, mu kɔɔlɔ kɛ Kaamɔ lɔ a bie ba gbua Ngewɔ gama; ajifa numu gbi ɛɛ gu aa kabande hindei jisia wie bi piema ina Ngewɔ i yɛ ngi wooma.”
43003003	Yesu ndeilɔ ngi ma yɛ, “Gbɛɛ ngi tɔnyɛi hugɛ a bie, kɛlee ti numu le a nina, ɛɛ gu a wuaala Ngewɔ mahayɛi hu.”
43003004	Nikodimɔsi i ngi mɔlilɔ yɛ, “Ta yee gu ti numu wovangɔ le gbɔma? A yamalɔ gbɔma ngi nje goohu i ngi le?”
43003005	Yesu kpɛmboilɔ yɛ, “Gbɛɛ ngi tɔnyɛi hugɛ a bie, numu gbi ɛɛ gu aa wuaa Ngewɔ mahayɛi hu kɛlee ta ngi le a njɛi kɛɛ Ngewɔ Yafei.
43003006	Numui na nuuvu a ngi le, nuuvu mia kɛɛ numui na Ngewɔ Yafei a ngi le ngafa le.
43003007	Bi wuhu aa wu ji ngi ndeni bi ma ngɛɛ, ‘ta wu le lɔ a nina.’
43003008	Fɛfɛi a vɛlɔ a li mia ngi longɔ i li na; ba ngi vɛwoi mɛnilɔ kɛɛ bii ngi hiyemɛi gɔɔ ɔɔ ngi limɛi; hii numui na gbi Ngewɔ Yafei a ngi le i na.”
43003009	Nikodimɔsi i ngi mɔlilɔ yɛ, “Ji a yee gu i wie?”
43003010	Yesu i kpɛmboilɔ yɛ, “Isrɛl yeekaamɔ waa lɔ a bie, na hu gbi bii ji yeembui gɔɔ?
43003011	Gbɛɛ ngi tɔnyɛi hugɛ a bie, na mu kɔɔngɔ ta mia ma yɛpɛ kɔlooni ma, mu na gona mu hulɔnga, kɛɛ wuɛɛ mu layie gulu.
43003012	Ina ngi dunyama hindangaa hugɛnga a wue kɛɛ wuii lani la, wa yee gu wu la la ina ngi ngelegoohu hindangaa hugɛilɔ a wue?
43003013	Numu gbi ii yaa wɔɔ gba lɛni ngelegoohu kɛlee numui na i gbuani ngele goohu i yei, tamia a Nuuvu Hindoloi.”
43003014	Tawao kia Mojisi i kalii hɛlɛni ngulii ma ndɔgbɔ lambɛi ma, hii lɔɔ ta Nuuvu Hindoloi hɛlɛ,
43003015	aako numu gbi lekee a la a ngie i kunafɔ lɛɛvui majɔɔ.
43003016	Ajifa Ngewɔ i loilɔ a dunyablaa hulewengɔ, famia i ngi Hindolo yakpei veni aako numu gbi lekee a la a yee-Ndoi na aa jukulu, i kunafɔ lɛɛvui majɔɔ.
43003017	Ajifa Ngewɔ ii ngi Hindoloi yoyoni dunyei hu dunyablaa lɛɛva kɛɛ aako ngi sabui hu ti bawo kunafɔ hee yeya.
43003018	Numu gbi lekee a liilo ngi ma ɛɛ ndɛɛ majɔɔ kɛɛ numu gbi lekee ɛɛ liilo ngi ma, i wilanga a ndɛɛ majɔɔla ajifa ii liiloni Ngewɔ Hindoloo yakpei ma.
43003019	Hii Ngewɔ a dunyablaa gbɛmbo, a ji i ngi hindei yeetɔnyɛi yeefofoi yoyonga dunyei hu kɛɛ nuuvungaa tii loni a fofoi kɛlee kpindi ajifa ti wiehindeisia ti nyamungɔ.
43003020	Numu gbi lekee a hinda nyamuisia wie, ngi lolongɔe a fofoi tawao ɛɛ lukpe kpla, ajifa ii loni ngi wiehindeisia ti maa i gɛ.
43003021	Kɛɛ numu gbi lekee a hinda yekpe wie, a walɔ fofoi gama aako ngi wiehindeisia ti kɛ kɛ ngi golongɔe Ngewɔ wɛ.
43003022	Ji wooma, Yesu tia ngi gaalopoisia ti liilɔ Judia yeetatei hu ti lɔwɔ lɛɛnga wie na, a nungaa wua.
43003023	Jɔn bɛɛ i yɛlɔ a nungaa wua Iinɔn, Salim gblanga, ajifa njɛi gbotongɔ yɛla yeehindei na, tawao nungaa ti yɛlɔ a wa ngi gama a ti wua.
43003024	(Yeewatii na tii yɛ lɛ Jɔn wuni kpindi-wɛlei bu.)
43003025	Jɔn gaalopoisia kɛɛ Juumɔ yila ti ndablaa wieilɔ kɔlooni nguɛi ma.
43003026	Faale ti wɛilɔ Jɔn gama ti nde ngi ma tɛɛ, “Kaamɔ, numui na gɛ wua ta wu yɛ Jɔdan wooma, na bi ngi yɛpɛ leni, taa na nungaa wuama tawao numui gbi lɔ yeima ngi ma.”
43003027	Jɔn i poteilɔ i nde ti ma yɛ, “Numu gbi ɛɛ hani gbi majɔɔ iiyɛ Ngewɔ i fe ngi wɛ.
43003028	Wua vulii wa nya jelilɔ kɛ ngi ndeilɔ ngɛɛ nya ii le nga yɛ a Ngewɔ Maha Heingɔi, tawao ngɛɛ ngi gulɔyia lemɔ lɔ a nge.
43003029	Numui na a nyahɛi majɔɔ ta lɔ nyahamɔi le; kɛɛ nyahamɔi ndiamɔi na a yɛ looni a wolo, ngi goohu a nɛɛlɔ waa ji a nyahamɔi yɛpɛ woi mɛni. Faale nya nda goohunɛɛi ji laa i venga na kpaŋ.
43003030	Ngi hinda i wɔlɔmaa, nya nya hinda maa i yei.”
43003031	Numui na a gbua aijɛnɛ i wa, i leweni numui gbi ma. Numui na ti ngi leni dunyei ji hu dunyamamɔ mia a ngie tawao a dunyama hindei yeenjɛpɛ lɔ le; kɛɛ numui na a gbua aijɛnɛ i wa, i leweni numu gbi ma.
43003032	Hindei nasia a hulɔ tawao a mɛni aijɛnɛ, tamia a hugɛ kɛɛ numu gbi ɛɛ la a ngi layie.
43003033	Kɛɛ numui na a la a ngi layie, i kɛnga kɛ Ngewɔ lɔnyangɔe.
43003034	Numui na Ngewɔ i ngi loonga a Ngewɔ layie lɔ le, Ngewɔ i ngi lavenga kpaŋ a ngi Yafei.
43003035	Kɛkɛi Ngewɔ longɔe a ngi Hindoloi tawao i hindei gbi loko wuaanga ngi yeya.
43003036	Numui na a la a Hindoloi a kunafɔ lɛɛvui majɔɔlɔ; numui na ɛɛ golo Hindoloi wɛ, ɛɛ kunafɔ lɛɛvui majɔɔ tawao Ngewɔ a kpalɛ waa yeilɔ ngi ma.
43004001	Yesu i kɔɛilɔ kɛ Farisiisia ti mɛninga kɛ numu gboto lɔ lama a ngie, a ti wua, i lewe Jɔn ma.
43004002	(Kia bɛɛ Yesu vulii ii numu wuani, ngi gaalopoisia lekee lɔ ti yɛ pie.)
43004003	Kia Yesu i na mɛnini nungaa ti yɛ nde i gbuɛilɔ Judia latei na hu i yama Galili lɔlei hu,
43004004	kɛɛ mahoungnɔ yɛla i lewe a Samelia lɔlei hu wee.
43004005	Kɛ i fonga Samelia yeetaa yila hu ta toli a Saika, kpaa na gbla Jekɔpi i feni wɔɔ ngi loi Josɛfi wɛ.
43004006	Jekɔpi ya-lowa wovei i yɛ na lɔ kɛ Yesu i heinga yeenja-lowɛi laa, ngi gahu gbɔyɔngɔ waa a jiɛi. Fologundiei yɛla.
43004007	Samelia nyaha yila i wɛilɔ njɛi wuliva kɛ Yesu i ndenga ngi ma yɛ, “Nya gɔ njɛi hu ngi kpɔle.”
43004008	(Ngi gaalopoisia ti lingɔ yɛla tei hu mɛhɛɛ yeyama.)
43004009	Nyapoi i ngi mɔlilɔ yɛ, “Gbɛe Juumɔ a bie, ba nja vɛli nya ma, Samelia nyaha a nge?” (Ajifa Juuisia tia Sameliablɛisia tɛɛ gbɔ wɔɔ hinda gbi ma.)
43004010	Yesu i kpɛmboilɔ yɛ, “Kiaa bi yɛ kɔɔlɔ gbɔɔ Ngewɔ a gu a fela gbama kɛɛ numui na i ndenga bi ma yɛ ‘nya gɔ njɛi hu,’ baa ngi vɛlilɔ tawao aa bi gɔlɔ a njɛi na a ndɛvui ve numu wɛ.”
43004011	Nyapoi ndeilɔ ngi ma yɛ, “Kenɛi, haka gbi ii bi yeya njɛi lalavaa la tawao njalowɛi hubɔngɔ; ba ndɛvu-ve yɛi ji majɔɔ mi lɔ?
43004012	Bi leweni mu maada Jekɔpi na ma i njalowɛi ji veni mu wɛ, ta vulii i kpɔle kɛɛ ngi leengeisia kɛɛ ngi lohanisia?”
43004013	Yesu ndeilɔ ngi ma yɛ, “Numu gbi lekee i njɛi ji gbolingaa ngi bolohu a belɔ gbɔma,
43004014	kɛɛ numu gbi lekee a njɛi na gboli nya nga fe ngi wɛ, ngi bolohu ɛɛ yaa be; njɛi na nga fe ngi wɛ a wotelɔ a nja waa ngi hu na a ngi gɔ a ndɛvu-ve yɛi, i ngi gɔ a kunafɔ lɛɛvui.”
43004015	Nyapoi ndeilɔ ngi ma yɛ, “Ndemɔi, nya gɔ njɛi ji hu aako nya bolohu aa yaa be tawao ngaa gbɔma wa mbei nja lalama.”
43004016	Yesu ndeilɔ ngi ma yɛ, “Li bi bi hinii loli wu wa mbei.”
43004017	Nyapoi poteilɔ yɛ, “Hini ii nya yeya.” Kɛ Yesu ndenga ngi ma yɛ, “Bi lɔnyangɔe ji bi ndeni bɛɛ hini ii bi yeya;
43004018	ajifa bi hini lɔɔlu jɔnga tawao numui na wua ta wu heini kiahuna bi hini ii le; bi tɔnya-yia lɔ leni.”
43004019	Nyapoi ndeilɔ ngi ma yɛ, “Ndemɔi, ngi kɔɔnga kɛ Ngewɔ lutu lɔ a bie.
43004020	Mu maadani ti yɛ wɔɔ Ngewɔ vɛli ngiyei ji hu lɔ; kɛɛ wua wu Juuisia wɛɛ Jelusalɛm lekee mia mahoungɔ mu Ngewɔ vɛ.”
43004021	Yesu i ndeilɔ ngi ma yɛ, “Nyapoi, la a nge, watii lɔ hitima wɛɛ yaa Kɛkɛi vɛli ngiyei ji hu ɔɔ Jelusalɛm.
43004022	Wu Sameliablɛisia wuii kɔɔ yelɔ wu hɛɛma ngi ma, mua mu Juuisia mu kɔɔlɔ ye lɔ mu hɛɛma ngi ma, ajifa Juuisia lɔ ta hugɛ kia Ngewɔ a yee nuuvungaa bawo la.
43004023	Kɛɛ watii lɔ hitima, tawao hitingɔe na, nasia ta Ngewɔ vɛli a tɔnya ta ngi vɛli ngafaya hu lɔ kɛɛ tɔnyɛi, ajifa yeeNgewɔ vɛliblei jisia nyɔkɔ lɔ kɛkɛ lɔlɔma.
43004024	Ngafa lɔ a Ngewɔ tawao mahoungɔ nasia ta ngi vɛli ti ngi vɛli ngafaya hu kɛɛ tɔnyɛi.”
43004025	Nyapoi ndeilɔ ngi ma yɛ, “Ngi kɔɔlɔ Ngewɔ Maha Heingɔi lɔ wama; i wangaa, a hindei gbi hugɛlɔ a mue.”
43004026	Yesu ndeilɔ ngi ma yɛ, “Nya ngi yɛpɛma bi gama, tamia a nge.”
43004027	Ngamɛi na kɛ Yesu gaalopoisia ti wanga. I gualɛilɔ ti ma tɔva tia nyaha ta yɛpɛ, kɛɛ ti yilayee bɛɛ ii mɔlini aa yɛma, “Gbɔɔ bi longɔ la?” ɔɔ “Gbɛe wua ta wu yɛpɛma?”
43004028	Kɛ nyapoi i ngi ya-vajii longa, i li tei hu, i nde nungaa ma yɛ,
43004029	“A wa wu taamɔ yila lɔ i hindei gbi hugɛnga ngi piema wɔɔ. Ngewɔ Maha Heingɔi mia baaa?”
43004030	Kɛ nungaa ti gbuanga tei hu, ti li Yesu gama.
43004031	Pɛiŋ ti yaa foo, Yesu gaalopoisia ti ngi manɛnɛilɔ tɛɛ, “Kaamɔ, mɛhɛɛ mɛ.”
43004032	Kɛɛ i ndeilɔ ti ma yɛ, “Mɛhɛɛ lɔ nya yeya mɛva wuii hinda hugɔɔ.”
43004033	Kɛ ti tɔtonga a ti nyɔunyɔ mɔlila tɛɛ, “Numu gbi i wanga a mɛhɛɛ ngi wɛ?”
43004034	Yesu ndeilɔ ti ma yɛ, “Nya mɛhɛɛi lɔ a nya Kɛkɛ na nya loni ngi liima hindei wiela kɛɛ ngengei na gbɔyɔlaa i feni nya wɛ pieva.
43004035	Sale lɔ wu laa, ‘I longa ngalu naani kɛ mba lewe-gbelei i hitinga.’ Gbɛɛ ngi hugɛ a wue, a wu wui wumbu lɛɛ wu tɔ kia mbeisia ti bengɔ la kpalɛisia hu.
43004036	Numui na a mbei lewe taa ngi pawɛi majɔma, tawao a mɛhɛɛ lɛ lɔ ma kunafɔ lɛɛvui va, aako tuhani hiimɔi tia tewemɔi ti goohunɛɛ a leenga.
43004037	Tɔnya-yia lɔ a ji ta nde tɛ. ‘Hiimɔi gba yee tewemɔi gbaa.’
43004038	Ngi wu longa mbei na leweva wuii mɔnɛi ma; nungaa wekangaa lɔ ti mɔnɛnga, wua wu nafanga ti mɔnɛwoi hu.”
43004039	Sameliablaa gboto tei na hu ti lɛilɔ a ngie ajifa nyapoi i ndeni yɛ, “I nya wiehinda wovei gbi hugɛnga.”
43004040	Faale kia Sameliablɛisia ti wani ngi gama, ti ngi huhouilɔ tɛɛ aa lewe, kɛ i njii fele wienga ti gɔwɔma.
43004041	Numu gboto wekangaa ti lɛilɔ a ngie njɛpɛi nasia va i yɛ nde ti ma.
43004042	Ti ndeilɔ nyapoi ma tɛɛ, “Bi layie lekee va ii le maa la a ngie; mua yekpe vulii mu ngi layiesia mɛninga tawao mu kɔɔnga kɛ ta vulii lɔ dunyablaa gbi ti wumawomɔi le.”
43004043	Kia Yesu i lɔwɔ fele gbɔyɔni Saika, i gbuɛilɔ na i li Galili lɔlei hu,
43004044	ajifa ta vulii i ndenga wɔɔ yɛ baa ii Ngewɔ lutu ma ngi lemɛi.
43004045	Faale kia i foni Galili lɔlei hu, Galiliblɛisia ti gahu gbuɛilɔ waa ngi ma ajifa ti yɛlɔ Tewema Gomɛi hu Jelusalɛm tawao ti hindei kpɛlɛɛ lɔilɔ i pieni na.
43004046	Faale i liilɔ gbɔma Kena, Galili lɔlei hu, mia wɔɔ i njɛi woteni na a ndɔi. Gɔmɛtimɔ waa yila i yɛlɔ na, ngi hindoloi heegbɛngɔ waa Kapaniɔm.
43004047	Kia i mɛnini kɛ Yesu i gbuanga Judia lɔlei hu i wanga Galili, i liilɔ i ngi manɛnɛ yɛ i li Kapaniɔm i ngi loi bawo, ajifa yeendoi haala longɔ yɛla te.
43004048	Faale Yesu i ndeilɔ ngi ma yɛ, “Wuii kabande hindangaa hulɔilɔ nga pie, wuɛɛ la a nge.”
43004049	Gɔmɛtimɔi i ndeilɔ ngi ma yɛ, “Ndemɔi, wa mu li kaaka hee, nya loi aa haa.”
43004050	Yesu ndeilɔ ngi ma yɛ, “Li; bi loi a bawolɔ.” Kenɛi i lɛilɔ a na Yesu ndeni ngi ma kɛ i ya.
43004051	Kia i yɛ lima kɛ tia ngi bɔilopoisia ti gomɛnga, ti hugɛ a ngie kɛ ngi loi i bawonga.
43004052	Kɛ i ti mɔlinga hawei yeegbɛ ma lɔ ndoi i tɔtoni a fesala, kɛ ti hugɛnga a ngie tɛɛ, “Fologundiei i leweni hawa yila gbengi kɔle i gbeni ngi ma.”
43004053	Kenɛi i yɛ kɔɔlɔ kɛ hawei na ma mia kinɛiŋ Yesu i ndeni ngi ma yɛ, “Bi loi a bawolɔ.” Faale tia ngi wɛlɛ bublɛisia gbi ti lɛilɔ a Yesu.
43004054	Heima yeefele lɔ Yesu i gbuani Judia lɔlei hu i wa Galili lɔlei hu i kabande hinda wie.
43005001	Ji wooma, Juuisia ti Yewɔ hindei yeekomɛ i yɛlɔ na kɛ Yesu i ya Jelusalɛm.
43005002	Jelusalɛm yeekata-lamɛi na ta toli a Mbala Gata-Laamɛi, Popa gbatengɔ yɛlɔ na gblanga ta toli Hibu yiɛi hu a Bɛtsata, sɛmɛɛ laalongɔ lɔɔlu i looni ma.
43005003	Heegbɛblaa vaha waa ti yɛlɔ wuni yeesɛmɛi jisia bu-- pumublaa, nɛmublaa kɛɛ kpɔɔkpɔblaa ti ti lia. [Ta njɛi jɛɛjialɛi mawulo.
43005004	Ajifa Ndemɔi malikei i yɛlɔ na a njɛi jɛɛjia; tawao njɛi jɛɛjia ngɔi hu numui na lekee wɔɔta yese a wili hu, heegbɛ lasi gbi i yɛ ngi ma a bawolɔ.]
43005005	Taamɔ yila yɛlɔ na, ngi heegbɛngɔ foo numu gbɔyɔngɔ maahu puu maahu wayakpa va.
43005006	Kia Yesu ngi lɔni, i kɔɛilɔ kɛ i lɛmbinga waa laani yeehindei na, kɛ i ndenga ngi ma yɛ, “Bi longɔe bi bawo?”
43005007	Heegbɛmɔi i kpɛmboilɔ yɛ, “Kaamɔ, numu gbi ii nya yeya aa nya wili njɛi hu ji a jɛɛjia; nga lo limaa kɛ numu wekei i wilinga hu nya gulɔ.”
43005008	Yesu i ndeilɔ ngi ma yɛ, “Hiye, bi bi yalɛi wumbu, bi jia.”
43005009	Ngaamɛi na, taamɔi i bawoilɔ, i ngi yalɛi wumbu, i tɔtoo a jialaa. Foloi na ji i wieni i yɛni a Juuisia ti lɛɛvu volei lɔ,
43005010	faale Juuisia yeetokulɔisia ti ndeilɔ taamɔi na ma i bawoni tɛɛ, “Mu lɛɛvu volo lɔ tawao mu jawei mia bi nyaninga ji bi bi yalɛi wumbunga bi jiama la.”
43005011	Taamɔi i kpɛɛmboilɔ yɛ, “Numui na i nya bawoni tamia i ndeni nya ma yɛ ngi nya yalɛi wumbu ngi jia.”
43005012	Ti ngi mɔlilɔ tɛɛ, “Ye lɔ a numui na i ndeni yɛ bi ji wie?”
43005013	Kɛɛ taamɔi na i bawoni ii yɛ Yesu gɔɔ ajifa faha lɔ i yɛ yeehindei na, tawao Yesu lingɔ yɛla.
43005014	Na wooma Yesu i ngi maleilɔ Ngewɔ Wɛlei bu i nde ngi ma yɛ, “Wote mbei, bi bawonga na; gbe jumbu wielei ma, ina na ii le, hinda a bi wielɔ nyamungɔ tewengɔ ji ma.”
43005015	Kɛ taamɔi i ya i hugɛ a Juuisia yeetokulɔisia yɛ Yesu mia i ngi bawoni.
43005016	Faale ti tɔtoilɔ a Yesu yakpɛlaa a nyamu jifa i yɛlɔ a nungaa bawo Ndɛvu Volei ma.
43005017	Kɛɛ Yesu i kpɛmboilɔ ti ma yɛ, “Nya Kɛkɛ lɔ yengema watii gbi faale mahoungɔ nya bɛɛ ngi yenge.”
43005018	Kpɛmboi ji va vulii lɔ na Juuisia yeetokulɔisia ti yɛ pele gɔli kpɔtu ngi waava jifa ii gɛlɛni lekee Ndɛvu Volei yeesawei nyanila ma, i Ngewɔ lolinga a ngi Kɛkɛ, a ta yekpe huma Ngewɔ ma.
43005019	Yesu ndeilɔ ti ma yɛ, “Gbɛɛ ngi tɔnyɛi hugɛ a wue, nya, Hindoloi a nge, ɛɛ gu a hinda gbi wiela a ngi wuma wee kɛ na lekee a tɔ Kɛkɛi a pie; ajifa na lekee a pie, nyɔkɔ lɔ Hindoloi bɛɛ a pie.
43005020	Gbamaile Kɛkɛi longɔe a ngi Hindoloi faale na gbi lekee ta vulii a pie a kɛlɔ a ngie tawao a hinda waawangaa gɛlɔ a ngie tewengɔ ji ma, i wu gbi wuhu wu.
43005021	Kia lɔɔ nya Kɛkɛ a nungaa wu hee hu i ndɛvui ve ti wɛ, hii lɔɔ nya nya Hindoloi a ndɛɛvui ve nasia wɛ a nɛɛ ngi wɛ feva ti wɛ.
43005022	Nya Kɛkɛ ɛɛ numu gbi gbɛmbo; i nungaa gbɛmbolei yeekpayɛi venga ngi Hindoloi wɛ.
43005023	Nya Kɛkɛ i ji wienga aako numui gbi ti baagɔɔ Hindoloi ma kia lɔɔ ti baa gɔngɔ la ngi ma. Numui na ii baagɔɔ Hindoloi ma, ii baagɔɔ Kɛkɛi na ma i ngi loni.
43005024	“Gbɛɛ ngi tɔnyɛi hugɛ a wue, numui na a nya layie mɛni, i la a nya lomɔi, kunafɔ lɛɛvui lɔ ngi hu kpɛmbo gbi ii ngi ma jifa i wilanga gbuala hee hu i wilinga ndɛvui hu.
43005025	Gbɛɛ ngi tɔnyɛi hugɛ a wue; watii lɔ hitima, tawao yeewatii hitingɔe na bɛɛ, haableisia ta Ngewɔ Hindoloi woi mɛnilɔ tawao nasia ta mɛni ta wulɔ.
43005026	Gbamaile kia ndɛvui i Kɛkɛi vulii hu, hii i pienga ndɛvui i ngi Hindoloi bɛɛ hu,
43005027	tawao i kpaya venga ngi wɛ numui gbi gbɛmbova, ajifa Nuuvu Hindoloi lɔ a ngie.
43005028	Ji aa wu wuhu wu, ajifa watiilɔ hitima nasia gbi ti kambɛi hu ti ngi woi mɛni,
43005029	ti gbua ti gambɛisia hu; nasia ti kpekpe wienga ta hiye lɔ, nasia ti nyamu wienga, ta hiyelɔ ti ti gbɛmbo ti ti lɛɛ.
43005030	“Ngɛɛ gu a hinda gbi wiela a nya nda gbaya; nga nungaa gbɛmbolɔ lekee kia Ngewɔ a nde la nya ma, faale nya kiti lewengɔi wɔnangɔe, ajifa ngii lapima na wieva nya longɔ la, kɛ na lekee nya lomɔi longɔ la.
43005031	“Ngi seli wuaangaa nya yekpe va, nungaa tɛɛ la a nya jeli wuaangɔi lɔnyala;
43005032	numu weka lɔ na a seli wuaa nya va, tawao ngi kɔɔlɔ kɛ seli na a nguaa nya va tɔnyangɔe.
43005033	Wu nungaa loilɔ Jɔn gama tawao i tɔnyɛi hugɛilɔ kɔlooni nya ma.
43005034	Tii yɛma nya gbewengɔe huɛɛŋ nuuvu jeli wuaangɔ va; kɛɛ ngi ji lemaa aako wu bawo.
43005035	Na Jɔn i ndeni piengɔ kia lambo, i pieilɔ wu goohu i nɛɛ tawao wu lumɛilɔ ngi layieisia, ti wiengɔ kia foofo, ti wu goohu nɛɛ watii wulo va.
43005036	Kɛɛ seli wuaangɔ lɔ na nya va tewengɔ Jɔn jeli wuaangɔi ma; tia mia a kabande yengei nasia ngi piema ajifa tia lɔ ti selima kɛ nya Kɛkɛ lɔ i nya loni.
43005037	Tawao nya Kɛkɛ na i nya loni, ta vuli lɔ i seli wuaanga nya va. Wuii yaa wɔɔ gba ngi woi mɛnini, wuii yaa wɔɔ gba ngi yɛyii lɔni;
43005038	tawao wɛɛ ngi layieisia lamagbatɛ wu liisia hu, ajifa nya i nya loni wuii lani a numui na i toni.
43005039	Wa Ngewɔ Gɔlɛi gaalɔ, ajifa wu langɔ la kɛ wa kunafɔ lɛɛvui majɔɔ ti hu lɔ; tawao ta vulii lɔ a nya hinda yeetɔnyɛi hugɛ;
43005040	na hu gbi wu gangangɔe a wala nya gama aako wu ndɛvui majɔɔ.
43005041	“Ngii gbeweni nuuvu lato va.
43005042	Ngi kɔɔlɔ kɛ ndoma gbi ii wu lii hu Ngewɔ va.
43005043	Ngi wanga nya Kɛkɛ gbayei hu lɔ kɛɛ wuii yaa loko heini nya bu; kɛɛ numu weka i wangaa ta yekpe ngi gbayei hu, ta lɔ wa loko hei ngi bu.
43005044	Wua wa tato gɔli wu nyɔunyɔ ma, wɛɛ tatoi na gɔli a gbua Ngewɔ yakpei gama, wa yee gu wu la a nge?
43005045	Na hu gbi, waa gili la kɛ nya mia ngi wama wu mayia gɛma a nya Kɛkɛ Mojisi na wu lii longɔ ngi ma, ta vulii mia a wu mayia gɛ.
43005046	Kiaa wu yɛ lɛilɔ vulii a Mojisi a tɔnya, wu yɛ lalɔ a nge ajifa i kɔlɔ nyɛilɔ kɔloongɔ nya ma.
43005047	Kɛɛ kia lekee wuii lani a ngi gɔlɔ nyɛingɔi, wa yee gu wu la a nya layieisia?”
43006001	Ji wooma Yesu tia ngi gaalopoisia ti liilɔ Galili Wopɛi wooma (ta toli gbɔma a Taibirias Wopɛi).
43006002	Ke faha waa i tonga ngi ma ajifa ti kabande welei lɔilɔ i yɛ heegbɛbleisia bawo la.
43006003	Yesu i lɛilɔ ngiye yila hu i hei na tia ngi gaalopoisia.
43006004	Juuisia ti gomɛi na ta toli a Tewema Gomɛi, tukpengɔ yɛla kpla.
43006005	Yesu i yaama jiɛilɔ hu kɛ i faha waa lɔnga ta wa ngi gama, kɛ i Filipi mɔlinga yɛ, “Mi lɔ ma mɛhɛɛ yeya na a gu numui ji kpɛlɛɛ ti goo ve?”
43006006	I ji leilɔ lekee Filipi hugɔɔva kɛɛ ta vulii i yɛ kɔɔlɔ gbɔɔ a pie.
43006007	Filipi kpɛmboilɔ yɛ, “Kani gbaa gɔpɔ hɔndɔ fele ɛɛ gu i bledii yeya aako numui ji gbi ti kulokulo jia laa.”
43006008	Yesu gaalopoi yeepekei, Andru, Saimɔn Pita ndewei, i hugɛi lɔ a Yesu yɛ,
43006009	“Hiilopo yilalɔ mbei bledii gbuha lɔɔlu i ngi yeya kɛɛ nyɛɛ fele, kɛɛ gbɔɔ a na faha bondei ji va?”
43006010	Yesu i ndeilɔ ti ma yɛ, “A pie nungaa ti hei.” Kpiti gboto yɛlɔ yeehindei na; faale nungeisia ti heiilɔ, hingeisia lekee ti gungɔ a Tauji lɔɔlu.
43006011	Kɛ Yesu i blediisia wumbunga, i siɛgbua Ngewɔ ma, i kɔlɛkɔlɛ nasia ma ti yɛ heini; hii i pieni a nyɛi bɛɛ, numui gbi ti mɛhɛɛi na mɛ ti goo i ve vulii kpaŋ.
43006012	Kia nungeisia ti goo i veni, Yesu ndeilɔ ngi gaalopoisia ma yɛ, “A yeengaingaingɔi yeemɔnii lɛma, hani gbi aa nyani.”
43006013	Yeengaingaingɔi na nungaa ti gbahani ma, ti teilɔ ma i samba puu maahu fele laave na mɔnuni bledii gbuha lɔɔlui hu nungaa ti mɛni.
43006014	Kia nungeisia ti kabande hindei ji hulɔni Yesu i pieni, ti ndeilɔ tɛɛ, “Ngewɔ lutui na vulii ngi walaa i hu wɔɔ dunyei hu ta lɔ!”
43006015	Yesu i tɔilɔ kɛ ti longɔ ti ngi hou ti ngi yɛ a mahɛi a kpaya, faale i gbuɛilɔ, ta yakpe, i lɛ ngiyei hu gbɔma.
43006016	Kia kpɔkɔ i wɛlɛni, ngi gaalopoisia ti yeilɔ Popɛi laa,
43006017	ti wili ndɛndɛ yila hu, ti tɔtoo a yamala Kapaniɔm a njɛi ya wee. Kpindi wɛlɛngɔ yɛla na tawao Yesu ii yɛ lɛ wani ti gama.
43006018	Vivii waa i gulɛilɔ kɛ njɛi i lumbenga.
43006019	Kia ti maili sawa ɔɔ naani gani njɛi ya, ti Yesu lɔilɔ a jia Popɛi ya a lukpe ndɛndɛi gbla kɛ ti luwanga,
43006020	kɛɛ i ndeilɔ ti ma yɛ, “Nya mia; waa luwa.”
43006021	Ti goohu i nɛɛlɔ ngi wumbuva ndɛndɛi hu tawao ngaamɛi na kɛ ndɛndɛi i fonga ti limɛi.
43006022	Folo wekei ma, nungei nasia ti loni Popɛi wooma gbengi, ti liiheilɔ ma kɛ ndɛndɛ yakpe lɔ i yɛ na tawao kɛ Yesu gaalopoisia lekee lɔ ti lini hu, Yesu ii yɛ ti lia.
43006023	Na hu gbi ndɛndɛngaa ta hiye Taibirias ti wɛilɔ hindei na gbla fahii i mɛhɛɛ mɛni na ji Yesu i siɛgbuani Ngewɔ ma.
43006024	Faale kia nungeisia ti tɔni kɛ Yesu tia ngi gaalopoisia tii na, tia bɛɛ ti wililɔ yeendɛndɛisia hu ti li Kapaniɔm ta ngi gɔkɔli.
43006025	Ji ti ngi maleni Popɛi wooma Kapaniɔm yakɛi ma, ti ngi mɔlilɔ tɛɛ, “Kaamɔ, migbe lɔ bi fonga mbei?”
43006026	Yesu kpɛmboilɔ yɛ, “Gbɛɛ ngi tɔnyɛi hugɛ a wue, wa nya gɔkɔli, kabande hindei nasia wu hulɔni ti va ii le wua yɛ nya gɔkɔlima, kɛɛ jifa wu bledii mɛni wu goo i ve.
43006027	Waa mɔnɛ mɛhɛɛi na va a jukulu, kɛɛ a mɔnɛ mɛhɛɛi na va a lo numu goohu i kunafɔ lɛɛvui ve ngi wɛ, tawao Nuuvu Hindoloi mia a yeemɛhɛi ve wu wɛ, ajifa ta lɔ Ngewɔ i ngi gɛnga yɛva a ngi jɔngɔ.”
43006028	Kɛ ti ngi mɔlinga tɛɛ, “Gbɔɔ mahoungɔ mu pie aako mu Ngewɔ liima yengei wie?”
43006029	Yesu i kpɛmboilɔ yɛ, “Na Ngewɔ longɔ wu pie tamia a ji wa la a numui na i njooyonga dunyei hu.”
43006030	Kɛ ti ngi mɔlinga tɛɛ, “Kabande hindei yeegbɔɔ ba pie?
43006031	Mu maadani tia mu mamani ti yɛ wɔɔ pele hu ndɔgbɔ lambɛi ma ti yɛ mɛhɛɛi na lɔ mɛ ta toli a mana, kia Ngewɔ Gɔlɛi i ndeni la yɛ, ‘Ngewɔ i yɛlɔ a mɛhɛɛ ve ti wɛ a gbua ngele goohu.’ ”
43006032	Kɛ Yesu i ndenga ti ma yɛ, “Gbɛɛ ngi tɔnyɛi hugɛ a wue, Mojisi ii le aa mɛhɛɛi na ve wu wɛ i gbuani ngelegoohu; nya Kɛkɛ lɔ a mɛhɛɛi yeetɔnyangɔi na ve a gbua ngelegoohu.
43006033	Gbamaile mɛhɛɛi na Ngewɔ a fe tamia a numui na i gbuanga ngelegoohu i yeinga kunafɔ lɛɛvui veva dunyablaa wɛ.”
43006034	Ti ndeilɔ ngi ma tɛɛ, “Ndemɔi, mɛhɛɛi ji ve mu wɛ kpelema gbi.”
43006035	Yesu ndeilɔ ti ma yɛ, “Nya lɔ ndɛvu ve mɛhɛɛi a nge; numui na a wa nya gama ndɔlɛ ɛɛ ngi lɔ, tawao numui na a la a nge ngi bolohu ɛɛ be.
43006036	Kɛɛ ngi ndeilɔ wu ma ngɛɛ wu nya lɔnga kɛɛ wuii lani a nge.
43006037	Numu gbi lekee nya Kɛkɛ a ngi ve nya wɛ, a vɛfɛlɔ nya ma; tawao numui na a wa nya gama ngɛɛ ngi gbɛ kulo bɛɛ.
43006038	Ajifa ngi gbuanga aijɛnɛ ngi yeinga Ngewɔ na i nya loni ngi liimɛi lɔ wieva, nya ndɛi ii le;
43006039	tawao nya lomɔi liimɛi lɔ a ji nasia gbi i ti venga nya wɛ ngɛɛ yeengila bɛɛ lohu, ngi pie ti gbi ti vulu ti hiye hee hu kɛlɛma volei ma.
43006040	Ajifa nya Kɛkɛi liimɛi lɔ a ji numu gbi lekee a nya gɔɔ kɛ Ngewɔ Hindoloi lɔ a nge, i la a ngie, i kunafɔ lɛɛvui majɔɔ; tawao nga ngi vululɔ ngi ngi wumbu hee hu kɛlɛma volei ma.”
43006041	Juuisia ti tɔtoilɔ a gbonyɛla a ngie ajifa i ndeni yɛ, “Nya lɔ mɛhɛɛi na a nge i gbuani ngelegoohu.”
43006042	Ti ndeilɔ tɛɛ, “Yesu yaa a ji, Josɛf loi, mu ngi kɛkɛ tia ngi nje gɔngɔ? Gbɛe na i ndema yɛ, ‘Ngi hiyenga ngelegoohu lɔ?’ ”
43006043	Yesu i kpɛmboilɔ yɛ, “Waa gbonyɛ wu nyɔunyɔ gama.
43006044	Numu gbi ɛɛ gu aa wa nya gama kɛlee nya Kɛkɛi a ngi laala; tawao nga ngi vululɔ ngi ngi wumbu hee hu kɛlɛma volei ma.
43006045	Nyɛingɔe Ngewɔ lutuisia ti Gɔlɛi hu tɛɛ, ‘Ngewɔ a ti gbi gaalɔ.’ Numu gbi lekee a nya Kɛkɛi woo mɛni, i kaa wumbu ngi ma, a vɛfɛlɔ nya ma.
43006046	Na ii kɛni kɛ numu gbi i nya Kɛkɛi lɔnga; iiyɛ numui na i hiyenga Ngewɔ gama, ta yakpe lɔ i nya Kɛkɛi lɔnga.
43006047	Gbɛɛ ngi tɔnyɛi hugɛ a wue, numui na a la a nge tamia a kunafɔ lɛɛvui majɔɔ.
43006048	Bledii na a ndɛvui ve tamia a nge.
43006049	Wu maadani ti mɛhɛɛi na mɛilɔ vulii ta toli a mana ndɔgbɔ lambɛi ma, kɛɛ ti haailɔ.
43006050	Ji lɔ bledii na le a gbua ngelegoohu na numu gbi ta mɛ, tɛɛ haa.
43006051	Nya lɔ bledii vulungɔi a nge ngi gbuani ngelegoohu ngi yei; numu gbi i yeebledii ji mɛngalɔ, a vululɔ kunafɔ va. Bledii na nga fe ngi wɛ tamia a nya luwui na ngi wama fema aako dunyablaa gbi ti kunafɔ lɛɛvui majɔɔ.”
43006052	Kɛ Juuisia ti tɔtonga a ndablaa wiela a ti nyɔunyɔ tɛɛ, “Taamɔi ji a yee ngi luwui ve mu wɛ mɛva?”
43006053	Faale Yesu i ndeilɔ ti ma yɛ, “Gbɛɛ ngi tɔnyɛi hugɛ a wue, wuii Nuuvu Hindoloi luwui mɛilɔ, waa ngi ŋamɛi gboli, ndɛvu gbi ɛɛ yɛ wu hu;
43006054	numui na a nya luwui mɛ, i nya ŋamɛi gboli, kunafɔ lɛɛvui a yɛlɔ ngi hu, tawao nga ngi vululɔ kɛlɛma volei ma.
43006055	Ajifa nya luwui vulii lɔ mɛhɛɛ le tawao nya ŋamɛi vulii lɔ kpɔle-hani le.
43006056	Numui na a nya luwui mɛ, i nya ŋamɛi gboli, a yɛ nya hu lɔ, nya bɛɛ ngi ngi hu.
43006057	Kia ndɛvu ve Kɛkɛi i nya loni tawao ngi sabui hu lɔ ndɛvu i nya bɛɛ hu, hii numu gbi lekee a nya mɛ, a ndɛvu majɔɔ nya sabui hu.
43006058	Ji lɔ bledii na le i gbuani ngele goohu i yei, ii wieni kia bledii na i na wu maadani ti mɛni, ti haa lɔɔ. Numui na a bledii ji mɛ, a vululɔ kunafɔ va.”
43006059	Yesu i ji lɔ leni ji i yɛ nungaa gaama Kapaniɔm hɛɛ wɛlei bu.
43006060	Kia ngi gaalopo gboto ti ji mɛnini, ti ndeilɔ tɛɛ, “Kaai ji kpaukpaungɔ waa le; ye lɔ a gu i wolo ji ma?”
43006061	Numu gbi ii hugɛni a Yesu gbɔɔ ngi gaalopoisia ti yɛ nde kɛɛ i kɔɛilɔ, kɛ i ndenga ti ma yɛ, “Ji i piemaa wu gbe a lala a nge?
43006062	Gbɔɔ hɔɔ a wie ina wu Nuuvu Hindoloi lɔilɔ a lɛ mia wɔɔ i yɛ na?
43006063	Ngewɔ Yafei mia a ndɛvui ve nuuvungaa wɛ; nuuvu gbayei ii gbekpeni kulo bɛɛ. Njɛpɛi nasia ngi ndenga wu ma a pielɔ wu Ngewɔ Yafei majɔɔ na a ndɛvui ve.
43006064	Na hu gbi wu lɛɛnga lɔ na wuii lani a nge.” Ajifa Yesu i yɛ kɔɔlɔ i hiye watii na ma i tɔtoni a nungaa gaala yeeni lɔ ta la a ngie kɛɛ ngi gaalopoi yeena a ngi ve.
43006065	Kɛ i ndenga yɛ, “Ji vamia ngi ndeni wu ma ngɛɛ numu gbi ɛɛ gu aa wa nya gama kɛlee Kɛkɛi i luma ngi wɛ.”
43006066	Na wooma ngi woomablaa gboto ti yamɛilɔ, tii yaa hitɛni ngi wooma.
43006067	Faale Yesu i ngi gaalopo puu maaha feleisia mɔlilɔ yɛ, “Wua bɛɛ wu longɔe wu li?”
43006068	Saimɔn Pita i kpɛmboilɔ yɛ, “Ndemɔi, ye lɔ ma li ngi gama? Njɛpɛi nasia ta kunafɔ lɛɛvui ve numu wɛ ti bia lɔ yeya;
43006069	tawao mu langa na a bie, ajifa mu kɔɔnga kɛ bia lɔ Ngewɔ i bi yoyonga.”
43006070	Yesu i poteilɔ yɛ, “Nya lɔ ngi wu puu maahu felei jisia wɔyɔ ni. Nya ii le? Na hu gbi seitana lɔ a wu yilayee!”
43006071	I njɛpɛi ji leni Judas va lɔ, Saimɔn Kɛriɔtmɔi loi; ajifa kia bɛɛ kaalopo puu maahu feleisia yilayee lɔ wɔɔ a Judas, tamia i wama Yesu vema.
43007001	Ji wooma Yesu i jɛsiɛlɔ Galili lɔlei hu; ii yɛ loni i jɛsia Judia lɔlei hu ajifa Juuisia ti mahublɛisia ti longɔ yɛla ti ngi waa.
43007002	Juuisia ti gomɛi na ta bafɛisia lo fa, ta luva na ta yii na, ta toli a Bafa Gomɛi, tukpengɔ yɛla kpla;
43007003	faale Yesu ndewehingeisia ti ndeilɔ ngi ma tɛɛ, “Gbua tatei ji hu bi li Judia lɔlei hu aako bi woomableisia ti kabande hindei nasia lɔ bi piema.
43007004	Ajifa numu gbi ɛɛ hindei nasia lɔwu i piema ina ngi longɔ nungaa ti ngi hinda hugɔɔ kpawama. Kia bi hinda bondei jisia wiema, bia yekpe gɛ a dunyabla.”
43007005	Ngi ndewehingeisia ti ji leilɔ lekee kɛɛ tia vulii tii yɛ lani a ngie.
43007006	Yesu ndeilɔ ti ma yɛ, “Nya lilɔwɔi ii yaa hitini lɛ. Lɔwɔ gbi bɛngɔe wua wu ma.
43007007	Dunyablaa tɛɛ gu ti lolo a wue, kɛɛ ti lolongɔe a nge ajifa nga luva ndema ti ma kɛ ti wiehindeisia ti nyamungɔe.
43007008	Wua a li Komɛi ji hu; nya ngii lima na ajifa nya lɔwɔi yeekpekpei ii yaa hitini.”
43007009	Kia i ji leni, i loilɔ Galili lɔlei hu watii wulo va.
43007010	Kia ngi ndewehingeisia ti lini Komɛi hu, kɛ ta bɛɛ i ya na ndɔwu hu, foofo hu ii le.
43007011	Juuisia ti mahublɛisia ti yɛlɔ a ngi gɔkɔli Komɛi hu, ta mɔli tɛɛ, “Taa mindo?”
43007012	Nungaa ti yɛlɔ a ndondoyia gboto le ndalongɔ ngi ma. Kia ti lɛɛnga ti yɛ nde tɛɛ, “Numu yekpe lɔ a ngie,” hii pekeisia ti yɛ nde tɛɛ, “Sawo, taa nungeisia yakama.”
43007013	Kɛɛ numu gbi ii yɛ ngi yɛpɛ le ngeleya ajifa ti luwangɔ yɛla Juuisia ti mahublɛisia ma.
43007014	Ti foeilɔ kinɛiŋ Komɛi yeendiɛi Kɛ Yesu i wuaanga Ngewɔ Wɛlei bu i nungaa gaa.
43007015	Juuisia ti mahublɛisia ti wuhu i wuilɔ tɛɛ, “Taamɔi ji i yee pieni i kaa bondei ji majɔɔni, kia wɔɔ gba ii yaa lini kaa-wɛlɛ bu?”
43007016	Faale i poteilɔ i nde ti ma yɛ, “Na nga nungaa gaa la nya woo ii le; Ngewɔ na i nya loni ta lɔ ngi woo le;
43007017	numu gbi i longaa i na gɔɔ Ngewɔ longɔ la, a kɔɔlɔ ina nya numu gaalɛi i gbuanga Ngewɔ gama lɔ ɔɔ ina ngi yɛpɛma a nya nda gbayei lɔ.
43007018	Numui na a yɛpɛ a ngi nda gbayei a tɔwɔi lɔ gɔkɔli nungaa gama; kɛɛ numui na a ngi lomɔi lɔwɔi gɔkɔli ngi lɔnyangɔe tawao ndɛɛ gualala gbi ii ngi hu.
43007019	Mojisi ii le aa Sawei ve wu wɛ? Na hu gbi numu yakpe bɛɛ ii wu lia aa Sawei hou. Gbɛe wu lapima nya waava?”
43007020	Nungeisia ti kpɛmboilɔ tɛɛ, “Ngafa nyamu lɔ bi hu! Ye lɔ i lapima bi waava?”
43007021	Yesu i ti mɔli gbɛmboilɔ yɛ, “Ngi kabande hinda yila lɔ wieni i wu gbi wuhu wu.
43007022	Mojisi lɔ i Sawei veni wu wɛ yɛ wu wu hingaleengeisia hei biliya (kia bɛɛ Mojisi ii le aa kpɔku kɛ wu maadani), tawao wa bili heilɔ Ndɛvu Volei ma.
43007023	Ina wa numu heilɔ bili ya Ndɛvu Volei ma aako Mojisi jawei aa nyani, wu lii lewengɔe nya ma jifa ngi numu yila ngi gbuhɛi gbi bawoni Ndɛvu Volei ma?
43007024	Waa kiti lewe nungaa ma ti yɛyii na va wa tɔ, kɛɛ a kitii lewe a pɔɔna.”
43007025	Faale Jelusalɛmblɛisia lɛɛnga ti ndeilɔ tɛɛ, “Taamɔi ji ii le mahangeisia ta yɛ kɔkɔlima paava?
43007026	Ta gbe i yɛpɛma faha waa hu kɛɛ tɛɛ laali ngi ma! Ti kɔɔlɔ vulii hɔɔ kɛ Ngewɔ Maha Heingɔi lɔ a ngie?
43007027	Na hu gbi mu ngi hiyemɛi gɔɔlɔ; kɛɛ watii na Ngewɔ Maha Heingɔi a wa, numu gbi ɛɛ ngi hiyemɛi gɔɔ.”
43007028	Famia kia Yesu i yɛ nungaa gama Ngewɔ Wɛlei bu i ndeilɔ ngeleya yɛ, “Wu nya gɔɔlɔ vulii, tawao wu mia gɔɔlɔ ngi hiyeni na. Kɛɛ ngii wani a nya wuma wee; nya lomɔi lɔnyangɔe liilova ngi ma kɛɛ wuii ngi gɔɔ.
43007029	Nya ngi ngi gɔɔlɔ, ajifa ngi hiyenga ngi gama lɔ, tawao ta lɔ i nya loni.”
43007030	Kɛ tiaa lapima gbundɛva ngi ma kɛɛ numu gbi ii guni aa loko la ngi ma ajifa ngi watii ii yɛ hitini lɛ.
43007031	Na hu gbi numu gboto ti lɛilɔ a ngie tɛɛ, “Watii na Ngewɔ Maha Heingɔi a gbua nga, a kabande hindangaa wielɔ i lewe nasia ma taamɔi ji i pienga?”
43007032	Farisiisia ti ndondoyiɛi na mɛnilɔ fahii i yɛ nde kɔlooni Yesu ma, kɛ Saagbuablaa Waawaisia tia Farisiisia ti kugbangaa longa ngi houva.
43007033	Kɛ Yesu i ndenga yɛ, “Mua wueni mu yɛmaa na watii wulo va, kɛ ngi ya nya lomɔi gama;
43007034	wa nya gɔkɔlilɔ kɛɛ wɛɛ nya lɔ ajifa mia nga yɛ na wɛɛ gu a wuala na.”
43007035	Juuisia ti mahublɛisia ti ti nyɔunyɔ mɔlilɔ tɛɛ, “Mindo lɔ i taamɔi ji nɛmahu liva na muɛɛ gu a ngi lɔla? Taa ngi nɛmahu liva Gliki lɔlei yeetei nasia hu mu bondeisia ti heini na i Glikiblɛisia gaa?
43007036	Gbɔɔ ngi lii i ma ji i ndema yɛ. ‘Wa nya gɔkɔlilɔ kɛɛ wɛɛ nya lɔ’ kɛɛ gbɔma, ‘mia nga yɛ na wɛɛ gu waa wua na?’ ”
43007037	Komɛi yeekɛlɛma volei ma, foloi yeembawai, Yesu i hiyeilɔ, i lo, i nde ngeleya yɛ, “Numui na gbi lekee ngi bolohu bengɔ, i wa nya gama i njɛi gboli.
43007038	Kia Ngewɔ Gɔlɛi i ndeni la, numu gbi lekee a la a nge, njeiyɛi nasia ta ndɛvui ve ta gbualɔ ngi hu.”
43007039	Yesu i ji leni Ngewɔ Yafei va lɔ, na nungei nasia ti langɔ a ngie ti wama majɔɔma; ajifa watii na Ngewɔ ii yɛ lɛ ngi Yafei yoyoni dunyei hu gbamaile ii yɛ lɛ Yesu lɛni ngelegoohu aa ngi wɔlɔyei ve.
43007040	Nungaa lɛɛnga ti yɛ fahii na hu ti njɛpɛi jisia mɛnilɔ Yesu i ndeni kɛ ti ndenga tɛɛ, “Ngewɔ lutui vulii lɔ a ji.”
43007041	Pekeisia ti ndeilɔ tɛɛ, “Ngewɔ Maha Heingɔi lɔ a ngie.” Kɛɛ ti lɛɛnga ti mɔlilɔ tɛɛ, “Ngewɔ Maha Heingɔi ɛɛ gbua Galili.
43007042	Ngewɔ Gɔlɛi yɛ a gbua Devidi beembee hu lɔ, ti ngi le Bɛtlihɛm, fulei na wɔɔ Devidi i yɛ heini na.”
43007043	Nungeisia ti luahu i gɔlɛilɔ kɔloongɔ ngi ma.
43007044	Ti lɛɛnga ti longɔ yɛla ti ngi hou, kɛɛ numu gbi ii loko lani ngi ma.
43007045	Polisisia ti yamɛilɔ Saagbuablaa Waawaisia gama kɛɛ Farisiisia. Kɛ ti ti mɔlinga tɛɛ, “Gbɛe wuii wani a ngie?”
43007046	Polisisia ti kpɛmboilɔ tɛɛ, “Kia wɔɔ gba numu gbi ii yaa yɛpɛni kia taamɔi na i na!”
43007047	Farisiisia ti ti mɔlilɔ tɛɛ, “Wua bɛɛ ti wu yakanga?
43007048	Wu mɛninga kɛ tokulɔ gbi ɔɔ Farisiimɔ i langa wɔɔ gba a ngie?
43007049	Kɛɛ fahii jisia tii Mojisi jawei gɔɔ faale Ngewɔ i ti jondunga.”
43007050	Nikodimɔsi na i lini Yesu gama ngovama tawao Farisiisia yilayee a ngie, i ndeilɔ pekeisia ma yɛ,
43007051	“Mu jawei a numu lɛɛlɔ ina muii hugbɛkpɛni pɛiŋ gbɔɔ i pienga ɔɔ gbɔɔ a nde ta yekpe magaova?”
43007052	Ti kpɛmboilɔ tɛɛ, “Bia bɛɛ bi gbuanga Galili lɔ? Ngewɔ Gɔlɛi hugbee, ba tɔlɔ kɛ Ngewɔ lutu gbi ɛɛ gu i gbua Galili.” [
43007053	Numui gbi ti liilɔ ti yeekuwuhuisia.
43008001	Kɛɛ Yesu i lɛilɔ Ɔlivi Yiyei hu.
43008002	Kia ngele i woni, i humbuilɔ Ngewɔ Wɛlei bu. Numui gbi ti yandɔɛilɔ ti ngi gala, kɛ i heinga i tɔtoo a ti gaala.
43008003	Sawei Yeekaamɔisia tia Farisiisia ti wuailɔ na a nyaha yila ti wuni ti ma tia hindo gbamɛi, ti ngi lo ti gbi gulɔ.
43008004	Kɛ ti ndenga Yesu ma tɛɛ, “Kaamɔ ti nyapoi ji hounga tia hindo gbamɛi ta la vulii.
43008005	Mojisi i ndeilɔ mu ma Sawei hu yɛ ma lo yeenumu bondei ji hɔwɔhɔwɔmaa a kɔtii i haa. Bia bɛɛ gbɛ ngi va?”
43008006	Ti ji leilɔ ngi tɛguva aako ti njia wɛlɛ ngi ma. Yesu i ma wɛleilɔ a kɔlɛi nyɛi ndɔmɛi a ngi lokoyiwoi.
43008007	Kɛɛ kia ti nɔɔni ngi mɔlila ma, i hiyeilɔ, i lo, i nde ti ma yɛ, “Numui na wu lia jumbu gbi ii ngi ma, ta yese i kɔtii wili nyapoi ji ma.”
43008008	Kɛ i wɛlɛnga gbɔma a kɔlɛi nyɛi ndɔmɛi a ngi lokoyiwoi.
43008009	Kia ti ji mɛnini, ti gbi, i lɔto kpakoleisia ma, ti gbuɛilɔ a ngilangila ti li, ti Yesu yakpe lo kɛɛ nyapoi i looni ngi gulɔ.
43008010	Yesu i ngi wui wumbuilɔ, i ngi mɔli yɛ, “Nyapoi, tiaa mindo? Numu gbi ii bi lɛɛni?”
43008011	Nyapoi i kpɛmboilɔ yɛ, “Numu gbi ii nya lɛɛni, Ndemɔi.” Kɛ Yesu i ndenga yɛ, “Nya bɛɛ ngii bi lɛɛma; li, kɛɛ baa yaa jumbu hinda wie.”]
43008012	Yesu i gbɔma yɛpɛilɔ Farisiisia gama yɛ, “Dunyei yeefofoi lɔ a nge; numu gbi lekee a to nya ma ɛɛ jia kpindi hu, tawao a fofoi na majɔɔlɔ a ndɛvui ve dunyableisia wɛ.”
43008013	Kɛ Farisiisia ti ndenga ngi ma tɛɛ, “Biaa yɛpɛma kɔloongɔ bia yekpe ma tawao seli gbi ii na aa bi layieisia wooma nikpɔ; na bi ndema ii lɔnyani.”
43008014	Yesu i poteilɔ ti ma yɛ sawo, “Kiaa bɛɛ nya yekpe nga nya jelilɔ, nya jeli wuaangɔi lɔnyangɔe, ajifa ngi mia gɔɔlɔ ngi hiyenga na kɛɛ mia ngi lima na, kɛɛ wua wuii mia gɔɔ ngi hiyeni na ɔɔ mia ngi lima na.
43008015	Wua wa kiti lewe nungaa ma a ti yɛyii na lɔ wa tɔ ajifa nuuvungaa a wue, nya ngɛɛ kiti lewe numu gbi ma.
43008016	Kɛɛ kiaa bɛɛ nga kiti lewelɔ numu ma, nya kiti lewengɔi lɔnyangɔe ajifa ngii ji wiema a nya wuma wee; nya Kɛkɛi na i nya loni, mua ta le hinda gbi hu nga pie.
43008017	Nyɛingɔe wu jawei hu kɛ numu fele ti jeli wuaangɔi lɔnyangɔe.
43008018	Nya yekpe lɔ nga nya jeli tawao nya Kɛkɛi na i nya loni a nya jeli wuaangɔi wooma nikpɔlɔ.”
43008019	Faale ti ngi mɔlilɔ tɛɛ, “Bi Kɛkɛ i mindo lɔ?” Yesu i kpɛmboilɔ yɛ, “Wuii nya gɔɔ tawao wuii nya Kɛkɛ bɛɛ gɔɔ; kiaa wu yɛ nya gɔɔlɔ, wu yɛ nya Kɛkɛ bɛɛ gɔɔlɔ.”
43008020	Yesu i njɛpɛi jisia gbi lɔ leni ji i yɛ nungaa gaama Ngewɔ Wɛlei bu, lomui na hu ta navoo gaŋaisia heima gbatɛ na, kɛɛ numu gbi ii ngi houni ajifa ngi watii i yɛ hitini lɛ.
43008021	Yesu i gbɔma ndeilɔ ti ma yɛ, “Nga lilɔ tawao wa nya gɔkɔlilɔ kɛɛ wa haalɔ wu jumbusia hu. Wɛɛ gu a walaa mia ngi lima na.”
43008022	Kɛ Juuisia ti ti nyɔunyɔ mɔlinga tɛɛ, “Ji i ndema yɛ ‘Mia ngi lima na wɛɛ gu a walaa na’, kɛ a ta yekpe waalɔ?”
43008023	Yesu ndeilɔ ti ma yɛ, “Wua wu gbuanga mbui lɔ dunyei ji hu, nya ngi gbuanga mahui lɔ ngelegoohu; wua dunyei ji hublaa mia a wue, nya dunyei ji humɔɔ yaa a nge.
43008024	Ngi ndeilɔ wu ma ngɛɛ wa haalɔ wu jumbuisia hu, tawao wa haalɔ wu jumbuisia hu kɛlee wu la la kɛ nya mia a na ngi ndeni ngɛɛ tamia a nge.”
43008025	Kɛ ti ngi mɔlinga tɛɛ, “Ye lɔ a bie?” Yesu i kpɛmboilɔ yɛ, “Numui na vulii ngi hugɛni wɔɔ a wue i hiye tɔto-gbelei ma ngɛɛ ta mia a nge.
43008026	Hinda gboto lɔ na ndeva ndalongɔ wu ma kɛɛ hinda gboto wu lɛɛva fa. Kɛɛ nya lomɔi lɔnyangɔe tawao na lekee nga mɛni ngi laa tamia nga nde dunyablaa ma.”
43008027	Na i ndeni ti ma kɔlooni Kɛkɛi ma tii yeembui gɔni.
43008028	Faale i ndeilɔ yɛ, “Watii na wa Nuuvu Hindoloi hɛlɛ krɔsii ma, yeewatii namia wa kɔɔ kɛ nya mia a na ngi ndeni ngɛɛ tamia a nge tawao wa kɔɔlɔ kɛ ngɛɛ hinda gbi wie a nya nyɛkɛ; na lekee Kɛkɛi a nde nya ma ndeva tamia nga nde.
43008029	Numui na i nya loni mua ta le Tuuŋ; ii yaa gbeni nya yakpe ma, ajifa nga ngi liima hindei lɔ wie kpema gbi.”
43008030	Numu gboto ti njɛpɛi jisia mɛnini ti lɛilɔ a Yesu.
43008031	Kɛ Yesu i ndenga Juu nasia ma ti lani a ngie yɛ, “Wu golongalɔ kaai ji bu nga kɛ, kɛ nya woomableisia vulii lɔ a wue,
43008032	tawao wa tɔnyɛi gɔɔlɔ, yeetɔnyɛi na a wu gbualɔ nduwɔyɛi hu.”
43008033	Ti poteilɔ tɛɛ ngi ma, “Ebraham bɔɔsɔɛisia lɔ a mue tawao muii yaa yɛni wɔɔ nduwɔya hu numu gbi yeya. Gbɛe bi ndema bɛɛ ‘Wa yɛlɔ a nasia nduwɔ yaa tie?’ ”
43008034	Yesu i ti mɔli gbɛmboilɔ yɛ, “Gbɛe ngi tɔnyɛi hugɛ a wue, numu gbi lekee i jumbu hinda wiengalɔ, jumbui luwɔ mia a ngie.
43008035	Nduwɔi ɛɛ lo ngi luwɔkɛi yeepɛlɛbu kunafɔ kɛɛ nduwɔkɛi hindoloi ta a lo na lɔ kunafɔ va.
43008036	Faale yeehindoloi i wu gbuangaa nduwɔyɛi hu, wa yɛlɔ fɔ a nasia nduwɔ yaa tie.
43008037	Ngi kɔɔlɔ kɛ Ebraham bɔɔsɔɛisia mia a wue, na hu gbi wuaa pele gɔima nya waava ajifa nya layie ɛɛ heima gbi jɔɔ wu lii hu.
43008038	Na ngi tɔnga nya Kɛkɛ gama, tamia nga yɛpɛ kɔloongɔ ma, kɛɛ wua wa na lɔ wie wa mɛni wu kɛkɛ laa.”
43008039	Ti poteilɔ tɛɛ ngi ma, “Mu kɛkɛ mia a Ebraham.” Kɛɛ Yesu poteilɔ, “ina vuii Ebraham leengeisia mia a wue, a nasia wie i yɛ a pie.”
43008040	kɛɛ kiahuna wuaa pele gɔima nya waava, nya hii ngi tɔnyɛi na hugɛnga a wue ngi mɛnini a Ngewɔ; ji ii le Ebraham aa pie.
43008041	“Na wu kɛkɛ pieni tamia wu piema.” Kɛ ti ndenga ngi ma tɛɛ, “Pue-leengaa yaa a mue; mu kɛkɛ i yakpe, tamia a Ngewɔ.”
43008042	Yesu i ndeilɔ ti ma yɛ, “Kiaa wu Kɛkɛ vulii mia a Ngewɔ, waa lolɔ a nge, ajifa ngi gbuanga Ngewɔ hu lɔ ngi wanga mbei; ngii wani a nya nyɛkɛ, ta mia i nya loni.
43008043	Gbɛe wɛɛ na hugɔɔ ngi ndema? Ajifa ɛɛ gu wu hu wolova nya layie ma.
43008044	Wu gbuanga wu kɛkɛ Seitana hu lɔ, tawao wu liima hindei lɔ a wu kɛkɛ liimɛisia wiela. Numu waamɔ mia wɔɔ gba a ngie i hiye tɔto-gbelei ma tawao ngi loko gbi ii tɔnyɛi hinda hu, ajifa tɔnya gbi ii ngi hu. I ndɛi gualangaa, na kungɔ ngi hu tamia a nde, ajifa ndɛi kpɛlɛɛ ti kɛkɛ mia a ngie.
43008045	Kɛɛ jifa nga tɔnyɛi le, wuii lani a nge.
43008046	Ye lɔ wu lia a nde yɛ ngi jumbu hinda yakpe bɛɛ wienga? Ina nga tɔnyɛi lɔ le, gbɛe wuii lani a nge?
43008047	Numui na i gbuani Ngewɔ hu a wololɔ Ngewɔ layieisia ma; ji wuii gbuani Ngewɔ hu faamia wɛi wolo ngi layieisia ma.”
43008048	Juuisia ti poteilɔ tɛɛ ngi ma, “Ji mu ndeni muɛɛ Sameliamɔ lɔ a bie tawao muɛɛ ngafa nyamu lɔ bi hu, tɔnya ii le?”
43008049	Yesu i kpɛmboilɔ yɛ, “Ngafa nyamu gbi ii nya hu, kɛɛ nga nya Kɛkɛ lɔ bɛlɛ hei, tawao wua wa baa baalɔ nya ma.
43008050	Na hu gbi ngii lapima nya yekpe nya bɛlɛhei goliva; Numu lɔ na nya bɛlɛhei gɔliva tawao ta lɔ a yɛ a kiti lewemɔi.
43008051	Gbɛɛ ngi tɔnyɛi hugɛ a wue, numu gbi i golongalɔ nya layieisia bu, ɛɛ haa kunafɔ.”
43008052	Juuisia ti ndeilɔ ngi ma tɛɛ, “Kiahuna mia mu langa la vulii kɛ ngafa nyamu lɔ bi hu. Ebraham i haailɔ; Ngewɔ lutuisia ti haailɔ; kɛɛ bia bɛɛ ‘Numu gbi i golongalɔ nya layieisia bu ɛɛ haa kunafɔ.’
43008053	Bi leweni mu maada Ebraham ma, i haani? Ngewɔ lutuisia ti haailɔ! Bia ta ye lɔ a bie?”
43008054	Yesu i kpɛmboilɔ yɛ, “Nya bɛlɛ heii ii yɛni a gbɛogbɛ; nya Kɛkɛ na wa nde wuɛɛ wu Yewɔɛi mia, tamia a nya bɛlɛ hei.
43008055	Kɛɛ wua wuii yaa ngi gɔni; nya ngi ngi gɔɔlɔ. Ina ngi ndeilɔ ngɛɛ ngii ngi gɔɔ, nga yɛ a ndɛmɔ lɔ kia wu na; kɛɛ ngi ngi gɔɔlɔ tawao nga ngi layie houlɔ.
43008056	Wu kɛkɛ Ebraham goohu i nɛɛlɔ ajifa Ngewɔ lumani ngi wɛ nya wa-gbelei lɔva; i tɔilɔ tawao ngi goohu i nɛɛlɔ.”
43008057	Kɛ Juuisia ti ndenga ngi ma tɛɛ, “Bii yaa guni lɛ a foo numu fele gbɔyɔngɔ maahu puu; bi Ebraham lɔnga?”
43008058	Yesu i ndeilɔ ti ma yɛ, “Gbɛɛ ngi tɔnyɛi hugɛ a wue, pɛiŋ wɔɔ ti yaa Ebraham le, nyaa na.”
43008059	Kɛ ti kɔtiisia wumbunga ngi hɔwɔva la; kɛɛ Yesu i lɔwuilɔ i gbua Ngewɔ Wɛlei bu a ti lia wee.
43009001	Kia Yesu i yɛ lima, i taamɔ yila lɔilɔ ti ngi leni ngi wumungɔ.
43009002	Ngi gaalopoisia ti ngi mɔlilɔ tɛɛ, “Kaamɔ, ye jumbu lɔ i pieni ti taamɔi ji leni ngi wumungɔ, ta ɔɔ ngi lebleisia?”
43009003	Yesu i kpɛmboilɔ yɛ, “Taamɔi ji tia ngi lebleisia ti jumbu ii le aa wa a pumui ji, kɛɛ aako wu Ngewɔ gbayei lɔ i yenge ngi hu.
43009004	Mahoungɔe mu nya lomɔi yengei wie kia lɛ foloi i na; kpindi lɔ wama tawao numu gbi ɛɛ gu aa yenge.
43009005	Kia lɛ ngi dunyei hu, nya lɔ dunyei yeefofoi a nge.”
43009006	Ji lengɔi wooma Yesu i ndayɛi wuilɔ ndɔmɛi, i pɔlɛi lɔgbɔ la, i yeepɔlei jia taamɔi yaama,
43009007	yɛ ngi ma, “Li bi bi yaamɛi wua Popɛi na hu kpatɛngɔ ta toli a Sailoam” (mbiyɛi ji yeembui lɔ a Njooyongɔ.) Faale taamɔi i liilɔ, i ngi yaama wa, i yama a hinda lɔ.
43009008	Ngi heinyɔuisia kɛɛ nasia ti yɛ a ngi lɔ ngovama a fɛlii wie, ti ndeilɔ tɛɛ, “Taamɔi ji ii le i yɛ heini a fɛlii wie?”
43009009	Nungaa lɛɛnga ti ndeilɔ tɛɛ, “Tamia,” kɛɛ pekeisia ti ndeilɔ tɛɛ, “Sawo, ta yaa na, ngi gbuaye mia.” Faale taamɔi vulii i ndeilɔ yɛ, “Nya mia.”
43009010	Faale ti ngi mɔlilɔ tɛɛ, “I yee na ba gu a hinda lɔla na?”
43009011	I kpɛmboilɔ yɛ, “Taamɔi na ta toli a Yesu i pɔlɛi lɔ yɔmbɔni i sia nya yaama, i nde nya ma yɛ ngi li ngi nya yaamɛi wa Sailoam wopɛi hu. Faale ngi liilɔ tawao kia lekee ngi nya yaama wuani kɛ ngi gunga a hinda lɔla.”
43009012	Kɛ ti ngi mɔlinga tɛɛ, “Taa mindo?” I kpɛmboilɔ yɛ, “Ngii ngi yɛma gɔɔ”
43009013	Ti ndeilɔ taamɔi na ma ti ngi leni wɔɔ ngi wumungɔ tɛɛ tia tieni ti li Farisiisia gama.
43009014	Ndɛvu Volei ma yɛla Yesu i pɔlɛi yɔmbɔni i taamɔi yamɛisia bawo la.
43009015	Farisiisia ti ngi mɔlilɔ gbɔma tɛɛ i yee pieni i hinda lɔni. Kɛ i ndenga ti ma yɛ, “I pɔlɛi lɔ jiani nya yaamɛi ma, ngi nya yaamɛi wua, kiahuna nga gulɔ a hinda lɔla.”
43009016	Farisiisia lɛɛnga ti ndeilɔ tɛɛ, “Taamɔi na i ji wieni ii gbuani Ngewɔ gama ajifa ɛɛ Ndɛvu Volei yeesawei hou.” Kɛɛ pekeisia ti ndeilɔ tɛɛ, “Numui na jumbumɔ a ngie a yee gu a kabande hinda bondei jisia wiela?” Kɛ ti blanga.
43009017	Faale ti gbɔma pumumɔi mɔlilɔ tɛɛ, “Ji i bi yamɛisia bawonga, gbɔɔ bi nɛmahu ngi va?” I kpɛmboilɔ yɛ, “Ngewɔ lutu mia a ngie.”
43009018	Juuisia tii yɛ lani la kɛ taamɔi ji wumungɔe wɔɔ, i gunga na a hinda lɔla, kɛ ji ti ngi lebleisia lolini,
43009019	ti ti mɔli tɛɛ, “Wu loi lɔ? Wɛɛ wu ngi leni ngi wumungɔ; kɛɛ gbɛe a gu na a hinda lɔla?”
43009020	Ngi lebleisia ti kpɛmboilɔ tɛɛ, “Mu kɔɔlɔ kɛ mu loi lɔ, tawao mu ngi leni ngi wumungɔ,
43009021	kɛɛ i yee pienga a hinda lɔ na, muii kɔɔ, tawao muii kɔɔ ye lɔ i ngi yamɛisia bawoni. A ngi mɔli; ngi lakpangɔe, a yɛpɛlɔ ta yekpe va.”
43009022	Ngi lebleisia ti ji lɔ leni jifa ti luwangɔ yɛla Juuisia ma gbamaile hugbatɛngɔ yɛla Juuisia yeya kɛ numu gbi i ndengaa yɛ Ngewɔ Maha Heingɔi mia a Yesu, ta ngi gbɛlɔ hɛɛ wɛlei bu.
43009023	Famia ngi lebleisia ti ndeni tɛɛ, “Ngi lakpangɔe, a ngi mɔli.”
43009024	Faale ti pumumɔ wovei loliilɔ heima yeefelei ti nde ngi ma tɛɛ; “Tɔnyɛi le Ngewɔ va; mua mu kɔɔlɔ kɛ jumbumɔ mia a taamɔi na.”
43009025	I poteilɔ yɛ, “I yɛni a jumbumɔ lɔ, ii yɛni a jumbumɔ, ngii hugɔɔ; hinda yakpe lekee ngi kɔɔngɔ tamia a ji nya wumungɔ wɔɔ, kiahuna nga hinda lɔ.”
43009026	Ti ngi mɔlilɔ tɛɛ, “Gbɔɔ i pieni a bie? I yee bi yamɛisia lawoni?”
43009027	I kpɛmboilɔ yɛ, “Ngi wilanga a hugɛla a wue kɛɛ wuii lumani waa wolo ma. Gbɛe wu longɔ gbɔma wu mɛni? Wua bɛɛ wu loni wu yɛ a ngi woomablaa?”
43009028	Kɛ ti ngi yɛlinga tɛɛ, “Bia bi yɛni a taamɔi na Woomamɔ lɔ, kɛɛ mua Mojisi woomablaa mia a mue.
43009029	Mu kɔɔlɔ kɛ Ngewɔ i yɛpɛilɔ Mojisi gama; kɛɛ taamɔi ji ta, muii mia vulii gɔɔ i hiyenga na.”
43009030	Taamɔi i poteilɔ i nde ti ma yɛ, “Kabande hinda waa lɔ a ji. Wuii mia gɔɔ i hiyenga na, kɛɛ na hu gbi ta lɔ i nya yamɛisia bawoni.
43009031	Mu kɔɔlɔ kɛ Ngewɔ ɛɛ wolo jumbubleisia ma, kɛɛ numu i yɛngalɔ a Ngewɔ vɛlimɔ, a Ngewɔ liima hindei wie, a wolo lɔ ngi ma.
43009032	Kia wɔɔ gba dunyei ji lɔtoni, numu gbi ii yaa mɛnini kɛ numu gbi i gunga a piela numui na ti ngi leni ngi wumungɔ i hinda lɔ.
43009033	Ina taamɔi ji ii hiyeni Ngewɔ gama, ii yɛ gu a hinda gbi wiela.”
43009034	Ti poteilɔ ti nde ngi ma tɛɛ, “Jumbui i bi magbolingɔe i hiye bi le-gbelei ma; bi longɔ bi mu gaa?” Kɛ ti ngi gbɛnga hɛɛ wɛlei bu tɛɛ aa yaa wuaa na.
43009035	Yesu i mɛnilɔ kɛ ti taamɔi gbɛnga hɛɛ wɛlei bu kɛɛ kia ti lɔni, i ngi mɔlilɔ yɛ, “Bi langɔe a Nuuvu Hindoloi?”
43009036	Taamɔi i kpɛmboilɔ yɛ, “Ye lɔ a ngie aako ngi la a ngie?”
43009037	Yesu i ndeilɔ ngi ma yɛ, “Bi wilanga a ngi lɔla, ajifa tamia a numui ji wua ta wu yɛpɛma kiahuna.”
43009038	Kɛ taamɔi i ndenga yɛ, “Ndemɔi, nya langɔe a ngie;” kɛ i wombi gbakpanga ngi gɔwɔbu.
43009039	Kɛ Yesu i ndenga ngi ma yɛ, “Ngi wɛilɔ dunyei ji hu aako nuuvungaa ti jumbuisia maa i gɛ, kɔɔwɔi pumublɛisia ti hinda lɔ tawao nasia ta hinda lɔ ti wumu.”
43009040	Farisii nasia lɛɛnga ti yɛ ngi gblanga ti ji mɛnilɔ, kɛ ti ngi mɔlinga tɛɛ, “Mua bɛɛ mu wumungɔe?”
43009041	Yesu i kpɛmboilɔ yɛ, “Kiaa wu wumungɔe, tii yɛ wu lɛɛ jumbu wieva, kɛɛ kiahuna wa nde wɛɛ wuaa hinda lɔma, ti wu lɛɛnga wu jumbuisia va.”
43010001	“Gbɛɛ ngi tɔnyɛi hugɛ a wue, numui na ɛɛ wuaa mbalangɛisia ti kulii hu a yeendamɛi wee, kɛɛ a windɛ kunɛ i wuaa a pele weka yɛni a kapumɔ lɔ kɛɛ humamɔ.
43010002	Kɛɛ numui na a wuaa a yeendamɛi wee, ta lɔ mbala mahugbemɔi le.
43010003	Mbala-kulii mahugbemɔi a ndawolɔ ngi wɛ tawao mbalangɛisia ta ngi woohu gɔɔlɔ. A ngi nda balangɛisia lolilɔ a ti biyɛi, i gbua a tie.
43010004	I gbuangaa a ngi nda balangɛisia gbi, a loolɔ ti gulɔ tawao ta toolɔ ngi ma ajifa ti ngi woohu gɔɔlɔ.
43010005	Tɛɛ too hota ma, ta wilalɔ ngi ma ajifa ti hotangaa ti woohu gɔɔlɔ.”
43010006	Dɔmii ji lɔ Yesu i kpuani ti wɛ kɛɛ tii na bugɔni i yɛ nde ti ma.
43010007	Faale, Yesu i gbɔma ndeilɔ ti ma yɛ, “Gbɛɛ ngi tɔnyɛi hugɛ a wue, nya wiengɔe kia kulii lamɛi na mbalangɛisia va.
43010008	Nasia gbi ti wani nya gulɔ humablaa mia a tie kɛɛ kapublaa; tawao mbalangɛisia ti woo ii yɛ ti ma.
43010009	Nya wiengɔe kia pɛlei lamɛi na; numu gbi i wuaangaa a nya hu wee, a bawolɔ tawao a wuaalɔ a gbua, a mɛlima yekpe majɔɔ.
43010010	Humamɔi ta a wa lekee humɛi wieva lɔ kɛɛ paa wiela kɛɛ hunyanila; nya ngi waalɔ aako ti ndɛvu majɔɔ tawao ti majɔɔ ndavengɔ kpauŋ.
43010011	“Nya lɔ mbala mahugbemɔ yekpei a nge. Mbala mahugbemɔ yekpei a lumalɔ i ngi lɛɛvui ve ngi balangɛisia va.
43010012	Pawa yengemɔi ta mbala mahugbemɔi yaa a ngie tawao mbalangɛisia tii yɛni a ngi woo; a fula huɛi lɔlɔ a wa, i mbalangɛisia lo, i lewe a piimɛ. Fula huɛi a walɔ i mbalɛi yeengila hou, i yeepekeisia huvaya.
43010013	Pawa yengemɔi a lewelɔ a piimɛ ajifa pawa yengemɔ gbama a ngie tawao ii gbeweni gbi mbalangɛisia va.
43010014	Mbala mahugbemɔ yekpei a nya lɔ; ngi nya nda balangɛisia gɔɔlɔ tawao nya ndɛisia ti nya gɔɔlɔ,
43010015	kia nya Kɛkɛi i nya gɔngɔ la, nya bɛɛ ngi nya Kɛkɛi gɔɔngɔ; tawao nga nya lɛɛvui velɔ nya balangɛisia va.
43010016	Tawao mbala wekangaa lɔ nya yeya tii kulii ji hu; mahoungɔ ngi wa a tia bɛɛ, ti golo nya layie bu. Na wiengaa, mbala-gulu yakpe lɔ a yɛ na kɛɛ mbala mahugbemɔ yakpe.
43010017	“Sabui ji va lɔ nya Kɛkɛi longɔ a nge ajifa nga luma ngi nya lɛɛvui ve, aako ngi mbumbu gbɔma.
43010018	Numu gbi ɛɛ kpua nya yeya, nya vulii lɔ nga fe a nya nyɛkɛ. Kpaya lɔ nya wɛ ndava tawao kpaya lɔ nya wɛ mbumbuva gbɔma. Ji mia nya Kɛkɛ i ndenga nya ma yɛ ngi pie.”
43010019	Njɛpɛi jisia ti pieilɔ Juuisia ti bla.
43010020	Numu gboto ti ndeilɔ tɛɛ, “Ngafa nyamu lɔ ngi hu tawao ngi gbowangɔe; gbɛe wa wolo ngi ma?”
43010021	Pekeisia ti ndeilɔ tɛɛ, “Numui na ngafa nyamu i ngi hu ɛɛ njɛpɛ bondei jisia le. Ngafa nyamu a gulɔ i pie pumumɔ i hinda lɔ?”
43010022	Ngewɔ Wɛlei loko wuaala Ngewɔ yeya yeekomɛi i hitiilɔ ma Jelusalɛm;
43010023	kɔlɛ-kpelei yɛla tawao Yesu i yɛlɔ Ngewɔ Wɛlei bu, a lɛ a yei sɛmɛɛ laalongɔi na bu ta toli a Sɔlɔmɔn Jɛmɛi.
43010024	Faale Juuisia lɛɛnga ti yandɔɛilɔ ti ngi gaala, ti ngi mɔli tɛɛ, “Bi yee mu lɛmbima kiti hu a ji bɛɛ tɔnyɛi le mu ma? Hugɛ a mue leeŋ ina bia lɔ Ngewɔ Maha Heingɔi a bie.”
43010025	Yesu i kpɛmboilɔ yɛ, “Ngi wilanga a ndela wu ma kɛɛ wɛi luma wua la a nge. Kabande hindei jisia ngi piema nya Kɛkɛ biyɛi hu, ta nya jelilɔ;
43010026	kɛɛ wuii lani a nge ajifa wuii yɛni a nya balangaa.
43010027	Nya balangɛisia ti nya woohu gɔɔlɔ tawao ngi ti gɔɔlɔ; ta tolɔ nya ma,
43010028	tawao nga ti gɔlɔ a kunafɔ lɛɛvui. Kunafɔ tɛ jukulu tawao numu gbi ɛɛ ti gbua nya yeya.
43010029	Nya Kɛkɛ na i ti veni nya wɛ i leweni numu gbi ma tawao numu gbi ɛɛ gu aa ti gbua nya Kɛkɛ yeya.
43010030	Mua nya Kɛkɛ mu yakpe.”
43010031	Kɛ Juuisia ti gbɔma kɔtiisia wumbunga ngi hɔwɔhɔwɔva la.
43010032	Yesu i poteilɔ i nde ti ma yɛ, “Nya Kɛkɛ i ngenge yekpe gboto venga nya wɛ ngi pienga wu yaama; yeengengei jisia yeegbɛ va lɔ wu longɔ wu nya hɔwɔhɔwɔ?”
43010033	Juuisia ti kpɛmboilɔ tɛɛ, “Muii bi hɔwɔhɔwɔma ngenge yekpeisia yeengila bɛɛ va; mu bi hɔwɔhɔwɔma Ngewɔ bɛlɛ nyaniva lɔ! Ajifa nuuvulɔ a bie kɛɛ biaa bia yekpe wotema a Ngewɔ.”
43010034	Yesu i poteilɔ i nde ti ma yɛ, “Nyɛingɔi wu jawa gɔlɛi hu kɛ Ngewɔ ndeilɔ yɛ, ‘Ngewɔngaa lɔ a wue.’
43010035	Ina nungei nasia Ngewɔ layie i wani ti gama Ngewɔ i ti laheilɔ a Ngewɔngaa (tawao Ngewɔ layie ɛɛ nyani,)
43010036	wa ndelɔ numui na va Ngewɔ Kɛkɛi i vɛlini ngi ma i ngi yoyoo dunyei hu wɛɛ ‘Biaa Ngewɔ bɛlɛ nyanima’ jifa ngi ndeni ngɛɛ ‘Ngewɔ Hindoloi lɔ a nge?’
43010037	Ina ngii nya Kɛkɛ yengeisia wiema kɛ waa la a nge,
43010038	Kɛɛ ina nyaa ti wiema, kia bɛɛ wuii lani a nge, a la a yeengengeisia, aako wu hugɔɔ gbalauŋ kɛ kɛkɛi lɔ nya hu, nya bɛɛ ngi Kɛkɛi hu.”
43010039	Ti lapilɔ gbɔma ngi houva kɛɛ i gbuailɔ ti yeya i li.
43010040	Kɛ Yesu i gbɔma yamanga, i njɛi lewe, i li hindei wɔɔ Jɔn i yɛ nungaa wua na, i hei na.
43010041	Nungaa gboto ti wɛilɔ ngi gama, tawao ti ndeilɔ tɛɛ, “Jɔn ii kabande hindangaa wieni kɛɛ na kpɛlɛɛ i ndeni kɔlooni taamɔi ji ma tɔnya le.”
43010042	Ti gbotongɔ ti leilɔ a ngie na.
43011001	Taamɔ heegbɛngɔ yila ta toli a Lasarɔs, i yɛ heini Bɛtani lɔ tia ngi ndewenyahaleengaa feleisia, Mata kɛɛ Meri.
43011002	(Meri ji mia i yɛ Yesu malini a ngulɔi, i ngi gɔwɔisia mayila a ngi wundiei.)
43011003	Lasarɔs i heegbɛilɔ gbeleiŋ kɛ ngi ndewenyahaleengeisia ti tutu longa Yesu gama tɛɛ, “Ndemɔi, bi liimamɔi i heegbɛnga.”
43011004	Kɛɛ kia Yesu i mɛnini, i ndeilɔ yɛ, “Heegbɛi ji yeekɛlɛma ii yɛni a hee. Ji i wiengalɔ Ngewɔ gbayei magɛva tawao aako Ngewɔ Hindoloi i ngɔlɔya majɔɔ.”
43011005	Yesu longɔ yɛla a Mata kɛɛ ngi ndewei Meri kɛɛ Lasarɔs.
43011006	Na hu gbi kia i Lasarɔs heegbɛlei mɛnini, i njii fele weka wieilɔ tei na hu i yɛ na.
43011007	Na wooma i ndeilɔ ngi gaalopoisia ma yɛ, “A mu li gbɔma Judia.”
43011008	Ngi gaalopoisia ti ndeilɔ ngi ma tɛɛ, “Kaamɔ, saange gɛ Juuisia ti longɔ yɛla ti bi hɔwɔhɔwɔ, tamia bi yamama na gbɔma?”
43011009	Yesu i kpɛmboilɔ yɛ, “Hawa puu maahu fele ii le aa yɛ folo yilei hu? Numu gbi i jiangaa a foloi, ɛɛ lugba ajifa a dunyei ji yeefofoi lɔlɔ.
43011010	Kɛɛ numu gbi i jiangaa kpindi hu, a lugbalɔ ajifa fofoi ii ngi hu.”
43011011	Hii i yɛpɛni, kɛ i ndenga ti ma yɛ, “Mu ndiamɔi Lasarɔs i yiinga kɛɛ nyaa lima ngi ngi wu njii hu.”
43011012	Ngi gaalopoisia ti ndeilɔ ngi ma tɛɛ, “Ndemɔi, ina i yiingalɔ, kɛ a bawolɔ.”
43011013	Lasarɔs haa-yia mia Yesu i ndeni kɛɛ tia ti giliilɔ tɛɛ ngi lii i njii gbamɛi lɔ ma.
43011014	Kɛ Yesu i hugɛnga a tie gbalauŋ yɛ, “Lasarɔs i haanga;
43011015	tawao wua wu va nya goohu nɛngɔe ngii yɛ na, aako wu la la. Kɛɛ a mu li ngi gama.”
43011016	Tɔmɔsi (na ti yɛ toli a Flɛi) i ndeilɔ ngi mbaa-kaalopoisia ma yɛ, “A mu gbi mu to Kaamɔ ma mu li aako mua tieni mu haa.”
43011017	Ji Yesu i foni Bɛtani, i maleni ti Lasarɔs womɛi gbɔwunga kungɔ a njii naani.
43011018	Bɛtani i yɛ Jelusalɛm gblanga lɔ fɔɔ, maili felekpe i ti luahu,
43011019	famia Juu gboto ti wangɔ yɛla Mata gama tia Meri ti lii nɛpɔva ti ndewei haalei va.
43011020	Kia Mata i mɛnini kɛ Yesu lɔ wama, i liilɔ i ngi male, kɛɛ Meri ta i loni pɛlei bu lɔ.
43011021	Kɛ Mata i ndenga Yesu ma yɛ, “Ndemɔi, kiaa bi yɛ mbeindo lɔ nya ndewei ii yɛ haa.
43011022	Tawao kiahuna bɛɛ ngi kɔɔlɔ kɛ gbɛogbɛ bi fɛɛlini Ngewɔ ma a felɔ bi wɛ.”
43011023	Yesu ndeilɔ ngi ma yɛ, “Bi ndewei a hiyelɔ gbɔma.”
43011024	Kɛɛ Mata poteilɔ i nde ngi ma yɛ, “Ngi kɔɔlɔ kɛ a vululɔ i hiye hee hu kɛlɛma volei ma kuna.”
43011025	Yesu ndeilɔ ngi ma yɛ, “Nya lɔ hiye-haa-hui a nge kɛɛ ndɛvui; numu gbi lekee ngi langɔ a nge, i haa bɛɛ a vululɔ,
43011026	Tawao numu gbi lekee ngi vulungɔ, i la a nge, ɛɛ haa kunafɔ. Bi langɔe a ji?”
43011027	I kpɛmboilɔ yɛ, “Mmm, Ndemɔi, ngi kɔɔlɔ kɛ bia lɔ Ngewɔ Maha Heingɔi a bie, Ngewɔ Hindoloi, na wɔɔ mu ngi gulɔ gbema wava dunyei hu.”
43011028	Kia Mata i ji leni, i yamɛilɔ i ngi ndewei Meri loli, i nde ngi ma ndɔma yɛ, “Kaamɔ i wanga, taa bi lolima.”
43011029	Kia Meri i ji mɛnini, i hiyeilɔ i li a piimɛ Yesu gama.
43011030	Yesu fongɔ ii yɛla tei hu, i yɛ lɛ miando lɔ Mata i ngi maleni na.
43011031	Juu nasia tia Meri-ni ti yɛ pɛlei bu ta ngi nɛpɔ, ti ngi lɔilɔ i hiye fulo i gbua, kɛ ti tonga ngi ma, ti lii i ma tɛɛ i lima kambɛi gama lɔ i wɔɔ na.
43011032	Kia Meri i foni mia Yesu i yɛ na, i ngi lɔ, i gulɛilɔ ngi gɔwɔbu yɛ ngi ma, “Ndemɔi, ina bi yɛ mbeindo lɔ, nya ndewei ii yɛ haa.”
43011033	Kia Yesu i ngi lɔni a wɔɔ, Juui nasia tia tieni ti wani tia bɛɛ ta wɔɔ, ngi lii i minilɔ waa;
43011034	Kɛ i mɔlinga yɛ, “Ɔɔ kambɛi na wu ngi gbɔwuni hu?” Ti ndeilɔ ngi ma tɛɛ, “Ndemɔi, wa bi tɔ.”
43011035	Yesu i wɔlɛilɔ.
43011036	Juuisia ti ndeilɔ tɛɛ, “I yɛ loni kpa a Lasarɔs!”
43011037	Kɛɛ ti lɛnga ti ndeilɔ tɛɛ, “Ta hii i pieni Pumumɔi i hinda lɔ, aa yɛlɔ gu a piela Lasarɔsi ɛɛ haa?”
43011038	Kɛ Yesu i ya kambɛi gama, ngi lii mɔnɛngɔ waa; ye pui, laagbɔwungɔ a kɔtu waa.
43011039	Yesu i ndeilɔ yɛ, “A kɔtii ji gbua pui laama.” Mata, haamɔi ndeenyahaloi, i ndeilɔ ngi ma yɛ, “Ndemɔi, kiahuna na ngi magui lɔ gbuama ajifa mu ngi gbɔwunga kungɔ na a njii naani.”
43011040	Yesu i ndeilɔ ngi ma yɛ, “Ngii ndeni bi ma ngɛɛ bi langaa a nge ba Ngewɔ gbayayii hulɔlɔ?”
43011041	Kɛ nungeisia ti kɔtii gbuanga kambɛi laama. Kɛ Yesu i ngelema gbenga yɛ, “Kɛkɛ, ngi siɛgbua bi ma ajifa bi nya woo mɛninga.
43011042	Ngi yɛ kɔɔlɔ kɛ ba nya woo mɛnilɔ watii gbi, kɛɛ ngi ji lenga nungei jisia va lɔ ti looni mbei aako ti la la kɛ bia mia bi nya loni.”
43011043	Kia i kpɔyɔni a ji lela, i ndeilɔ ngeleya waa yɛ, “Lasarɔsi, gbua mbei.”
43011044	Haamɔi i gbuɛilɔ, ngi lokoisia tia ngi gɔwɔisia huyilingɔ a kula hakpɛisia, ngi wui wuaangɔ kulei hu. Yesu ndeilɔ ti ma yɛ, “A ngi vulo, i li.”
43011045	Juu gboto ti wani vama Mata tia Meri ma, ti na lɔilɔ Yesu i pieni, kɛ ti langa a ngie;
43011046	kɛɛ ti lɛɛnga ti liilɔ Farisiisia gama ti hugɛ a tie gbɔɔ Yesu i pienga.
43011047	Faale Farisiisia tia Saagbuablaa Waawaisia ti Kotii gomɛilɔ tɛɛ, “Gbɔɔ ma pie? Ajifa taamɔi ji lɔ kabande hinda gboto wiema.
43011048	Mu gbengaa ngi ma hii, numui gbi ta lalɔ a ngie, tawao Romableisia ta walɔ ti mu Yewɔ Wɛlei gbua mu yeya kɛɛ mu lɔlei gbi.”
43011049	Kɛɛ yeengila ta toli a Kayafasi, Saagbuablɛisia ti gulɔmɔ wai a ngie foi na va, i ndeilɔ ti ma yɛ, “Wuii hinda gbi hugɔɔ kulo bɛɛ;
43011050	wuii kɔɔ kɛ mahoungɔe wu va numu yila i haa numui gbi va, aako ndɔlei kpɛlɛɛ aa jukulu?”
43011051	Ii ji leni a ngi wuma wee kɛɛ jifa ta lɔ Saagbuablɛisia ti gulɔmɔ wai a ngie foi na hu, i kulɔma yia lɔ leni yɛ Yesu a haalɔ Juuisia va,
43011052	tawao Juuisia yaangɔ ii le, kɛɛ aako i Ngewɔ leengei nasia ti vayangɔ hu gbi ti lɛma hinda yila.
43011053	Famia i hiye foloi na ma ti yɛlɔ a pele gɔli ngi waava.
43011054	Faale Yesu ii yɛ yaa jia foofo hu Judia lɔlei hu tawao, i gbuɛilɔ na i li taa yila hu ta toli a Ifrem i looni ndɔgbɔ lambɛi gblanga, i hei na tia ngi gaalopoisia.
43011055	Juuisia ti gomɛi yeewatii i lukpeilɔ kpla tawao numu gboto ti gbuɛilɔ tateisia hu ta li kulɔ Jelusalɛm aako ti ti wua pɛiŋ komɛi i yaa hiti ma.
43011056	Ti yɛlɔ a yaama jia a Yesu ji ti yandɔni Ngewɔ Wɛlei bu, ta ti nyɔunyɔ mɔli tɛɛ, “Bi langɔ la ɛɛ wa komɛi ji hu?”
43011057	Saagbuablaa Waawaisia tia Farisiisia ti wilangɔ yɛla a ndela nungaa ma tɛɛ numu gbi i Yesu yɛma gɔngalɔ, i hugɛ a tie aako ti ngi hou.
43012001	Njii wɛita pɛiŋ Tewema Gomɛi i yaa hiti ma, Yesu i wɛilɔ Bɛtani, mia Lasarɔs na Yesu i ngi wuni hee hu i yɛ na.
43012002	Ti mɛhɛɛ gomɛ wa hugbatɛilɔ na ngi wɛ; Mata lɔ i yɛ mɛhɛɛi gɔlɛkɔlɛ kɛɛ Lasarɔs i yɛ nasia lia lɔ ti yɛ heini tebiima tia Yesu-ni.
43012003	Meri liilɔ a ngulɔ baa gbangɔ waa yeesani yila i Yesu gɔwɔisia mali la, i ti mayila a ngi wundiei; kɛ ngulɔi yeeku nɛnɛɛ i gunga pɛlei bu gbi.
43012004	Kɛ Judas Kɛriɔtmɔi, Yesu gaalopoisia yeena i wama ngi vema i ndenga yɛ,
43012005	“Gbɛe tii ngulɔi ji majiani a ngengemɔ pawa foo yila va, taa yeenavoei ve fɛɛliblɛisia wɛ?”
43012006	Ii ji leni jifa ngi gbewengɔ fɛɛlibla va kɛɛ jifa humamɔ a ngie. Ta mia numui gbi ti navoei loko i yɛ ngi yeya kɛɛ i yɛlɔ a huma ma.
43012007	Yesu ndeilɔ yɛ, “Gbe ngi ma, na i ngi yeya i ndamagbatɛ nya gbɔwu volei va.
43012008	Wua fɛɛlibla le kpelema gbi kɛɛ nya, mua wueni ii le watii gbi.”
43012009	Kia Juu vaha waa ti kɔɔni kɛ Yesu lɔ Bɛtani, ti wɛilɔ na Yesu va kɛɛ Lasarɔs vuii lɔ va na Yesu i ngi wuni hee hu.
43012010	Faale Saagbuablaa Waawaisia ti hugbatɛilɔ Lasarɔs bɛɛ waava,
43012011	ajifa ngi va lɔ numu gboto ti gbuama Ngewɔ Wɛlei ma, ta la a Yesu.
43012012	Kia ngele wekei i woni, faha wai na ti wani Tewema Gomɛi va ti mɛnilɔ kɛ Yesu lɔ wama Jelusalɛm.
43012013	Faale ti tɔkpɔ yasɛisia yaliilɔ ti li la ngi gulɔ tɛɛ, “A mu Ngewɔ lato! Ngewɔ i numui na luba i wama Ndemɔi biyɛi hu; Ngewɔ i Isrɛlbleisia ti Mahɛi Luba!”
43012014	Kɛ Yesu i jakasi lɔgbɛ yila majɔɔnga, i hei maahu; kia nyɛingɔ la Ngewɔ Gɔlɛi hu tɛɛ,
43012015	“Sayɔn nyahaloi, Sayɔnblɛisia waa luwa; wu mahɛi lɔ wama, i heini jakasi lɔgbɛi maahu!”
43012016	Ngi gaalopoisia tii humbuni a ji yeembui gɔɔ; kɛɛ watii na Ngewɔ i Yesu wɔlɔyei veni ngi wɛ, i hitɛilɔ ti wɛ kɛ ti ji nyɛini wɔɔ Yesu va lɔ tawao i ngi wienga.
43012017	Numu vaha wai na ti yɛ Yesu galangɔ ji i Lasarɔs wuni hee hu, i ngi loli i gbua kambɛi hu, ti yeehindei ji hugɛilɔ hu gbi.
43012018	Na vamia fahii i lini ngi gulɔ ajifa ti wilanga a mɛnila kɛ i kabande hindei na wienga.
43012019	Kɛ Farisiisia ti ndenga ti nyɔunyɔ ma tɛɛ, “Wu tɔnga na kɛ muɛɛ gu a gbɛogbɛ wiela; dunyei gbi lɔ toma ngi ma.”
43012020	Glikiblaa lɛɛnga ti yɛlɔ nungei nasia lia ti lini Ngewɔ vɛlima Komɛi hu.
43012021	Yeeglikiblɛi jisia ti wailɔ Filipi gama, na i gbuani Bɛtsaida, Galili lɔlei hu, ti nde ngi ma tɛɛ, “Kaamɔ, mu longɔ mu Yesu lɔ.”
43012022	Filipi i liilɔ i hugɛ a Andru kɛ ti veengɔ ti ya ti hugɛ a Yesu.
43012023	Yesu i poteilɔ i nde ti ma yɛ, “Watii i hitinga Nuuvu Hindoloi i ngɔlɔya majɔɔ.
43012024	Gbɛɛ ngi tɔnyɛi hugɛ a wue, kɛlee mba-gaalei i gula pɔlɛi bu, i haa, a yɛ yakpe; kɛɛ i haangaa, a walɔ kpotongɔ.
43012025	Numui na a lo a ngi lɛɛvui a baalɔ la kɛɛ numui na a lolo a ngi lɛɛvui dunyei ji hu, a lolɔ ngi yeya i wote a kunafɔ lɛɛvui.
43012026	Numu gbi lekee ngi longɔ i yenge nya wɛ, i to nya wooma; ajifa mia nga yɛ na, na mia nya bɔilopoi bɛɛ a yɛ na; numu gbi i yengengaa nya wɛ, nya Kɛkɛ a ngi bɛlɛ heilɔ.
43012027	“Kiahuna nya liimɔnɛngɔe. Gbɔɔ nga nde? Ngi nde ngɛɛ, ‘Kɛkɛ, pie watii ji i windɛ nya maahu?’ Sawo, sabui ji va lɔ ngi wani, ngi fonga yeehawɛi ji ma.
43012028	Kɛkɛ, bi biyɛi wɔlɔ.” Kɛ ngoo i gbuanga ngelegoohu yɛ, “Ngi ngɔlɔnga, tawao nga ngɔɔlɔ gbɔma.”
43012029	Fahii nasia ti yɛ looni ngi gblanga ti ngoi mɛnilɔ kɛ ti ndenga tɛɛ ngelei mia i yianga. Pekeisia ti ndeilɔ tɛɛ, “Malika mia i yɛpɛnga ngi gama.”
43012030	Yesu i kpɛmboilɔ yɛ, “Ngoi ji i wanga wu va lɔ, nya va ii le.
43012031	Dunyei gbɛmbo-gbelei mia i hitinga; Watii ji lɔ Ngewɔ i dunyei ji yeemahɛi gbɛma dunyei hu;
43012032	tawao watii na ta nya lɛ krɔsii ma, nga pielɔ nuuvui gbi ti wa nya gama.”
43012033	I ji leilɔ kɛva hee yeegbɛ bonda lɔ i wama piema.
43012034	Fahii ti poteilɔ ti nde ngi ma tɛɛ, “Mu mɛninga sawa gɔlɛi hu kɛ Ngewɔ Maha Heingɔi a yɛlɔ na kunafɔ. Ba yee gu bi nde mu ma bɛɛ ta Nuuvu Hindoloi hɛlɛlɔ krɔsii ma? Ye lɔ Nuuvu Hindoloi ji le?”
43012035	Yesu i kpɛmboilɔ yɛ, “Fofoi lɔ lɛ wu gama watii wulo va. A jia kia lɛ fofoi i wu gama, kpindi aa wɛlɛ wɔi wu ma; numui na a jia kpindi hu, ɛɛ mia gɔɔ i lima na.
43012036	Kia lɛ fofoi i wu gama, a la a fofoi vemɔi aako wu yɛ a Ngewɔ leengaa.” Kia Yesu i njɛpɛi jisia leni, i liilɔ i lɔwu ti ma.
43012037	Kia bɛɛ i kabande hinda gbotoi jisia wieni ti yaama, na hu gbi tii lani a ngie;
43012038	tawao ji i wielɔ hii aako njɛpɛi na i wie Ngewɔ lutui Aisaya i ndeni yɛ, “Ndemɔi, Ye lɔ i langa a ngowili na mu ndenga? Ye lɔ Ngewɔ i ngi gbayayii gɛnga a ngie?”
43012039	Famia tii guni a lala la ajifa Aisaya i gbɔma ndeilɔ yɛ,
43012040	“Ngewɔ i ti yamɛisia wumunga, i ti nɛmahuisia laagbɔwunga, aako taa hinda lɔ a ti yamɛisia, ti hinda hugɔɔ a ti nɛmahuisia, ti wote ngi gama ti bawova.”
43012041	Aisaya i ji leilɔ ajifa i Yesu wɔlɔyei lɔilɔ, i yɛpɛ kɔlooni ngi ma.
43012042	Na hu gbi Juuisia ti mahublaa gboto vulii bɛɛ ti lɛilɔ a ngie, kɛɛ tii puni foofo hu ajifa ta luwa tɛɛ Farisiisia taa ti gbɛ komɛ wɛlei bu;
43012043	ajifa ti longɔ yɛla a nuuvungaa ti latoi i lewe Ngewɔ ndɛi ma.
43012044	Kɛ Yesu i yɛpɛnga ngeleya yɛ, “Numui na ngi langɔ a nge, ii lani a nya yakpe; i lani a nya lomɔi lɔ.
43012045	Numui na i nya lɔnga, i nya lomɔi lɔnga.
43012046	Ngi wanga kia foofo na dunyei hu, aako numui na lekee a la a nge aa lo kpindi hu.
43012047	Numui na a nya layieisia mɛni kɛɛ ɛɛ ti wie, ngɛɛ ngi gbɛmbo; ajifa ngii wani dunyei gbɛmboma, ngi wani dunyei bawova lɔ.
43012048	Numui na a gbele nya ma tawao ɛɛ loko hei nya layieisia bu, ngi gbɛmbomɔi lɔ na; njɛpɛi na ngi ndenga ta lɔ a ngi gbɛɛmbo kɛlɛma volei ma.
43012049	Ajifa ngii yɛpɛma a nya nda gbaya; nya Kɛkɛ na i nya loni, ta vulii lɔ i ndenga nya ma gbɔɔ mahoungɔ ngi nde.
43012050	Tawao ngi kɔɔlɔ kɛ ngi jawei lɔ a kunafɔ lɛɛvui. Faale na nya Kɛkɛ a fe nya wɛ ndeva, ta mia nga nde.”
43013001	Tewema Gomɛi i loni na njii yakpe. Yesu i yɛ kɔɔlɔ kɛ watii i hitinga ngi gbuava dunyei ji hu i yama ngi Kɛkɛ gama. Ngi longɔ yɛla Tuuŋ a nungei nasia ti yɛni a ngi ndɛisia dunyei hu, tawao i loilɔ a tie i to ngi lɛɛvui gɛlɛmɛi.
43013002	Yesu tia ngi gaalopoisia ti heiilɔ kpɔkɔ mɛhɛɛi mɛva. Seitana wilangɔ yɛla a pula Judas lii hu, Saimɔn Kɛriɔtmɔi loi, ngi veva.
43013003	Yesu i yɛ kɔɔlɔ kɛ ngi Kɛkɛ i kpayei gbi venga ngi wɛ; i yɛ gbɔma kɔɔlɔ kɛ i gbuanga Ngewɔ gama lɔ tawao i yamama Ngewɔ gama lɔ.
43013004	I hiyeilɔ tebiima, i bobani gbua ngi ma, i tawɛi yili haama.
43013005	Kɛ i njɛi wunga panii hu, i tɔtoo a ngi gaalopoisia gɔwɔma wuala, a ti mayila a tawɛi na i yɛ ngi haama.
43013006	Kia i foni Saimɔn Pita ma, ta ngi Pita i ndeilɔ ngi ma yɛ, “Ndemɔi, taa bi nɛmahu nya gɔwɔmɛi wuava?”
43013007	Yesu i kpɛmboilɔ yɛ, “Na ngi piema wuii yeembui gɔɔ kiahuna kɛɛ wa kɔɔlɔ poma.”
43013008	Kɛ Pita i ndenga ngi ma yɛ, “Kunafɔ bɛɛ nya gɔwɔma wua!” “Kɛ Yesu kpɛmbonga yɛ, Kɛlee ngi bi gɔwɔma wua muɛɛ yaa yɛ hinda hu.”
43013009	Kɛ Saimɔn Pita i ndenga yɛ, “Ndemɔi, baa nya gɔwɔmɛi lekee wua hɔɔ, nya lokoisia mawua kɛɛ nya wui gbi.”
43013010	Yesu i ndeilɔ ngi ma yɛ, “Numui na ngi muangɔ, ngi luwui yɛngɔ sɛwɛ, ii yaa gbeweni mua va, kɛlee ngi gɔwɔmɛi; wu kpɛlɛɛ wu yaa sɛwɛ, kɛlee wu yilayee.”
43013011	(Gbamaile i yɛ numui na gɔɔlɔ i wama ngi vema; na vamia i ndeni yɛ, “Wu kpɛlɛɛ ii le waa yɛ sɛwɛ.”)
43013012	Kia Yesu i kpɔyɔni a ti gɔwɔmɛisia mawuala, i ngi bobani wuilɔ, i yama i hei ngi heimi tebii ma, i ti mɔli yɛ, “Wu na yeembui gɔɔlɔ ngi pienga a wue saange?
43013013	Wa nya loli a Kaamɔ kɛɛ Ndemɔi; tawao wu lɔnyangɔe ajifa Kaamɔi mia a nge kɛɛ Ndemɔi.
43013014	Ina nya, wu Kaamɔ a nge kɛɛ wu Lemɔi, ngi wu gɔwɔma wuanga, kɛ mahoungɔi hɔɔ wua bɛɛ wu wu nyɔunyɔ gɔwɔma wua.
43013015	Gbamaile tɔmaseli mia ngi kɛnga a wue aako wua bɛɛ wu ya a pie kia ngi pieni la a wue.
43013016	Gbɛɛ ngi tɔnyɛi hugɛ a wue, bɔilopoi ii leweni ngi lemɔi ma; tawao tomɔi ii leweni ngi lomɔi ma.
43013017	Wu hindei jisia gɔngaa, wa kohunɛ jɔlɔ ina wu ti wieilɔ.
43013018	“Wu kpɛlɛɛ ii le nga yɛ wu ma; jifa ngi numu laasii nasia gɔɔlɔ ngi ti wɔyɔnga a nya liimablaa; tawao mahoungɔ na i wie Ngewɔ Gɔlɛi i ndeni yɛ ‘Numui na i nya mɛhɛɛi mɛni, i wotenga a nge.’
43013019	Nyaa ji kpɛlɛɛ hugɛma a wue kiahuna, pɛiŋ i yaa wie, aako i wiengaa, wu la la kɛ ‘Nya mia a na ngi ndeni ngɛɛ tamia a nge.’
43013020	Gbɛɛ ngi tɔnyɛi hugɛ a wue, numui na a loko hei numu gbi bu nga ngi lo, i loko heini nya bɛɛ lɔ bu; tawao numu gbi lekee a loko hei nya bu, i loko heini nya lomɔi lɔ bu.”
43013021	Kia Yesu i njɛpɛi jisia leni, ngi lii i nyanilɔ waa, kɛ i ndenga leeŋ yɛ, “Gbɛɛ ngi tɔnyɛi hugɛ a wue, wu yilayee lɔ i nya vema.”
43013022	Ngi gaalopoisia ti ti nyɔunyɔ gbeilɔ, tii kɔɔ kulo bɛɛ ngi lii i yelɔ ma.
43013023	Kaalopoisia yilayee, yeena ngi longɔ yɛla la waa, i yɛ heini Yesu gblanga lɔ ngi ligbingɔ ngi liimɛi;
43013024	faale Saimɔn Pita i ngi loliilɔ a loko, yɛ ngi ma, “Nde ngi ma i numui na gɛ a mue i ngi yɛpɛ lema.”
43013025	I loni ligbini Yesu liimɛi lɔ i ngi mɔli yɛ, “Ndemɔi, yee le?”
43013026	Yesu kpɛmboilɔ yɛ, “Numui na lekee nga bledii ji lɔmbu hakpɛi hu ngi fe ngi wɛ.” Faale kia i bledii lɔmbuni hakpɛi hu, i feni Judas lɔ wɛ, Saimɔn Kɛriɔtmɔi loi.
43013027	Kia lekee Judas i yeebledii houni, kɛ Seitana i wuaangaa ngi lii hu; kɛ Yesu i ndenga ngi ma yɛ, “Na i bi lii hu pieva, pie kaakaa.”
43013028	Kaalopoi nasia ti yɛ heini tebii ma yeengila bɛɛ ii yɛ kɔɔ gbɛe Yesu i ji leni Judas ma.
43013029	Jifa ti kpɛlɛɛ ti navoei i yɛ Judas lɔ yeya, ti lɛɛnga ti giliilɔ tɛɛ Yesu lɔ ndema ngi ma yɛ i li i mɛhɛɛi na yeya ti gbewengɔ faa komɛi va ɔɔ i hani ve fɛɛliblɛisia wɛ.
43013030	Famia, kia Judas i bledii houni, i gbuɛilɔ ngaama; tawao kpindi yɛla.
43013031	Kia Judas i gbuani, Yesu i ndeilɔ yɛ, “Kiahuna mia Nuuvu Hindoloi wɔlɔyei maa i gɛnga; kiahuna mia Ngewɔ wɔlɔyei maa i gɛnga Nuuvu Hindoloi hu.
43013032	Tawao ina Ngewɔ wɔlɔyei maa i gɛnga Nuuvu Hindoloi hu, kɛ Ngewɔ a Nuuvu Hindoloi wɔlɔyei magɛlɔ ta yekpe hu, tawao a wielɔ ngaama.
43013033	Nya leengeisia, ngii yaa lɛmbima panda wu lia. Wa nya gɔkɔlilɔ; kɛɛ gbɛɛ ngi hugɛ a wue na kia ngi hugɛni la a Juuisia ti gulɔbleisia ma ngɛɛ, ‘Wɛɛ gu a lila mia ngi lima na.’
43013034	Sawa nina mia na ngi fema wu wɛ: a lɔ a wu nyɔunyɔ. Kia ngi longa a wue, hii mahoungɔ wua bɛɛ wu lo a wu nyɔunyɔ.
43013035	Ndoma i yaa wu lii hu wu nyɔunyɔ va, ta lɔ numui gbi ta kɔɔ kɛ nya gaalopoisia lɔ a wue.”
43013036	Saimɔn Pita i ngi mɔlilɔ yɛ, “Ndemɔi, bi lima mindo lɔ?” Yesu kpɛmboilɔ yɛ, “Mia ngi lima na, bɛɛ gu a tola nya ma kiahuna, kɛɛ ba tolɔ nya ma huɛɛŋ poma.”
43013037	Pita i ngi mɔlilɔ yɛ, “Ndemɔi, gbɛe ngɛɛ gu a tola bi ma kiahuna? Nya magbatɛngɔe haava bi va.”
43013038	Yesu i kpɛmboilɔ yɛ, “Bi lumangɔe vulii haava nya va? Gbɛɛ ngi tɔnyɛi hugɛ a bie, pɛiŋ tɛhinɛi i yaa gokole a kpindi ji, ba mawalilɔ heima sawa bɛɛ bii nya gɔɔ.
43014001	“Wu lii aa nyani; a la a Ngewɔ, wu la a nya bɛɛ.
43014002	Lomu gboto lɔ nya Kɛkɛ wɛlei bu, tawao nyaa lima ngi heima gbatɛ wu va. Ngii yɛ ji le wu ma ina ii hii.
43014003	Ngi yaalɔ ngi heima gbatɛ wu va, nga walɔ gbɔma ngi li a wue aako mua wueni mu yɛ mia nga yɛ na.
43014004	Wu pelei na gɔɔlɔ a li mia ngi lima na.”
43014005	Tɔmɔsi ndeilɔ ngi ma yɛ, “Ndemɔi, muii mia gɔɔ bi lima na; ma yee gu mu yeepelei gɔ?”
43014006	Yesu i kpɛmboilɔ yɛ, “Nya lɔ pelei a nge kɛɛ tɔnyɛi kɛɛ ndɛvui; numu gbi ɛɛ li Kɛkɛi gama kɛlee i lewe a nya hu wee.
43014007	Kiaa wu nya gɔɛilɔ, wu yɛ nya Kɛkɛ bɛɛ gɔlɔ; tawao i hiye watii ji ma, wu ngi gɔnga, i yama wu ngi lɔnga.”
43014008	Filipi i ndeilɔ ngi ma yɛ, “Ndemɔi, Kɛkɛi gɛ a mue; na lekee mia mu gbewengɔ famia.”
43014009	Yesu ndeilɔ ngi ma yɛ, “Mua wueni lɔ lewema huguhangɔ hii, na hu gbi bii nya gɔɔ, Filipi? Numui na i nya lɔnga, i Kɛkɛi lɔnga; ba yee gu a ndela bɛɛ ‘Kɛkɛi gɛ a mue’?
43014010	Bii lani la kɛ nyaa Kɛkɛi hu, Kɛkɛi bɛɛ i nya hu? Njɛpɛi nasia nga nde wu ma ngii ndema a nya wuma gbaya; kɛɛ Kɛkɛi na i heini nya hu tamia a ta yekpe ngi yengeisia wie.
43014011	A la a nge ji nga nde ngɛ nyaa Kɛkɛi hu, Kɛkɛi bɛɛ i nya hu; ina na ii le, a la a nge kabande hindeisia vulii bɛɛ va nga pie.
43014012	Gbɛɛ ngi tɔnyɛi hugɛ a wue, numui na ngi langɔ a nge, ta bɛɛ a gulɔ a kabande hindei jisia wiela nga pie; tawao a kabande hinda waawanga wielɔ tewengɔ jisia ma ajifa nyaa lima nya Kɛkɛi gama.
43014013	Hinda gbi wa Ngewɔ vɛli fa nya biyei hu, nga pielɔ aako Kɛkɛi wɔlɔyei i gɛ ngi Hindoloi hu;
43014014	Wu nya vɛlingaa hinda gbi va nya biyɛi hu, nga pielɔ.
43014015	“Ina wu longɔi a nge, wa nya jaweisia houlɔ.
43014016	Nga Kɛkɛi vɛlilɔ tawao a wu gɔlɔ a Kpɔmamɔ weka na wua tieni wa hei kunafɔ va.
43014017	Tamia a Ngafei na a tɔnyɛi hugɛ kɔloongɔ Ngewɔ ma. Dunyei ɛɛ loko hei ngi bu ajifa ɛɛ gu a ngi lɔla ɔɔ ngi gɔla. Kɛɛ wua wu ngi gɔɔlɔ, ajifa wua tieni wa yɛ heinilɔ tawao i wu hu.
43014018	“Ngi yaalɔ, ngɛɛ wu lo kia pondongaa; nga walɔ wu gama.
43014019	I longa kulo, dunyei ɛɛ yaa nya lɔ gbɔma, kɛɛ wua wa nya lɔlɔ; jifa nya vulungɔ, wua bɛɛ wa vululɔ.
43014020	Foloi na ma wa kɔɔlɔ kɛ nyaa Kɛkɛi hu, wu nya hu, ngi wu hu.
43014021	“Numui na a nya jaweisia gulu, i ti hou, ta mia ngi longɔ a nge; tawao numui na ngi longɔ a nge, nya Kɛkɛ a lolɔ a ngie, tawao nga lolɔ a ngie ngi nya yekpe gɛ a ngie.”
43014022	Judas, kɛɛ Kɛriɔtmɔi ii le, i ngi mɔlilɔ yɛ, “Ndemɔi, a yee wie bi bia yekpe gɛ a mue kɛɛ bɛɛ bia yekpe gɛ a dunyei?”
43014023	Yesu i ngi mɔli gbɛmboilɔ yɛ, “Numu i longaa a nge, a jialɔ a nya layieisia; nya Kɛkɛ a lolɔ a ngie tawao ma walɔ ngi gama mua tieni mu hei.
43014024	Numui na ii loni a nge ɛɛ jia a nya layieisia, tawao, njɛpɛi nasia wa mɛni nga nde, nya woo ii le, Kɛkɛi na i nya loni ta lɔ ngi woo le.
43014025	“Ngi hindei jisia hugɛnga a wue kia lɛ ngi wu lia.
43014026	Kɛɛ Kpɔmamɔi, Ngewɔ Yafei, na Kɛkɛi a njooyo nya biyɛi hu, a wu gaalɔ a nalee gbi ngi kɛni a wue a yaa hitɛ wu nɛmahu na kpɛlɛɛ na wu gaani la.
43014027	“Nyaa ndiilɛli loma a wue; nya liilɛli mia ngi fema wu wɛ; ngii fema kia dunyei a fe la. Wu lii aa nyani tawao waa luwa.
43014028	Wu mɛnilɔ ji ngi ndeni wu ma ngɛɛ, ‘Nyaa lima tawao nga walɔ wu gama.’ Ina wu longɔ yɛla a nge, wu goohu aa nɛɛlɔ, ajifa ngi lima Kɛkɛi gama; jifa Kɛkɛi i leweni nya ma.
43014029	Ngi hugɛnga na a wue pɛiŋ i yaa wie, aako i wiengaa, wu la la.
43014030	Mua wueni muɛɛ yaa njɛpɛ gboto le, ajifa dunyei ji yeemahɛi lɔ wama. Kpaya ii ngi wɛ nya maahu;
43014031	kɛɛ na Kɛkɛi a nde ta mia nga pie, aako dunyei i kɔɔ kɛ nya longɔe a Kɛkɛi. “A hiye mu gbua hindei ji mu li.
43015001	“Nya lɔ ngua-wulii yeetɔnyangɔi a nge, tawao nya Kɛkɛ lɔ kpala yengemɔi le.
43015002	Mbeke gbi lekee ii wɛilɔ, a tewelɔ, kɛɛ mbeke gbi lekee i wuangaa, a magbatɛlɔ aako i wua i lewe na ma.
43015003	Njɛpɛi nasia ngi ndenga wu ma i wilanga a wu yɛla sɛwɛ.
43015004	A yɛ nya hu, nya bɛɛ ngi wu hu. Kia ngulu bekei ɛɛ gu a wuala a ngi wuma wee, kɛlee i yɛ looni ngulu gbuhɛi ma, hii wua bɛɛ wɛɛ gu a wuala kɛlee wu yɛ nya hu.
43015005	“Nya lɔ ngulu gbuhɛi a nge, wua lɔ mbekeisia a wue. Numui na a yɛ nya hu, nya bɛɛ ngi ngi hu, tamia a wua kpotongɔ waa, ajifa wuɛɛ gu a gbɛogbɛ wiela nya wooma.
43015006	Numui na ɛɛ yɛ nya hu, ta ngi wililɔ kia ngulu beke i na, i be; ta yeembeke bondei jisia lɛlɔ ma, ti ti wili ngɔmbui hu, ti mɔ.
43015007	Wu yɛngaa nya hu, nya layiesia ti lo wu hu, hinda gbi lɛkee wa Ngewɔ vɛli fa a wielɔ wu wɛ.
43015008	Ji wa wua kpotongɔ waa ta mia a nya Kɛkɛ wɔlɔyei gɛ, kɛ a yee kɛyii ji hulɔ wa wotea nya ngalopoisia.
43015009	Kia Kɛkɛi i longa a nge, hii ngi longa a wue; wuaa nya lomɛi hunyani.
43015010	Wu nya jaweisia houngaa, nya lomɛi a yɛlɔ wu hu, kia lɔɔ ngi nya Kɛkɛi jaweisia hounga, ngi lomɛi a yɛ nya hu.
43015011	“Ngi hindei jisia hugɛnga a wue aako nya goohunɛɛi i yɛ wu hu tawao wu goohunɛɛi lavengɔ i yɛla.
43015012	Ji lɔ nya jawei le: a lo a wu nyɔunyɔ kia nya longɔ a wue.
43015013	Ndoma gbi ii na numu aa kɛ ngi ndiamɔisia va aa lewe ji ma a ngi lɛɛvui ve ti va.
43015014	Nya ndiamɔisia a wua lɔ ina wu nya jaweisia houilɔ.
43015015	Ngɛɛ yaa gbɔma wu loli a bɔilopongaa, ajifa bɔilopoi ii kɔɔ gbɔɔ ngi lemɔi i piema; ngi wu lolinga a nya ndiamɔisia ajifa na gbi nya Kɛkɛ i hugɛnga a nge, ngi hugɛnga a wue.
43015016	Wua ii le wua nya mahou; nya lɔ ngi wu mahouni, ngi loko lo wu ma ngɛɛ wu li wu ngenge yekpe gboto wie, ngenge yekpei na a lɛmbi; aako na gbi lekee wa Kɛkɛi vɛli fa nya biyɛi hu, i fe wu wɛ.
43015017	A lo a wu nyɔunyɔ; nya jawei lɔ a ji wu va.
43015018	“Dunyei i lolongaa a wue, i hitɛ wu nɛmahu kɛ i loloni pɛiŋ a nge i yaa lolo a wue.
43015019	Kiaa dunyei wolɔ a wue, aa lolɔ a wue jifa ngi woo lɔ a wue. Kɛɛ ngi wu mahouilɔ dunyablei jisia lia, tawao wuii yaa yɛni a dunyei woo, na va mia dunyei lolongɔ a wue.
43015020	A gili a njɛpɛi na ngi ndeni wu ma: ‘Nduwɔi ii leweni ngi luwɔkɛi ma.’ Ina ti nya yakpɛilɔ a nyamu, ta juwuyalɔ a wua bɛɛ yakpɛla a nyamu; ina ti goleilɔ nya layieisia bu, ta gololɔ wu ndɛi bɛɛ bu.
43015021	Kɛɛ ta ji kpɛlɛɛ wie a wue nya va lɔ, ajifa tii numui na gɔɔ i nya loni.
43015022	Kiaa ngii wani nga yɛpɛ ti gama, jumbu ii yɛ yɛ ti ma; kɛɛ kiahuna na tɛɛ gu a ndela tɛɛ tii yɛ kɔɔ kɛ na ti pieni jumbu mia.
43015023	Numui na ngi lolongɔ a nge, ngi lolongɔe a nya Kɛkɛ bɛɛ.
43015024	Kiaa ngii kabande hindei nasia wieni ti lia numu weka gbi ii yaa wɔɔ pieni, jumbu ii yɛ yɛ ti ma; kɛɛ kiahuna na, ti na lɔnga ngi pieni kɛɛ ti lolonga a mua nya Kɛkɛ veenjɔɔ kpɛlɛɛ.
43015025	Ji aa wielɔ huɛɛŋ aako na i wie nyɛingɔ Sawa Gɔlɛi hu tɛɛ, ‘Ti loloilɔ a nge sabu gbii ma.’
43015026	“Kɛɛ watii na Kpɔmamɔi a wa, na nga njooyo wu gama tɔnyɛi hugɛva kɔlooni Kɛkɛi ma, tɔnya Yafei na a gbua Kɛkɛi gama, a nya jelilɔ;
43015027	tawao wua bɛɛ nya jelisia lɔ a wue ajifa wuaa wɔɔ gba nya wooma i hiye nya yengei ji lɔto-gbelei ma.
43016001	“Ngi ji hugɛnga a wue gbɔva wu ma aako wu lalei a nge aa nyani.
43016002	Ta wu gbɛlɔ hɛɛ wɛleisia bu; a tɔnya watii a hitilɔ na hii numu gbi lekee a wu waa, a gili lɔ yɛ taa Ngewɔ yengei wiema.
43016003	Nungaa ta hindei jisia wielɔ a wue ajifa tii mua nya Kɛkɛ veenjɔɔ kpɛlɛɛ gɔɔ.
43016004	Kɛɛ ngi hindei jisia kpɛlɛɛ hugɛnga a wue aako yeewatii i hitingaa, a hitɛlɔ wu wɛ kɛ ngi ndeilɔ pɛiŋ wu ma. “Ngii hindei jisia hugɛni a wue tɔtomɛi ajifa ngi yɛlɔ wu lia.
43016005	Kɛɛ kiahuna naa nyaa lima nya lomɔi gama; na hu gbi wu yilayee bɛɛ ii nya mɔlini aa yɛma ‘Bi lima mindo lɔ?’
43016006	Kɛɛ jifa na ngi yeehindei jisia hugɛnga a wue, wu lii i nyaninga waa.
43016007	Na hu gbi gbɛɛ ngi tɔnyɛi hugɛ a wue: nya lila a fisalɔ wu va, ajifa ngii liilɔ Kpɔmamɔi ɛɛ wa wu gama; kɛɛ ngi yalɔ, nga ngi yoyolɔ wu gama.
43016008	Tawao i wangaa, a kɛlɔ leeŋ a dunyablaa kɛ ti kpulanga wienga pelei na hu ti gilima a jumbui yeembui kɛɛ Ngewɔ wɔnayii kɛɛ dunyei gbɛmbolei.
43016009	Ti kpulanga wienga kɔloongɔ jumbui ma ajifa ti ganganga a lala a nge;
43016010	ti kpulanga wienga kɔlooni pɔɔna hinda ma ajifa nyaa lima nya Kɛkɛ gama tawao wɛɛ yaa gbɔma nya lɔ kia ngi na;
43016011	ti kpulanga wienga kɔloongɔ dunyei gbɛmbolei ma ajifa Ngewɔ i wilanga a dunyei ji yeemahɛi lɛɛla.
43016012	“Hinda weka gboto lɔ na hugɛva a wue kɛɛ wɛi gu kpɛlɛɛ bu kiahuna.
43016013	Watii na Ngewɔ Yafei a wa, na a tɔnyɛi hugɛ kɔloongɔ Ngewɔ ma, a pielɔ wu tɔnyɛi hugɛ kɔloongɔ Ngewɔ ma. Kɛɛ a ngi wuma gbaya ii le kɛ lekee na a mɛni Kɛkɛi laa, tawao a hindangaa hugɛlɔ a wue ti wama wiema.
43016014	A nya wɔlɔyei hugɛlɔ a wue gbamaile na nga nde, tamia a mbumbu i hugɛ a wue.
43016015	Na gbi i nya Kɛkɛ yeya nya woo le; famia ngi ndeni ngɛɛ na nga hugɛ a Ngewɔ Yafei tamia a nde wu ma.
43016016	“I longa kulo, wɛɛ yaa nya lɔ gbɔma, tawao gbɔma a lo kulo na wooma, wa nya lɔlɔ.”
43016017	Ngi gaalopoisia lɛɛnga ti ti nyɔunyɔ mɔlilɔ tɛɛ, “Gbɔɔ i ngi nɛmahu ji i ndema yɛ, ‘I longa kulo wɛɛ yaa nya lɔ, tawao gbɔma a lo kulo na wooma kɛ wu nya lɔnga;’ tawao yɛ gbɔma, ‘Ajifa nyaa lima Kɛkɛi gama’?”
43016018	Ti gbɔma mɔlilɔ tɛɛ, “Gbɔɔ ngi lii i ma ji i ndema yɛ, ‘I longa kulo’? Muii kɔɔ gbɔɔ ngi lii i ma.”
43016019	Yesu i kɔɛilɔ kɛ ti longɔ ti ngi mɔli; famia i ndeilɔ ti ma yɛ, “Ji ngi ndeni ngɛɛ ‘I longa kulo wuɛ yaa nya lɔ, tawao a lo kulo na wooma kɛ wu nya lɔnga.’ ”
43016020	Gbɛɛ ngi tɔnyɛi hugɛ a wue, wa wɔlɔ, wu ngaya wu, kɛɛ dunyei ta a goohunɛɛlɔ; wu lii a nyanilɔ kɛɛ wu liinyani a wotelɔ a kohunɛɛ.
43016021	Ndo-le-goohugbalɛi i nyaha houngaa, ngi lii nyaningɔ a yɛla ajifa ngi lo le-gbelei i hitinga; kɛɛ i ndoi lengaa na, kpalɛi na kpɛlɛɛ ɛɛ yaa hitɛ ngi wɛ; ngi goohu nɛngɔ a yɛla ajifa i ndoo lenga dunyei hu.
43016022	Faale, wu lii nyaningɔe kiahuna, kɛɛ nga wu lɔlɔ gbɔma kɛ wu goohu i nɛnga, tawao numu gbi ɛɛ yeekohunɛɛ na hunyani wu yeya.
43016023	“A foloi na wuɛɛ nya vɛli a hani gbi. Gbɛɛ ngi tɔnyɛi hugɛ a wue, wu hani gbi vɛlingaa Kɛkɛi ma nya biyɛi hu a felɔ wu wɛ.
43016024	Kia wɔɔ gba wuii yaa hani gbi vɛlini Ngewɔ ma nya biyɛi hu; a fɛli, wa majɔɔlɔ, aako wu goohunɛi laa i ve.
43016025	“Ngi jisia gbi hugɛnga a wue sale hu, kɛɛ watii lɔ hitima ngɛɛ yaa yɛpɛ wu gama sale hu; nga Kɛkɛi hinda hugɛlɔ a wue gbalauŋ.
43016026	Watii na i hitingaa, wa Ngewɔ vɛli nya biyɛi hu lɔ; ngii ndeni nga yɛma nya lɔ nga ngi vɛli wu va.
43016027	Ajifa Kɛkɛi vulii ngi longɔe a wue ajifa wu longɔ a nge tawao wu langa la kɛ ngi hiyeni Ngewɔ gama lɔ.
43016028	Ngi hiyeni vulii Kɛkɛi gama lɔ ngi wanga dunyei hu; nyaa gbɔma gbuama dunyei hu ngi li Kɛkɛi gama.”
43016029	Ngi gaalopoisia ti ndeilɔ ngi ma tɛɛ, “Biaa na yɛpɛma gbalauŋ, bii ndema sale hu.
43016030	Mu kɔɔnga na kɛ bi hindei gbi hugɔɔlɔ tawao bii gbeweni numu gbi va hugɛva a bie gbɔɔ a yɛ nungaa nɛmahu. Ji lɔ i pienga mu langa la kɛ bi hiyenga Ngewɔ gama lɔ.”
43016031	Yesu i ti mɔlilɔ yɛ, “Wu langa na vulii a nge?
43016032	Watii lɔ hitima, tawao hitingɔe na bɛɛ, wu gbi wu hu a vayalɔ, numu gbi i li ngi yeekuwuhu, nya yakpe ngi lo. Kɛɛ nya yakpe ɛɛ yɛla vulii, ajifa mua nya Kɛkɛ a yɛla.
43016033	Ngi ji hugɛnga a wue aako wu ndiilɛli jɔɔ ji mua wueni ma wili hu. Kpalɛ a lalɔ wu ma dunyei hu; kɛɛ a liilo ngi temaya majɔɔnga dunyei maahu.”
43017001	Kia Yesu i kpɔyɔni a njɛpɛi jisia lela, i ngelema gbeilɔ tiŋ yɛ, “Kɛkɛ, watii i hitinga; bi Hindoloi wɔlɔyei gɛ, bi Hindoloi bɛɛ i bi wɔlɔyei gɛ.
43017002	Ajifa bi kpayei gbi venga ngi wɛ nuuvui gbi maahu kunafɔ lɛɛvui veva nasia gbi wɛ bi ti venga ngi wɛ.
43017003	Tawao kunafɔ lɛɛvui lɔ a ji ta bi gɔɔ, bia tɔnya Yewɔ yakpei a bie, kɛɛ Yesu bi Maha Heingɔi, na bi njooyonga dunyei hu.
43017004	Ngi bi wɔlɔyei gɛilɔ dunyei hu ngi kpɔyɔnga a ngengei na bi feni mbɛ pieva.
43017005	Kɛkɛ, nya wɔlɔyei gɛ na mia bi na, ngɔlɔyɛi na wɔɔ i yɛ nya ma bi gama pɛiŋ dunyei i yaa gbatɛ.
43017006	“Ngi bi gɛnga a hingei jisia bi ti veni nya wɛ dunyabla lia, bi woo mia wɔɔ a tie, tawao bi ti veilɔ nya wɛ tao ti bi layie hounga.
43017007	Ti kɔɔlɔ na kɛ hanii gbi bi fenga nya wɛ i gbuanga bi gama lɔ;
43017008	ajifa ngi njɛpɛi nasia lenga ti ma bi ndeni nya ma, tawao ti loko heinga mbu, ti kɔɔngɔ a tɔnya kɛ ngi gbuani bi gama lɔ; tawao ti langa la kɛ bia lɔ bi nya loni.
43017009	“Nyaa bi vɛlima ti va; ngii bi vɛlima dunyablaa gbi va kɛlee nasia bi ti venga nya wɛ, ajifa bi woo lɔ a tie.
43017010	Na kpɛlɛɛ lekee nya woo le bi woo le tawao na bi woo le nya woo le tawao nya wɔlɔyei i gɛnga ti hu.
43017011	Nya na wama bi gama; kiahuna ngii yaa gbɔma dunyei hu kɛɛ tia tiaa dunyei hu. Kɛkɛ, bia mahoungɔ mu hɛɛ bi ma, ti mahugbe a bi gbayei, kpayei na bi fenga nya wɛ, aako ti wili hu ti yɛ yakpe kia lɔɔ mua bie mu wilingɔ hu mu yakpe.
43017012	Kia lɛ wɔɔ ngi ti lia, ngi ti mahugbeilɔ a bi gbayei na bi fenga nya wɛ; ngi ti mahugbenga, yeengila bɛɛ ii loni hu kɛlee yeena i ta yekpe jukuluni, aako Ngewɔ layie na i ngi Gɔlɛi hu i wie.
43017013	Kiahuna na nya wama bi gama; kɛɛ nyaa njɛpɛi jisia lema kia lɛ ngi ti lia aako Kohunɛ na i nya ma, ti majɔɔ i ti liisia laave.
43017014	Ngi bi wowili hugɛnga a tie, famia dunyableisia ti lolonga a tie, ajifa ti gba dunyableisia ma kia lɔɔ ngi gba dunyableisia ma.
43017015	Ngii bi vɛlima aako bi ti gbua dunyei hu, kɛɛ aako bi ti mahugbe numui na yeya ta toli a nyamumɔi.
43017016	Ti gba dunyableisia ma, kia lɔɔ ngi gba dunyableisia ma.
43017017	Ti yɛ a bi woo a bi layie gbayei; bi layie lɔ tɔnyɛi le.
43017018	Kia bi nya yoyoni dunyei hu, hii ngi ti longa dunyei hu.
43017019	Ngi nya yekpe venga bi wɛ ti va aako tia bɛɛ ti tia yekpe ve bi wɛ a tɔnya.
43017020	“Ngii bi vɛlima jisia lekee va; ngi bi vɛlima nasia bɛɛ lɔ va ta la a nge nya wowili na va ta nde ti ma.
43017021	Nyaa bi vɛlima aako ti gbi ti wili hu ti yɛ yakpe. Kɛkɛ, pie ti wili mu hu kia lɔɔ bi wilingɔ nya hu, nya bɛɛ nya wilingɔ bi hu. Pie ti wili hu ti yɛ yakpe aako dunyableisia ti la la kɛ bia lɔ bi nya loni.
43017022	Ngɔlɔya yakpei na bi feni nya wɛ ta mia ngi feni ti wɛ aako ti wili hu ti yɛ yakpe,
43017023	kɔɔ dunyableisia ti kɔɔ kɛ bia lɔ bi nya loni tawao kɛ bi longɔe a tie kia bi longɔ la a nge.
43017024	“Kɛkɛ, nya longɔ jisia bɛɛ bi ti venga nya wɛ mua tieni mu yɛ mia nga yɛ na, aako ti ngɔlɔyɛi na lɔ bi feni nya wɛ bi lova a nge pɛiŋ dunyei i yaa gbatɛ.
43017025	Oo pɔɔna Kɛkɛi, dunyableisia tii bi gɔɔ kɛɛ nya ngi bi gɔɔlɔ, tawao jisia ti kɔɔlɔ kɛ bia mia bi nya loni.
43017026	Ngi pienga ti bi biyɛi gɔnga, tawao nga pielɔ ti kɔɔ kɛ ndomɛi na bi piengɔ a nge a yɛlɔ ti hu, nya bɛɛ ngi ti hu.”
43018001	Kia Yesu i kpɔyɔni a Ngewɔ vɛlilei ji, tia ngi gaalopoisia ti gbuɛilɔ yeehindei na ti li ti lɛmbui na huvo ta toli a Kidlɔn, ti li tuhani gbaala yila hu i yeehindei na.
43018002	Judas na i Yesu veni i yɛ yeehindei na gɔɔlɔ ajifa Yesu tia ngi gaalopoisia ti yɛlɔ a gomɛ na pɛɛpɛ.
43018003	Famia Judas i Roma sojangaa majɔɛilɔ kɛɛ Saagbuablaa Waawaisia tia Farisiisia ti polisisia tia tieni ti li na a lamboisia kɛɛ hɛmuisia kɛɛ kɔhakangaa.
43018004	Yesu i yɛ hindei gbi gɔɔlɔ i yɛ wama ngi wiema, faale i wɛilɔ ti gama i ti mɔli yɛ, “Ye lɔ wu ngi gɔkɔlima?”
43018005	Ti kpɛmboilɔ tɛɛ, “Yesu Nasalɛtimɔi.” Kɛ Yesu i ndenga ti ma yɛ, “Ta lɔ a nge.” Judas na i ngi veni i yɛ ti lia lɔ.
43018006	Kia Yesu i ndeni ti ma yɛ, “Tamia a nge,” ti gbi ti yamɛilɔ a wooma wee ti gula ndɔmɛi.
43018007	I gbɔma ti mɔlilɔ yɛ, “Ye lɔ wu ngi gɔkɔlima?” Kɛ ti ndenga tɛɛ, “Yesu Nasalɛtimɔi.”
43018008	Yesu i ndeilɔ ti ma yɛ, “Ngi wilanga a ndela wu ma kɛ tamia a nge. Ina wu nya lɔ gɔkɔlima, a gbe jisia ma ti li.”
43018009	(I ji leilɔ aako njɛpɛi na i wie i yɛ ndeni yɛ, “Nasia bi ti veni nya wɛ ngii yeengila bɛɛ loni hu.”)
43018010	Kɔbowei i yɛlɔ Saimɔn Pita yeya. I ndalɛilɔ nga i Saa Gbuablɛisia ti gulɔmɔi luwɔi ŋɔna la, i ngi yejama wolii lewe na. Yeenduwɔi na laa wɔɔ a Malkɔs.
43018011	Yesu ndeilɔ Pita ma yɛ, “Bi gɔ-bowɛi yama yeetei hu. Bi langɔe la kɛ ngɛɛ luma kpalɛi na aa la nya ma nya Kɛkɛ i hugbatɛnga nya va?”
43018012	Kɛ Roma sojeisia kɛɛ ti mahumɔi kɛɛ Juuisia ti polisisia ti Yesu hounga ti ngi yili.
43018013	Ti liilɔ a ngie Anas gama. Anas mblɛi mia wɔɔ a Kayafasi na Saagbuablɛisia ti gulɔmɔ wai yɛla foi na hu.
43018014	Kayafasi ji mia i yɛ nɛmahulewe veni Juuisia wɛ yɛ mahoungɔe numu yila i haa numui kpɛlɛɛ va.
43018015	Saimɔn Pita kɛɛ kaalopo weka yila ti toilɔ Yesu wooma. Jifa kaalopo wekei ji tia Saagbuablɛisia ti gulɔmɔ wai ti gɔngɔ yɛla ma i wuailɔ Saagbuablɛisia ti gulɔmɔ wai gatei hu tia Yesu-ni.
43018016	Pita ta i lo looni ngitii ya katei laa. Faale kaalopoi na tia Saagbuablɛisia ti gulɔmɔ wai ti gɔngɔ yɛla ma i gbuailɔ gbɔma i yɛpɛ nyapoi na gama i yɛ katei gbɔwu, i wuaa a Pita.
43018017	Nyapoi na i yɛ katei gbɔwu i Pita mɔlilɔ yɛ, “Taamɔi ji gaalopoisia yeengila yaa a bia bɛɛ?” Pita kpɛmboilɔ yɛ, “Ngi gaalopo yaa a nge.”
43018018	Jifa kɔlɛi i yɛ wa, Saagbuablɛisia ti gulɔmɔ wai bɔilopoisia tia polisisia ti kpunyɛ yɔmbui lailɔ, ti lo ti kaala ta gɛwo. Pita bɛɛ i liilɔ, i lo ti lia, a gɛwo.
43018019	Kɛ Saagbuablɛisia ti gulɔmɔ wai i Yesu mɔlimɔlinga kɔlooni ngi gaalopoisia ma kɛɛ kaai na i yɛ nungaa gaa la.
43018020	Yesu i kpɛmboilɔ yɛ, “Watii gbi nga yɛpɛ wɔɔ nungaa gama fofo hu lɔ; watii gbi nga nungaa gaa wɔɔ komɛ wɛleisia bu lɔ kɛɛ Ngewɔ Wɛlei, mia nungaa gbi ta yandɔɔ na; wɔɔ gba ngii yaa njɛpɛ gbi leni ndɔwuma.
43018021	Gbɛe bi nya mɔlima? Nasia ti nya woo mɛninga, ti mɔli gbɔɔ ngi ndeni ti ma; ti kɔɔlɔ gbɔɔ ngi ndeni.”
43018022	Kia Yesu i ji leni, kɛ polisi nasia ti yɛ looni ngi gbla yeengila i ngi baahu gbolɛnga yɛ, “Gbɛe ba yɛpɛ hii Saagbuablɛisia ti gulɔmɔ wai gama?”
43018023	Yesu i ndeilɔ ngi ma yɛ, “Ina ngi njia nyamu lɔ lenga, hugɛ lɛ a numui kpɛlɛɛ ti looni bei. Kɛɛ ina na ngi ndeni kama lɔnyangɔe gbɛe hɔɔ bi nya leweni?”
43018024	Kɛ Anas i Yesu venga ti li a ngie Saagbuablɛisia ti gulɔmɔ wai Kayafasi gama, ngi yilingɔ lɔɔ.
43018025	Pita i yɛ loonilɔ lɔɔ a gɛwo. Kɛ nungaa wekei nasia lɛɛnga ti yɛ looni na ti ngi mɔlinga tɛɛ, “Taamɔi ji gaalopoisia yeengila yaa a bie?” Pita i mawalilɔ yɛ, “Ngi gaalopo yaa a nge.”
43018026	Saagbuablɛisia ti gulɔmɔ wai bɔilopo yila, ngi lenyɔu a taamɔi na Pita i yɛ ngi wolii leweni na, i Pita mɔlilɔ yɛ, “Ngii bi lɔni wua Yesu-ni tuhani gbalei hu?”
43018027	Pita i gbɔma mawalilɔ; kɛ tɛhinɛi i gokolenga ngaama.
43018028	A ngenda tɛtei Juuisia ti mahublɛisia ti gbuɛilɔ a Yesu Kayafasi gatei hu ti li a ngie Gɔvinei gatei yeekootii hu. Tia vulii tii wuaani kɔtii goohu ajifa ti longɔ yɛla ti lo sɛwɛsɛwɛya hu Ngewɔ yaama aako ti gu a Tewema Gomɛi yeemɛhɛi mɛla.
43018029	Famia Paileti i liilɔ ti gama yɛ, “Gbɔɔ nyamu le taamɔi ji pienga?”
43018030	Ti kpɛmboilɔ tɛɛ, “Muii yɛ wa a ngie bi gama ina ii hinda nyamu wieni.”
43018031	Paileti ndeilɔ ti ma yɛ, “A li hɔɔ a ngie wua yekpe wu ngi gbɛmbo kia wu nda jawei i na.” Juuisia ti poteilɔ tɛɛ, “Sawei ii lumani mu wɛ numu hɛlɛva.”
43018032	(Ji i wieilɔ aako njɛpɛi na i wie Yesu i yɛ ndeni kɛva hee yeelasii na i wama piema krɔsii ma.)
43018033	Paileti i yamɛilɔ gbɔma Kotii hu, i pie ti wa a Yesu, i ngi mɔli yɛ, “Bia lɔ Juuisia ti mahɛi a bie?”
43018034	Yesu i kpɛmboilɔ yɛ, “Na bi kɔɔnga kɔloongɔ nya ma ta lɔ i wanga a mɔli ji ɔɔ nungaa wekangaa lɔ ti ji leni bi ma nya va.”
43018035	Paileti i poteilɔ yɛ, “Juumɔ lɔ a nge? Bi gbɔugbɔu bondeisia tia Saagbuablaa Waawaisia mia ti bi venga nya wɛ; gbɔɔ bi pienga?”
43018036	Yesu i kpɛmboilɔ yɛ, “Nya mahayɛi dunyei ji hu mahaya ii le; kiaa dunyei ji hu mahaya mia a nya mahayɛi, nya bɔilopoisia ti yɛ lapilɔ aako taa nya ve Juuisia wɛ; kɛɛ nya mahayɛi ii gbɔkuni dunyei ji hu.”
43018037	Faale Paileti i ngi mɔlilɔ yɛ, “Kɛ maha lɔ hɔɔ a bie?” Yesu i kpɛmboilɔ yɛ, “Bia vulii lɔ bi ndenga bɛɛ maha lɔ a nge. Sabu yakpei ji va lɔ ngi wani dunyei hu, ti nya le aako ngi tɔnyɛi hugɛ. Numu gbi lekee i tɔnyɛi wooma a nya woo mɛnilɔ.”
43018038	Kɛ Paileti i ngi mɔlinga yɛ, “Gbɔɔ tɔnyɛi le?” Kia Paileti i mɔli ji wuaani, i gbuɛilɔ i li Juuisia gama gbɔma i nde ti ma yɛ, “Ngii sabu gbi lɔni taamɔi ji lɛɛva.
43018039	Kɛɛ kia kɛngɔ la wu jawei hu Kɛ kpeima gbi tewema gomɛi hitea ma, nga gbe lɔ gbama kpindi wɛlɛbu mɔ yila ma. Faale wu longɔ ngi gbe Juuisia ti mahɛi ma wu wɛ?”
43018040	Ti yele waa gulailɔ gbɔma tɛɛ, “Sawo! Taamɔi ji ii le; mu longɔ bi gbe Barabasi ma.” Kapumɔ waa lɔ wɔɔ a Barabasi ji.
43019001	Kɛ Paileti i pienga sojeisia ti li a Yesu ti ngi vogba nyamungɔ waa.
43019002	Yeesojeisia ti ngali lekee huvɛlɛilɔ a maha bɔlei, ti njei a ngi wui, ti bobani gbɔugbɔu wu ngi ma.
43019003	Ti yɛlɔ a wombi gbakpa ngi gɔwɔbu tɛɛ, “Hooyoo, Juuisia ti Mahɛi!” ta ngi gbolɛ a loko.
43019004	Paileti i gbɔma gbuɛilɔ i nde fahii ma yɛ, “A tɔ lɛɛ, nya wama a ngie mbei wu gama aako wu kɔɔ kɛ ngii nyamu gbi lɔni ngi hu.”
43019005	Faale Yesu i gbuɛilɔ i wa ti gama ngali bɔlei i ngi wumba, bobani gbɔugbɔi i ngi ma. Kɛ Paileti i ndenga yɛ, “A taamɔi lɔ lɛɛ!”
43019006	Kia Saagbuablaa Waawaisia kɛɛ ti polisisia ti Yesu lɔni, ti yelei gulɛilɔ tɛɛ, “Ngi gbakpa krɔsii ma! Ngi gbakpa krɔsii ma!” Paileti i ndeilɔ ti ma yɛ, “Wua yekpe a li a ngie wu ngi gbakpa krɔsii ma, ajifa ngii ngi nyamu gbi lɔni.”
43019007	Juuisia ti poteilɔ tɛɛ, “Sawa lɔ mu yeya tawao yeesawei na yɛ mahoungɔ i haa ajifa i ta yekpe lolinga a Ngewɔ Hindoloi.”
43019008	Kia Paileti i njɛpɛi ji mɛnini, i luwɛilɔ na hulewengɔ.
43019009	I wuailɔ gbɔma Kotii hu i Yesu mɔli yɛ, “Bi gbuanga mindo lɔ?” Kɛɛ Yesu ii kpɛmboni.
43019010	Faale Paileti ndeilɔ ngi ma yɛ, “Bɛɛ yepe nya gama? Bii kɔɔ kɛ kpaya lɔ nya wɛ gbeva bi ma ɔɔ bi gbakpava krɔsii ma?”
43019011	Yesu i poteilɔ i nde ngi ma yɛ, “Kpaya lɔ bi wɛ nya maahu ajifa lekee Ngewɔ lɔ i feni bi wɛ. Faale jumbui yeembawai i numui na lɔ ma i nya veni bi wɛ.”
43019012	Kia Paileti i ji mɛnini, i lapilɔ pele gɔliva gbeva Yesu ma kɛɛ fahii ti yele waa gulɛilɔ tɛɛ, “Bi gbengaa taamɔi ji ma kɛ Roma Maha Wai ndiamɔ yaa a bie; numu gbi lekee a nde yɛ maha lɔ a ngie kɛ i gangangalɔ a Maha Wai.”
43019013	Kia Paileti i njɛpɛi jisia mɛnini i gbuɛilɔ a Yesu ti gama, i hei kiti lewe heimi hindei na na gbomgbongɔ a gaŋa gɔtu lɛɛvɛisia, ta na loli a Gabata Hibu yiɛi hu.
43019014	Fologundiei yɛla na tawao yeefoloi na lɔ Juuisia ta ti magbatɛ Tewema Gomɛi va sina. I ndeilɔ Juuisia ma yɛ, “Wu Mahɛi gbe!”
43019015	Ti yelei gulɛilɔ tɛɛ, “Ngi waa, ngi waa, ngi gbakpa krɔsii ma!” Paileti i ti mɔlilɔ yɛ, “Wu longɔe ngi wu Mahɛi gbakpa krɔsii ma?” Saagbuablaa Waawaisia ti poteilɔ tɛɛ, “Maha weka ii mu yeya Roma Maha Wai wooma.”
43019016	Kɛ i Yesu venga ti wɛ ngi gbakpava krɔsii ma. Sojeisia ti gbuɛilɔ a Yesu Paileti gatei hu,
43019017	ti gbua a ngie tei hu, ngi gbakpa-wulii laani ta yekpe gbakima, ti li hindei na ta na loli Hibu yiɛi hu a Gɔlgɔta, yeembui mia a Ngugoko Yiyei.
43019018	Namia ti Yesu gbakpani na krɔsii ma tia hindo fele wekangaa, yeengila i ngi yejahui, yeena i ngi gɔwɔhui, ta i ti luahu.
43019019	Njiɛi na ti pɛlɛni ngi ma, ti ngi gbakpani fa krɔsii ma, Paileti i nyɛilɔ gbembele-gɛkɛlɛi ma yɛ, “Yesu Nasalɛtimɔi lɔ, Juuisia ti Mahɛi,” ti yeegbembele-gɛkɛlɛi gbakpa Yesu wukɔɔ krɔsii ma.
43019020	Numu gboto ti yeekɔlɔ nyɛingɔi ji gaailɔ, ajifa hindei na ti Yesu gbakpani na hugutungɔ yɛla a taa wai hu; tawao nyɛingɔ yɛla Hibuyiɛi hu kɛɛ Romayiɛi kɛɛ Glikiyiɛi.
43019021	Kɛɛ Saagbuablaa Waawaisia ti ndeilɔ Paileti ma tɛɛ, “Baa nyɛi bɛɛ ‘Juuisia ti Mahɛi,’ nyɛi bɛɛ, ‘Taamɔi ji i ndeilɔ yɛ Juuisia ti Mahɛi mia a ngie.’ ”
43019022	Paileti i poteilɔ yɛ, “Na ngi nyɛinga, ngi nyɛinga.”
43019023	Kia sojeisia ti kpɔyɔni a Yesu gbakpala krɔsii ma, ti ngi maguleisia gɔlɛilɔ na naani soja naani ma. Kɛɛ ngi loma-bu-lomɛi vɛlɛngɔ yɛla a kula-hakpa yakpe lɔ, heiheingɔ ii yɛla nga.
43019024	Faale ti ndeilɔ ti nyɔunyɔ ma tɛɛ, “Maa ndomɛi ji blambla, a mu kpɔyei gɔ fa, numui na a paa i mbumbu.” Ji i wieilɔ aako na i wie nyɛingɔ Ngewɔ Gɔlɛi hu tɛɛ, “Ti nya maguleisia gɔlɛkɔlɛilɔ tia yekpe ma, ti kpɔyei gɔ nya loma-bu-lomɛi va.” Ji mia sojeisia ti pieni.
43019025	Nasia ti yɛ looni krɔsii gbla tia mia a Yesu ngi nje kɛɛ ngi nje ndewei Meri, Klopas nyahɛi kɛɛ Meri Magdalamɔi.
43019026	Kia Yesu i ngi nje lɔni kɛɛ kaalopoi na ngi longɔ yɛla la ti looni ngi gbla, i ndeilɔ ngi nje ma yɛ, “Yie, bi loi lɔ!”
43019027	Kɛ i ndenga kaalopoi ma yɛ, “Bi nje lɔ!” I hiye watii na ma kaalopoi na i liilɔ a Meri ngi nda wɛlei bu.
43019028	Ji wooma, Yesu i kɔɔngɔ kɛ hindei gbi i gbɔyɔnga, tawao aako Ngewɔ Gɔlɛi la i hou, i ndeilɔ yɛ, “Nya bolohu bengɔi.”
43019029	Ndɔ baa yeingɔ gboto i yɛlɔ haaka hu na; numu yila i njavɔɛfɔɛ-hani lɔmbuilɔ yeendɔi hu, i nguaa ngulu guhɛi ya, i tɛ Yesu laagulisia gama.
43019030	Yesu i yeendɔi gboleilɔ, kɛ i ndenga yɛ, “I gbɔyɔnga!” Na wooma Yesu i ngi wui hitɛilɔ kɛ i haanga.
43019031	Kɛ Juuisia ti mahublɛisia ti ndenga Paileti ma tɛɛ i luma ti numu gbakpangɔisia ti gɔwɔisia yaingai, i gbɔma luma ti gbua krɔsiisia ma. Ti ji huvɛliilɔ ajifa Ndɛvu Volei bobu yɛla tawao tii yɛ loni ti gbuhɛisia ti lo krɔsiisia ma Ndɛvu Volei i hiti ajifa yeendɛɛvu Volei ji ta folo waa yɛla.
43019032	Faale sojeisia ti wɛilɔ ti numu felei nasia ti gɔwɔisia yaingai ti tia Yesu-ni gbakpani.
43019033	Kɛɛ kia ti foni Yesu ma ti maleni i wilanga a haala, faale tii ngi gɔwɔisia yaingaini.
43019034	Na hu gbi sojeisia yilayee i Yesu gakamɛi gbuteilɔ a sɔlii, kɛ ŋamɛi tia njɛi ti gbuanga na.
43019035	Numui na i ji hulɔni i wieni ta mia i hugɛnga aako bia bɛɛ bi la la. Na i ndeni tɔnya le, tawao i kɔɔlɔ kɛ tɔnyɛi mia i ndema.
43019036	Ji i wieilɔ aako Ngewɔ Gɔlɛi layie i lewema ji i ndeni yɛ, “Ngi gaalɛi yeengila bɛɛ ɛɛ yali.”
43019037	Ngewɔ Gɔlɛi yeehinda weka i ndeilɔ gbɔma yɛ, “Nungaa ta numui na gbelɔ ti ngi gbutani a sɔlii.”
43019038	Na wooma Josɛfi Arimatiamɔi, Yesu Woomamɔ a ngie kɛɛ hulɔwungɔ jifa a luwa Juuisia ma, i Yesu womɛi huvɛliilɔ, kɛ Paileti i lumanga. Faale i yamɛilɔ i li a Yesu womɛi kpɔwuva.
43019039	Nikodimɔsi na wɔɔ i lini Yesu gama a kpindi, ta bɛɛ tia Josɛfi lɔ ti lini a halei na ta sia pomɛi ma ɛɛ luula, yeeminiyii gungɔ a pauŋ hɔndɔɔ yila, i ngi yeya.
43019040	Numu felei jisia ti Yesu womɛi wumbuilɔ, ti mbeembee kula gole nina hu, halei jiangɔ yeekulɛi na hu, kia Juuisia ti yɛ pomɛi magbatɛ la kpɔwuva.
43019041	Hindei na ti Yesu gbakpani na, tuhani gbaala i yɛlɔ na, kamba nina i yeekpalɛi na hu, tii yaa wɔɔ gba numu gbi gbɔwuni hu.
43019042	Jifa folo wekei na a yɛ a Ndɛvu Volei lɔ tawao jifa gbɔma kambɛi magutungɔ yɛla, ti Yesu womɛi lɛilɔ na.
43020001	Sɔndei ma a ngenda tɛtei, pɛiŋ hu i yaa wo, Meri Magdalamɔi i liilɔ kambɛi gama tawao i maleni kɔtii gbuangɔ kambɛi laa.
43020002	Kɛ i ya a piimɛ Saimɔn Pita gama kɛɛ Yesu gaalopo wekei na ngi longɔ yɛla la, i nde ti ma yɛ, “Ti Ndemɔi gbuanga kambɛi hu, tawao muii mia gɔɔ ti ngi langa na.”
43020003	Kɛ Pita tia kaalopo wekei ti ya kambɛi gama.
43020004	Ti veenjɔɔ ti yɛlɔ a wiimɛ kɛɛ kaalopo wekei na i leweilɔ Pita ma, ta yese i foo kambɛi gama.
43020005	I mawɛɛlɔ, i hugbee, i kula golei lɔ i laani na kɛɛ ii wuaani kambɛi goohu.
43020006	Na wooma Saimɔn Pita bɛɛ i foeilɔ, i wuaa kambɛi goohu, i kula golei lɔ laani na,
43020007	kɛɛ yeena ti ngilini Yesu wui ma kotongɔ i laani gba.
43020008	Kɛ kaalopo wekei na ta yese i foni kambɛi gama i wuaanga kohu ta bɛɛ, i tɔ, kɛ i langa la; (
43020009	ajifa kiahuna tii yɛ Ngewɔ Gɔlɛi na gɔɔ i ndeni yɛ a hiyelɔ huɛɛŋ hee hu.)
43020010	Kɛ kaalopoisia ti yamanga ti yeekuwuhuisia.
43020011	Meri yɛlɔ looni kambɛi gbla a wɔɔ. I loni wɔɔmaa, i mawɛlɛ, i kambɛi hugbee;
43020012	kɛ i malika fele lɔnga, kula golei i ti ma, ti heini mia Yesu womɛi i yɛ laani na, yeengila i wukɔɛi, yeena i kɔɔyahui.
43020013	Ti ngi mɔlilɔ tɛɛ, “Nyapoi, gbɛe bi wɔɔma?” Kɛ i ndenga ti ma yɛ, “Ajifa ti nya Lemɔi womɛi wumbunga, tawao ngii mia gɔɔ ti ngi langa na.”
43020014	Kia i ji leni, i woteilɔ kɛ i Yesu lɔnga i looni kɛɛ ii kɔɔni kɛ Yesu mia.
43020015	Yesu i ngi mɔlilɔ yɛ, “Nyapoi, gbɛe bi wɔɔma? Ye lɔ bi ngi gɔkɔlima?” Meri ta i yɛ tɔ yɛ katei na yeengengemɔi mia, famia i ndeilɔ ngi ma yɛ, “Kɛkɛ, ina bia lɔ bi ya a ngie, hugɛ a nge mia bi ngi langa na aako ngi li ngi gi wumbu.”
43020016	Yesu i ngi lɛi loliilɔ yɛ, “Meri.” I woteilɔ i nde Yesu ma Hibuyiɛi hu yɛ, “Raboni!” (yeembui lɔ a nya Kaamɔ.)
43020017	Yesu ndeilɔ yɛ, “Baa vɛmbɛ a nge, ajifa ngii yaa lɛni lɛ nya Kɛkɛ gama; kɛɛ li nya ndewengeisia gama bi nde ti ma bɛɛ nyaa lɛma nya Kɛkɛ gama, wua bɛɛ wu Kɛkɛ, nya Yewɔɛi, wua bɛɛ wu Yewɔɛi.”
43020018	Meri Magdalamɔi i liilɔ i nde kaalopoisia ma yɛ, “Ngi Ndemɔi lɔnga;” kɛ i na gbi hugɛnga Yesu i ndeni ngi ma.
43020019	Sɔnde yakpei na yeekpɔkɔi, Yesu gaalopoisia ti pɛlei na gbi gbɔwuilɔ ti yɛ mbu ajifa ta luwa Juuisia ti mahublɛisia ma. Yesu i weilɔ, i lo ti lia, i nde ti ma yɛ, “Ndiilɛli i yɛ wu ma.”
43020020	Kia i ji leni, i ngi lokoisia gɛilɔ a tie kɛɛ ngi gakamɛi. Kɛ kaalopoisia ti goohu i nɛnga ji ti Ndemɔi lɔni.
43020021	Yesu i ndeilɔ gbɔma ti ma yɛ, “Ndiilɛli i yɛ wu ma. Kia Kɛkɛi i nya loni, hii ngi wua bɛɛ loma.”
43020022	Kia i ji leni, i fɛfɛi wuilɔ ti ma yɛ, “A Ngewɔ Yafei majɔɔ.
43020023	Wu manungaa numu gbi jumbuisia ma, Ngewɔ a maanulɔ ti ma; wu numu gbi jumbuisia longaa ngi ma, ta lolɔ ngi ma fɔ.”
43020024	Yesu gaalopo puu maahu yileisia yilayee ta toli a Tɔmɔsi, na Flɛi yɛla, ii yɛ na Yesu i wani.
43020025	Famia kaalopo wekeisia ti hugɛilɔ a ngie tɛɛ, “Mu Ndemɔi lɔnga.” Kɛɛ i ndeilɔ ti ma yɛ, “Kɛlee ngi lɔndimɛi yeepoi lɔ ngi lokoisia ma, ngi nya lokoyiwoi wuaa yeendoweisia hu kɛɛ ndowei yeena i ngi gakabui, ngɛɛ la la fɔ.”
43020026	Njii wayakpa wooma Yesu gaalopoisia ti yɛlɔ gbɔma yeepɛlei na bu tia Tɔmɔsi-ni. Pɛlei gbi gbɔwungɔ yɛla, Kɛɛ Yesu i wɛilɔ i lo ti lia, i nde ti ma yɛ, “Ndiilɛli i yɛ wu ma.”
43020027	Kɛ i ndenga Tɔmɔsi ma yɛ, “Bi lokoyiwoi wuaa mbei bi nya lokoisia lɔ, bi bi lokoyiwoi wuaa nya gakabui yeendowei bɛɛ hu. Gbua na kitii hu bi la a nge.”
43020028	Tɔmɔsi i ndeilɔ Yesu ma yɛ, “Nya Lemɔi lɔ a bie kɛɛ nya Yewɔɛi!”
43020029	Yesu ndeilɔ ngi ma yɛ, “Bi langa na la jifa bi nya lɔnga? Kohunɛ lɔ nungei nasia ma ti langa a nge kia bɛɛ ti yaa nya lɔni.”
43020030	Yesu i kabande hinda weka gboto wielɔ ngi gaalopoisia yaama, nyɛingɔ ii le bukui ji hu;
43020031	kɛɛ jisia ti nyɛingɔe aako wu la la kɛ Yesu lɔ Ngewɔ Maha Heingɔi le, Ngewɔ Hindoloi, tawao wu langaa a ngie, wa kunafɔ lɛɛvui majɔɔ lɔ.
43021001	Ji wooma Yesu i gɛilɔ a ngi gaalopoisia Taibirias Wopɛi laa tawao hii i wieni.
43021002	Saimɔn Pita kɛɛ Tɔmɔsi na ti yɛ toli a Flɛi kɛɛ Nataniɛl na i gbuani Kena, Galili lɔlei hu kɛ Kenɛi Sɛbidi hingaleengaa feleisia kɛɛ ngi gaalopo weka fele ti yɛ hinda yila lɔ.
43021003	Saimɔn Pita i ndeilɔ yeenasia ma yɛ, “Nyaa lima nyɛɛ gbɛmɛi.” Kɛ ti ndenga ngi ma tɛɛ, “Mua wueni lɔ mu lima.” Kɛ ti wilinga ndɛndɛi hu ti li njɛi ya, kɛɛ kpindi na pii tii hani gbi houni.
43021004	Kia ngele i yɛ woma, Yesu i yɛ looni njɛi laa lɔ kɛɛ ngi gaalopoisia tii yɛ kɔɔ kɛ tamia.
43021005	Yesu i ti mɔlilɔ yɛ, “Ndeengɛisia, wu nyɛɛ gbi houilɔɔ?” Ti kpɛmboilɔ tɛɛ, “Sawo, muii yaa nyɛɛ yakpe bɛɛ houni.”
43021006	Kɛ i ndenga ti ma yɛ, “A mbomɛi wili a ndɛndɛi yeengejahui wee, wa nyɛi houlɔ.” Ti mbomɛi wililɔ kɛɛ ti gbahailɔ mbu tɛva ndɛndɛi hu ajifa ndavengɔ yɛla a nyɛngɛisia.
43021007	Kaalopoi na Yesu longɔ yɛla la i ndeilɔ Pita ma yɛ, “Ndemɔi mia!” Kia Saimɔn Pita i mɛnini kɛ Ndemɔi mia, i ngi guleisia yiliilɔ ajifa ngi magbukangɔ yɛla ngengei va, i wili Popɛi hu.
43021008	Kaalopo wekeisia tia ti wani ndɛndɛi hu lɔ, ta wa a mbomɛi laala, ndavengɔ a nyɛi, ajifa ti maa ii yɛ guhani a ngiyei ma, bi tɔa bɛɛ hou hɔndɔɔ yila.
43021009	Kia ti gbuani ndɛndɛi hu ti hitɛ ngiyei ma, ti ngɔmbui lɔilɔ ndangɔ, nyɛi kɛɛ bledii ti laani yeetekei ya.
43021010	Kɛ Yesu i ndenga ti ma yɛ, “A wa a nyɛi na lɛɛnga wu hounga.”
43021011	Kɛ Saimɔn Pita i yamanga ndɛndɛi hu, i mbomɛi laala, i tɛ ngiyei ma, ndavengɔ a nyɛɛ waawaa lekee kungɔ a hɔndɔ yila kaalɛ numu fele gbɔyɔngɔ maahu puu maahu sawa, tawao kia bɛɛ nyɛi gbotongɔ yɛla hii mbomɛi ii blani.
43021012	Yesu i ndeilɔ ti ma yɛ, “A wa mu mɛhɛɛi mɛ.” Kaalopoisia yeengila bɛɛ ii liiloni aa ngi mɔli aa yɛma, “Ye lɔ a bie?” Ti yɛ kɔɔlɔ kɛ Ndemɔi mia.
43021013	Yesu i liilɔ, i bledii wumbu, i fe ti wɛ; hii i pieni a nyɛi bɛɛ.
43021014	Heima yeesawa lɔ na Yesu i gɛni a ngi gaalopoisia ji i hiyeni hee hu.
43021015	Kia ti kpɔyɔni a mɛhɛɛ mɛla, Yesu i Saimɔn Pita mɔlilɔ yɛ, “Saimɔn, Jɔn loi, bi longɔe a nge i lewe jisia ti loyii ma a nge?” I kpɛmboilɔ yɛ, “Mmm, Ndemɔi, bi kɔɔlɔ kɛ nya longɔe a bie.” Yesu ndeilɔ ngi ma yɛ, “Nya woomableisia makɛ kia mbala leengaa.”
43021016	I ngi mɔlilɔ gbɔma yɛ, “Saimɔn, Jɔn loi, bi longɔe a nge?” Pita i kpɛmboilɔ yɛ, “Mmm, Ndemɔi, bi kɔɔlɔ kɛ nya longɔe a bie.” Kɛ Yesu ndenga ngi ma yɛ, “Nya woomableisia mahugbe kia mbalangaa.”
43021017	Yesu i Pita mɔlilɔ heima yeesawei yɛ, “Saimɔn, Jɔn loi, bi longɔe a nge?” Pita lii i nyanilɔ jifa Yesu i ngi mɔlini heima sawa yɛ, “Bi longɔe a nge?” Kɛ i kpɛmbonga yɛ, “Ndemɔi, bi hindei gbi hugɔɔlɔ; bi kɔɔlɔ kɛ nya longɔe a bie.” Yesu ndeilɔ ngi ma yɛ, “Nya woomableisia makɛ kia mbalangaa.
43021018	Gbɛɛ ngi tɔnyɛi hugɛ a bie, kpemɛi na bi voningengɔ yɛla, bi yɛ bi mayililɔ ba li mia gbi lekee a nɛɛ bi wɛ; kɛɛ ji ba wova, ba bi lokoisia lambolɔ, tawao numu weka lɔ a bi maayili i li a bie mia bii loni bi li na.”
43021019	(I ji leilɔ aako i hee yeelasii na gɛ Pita a pie kulɔma wava a ngɔlɔya Ngewɔ ma.) Kɛ Yesu i ndenga ngi ma yɛ, “To nya wooma.”
43021020	Pita i ngi wooma gbeilɔ kɛ i kaalopo wekei na lɔnga Yesu longɔ yɛla la, a to ti ma -- na i yɛ ligbini Yesu gakahu kɛlɛma gbɔkɔ mɛhɛɛ tebii ma, i Yesu mɔlini yɛ, “Ndemɔi, ye lɔ i bi vema?”
43021021	Kia Pita i ngi lɔni, i Yesu mɔlilɔ yɛ, “Ndemɔi, taamɔi ji hinda i yee na?”
43021022	Yesu i kpɛmboilɔ yɛ, “Ina i nɛɛlɔ nya wɛ ngɛɛ i lo na haaŋ ngi wa, bi nda i na ma a gbɔɔ? Bia to nya wooma!”
43021023	Faale njɛpɛi ji i vayɛilɔ Yesu gaalopoisia gbi maahu tɛɛ kaalopoi ji ɛɛ haa; kɛɛ ii ndeni ngi ma aa yɛma ɛɛ haa; i ndeilɔ yɛ, “Ina i nɛɛlɔ nya wɛ ngɛɛ i lo na haaŋ ngi wa, bi nda na ma a gbɔɔ?”
43021024	Yeekaalopoi ji mia i hindei jisia jelima, tawao tamia gbɔma i yeehindei jisia nyɛinga; tawao mu kɔɔlɔ kɛ ngi jeli wuaangɔi tɔnya le.
43021025	Kɛɛ hinda weka gboto lɔ na Yesu pieni; kiaa ti ti kpɛlɛɛ nyɛilɔ a ngilangila, nya langɔ la kɛ yeebukuisia taa mɔnulɔ dunyei vulii bɛɛ ma.
44001001	Nya liimamɔi Tiofilɔs. Nya gɔlɛi yeehaalayei na ngi nyɛini bi gama, ngi ngengei na kpɛlɛɛ wuilɔ hu Yesu i pieni kɛɛ kaai na i yɛ nungaa gaa la i hiye watii na ma i ngi yengei lɔtoni,
44001002	i to foloi na ma Ngewɔ pieni i lɛ ngelegoohu. Pɛiŋ i yaa lɛ ngelegoohu i pieilɔ Ngewɔ Yafei i sawangaa ve nungei nasia wɛ i ti wɔyɔni yɛva a Tobleisia.
44001003	Njii numu fele gbɔyɔngɔ goohu ngi haangɔi wooma, i gɛilɔ a tie kpoto, a kɛ a tie kengelee kɛ kia i vulunga i hiyenga hee hu, ngi vulungɔe keya. Ti yɛlɔ a ngi lɔ leeŋ, a yɛpɛ ti gama kɔlooni Ngewɔ Mahayɛi ma.
44001004	Watii yila kia tia tieni ti yɛ hinda yila, i vɛlilɔ ti ma yɛ, “Waa gbua Jelusalɛm waa li hinda gbi, a mawaa-hani na mawulo nya Kɛkɛ i Lahei wumbuni faa, na ngi yɛ yɛpɛi wu gama kɔlooni ma.
44001005	Jɔn i yɛ nungaa wua a njɛi lɔ kɛɛ lɔwɔ sɛkɛngɔ goohu Ngewɔ a ngi Yafei yeilɔ wu ma i wu wua.”
44001006	Watii weka yila ma kia Yesu i gɛni a tie, ti ngi mɔlilɔ tɛɛ, “Ndemɔi, bi piemaa Isrɛlbleisia ti gbɔma hei tia yekpe va kiahuna?”
44001007	Yesu i ndeilɔ ti ma yɛ, “Nya Kɛkɛ yakpe mia kpaya i ngi wɛ kiti lava hindei jisia ti wielei ma tawao maa ii houni wu kɔɔ migbe lɔ ta wie.
44001008	Kɛɛ ji Ngewɔ Yafei a yei wu ma, Ngewɔ a wu lavelɔ a kpaya yɛva a Selingaa nya va nungaa gbi gama ti Jelusalɛm kɛɛ Judia lɔlei hu gbi kɛɛ Samelia kɛɛ dunyei yeesɔkui hu gbi.”
44001009	Kia i kpɔyɔni a ji lela, i wumbuilɔ ndɔma i lɛ ngelei ma, ti lo ngi gbema a lɛ haaŋ i lohu njagbili hu.
44001010	Ti yaamɛi gbakpangɔ yɛla Yesu ma a lɛ ngelei ma kɛ hindo fele, ndoma goweisia ti ti ma, ti longa ti lia
44001011	tɛɛ, “Wua wu Galiliblɛi jisia, gbɛe wu looni mbei wu yaamɛi gbakpangɔ lekee ngelei ma? Yesu yakpei ji Ngewɔ i ngi hounga wu yeya i pienga i lɛnga ngelegoohu, a walɔ gbɔma kia lɔɔ wu tɔnga i lɛnga ngelegoohu.”
44001012	Hindei jisia ti wieni Ɔlivi Yiyei wumba lɔ. Na wooma tobleisia ti ngiyei yeilɔ ti yaama Jelusalɛm, yeenduahui yɛngɔ lekee a mɛli yeekɛkɛlɛ.
44001013	Ti wuailɔ taa wai hu, ti lɛ ngeleya lomui na hu ti yɛ yii na. Nasia ti yɛ yee komɛi hu tia mia a Pita, Jɔn, Jemisi, Andru, Filip, Tɔmɔsi, Batɔlɔmiu, Matiu, Jemisi (Afiɔs loi) kɛɛ Saimɔn (na ti yɛ toli a ndɔlɔ hinda madi houmɔi) kɛɛ Judas (Jemisi loi).
44001014	Ti kpɛlɛɛ ti yɛlɔ a gomɛ pɛɛpɛ ta Ngewɔ vɛli tuuŋ a ngoyila folo gboto va tia Yesu ndeehingeisia kɛɛ nyaha gboto tia Yesu ngi nje Meri-ni.
44001015	Lɔwɔ lɛɛngaa wooma komɛ i yɛlɔ na nasia va ti langɔ yɛla a Yesu tawao ti guilɔ a numu hɔndɔɔ yila kaalɛ numu gbɔyɔngɔ. Kɛ Pita i hiyenga i yɛpɛ ti gama yɛ,
44001016	“Nya ndeengɛisia, mahoungɔ yɛla Ngewɔ laayie na i ngi Gɔlɛi hu la i hou, na Ngewɔ i puni Devidi laa kɔlooni Judas na ma i loni nungei nasia gulɔ ti lini ti Yesu houni.
44001017	Judas i yɛni wɔɔ a mu yilayee lɔ, Ndemɔi i ngi wumbu yɛva a tomɔɔ kia lɔɔ i mu wumbuni la.”
44001018	(Kɛɛ navoo va lɔ i nyamui na gani, i ndɔlɔma yeya a yeenavoei, kɛ i gulanga gbeleiŋ a wumba wee yeendɔlɔmɛi na, ngi goi i bla fa, ngi wulii gbi i gbua.
44001019	Nungaa gbi ti yɛ Jelusalɛm ti ngi haalei ji humɛnilɔ, famia ti yeendɔlɔmɛi na lolini ti layie hu a Akɛldama, yeembui a “Ŋama Lɔlɔmɛi.”)
44001020	Kɛ Pita i ndenga yɛ, “Ajifa nyɛingɔe Juuisia ti Wule Gɔlɛi hu tɛɛ, ‘Ngi heimi a lombolɔ, numu gbi ɛɛ hei na.’ yɛ gbɔma ‘Numu weka a ngi yengei wumbulɔ.’
44001021	“Faale mahoungɔe mu numu yila wumbu, a gu a selilaa, kia mu na, kɛ Ndemɔi i hiyeilɔ hee hu. Yeenumui na a gbua nungei nasia lɔ lia mua tieni mu yɛ lewe watii na hu kpɛlɛɛ mua Ndemɔi Yesu-ni mu yɛ lɛ ma yei, i lɔto watii na ma Jɔn i yɛ nungaa wua i to watii na ma Ngewɔ i ngi houni mu yeya i pie i lɛ ngelegoohu.”
44001023	Kɛ ti numu fele laa gɛnga, Josɛf na ti yɛ toli a Basabas (ta gbɔma toli a Jɔstɔs) kɛɛ Matayas.
44001024	Faale ti Ngewɔ vɛlilɔ tɛɛ, “Ndemɔi, bi numu gbi lii huvaa gɔɔlɔ, faale numui na gɛ a mue numu felei jisia lia bi loko longa ngi ma
44001025	tomɔɔ yengei na wieva Judas i wounveni ma liva mia ngi bɛngɔ na.”
44001026	Faale ti tɔtɔ gbɛilɔ kɛ tɔtɔi i Matayas gɛnga, kɛ ti ngi gbɛɛnga toblaa puu maahu yileisia ma.
44002001	Ji foloi na ti yɛ toli a Pɛntikɔsti i hitini sɔ, nasia kpɛlɛɛ ti langɔ yɛla a Yesu ti yɛ hinda yakpe lɔ.
44002002	Ngaama kɛ ti sɔlɛwoo mɛninga ngelei ma kia vivii vɛfɛ gbayangɔ waa a yɛ vɛma, yeesɔlɛwoi i gu pɛlei bu gbi.
44002003	Kɛ ti hani lɔnga kia ngɔmbuvo mumungaa, ti gbuangɔ a numu nɛi. Yeenɛisia ti hu i voomboilɔ yeengila gbi i hei numu yila ma.
44002004	Ngewɔ Yafei i ti gbi laveilɔ, kɛ ti tɔtonga a kɛnyɛyia wekeisia humɛnila, ta nde, kia Ngewɔ Yafei i kpaya wuaani ti hu pieva.
44002005	Juungaa ti yɛlɔ heini Jelusalɛm Ngewɔ hinda madi houblaa a tie, ta gbua kɛnyɛi gbi hu dunyei hu.
44002006	Ji ti sɔlɛwoi ji mɛnini, faha waa ti lɛilɔma. Ti wuhu i wuilɔ kpu ajifa numui gbi i mɛnilɔ nasia ti langɔ a Yesu ta ngi gɛnyɛyiɛi le.
44002007	Ti wuhu wungɔ yɛla, ti kitingɔ, kɛ ti ndenga tɛɛ, “Nungɛi jisia gbi ti yɛpɛma hii, Galiliblɛisia mia a tie!
44002008	Gbɛe na ta yɛpɛ mu gbi mu gɛnyɛyiɛisia hu ma mɛni?
44002009	Paatiablɛisia lɔ mbei kɛɛ Midiableisia kɛɛ Ilamblɛisia kɛɛ Mesɔpɔtemiableisia kɛɛ Judiablɛisia kɛɛ Kapadosiablɛisia kɛɛ Pɔtɔsblɛisia kɛɛ Esiablɛisia
44002010	kɛɛ Frijiablɛisia kɛɛ Pamfiliablɛisia kɛɛ Ijiptblɛisia kɛɛ nasia ti gbuani Libia yeetatei na hu i tei na gblanga ta tolia Sairini. Numui lɛɛngaa ti gbuanga Rom lɔ,
44002011	Juungaa kɛɛ kɛnyɛblaa wekei nasia ti Juu Yewɔ Hindei guluni; tawao numui lɛɛngaa ti gbuanga Kliti lɔ kɛɛ Arebia na hu gbi mu kpɛlɛɛ lɔ mɛnima ta yɛpɛ mu gɛnyɛyiɛisia hu kɔlooni hinda waawai nasia ma Ngewɔ i pienga!”
44002012	Jifa ti wuhu wungɔ yɛla, ti kitingɔ, ti yɛlɔ lekee a ti nyɔunyɔ mɔli tɛɛ, “Ji kpɛlɛɛ yeembui a gbɔɔ?”
44002013	Kɛɛ nungaa lɛɛngaa ti yɛlɔ a Yesu womableisia gbafa tɛɛ, “Ndɔhou mia i nungei jisia ma.”
44002014	Kɛ Pita i hiyenga i lo toblaa puu maahu yileisia lia i tɔtoo a yɛpɛlaa ngeleya fahii gama yɛ, “Nya mbaa Juuisia, kɛɛ wu gbi wu heini Jelusalɛm, a wolo pandawanda nya ma ngi ji yeembui gɛ a wue.
44002015	Ndɔhou gbi ii nungei jisia ma kia wu gilima la, jifa ngenda-volei hulɔ gbama.
44002016	Tɔnyɛi a ji lɔ kɛ ji i wienga tamia wɔɔ Ngewɔ lutui Joɛl i yɛpɛni kɔlooni ma yɛ,
44002017	‘Ngewɔ yɛ, Nga ji lɔ wie kɛlɛma voleisia ma: Nga nya Yafei yeilɔ nungeisia kpɛlɛɛ ma. Wu hingaleengeisia kɛɛ wu nyahaleengeisia ta nya layie lelɔ; wu gɔngɛisia ta hindangaa hulɔlɔ, tawao wu gena woveisia ta hengangaa wielɔ.
44002018	A tɔnya nga nya Yafei yeilɔ nya bɔilopoisia vulii bɛɛ ma, yeehingaa kɛɛ yeenyahangaa, tawao ta nya layieisia lelɔ.
44002019	Nga kabande hindangaa wielɔ ngelei ma wu maahu, kɛɛ nguhubaa hindangaa ngelebu. Ŋamɛi a yɛlɔ na kɛɛ ngɔmbui kɛɛ ndulii waa;
44002020	foloi a gbindilɔ, ngalui i gbɔu kia ŋamɛi i na, pɛiŋ Ndemɔi Volo wai na i yaa wa.
44002021	Yeewatii na, numu gbi lekee a Ndemɔi manɛnɛ a bawolɔ.’
44002022	“Isrɛlbleisia, a wolo njɛpɛi jisia ma. Ngengei na Ngewɔ feni Yesu Nasalɛtimɔi wɛ, i gɛilɔ a wue leeŋ kabande hindei nasia hu Ngewɔ i yɛ pie kɛɛ tɔmaseli nasia i yɛ ti gɛ a ngi loko; wua vulii wu ji gɔɔlɔ ajifa i wieni wu lia lɔ mbei.
44002023	Ngewɔ vulii lɔ i nɛni ngi wɛ hugbatɛva ngovama a ngi nɛmahulewei kɛ ta Yesu ji velɔ wu wɛ; tawao wua lɔ wu ngi waani a ji wu ngi veni jumbubleisia wɛ ti ngi gbakpa krɔsii ma.
44002024	Kɛɛ hee yeekpalɛi na kia ndo-le-goohugbalɛ, Ngewɔ i kpuɛilɔ ngi ma, i pie i hiye hee hu ajifa kpaya gbi ii yɛ hee wɛ gbava ngi maahu haableisia ti yɛmɛi.
44002025	Ajifa Devidi i yɛpɛilɔ kɔloongɔ ngi ma yɛ, ‘Ngi yɛlɔ a Ndemɔi lɔ nya gulɔ kpele gbi; taa nya gbla a nya yejahu wee, aako numu gbi aa gu i nya vawɔli.
44002026	Nya goohu nɛngɔe ji va nya gahu gbuangɔ waa ji nga yɛpɛ; tawao nya, kia bɛɛ haamɔ a nge, nga heilɔ nya lii looni Ngewɔ bi ma,
44002027	ajifa bɛɛ gbe nya yafei ma aa lo haableisia ti yɛmɛi; bɛɛ luma bi bɔilopo magayemangɔi womɛi aa lula kambɛihu!
44002028	Bi pelei nasia gɛnga a nge ndɛvui hu womɛi aa lula! Nge nga jia la ngi vulu, tawao jifa bi nya gbla nya goohu nɛngɔ waa le.’
44002029	“Nya ndeengɛisia, mahoungɔe ngi yɛpɛ wu gama gbalauŋ kɔlooni mu maada Devidi ma. I haailɔ, ti ngi gbɔwu, tawao ngi gambɛi lɔ mbei mu lia i to foloi ji ma.
44002030	Ngewɔ lutu mia wɔɔ a ngie tawao i yɛ Lahei na gɔɔlɔ Ngewɔ mbumbuni ngi gama; Ngewɔ Lahei wumbuilɔ yɛ a Devidi bɔɔsɔɛisia yilayee yɛlɔ a maha waa, kia lɔɔ ta ngi Devidi i yɛ na.
44002031	Devidi tɔilɔ gbɔɔ Ngewɔ i wama piema, faale i yɛpɛilɔ kɔlooni Ngewɔ Maha Heingɔi hiyelei ma hee hu ji i ndeni yɛ, ‘Ngewɔ ii gbeni ngi ma lova haablaa ti yɛmɛi; ngi womɛi ii lulani.’
44002032	Ngewɔ i yee-Yesu ji vulii wumbunga hee hu, tawao ngi hiyelei hee hu yeeselisia lɔ a mu gbi.
44002033	Ngewɔ i pienga i lɛnga ngelegoohu, i heinga ngi yejei hu, i Ngi Yafei venga ngi wɛ kia wɔɔ i Lahei wumbuni pieva; tawao yee-Ngafei ji i njeinga mu ma, tamia haa wu hulɔma, wu mɛnima.
44002034	Ajifa Devidi vulii ii lɛni ngelegoohu; tawao ta Devidi vulii i ndeilɔ yɛ, ‘Ngewɔ ndeilɔ nya Lemɔi ma yɛ, Hei mbei nya yejahui,
44002035	haaŋ ngi kpɔyɔ pɛiŋ a bi gɔnyɔuisia wuaala bi gɔɔbu.’
44002036	“Mahoungɔe hɔɔ wua wu Isrɛlbleisia gbi wu kɔɔ pandawanda kɛ Yesu ji wu kpakpani krɔsii ma, tamia Ngewɔ i ngi yɛnga a Ndemɔi kɛɛ Ngewɔ Maha Heingɔi!”
44002037	Ji nungeisia ti ji mɛnini, ti lii i nyanilɔ waa, kɛ ti Pita tia toblaa wekeisia mɔlinga tɛɛ, “Mu ndeengɛisia, gbɔɔ ma pie?”
44002038	Pita ndeilɔ ti ma yɛ, “A wounve wu jumbuisia ma, wu gbi a ngilangila, ti wu wua, wu la a Yesu Kristi, aako Ngewɔ i wu jumbuisia lufe, i wu mawaa a Ngi Yafei.
44002039	Ajifa Lahei na Ngewɔ i mbumbuni, i mbumbuni wua wu leengeisia gama lɔ, kɛɛ nasia gbi ti maguhangɔ nasia Ndemɔi mu Yewɔɛi a ti loli ti wa ngi gama.”
44002040	Pita i Ngewɔ yia gboto leilɔ nasia ma ti yɛ looni ta wolo, a Yesu hinda hugɛ a tie, a ti laahii kpaukpaungɔ yɛ, “Ti tia yekpe mabawo kpalɛi nasia yeya ti wama hinda nyamu wieblɛi jisia maahu ti ndɔlei ji hu.”
44002041	Numu gboto ti lɛilɔ a Pita woowili, ti ti wua; ti gungɔ yɛla a numu tauji sawa tawao ti gbɛɛlɔ tobleisia ma a foloi na.
44002042	Watii gbi lekee ti yɛlɔ a wolo hindei nasia ma tobleisia ti yɛ ti gaa la, tia tieni ta mɛhɛɛ mɛ, ta Ngewɔ vɛli a ngoyila.
44002043	Kabande hinda gboto lɔ Ngewɔ i yɛ pie a tobleisia ti loko tawao i numui gbi wuhu wuilɔ.
44002044	Nasia gbi ti langɔ yɛla a Yesu ti yɛ ngooyila yekpeyekpe lɔ hu, ta ti yeyahanisia gbi gɔlɛkɔlɛ ti nyɔunyɔ ma.
44002045	Ti yɛ ti yeyahanisia majialɔ kɛɛ ti jɔhanisia ta yeenavoei gɔlɛkɔlɛ numui gbi ma kia ti hamiyii i yɛ na.
44002046	Folo gbi ti yɛlɔ a gomɛ Ngewɔ Wɛlei bu, ta mɛhɛɛ mɛ a tewei ti wɛleisia bu a kohunɛ kɛɛ ndiigole,
44002047	ta Ngewɔ lato. Ti hinda nɛngɔ yɛla numui kpɛlɛɛ wɛ tawao folo gbi Ndemɔi yɛlɔ a ti mato a nasia i yɛ ti bawoma.
44003001	Folo yila ma Pita taa Jɔn ti yɛlɔ lima Ngewɔ Wɛlei bu a kpɔkɔvolei, kpɔkɔvolo Yewɔ vɛli-gbelei.
44003002	Kia ti foni katei-lamɛi na ti yɛ toli a “Kata-laama Nyandei,” ti taamɔ yila maleilɔ na ti ngi leni ngi gbɔkpɔngɔ. Folo gbi ti yɛ lilɔ a ngie katei na laama navoo vɛliva nungei nasia ma ta yɛ wuaama Ngewɔ Wɛlei bu.
44003003	Kia i Pita taa Jɔn lɔni ti wuaama, i navoo vɛlilɔ ti ma.
44003004	Ti ti yaamɛi gbakpailɔ ngi ma; kɛ Pita ndenga yɛ, “Mu gbe!”
44003005	Kɛ i wotenga ti gama, ngi lii i ma hani jɔva a tie.
44003006	Kɛɛ Pita ndeilɔ ngi ma yɛ, “Navoo gbi ii nya yeya, kɛɛ na i nya yeya nga felɔ bi wɛ; Yesu Kristi Nasalɛtimɔi biyɛi hu, ngɛɛ bi hiye bi jia!”
44003007	Kɛ i kpɔɔkpɔmɔi yeja lokoi hounga i gbɔ ngi ma i hiye i lo. Ngaamɛi na kɛ kpaya i wuanga ngi gɔwɔ-vɛlɛisia hu kɛɛ ngi gbowoisia;
44003008	kɛ i valinga i lo ngi gɔwɔ-vɛlɛisia ma, i tɔtoo a jialaa. Na wooma i toilɔ ti ma taa teeni ti wuaa Ngewɔ Wɛlei bu, a jia a windɛwindɛ, a Ngewɔ lato.
44003009	Fahii na gbi ti tɔilɔ a jia, a Ngewɔ lato;
44003010	tawao ji ti ngi mabɛɛni ti kɔɔ kɛ tamia wɔɔ fɛlimɔi na le, a yɛ heini Kata-laama Nyandei na i yɛ Ngewɔ Wɛlei ma, i gualailɔ ti ma, ti wuhu i wu na lɔva i ngi wienga.
44003011	Kia taamɔi vɛfɛngɔ yɛla kpaŋ Pita tia Jɔn ma, nungaa gbi, ti wuhu wungɔ, ti liilɔ a piimɛ mia ti yɛ na Ngewɔ Wɛlei yeepɛɛyasei na hu ti yɛ toli a “Sɔlɔmɔn Wɛɛyasɛi.”
44003012	Kia Pita i nungeisia lɔni kɛ i ndenga ti ma yɛ, “Isrɛlbleisia, gbɛe ji i gualanga wu ma? Tawao gbɛe wu ma gbema tiŋ? Wu gilingɔe la kɛ mu wuma gbaya ɔɔ mu gbekpeyii Ngewɔ yaama tamia i pienga mu pienga taamɔi ji a jia?
44003013	Ngewɔ na Ebraham kɛɛ Aisaki kɛɛ Jekɔpi kɛɛ mu maadani ti yɛ ngi vɛli tamia i ji wienga ngɔlɔya veva ngi Yengemɔi Yesu wɛ. Wua lɔ wu Yesu veni wu mahubleisia wɛ, wu gbua ngi woohu Paileti gɔɔbu kia bɛɛ ngi lii huyilingɔ yɛla gbeva Yesu ma.
44003014	Yesu i ta yekpe veilɔ Ngewɔ wɛ tawao jumbu gbi ii yɛ ngi ma, na hu gbi wu gbuɛilɔ ngi woohu wu Paileti manɛnɛ wɛɛ i ta ngi waa, i gbe numu waamɔi ma.
44003015	Faale wua lɔ wu pieni ti numui na waani a li a nuuvungaa ndɛvui yeekpekpei hu. Kɛɛ Ngewɔ i pieilɔ i vulu gbɔma i hiye hee hu tawao yeeselisia lɔ a mua Jɔn; ajifa mu kpɛlɛɛ mu hulɔilɔ.
44003016	Ngi gbayei lɔ i kpaya wuaani taamɔ Gbɔkpɔngɔi ji hu i guni a jialaa. Na wu hulɔnga tawao wu kɔɔnga, mu piengalɔ ajifa mu lii valangɔ Yesu ma; lii fala la Yesu ma tamia i pieni taamɔi ji i bawoni hii wu gbi wu hulɔnga.
44003017	“Kiahuna na, nya ndeengɛisia, ngi kɔɔlɔ kɛ na wua wu mahubleisia wu pieni a Yesu, wu pieilɔ ajifa wuii yɛ na yeembui gɔɔ wu piema.
44003018	Wɔɔ kpɔɔkpɔ, Ngewɔ i puilɔ ngi lutuisia kpɛlɛɛ laa ndeva leeŋ kɛ kpalɛ a lalɔ huɛɛŋ ngi Maha Heingɔi ma, tawao i pieilɔ yeehindei i wie hii.
44003019	Faale, a wounve wu jumbuisia ma wu wote Ngewɔ gama, aako i manu wu jumbuisia ma,
44003020	aako Ndemɔi Ngewɔ i watii ve wu wɛ wu yafeisia ti lɛɛvu, i pie ti nina gbɔma tawao i Yesu yoyo, na Ngewɔ Maha Heingɔi le i wilanga a loko lola wɔɔ ngi ma wu va.
44003021	A lo heini ngelegoohu lɔ haaŋ watii na i hiti Ngewɔ a hindei gbi nina, kia i puni la ngi lutuisia laa ndeva wɔɔ.
44003022	Famia Mojisi i ndeni yɛ, ‘Wu Lemɔi Ngewɔ a tutu yoyolɔ wu gama kia ngi na tawao yeetutui na a gbua wu bondeisia lia lɔ. Mahoungɔe wu jia a hindei gbi a hugɛ a wue.
44003023	Numui na lekee gbi ɛɛ jia a na yeetutui a nde, ta ngi gbualɔ Ngewɔ nungeisia lia ti ngi waa.’
44003024	Tawao Ngewɔ lutuisia, kpɛngɔ Samuɛl ma kɛɛ nasia ti wani ngi wooma, ti gbi lekee ngowili i yɛ ti yeya, ti gbɔma foloi jisia hinda hugɛilɔ.
44003025	Lahei nasia Ngewɔ i ti wumbuni, ngi lutuisia ti hugɛni, i mbumbuni wu va lɔ tawao hindei na wɔɔ tia wu maadani ti ngangilini, wua tieni lɔ wu gbɔngɔ ma. Kia i ndeni la Ebraham ma yɛ, ‘Numui gbi dunya nga ti luba bi bɔɔsɔɛisia wooma lɔ.’
44003026	Famia Ngewɔ i loko loni ngi Yengemɔi Yesu ma, i ngi yoyo wua yese gama wu lubava a ji a pie wu gbi wu wounve hinda nyamui nasia ma wu piema.”
44004001	Pita tia Jɔn ti loni yɛpɛmaa nungeisia gama, Jɔn i looni ngi gblanga, kɛ Saagbuablɛisia kɛɛ Ngewɔ Wɛlei mahugbeblɛisia ti maahumɔi kɛɛ Sadusiisia ti wanga ti gama.
44004002	Ti lii lewengɔ yɛla jifa toblaa felei jisia ti yɛ nungaa gaa tɛɛ Yesu i hiyeilɔ hee hu, tawao na i kɛilɔ kɛ haableisia ta vululɔ ti hiye hee hu.
44004003	Faale, ti ti houilɔ ti ti wu kpindiwɛlei bu ti yii na ajifa foloi gulangɔ jɔngɔ yɛla.
44004004	Kɛɛ numu gboto fahii na hu ti Pita tia Jɔn ti layie na mɛnini ti lɛilɔ a Yesu, kɛ nasia ti langɔ a Yesu ti jikei i gunga a numu tauji lɔɔlu.
44004005	Kia ngele i woni Juuisia ti gulɔbleisia kɛɛ kpakoleisia kɛɛ Sawei Yeekaamɔisia ti lɛilɔma hinda yila Jelusalɛm.
44004006	Ti gomɛilɔ tia Saagbuablɛisia ti gulɔmɔ wai Anas kɛɛ Kayafasi, kɛɛ Jɔn kɛɛ Alɛksanda kɛɛ Saagbuablɛisia ti gulɔmɔ wai lehublaa wekeisia.
44004007	Ti pieilɔ Pita tia Jɔn ti lo ti gulɔ ti ti mɔli tɛɛ, “Wu yee pieni kpɔɔkpɔmɔi i bawoni? Ye gbaya lɔ wu taamɔi bawoni la, ɔɔ yee biyɛ lɔ wu tolini ji wu yɛ taamɔi bawoma?”
44004008	Ngewɔ Yafei i Pita huveilɔ kɛ i ti mɔli gbɛmbonga yɛ, “Wua wu tokulɔisia kɛɛ kpakoleisia,
44004009	wu mu lɛnga Kotii hu haa kɔlooni kpekpei na ma i wieni a kpɔɔkpɔmɔi kɛɛ i yee pieni i bawoni,
44004010	kɛɛ mahoungɔe wu kɔɔ, tawao Isrɛlbleisia gbi ti kɔɔ kɛ Yesu Kristi Nasalɛtimɔi ngi biyɛi gbayei hu lɔ taamɔi ji i looni mbei ngi bawongɔ jeiŋ. Yesu na wu kpakpani krɔsii ma kɛɛ Ngewɔ i ngi wu hee hu.
44004011	Yesu lɔ Ngewɔ Gɔlɛi i ngi yɛpɛ leni yɛ, ‘Kɔtii na wu pɛlɛ loblɛisia wu gbeleni ma wɛɛ ii gbekpeni, i woteilɔ a baama gɔtu kɔtii kpɛlɛɛ ma.’
44004012	Yesu yakpe lɔ numu a mbawo majɔɔ a ngie ajifa numu weka gbi na dunyei hu Ngewɔ aa ngi biyɛi ve nuuvungaa wɛ a gu a mu bawola.”
44004013	Kotii lebleisia ti wuhu i wuilɔ tɔvaa Pita tia Jɔn ta yɛpɛ tɛɛ luwa kɛɛ ji gbɔma ti kɔɔni kɛ numu gbamanga mia a tie, tii lini kaawɛlɛ gbi bu. Ti yɛ kɔɔlɔ kɛ tia Yesu-ni ti yɛlɔ a lewe watii lɛɛnga va.
44004014	Kɛɛ njɛpɛ gbi ii gbuani ti laa ajifa taamɔi na i bawoni ti ngi lɔilɔ tia Pita kɛɛ Jɔn ti looni.
44004015	Faale ti ndeilɔ ti ma tɛɛ ti gbua lɛɛ Kotii hu, ti tɔtoo a wuhitɛla a ti nyɔunyɔ.
44004016	Ti tia yekpe mɔlilɔ tɛɛ, “Gbɔɔ ma pie a kɔɔngɛi jisia? Numu gbi lekee i heini Jelusalɛm i kɔɔlɔ kɛ tia lɔ ti kabande hinda wai ji wienga tawao muɛɛ gu a houla a mawali.
44004017	Kɛɛ aako yeehindei ji yeetɔwɔi aa vaya nungaa kpɛlɛɛ maahu, a mu nungei jisia laahii taa yɛpɛ kunafɔ numu gbi gama Yesu biyɛi hu.”
44004018	Faale ti Pita tia Jɔn loliilɔ ti ti laahii tɛɛ gbɛogbɛ i wie taa gbɔma yɛpɛ ɔɔ ti numu gbi gaa Yesu biyɛi hu.
44004019	Kɛɛ Pita tia Jɔn ti poteilɔ ti ma tɛɛ, “Wua vulii a kiti lewe lɛɛ yeegbɔɔ pɔɔnangɔ Ngewɔ yaama, golova wu wɛ ɔɔ golova Ngewɔ wɛ.
44004020	Ajifa muɛɛ gbe a yɛpɛla a hindei nasia mu tɔnga tawao mu mɛninga.”
44004021	Kotii lebleisia ti ti laahilɔ kpaukpaungɔ tewengɔ yeengovei ma, ti gbe ti ma. Tii pele gbi jɔni kpalɛ lava ti ma, jifa nungeisia gbi ti yɛlɔ a Ngewɔ lato na va i wienga.
44004022	Taamɔi na ti ngi bawoni a kabande welei na, ngi voo lewengɔ yɛla numu fele gbɔyɔngɔ ma.
44004023	Kia lekee ti gbeni Pita tia Jɔn ma, ti yamɛilɔ ti mbaangɛisia gama ti na gbi hugɛ a tie Saagbuablaa Waawaisia kɛɛ kpakoleisia ti ndeni.
44004024	Kia ti mɛnini, ti gbi ti wɛleilɔ-hu ti Ngewɔ vɛli tɛɛ, “Bia Ndemɔi a bie bi ngelegoohu gbatɛni kɛɛ dunyei kɛɛ gboyei kɛɛ na gbi i ti hu!
44004025	Bi Yafei gbayei hu bi njɛpɛ wuilɔ mu maada, bi bɔilopoi Devidi laa i nde yɛ, ‘Gbɛe Kɛnyɛblaa wekeisia ti liileweni; gbɛe nungeisia ti hinda hulani gbama?
44004026	Dunyei yeemahangeisia ti tia yekpe magbatɛilɔ, Samangɛisia ti gomɛ lapiva a Ndemɔi kɛɛ ngi Maha Heingɔi.’
44004027	Ajifa tɔnya le kɛ Hɛlɔd tia Pɔntiɔsi Paileti ti gomɛilɔ tei ji hu tia nasia Juubla yaa tie kɛɛ Isrɛlbleisia Yesu mavɛɛva, bi yengemɔi na i ta yekpe vengɔ bi wɛ tawao tamia bi pienga i yɛnga a bi Maha Heingɔi.
44004028	Ti lɛilɔma hindei gbi wieva bi wilanga a kiti lewela ngovama bɛɛ a wielɔ. Ba gulɔ wɔɔ a ndela gbɔɔ kpɛlɛɛ a wie ajifa yeekpayɛi lɔ bi wɛ tawao hii bi longɔ yɛla i wie.
44004029	Faale na, Ndemɔi, wolo huluwɛi jisia ma ti mu huluwanga la, bi pie mua bi yengebleisia a mue mu gu mu bi woowili le a ndiilo.
44004030	Bi gbayayii gɛ nungaa bawova, bi pie mu gu a kabande hinda waawangaa wiela bi yengemɔi Yesu gbayei hu.”
44004031	Kia ti kpɔyɔni a Ngewɔ vɛlila, hindei na ti gomɛngɔ yɛla na i gbɛlilɔ kɛ Ngewɔ Yafei i wuaanga ti gbi hu, ti tɔtoo a Ngewɔ yiɛi lela a ndiilo.
44004032	Yesu mableisia gbi ti lii i yɛ yakpe kɛɛ ti nɛmahui. Numu gbi ii ndeni aa yɛma ta yakpe lɔ ngi woo a ngi yeya-hani, tawao ti gbi ti yɛ hani gbi gɔlɛkɔlɛlɔ ti nyɔunyɔu ma.
44004033	Tobleisia ti seli wuailɔ a kpaya waa kɛ Ndemɔi Yesu i hiyeilɔ hee hu, tawao Ngewɔ i ti kpɛlɛɛ lubɛilɔ waa.
44004034	Numu gbi ii yɛ ti lia haami aa lo ngi ma. Nasia ndɔgbɔngaa ti yɛ ti yeya ɔɔ pɛlɛngaa, ti yɛ majialɔ ti wa a yeenavoei na ti yɛ majɔɔ hu
44004035	ti toko wuaa tobleisia yeya, kɛ tobleisia ti kɔlɛkɔlɛnga numui gbi ma, numu gbi i na majɔɔ ngi haamingɔ faa.
44004036	Na vamia Josɛfi, Livaimɔ a ngie ti ngi leni tii na hu ti yɛ toli a Saipɔs, tobleisia ta ngi loli a Banabasi (yeembui a “Numu Liilomɔi”),
44004037	i ngi lɔgbɔi majiɛilɔ, i wa a yee navoei, i toko wuaa tobleisia yeya.
44005001	Kɛɛ taamɔ yila i yɛlɔ na ngi laa a Ananayas, ngi nyahɛi laa a Safaira. I ti yeyahani majiɛilɔ
44005002	kɛɛ i yeenavoei tɛnga lɔwuilɔ, ngi nyahɛi i hugɔngɔ, i yeemɔnii loko wuaa tobleisia yeya.
44005003	Pita i ngi mɔlilɔ yɛ, “Ananayas, gbɛe bi lumani Seitana i gu bi lii ma ndɛɛ gualava Ngewɔ Yafei wɛ a ji bi navoei na tɛngaa lɔwuni wu majɔɔni wu yeyahani na va wu majiani?
44005004	Pɛiŋ wu yaa wu yeyahani na majia wua lɔ wu woo yɛla, tawao majiangɔi wooma wu woo mia a yeenavoei. Gbɛe naa i wuni bi lii hu hinda bondei ji wieva? Bii ndɛi na gualani nuuvu wɛ, bi kualanga Ngewɔ lɔ wɛ!”
44005005	Kia lekee Ananayas i ji mɛnini kɛ i gulanga gbuluwulu i haa, kɛ nduwɛi i nasia gbi huvenga ti yeehindei ji humɛnini.
44005006	Kɔɔngɛisia ti hiyeilɔ, ti Ananayas womɛi beembee kasangei hu, ti li la ti kpɔwu.
44005007	Hawa sawa wooma ngi nyahɛi i wɛilɔ mia Pita i yɛ na kɛɛ ii yɛ na gɔɔ i ngi hinii wienga.
44005008	Kɛ Pita i ndenga ngi ma yɛ, “Hugɛ lɛɛ a nge, navoei kpɛlɛɛ lɔ wua bi hinii wu majɔɔni wu yeyahani na va wu majiani?” I kpɛmboilɔ yɛ, “Mmm, kpɛlɛɛ mia.”
44005009	Kɛ Pita i ngi mɔlinga yɛ, “Gbɛe i wuni wua bi hinii lii hu Ngewɔ Yafei wɛlɛva? Nungɛi nasia ti bi hinii gbɔwuni tiaa pɛlei laa kiahuna, tawao ta lilɔ a bia bɛɛ!”
44005010	Ngaama kɛ i gulanga gbuluwulu Pita gulɔ i haa. Kia kɔɔngɛisia ti wuaani pɛlei bu, ti tɔilɔ kɛ ngi haangɔe, kɛ ti gbuanga a ngie ti ngi gbɔwu ngi hinii gblanga.
44005011	Nduwa waa i Yesu mableisia gbi huveilɔ kɛɛ nasia gbi ti ji mɛnini.
44005012	Tobleisia ti kabande hinda gboto wieilɔ nungeisia lia. Yesu Mableisia gbi ti lɛilɔma hinda yila Sɔlɔmɔn wɛɛyasɛi hu.
44005013	Numu gbama gbi ii liiloni aa wili ti lia kia bɛɛ nungeisia ti yɛlɔ a ti yɛpɛ yekpe le.
44005014	Kɛɛ faha waa, hiingaa kɛɛ nyahangaa, ti yɛlɔ lekee a la a Yesu, ta gbɛɛ Ndemɔi mableisia ma.
44005015	Kabande hindei nasia va tobleisia ti yɛ pie, nungeisia ti yɛ gbualɔ a heegbɛbleisia peleisia ma ta ti la kpukɔisia ma kɛɛ ngalɛisia aako Pita i yaa lewema ti gblanga ngi nɛnɛi lekee bɛɛ i wɛlɛ ti lɛɛnga ma.
44005016	Faha gboto ti yɛlɔ a wa Jelusalɛm ta gbua fulei nasia gbi hu ti na galangɔ, ta wa a ti heegbɛbleisia kɛɛ nasia ngafa nyamuisia ti yɛ ti hu, tawao ti gbi ti bawoilɔ.
44005017	Kɛɛ Saagbuablɛisia ti gulɔmɔ wai kɛɛ ngi woomablei nasia tia tieni ti yɛ Sadusii gakei ma, ti tolo waa gbuɛilɔ tobleisia ma, ti ti lii huyili hinda wieva a tie.
44005018	Ti tobleisia houilɔ ti ti wu kpindiwɛlei na bu ti yɛ pienyamublɛisia wu na.
44005019	Kɛɛ kpindi na Ngewɔ malikei i pieilɔ kpindiwɛlei yeendamɛisia ti lawo, i gbua a tobleisia, i nde ti ma yɛ,
44005020	“A li wu lo Ngewɔ Wɛlei bu, wu ndɛvu ninɛi ji gbi hinda hugɛ a nungei nasia ta yɛ na.”
44005021	Tobleisia ti goleilɔ malikei layie bu, faale kia ngele i woni ti wuailɔ Ngewɔ Wɛlei bu ti tɔtoo a nunga gaala. Saagbuablɛisia ti gulɔmɔ wai tia ngi mbaangɛisia ti Juu gbakoloisia gbi lɛilɔma, ti Kotii gomɛ, ti polisisia lo kpindiwɛlei bu wava a tobleisia ti gulɔ.
44005022	Kɛɛ ji polisisia ti foni kpindiwɛlei laa, tii tobleisia maleni na; faale ti yamɛilɔ Kotii hu ti hugɛ tɛɛ,
44005023	“Ji mu foni kpindiwɛlei laa, mu maleni kpɔungɔ kpaŋ, sojeisia gbi ti looni yeendamɛisia, ta na manɛɛ; kɛ kia mu yeendamɛisia lawoni muii numu gbi lɔni kohu!”
44005024	Ji Ngewɔ Wɛlei mahugbe polisisia ti mahumɔi tia Saagbuablaa Waawaisia ti ji mɛnini, ti wuhu i wuilɔ, tii kɔɔ gbɔɔ i tobleisia wienga.
44005025	Kɛ taamɔ yila i wuaanga Kotii hu i nde ti ma yɛ, “A wolo lɛɛ! Nungɛi nasia wu ti wuni kpindiwɛlei bu tiaa looni Ngewɔ Wɛlei bu ta nungaa gaa!”
44005026	Kɛ polisisia ti gulɔmɔi tia ngi bublɛisia ti ya tia tobleisia ti yaama Kotii hu, kɛɛ tii wani a tie a kpaya ajifa ti luwangɔ yɛla tɛɛ nungaa taa ti hɔwɔhɔwɔ a kɔtii.
44005027	Tia tobleisia ti wuailɔ Kotii hu, ti pie ti lo Kotii gulɔ kɛ Saagbuablɛisia ti gulɔmɔ wai i ndenga ti ma yɛ,
44005028	“Mu sawa lɛilɔ gɛ muɛɛ waa numu gbi gaa a na Yesu ji ndeni yɛ wu yɛ a nungaa gaa la, kɛɛ a tɔ lɛɛ gbɔɔ wu pienga! Wu yeekaai ji vayanga Jelusalɛm yeesɔkui hu gbi, tawao wu longɔ wu ngi haalei lɛ mu wumba!”
44005029	Pita tia toblaa wekeisia ti poteilɔ tɛɛ, “Mahoungɔe mu golo Ngewɔ wɛ kia maa golo nuuvu wɛ.
44005030	Ngewɔ na mu maadani ti yɛ fɛli i pieilɔ Yesu i vulu i hiye hee hu, ji wu wilani a ngi waala a ji wu ngi gbakpani krɔsii ma.
44005031	Ngewɔ i pieilɔ i lɛ i hei ngi yejei hu, i ngi wote a Mahɛi kɛɛ Mbawomɔi, aako i Isrɛlbleisia gɔ a watii wounvevaa ti jumbuisia ma i manu ti ma.
44005032	Yeehindei jisia yeeselisia a mua lɔ -- mua kɛɛ Ngewɔ yafei, na Ngewɔ a fe gbama nasia wɛ ta golo ngi wɛ.”
44005033	Kia Kotii lebleisia ti ji mɛnini ti lii i leweilɔ hulewengɔ, ti kiti la tobleisia waavaa.
44005034	Kɛɛ ti yilayee, Farisiimɔ a ngie ngi laa a Gameliɛl, Sawei Yeekaamɔ waa a ngie nungaa gbi ti baa gɔngɔ waa ngi ma, i hiyeilɔ i lo Kotii hu. I ndeilɔ yɛ polisisia ti gbua lɛɛ a tobleisia,
44005035	kɛ i ndenga Kotii lebleisia ma yɛ, “Isrɛlbleisia, a wu mahugbe kɔlooni na ma wu longɔ wu pie a nungei jisia.
44005036	Hu ii yaa guhani waa Tiudas i gbuɛilɔ nga, yɛ numu waa lɔ a ngie; tawao numu hɔndɔɔ naani ti toilɔ ngi wooma. Kɛɛ ti ngi waalɔ, ngi woomableisia ti hu i vaya, ngi hindei i lufe.
44005037	Na wooma, Judas Galilimɔi i gbuɛilɔ nga watii na gɔmɛtii yɛ numui gbi gbawama; faha waa ti toilɔ ta bɛɛ wooma; kɛɛ ti ta bɛɛ waalɔ kɛ ngi woomableisia gbi ti hu i vayanga.
44005038	Faale, hindei yeeji hu, nyaa ndema wu ma ngɛɛ waa hinda gbi wie a nungei jisia. A gbe ti ma ajifa hugbatɛi ji kɛɛ ti yengei ji ti piema, ina i yɛni a nuuvu hugbatɛ lɔ, a lufelɔ;
44005039	kɛɛ ina i gbuanga Ngewɔ gama lɔ, wɛɛ gu a ti huvayala. Wɛɛ loto wua yekpe lɔma wa lapi a Ngewɔ!” Kotii lebleisia gbi ti woloilɔ Gameliɛl laahii ma.
44005040	Ti tobleisia loliilɔ Kotii hu, ti pie polisisia ti ti lewe, ti sawa la ti ma tɛɛ kunafɔ taa gbɔma numu gbi gaa a na Yesu i ndeni yɛ ti yɛ a nungaa gaa la; na wooma kɛ ti gbenga ti ma.
44005041	Tobleisia ti gbuɛilɔ Kotii hu ti goohu nɛngɔ hulewengɔ ajifa Ngewɔ i kɛnga kɛ ti mahoungɔe mbɛlɛnyani i ti male Yesu wooma.
44005042	Folo gbi lekee tobleisia ti yɛlɔ a nungaa gaa, ta Yesu, Ngewɔ Maha heingɔi woowili Yekpei le Ngewɔ Wɛlei bu kɛɛ nungeisia ti wɛleisia bu.
44006001	Watii lɛɛngaa na wooma, kia nungei nasia ti yɛ la a Yesu ti yɛ lekee a gboto, fawɔli i gulɛilɔ Juu nasia luahu ti yɛ Glikiyiɛi le kɛɛ Juu gbaamɛisia. Juu nasia ti yɛ Glikiyiɛi le ti ndeilɔ tɛɛ nasia ta folo-ma navoei gɔlɛkɔlɛ poonyahangɛisia ma tiaa windɛma ti nda woonyahangɛisia maahu.
44006002	Faale toblaa puu maahu feleisia ti Yesu mableisia kpɛlɛɛ lɛilɔma ti nde ti ma tɛɛ, “Ii wɔnani mu va mu gɛwɛ Ngewɔ layie lelei ma aako mu loko wili navoo gɔlɛkɔlɛla hu.
44006003	Faale na, mu ndeengɛisia, a loko lo numu wɔfla ma wu lia, wu kɔɔngɔ kɛ Ngewɔ Yafei lɔ ti hu kɛɛ nɛmahulewe, mu yeehindei ji loko wuaa ti yeya.
44006004	Na wiengaa, mua vulii mu magbewe lekee a yɛ a Ngewɔ vɛlilaa lɔ kɛɛ Ngewɔ yiɛi lela.”
44006005	Njɛpɛwoi ji i nɛɛlɔ Yesu mableisia gbi wɛ, kɛ ti loko longa Stivin ma, ngi langa waa a Yesu tawao Ngewɔ Yafei i ngi hu kɛɛ Filip kɛɛ Prɔkɔrɔs kɛɛ Naikenɔ kɛɛ Taimɔn kɛɛ Paamɛnas kɛɛ Nikɔleɔs na i gbuani Antiɔk, Juumɔ yaa a ngie kɛɛ i langa wɔɔ pɛiŋ a Juuisia ti Yewɔ hindei.
44006006	Ti wailɔ a yeenumu wɔflei jisia tobleisia gama, tobleisia ti Ngewɔ vɛli, ti loko wɛlɛ ti wumba.
44006007	Faale Ngewɔ yiɛi i yɛlɔ lekee a vaya hu. Yesu mableisia nasia ti yɛ Jelusalɛm ti maa yɛlɔ lekee a to tawao Saagbuablaa gboto waa ti lɛilɔ a ngowili Yekpei.
44006008	Numu mia wɔɔ a Stivin Ngewɔ i ngi lubangɔ waa tawao kpaya waa i ngi hu. I kabande hinda waawangaa wieilɔ nungaa lia.
44006009	Kɛɛ hiingaa lɛɛngaa ti tɔtoilɔ a ngi houla a mawali; ti yɛni a Nduwɔ Wumawongɔisia ti hɛɛ wɛlei bublɛisia lɔ, Juungaa a tie ta gbua Sairini kɛɛ Alɛksanda. Tia kɛɛ Juu wekangaa ta gbua Silisia kɛɛ Esia ti tɔtoilɔ a Stivin houla a mawali.
44006010	Kɛɛ Ngewɔ Yafei i nɛmahulewe waa veilɔ Stivin wɛ na hii kia i yɛpɛni tii guni a lola ngi gulɔ.
44006011	Faale ti wuailɔ nungaa lɛɛngaa woohu tɛɛ ti nde tɛɛ, “Mu mɛnilɔ Stivin ji a njia nyamu le Mojisi ma kɛɛ Ngewɔ vulii!”
44006012	Ti ji lɔ wieni kɛ nungeisia kɛɛ kpakoleisia kɛɛ Sawei Yeekaamɔisia ti lii i lewenga Stivin ma. Ti wɛilɔ Stivin gama, ti ngi hou, ti li a ngie Kotii gulɔ.
44006013	Kɛ ti wanga a hiingaa lɛɛngaa Kotii hu ndɛɛ gualava ngi ma. Ti ndeilɔ tɛɛ, “Watii gbi taamɔi ji lɔ njia nyamu lema mu Yewɔ Wɛlei ji ma kɛɛ Mojisi Jawei.
44006014	Mu mɛnilɔ i nde yɛ Yesu Nasalɛtimɔi ji a Ngewɔ Wɛlei ji wololɔ, i hindei gbi maluve Mojisi i mu gaani yɛ mu yɛ a pie!”
44006015	Nasia gbi ti yɛ heini Kotii hu ti ti yamɛisia gbakpailɔ Stivin ma ji ti tɔni ngi yambui a voo kia malika yambu i na.
44007001	Saagbuablɛisia ti gulɔmɔ wai i Stivin mɔlilɔ yɛ, “Tɔnya vulii lɔ a hindei ji kpɛlɛɛ ti tɛnga bi wumba?”
44007002	Stivin i kpɛmboilɔ yɛ, “Nya ndeengɛisia kɛɛ kɛkɛ-ni! A wolo nya ma! Mahɛi Ngewɔ Waa i gɛilɔ a mu maada Ebraham watii lɛ i yɛ heini Mesɔpɔtemia pɛiŋ i yaa gule i li Heran,
44007003	i nde ngi ma yɛ, ‘Bi bondeisia lo kɛɛ bi lɔlei, bi li ndɔlei na hu nga kɛ a bie.’
44007004	Faale i guleilɔ Kaldia lɔlei hu i li i hei Heran. Kia ngi kɛkɛ i haani, Ngewɔ pieilɔ i gule i wa ndɔlei ji hu wu heini na na.
44007005	A watii na Ngewɔ ii yeendɔlɛi ji yeehinda gbi veni Ebraham wɛ a ngi woo, numu gɔwɔ-loma bɛɛ; kɛɛ Ngewɔ i Lahei wumbuilɔ yɛ a felɔ ngi wɛ, tawao a yɛlɔ a ngi woo kɛɛ ngi leengeisia ngi haangɔi wooma. Watii na Ngewɔ i Lahei ji wumbuni, ndo gbi ii yɛ Ebraham yeya.
44007006	Ngewɔ i ji lɔ leni ngi ma yɛ, ‘Bi bɔɔsɔɛisia ta hotaya mɛlɔ ndɔlɔ weka hu, ti wote na a nduwɔngaa, yeendɔlɔblei nasia ti nyamu waa a tie foo hɔndɔɔ naani va.
44007007	Kɛɛ nga kpalɛ lalɔ ti luwɔkɛisia ma, tawao na wooma ta gbualɔ yeendɔlei na hu ti hɛɛ nya ma hindei ji.’
44007008	Kɛ Ngewɔ i bili heilɛi venga Ebraham wɛ a ngi hinda yangilingɔi yeetɔmaseli. Faale Ebraham i Aisaki heiilɔ biliya ji ti ngi leni i gu a njii wayakpa; Aisaki i Jekɔpi hei biliya, Jekɔpi i mu maada puu maahu feleisia hei biliya.
44007009	“Kɛɛ mu maadani ti loleilɔ a ti ndewei Josɛfi, ti ngi majia, ngi yeyablɛisia ti li a ngie Ijipt ti ngi yɛ a nduwɔ. Kɛɛ Ngewɔ i yɛ ngi wooma lɔ,
44007010	i kpundɛi kpɛlɛɛ huvo a ngie. Ji Ijipt Mahɛi Fɛɛro i yaama wɛlɛni Josɛfi ma, Ngewɔ i ngi gɔilɔ a nɛmahulewe, i pie ngi hinda i nɛɛ waa Fɛɛro wɛ. Fɛɛro i Josɛfi yɛilɔ a maha Ijipt lɔlei kpɛlɛɛ maahu kɛɛ ngi wɛlɛbubleisia gbi.
44007011	Kɛ ndɔlɛ waa i gulanga Ijipt lɔlei hu gbi kɛɛ Kenaan, i nungaa liima vɔɔni waa. Mɛhɛɛ jɔma gbi ii yɛ mu maadani yeya.
44007012	Faale kia Jekɔpi i mɛnini kɛ mɛhɛɛ lɔ Ijipt, i ngi hingaleengeisia loilɔ na, mu maadani, ti haala jia ga ti li na.
44007013	Kia ti yamani na jiei yeefelei hu, kɛ Josɛfi i ta yekpe hinda hugɛnga a ngi ndeengɛisia, kɛ Fɛɛro i Josɛfi ngi bondeisia hinda hugɔɔnga.
44007014	Faale Josɛfi i ngowili wiliilɔ ngi kɛkɛ Jekɔpi gama yɛ tia ngi bondeisia gbi ti wa Ijipt lɔlei hu: ti kpɛlɛɛ ti yɛ numu sawa gbɔyɔngɔ maahu puu maahu lɔɔlu.
44007015	Na wooma Jekɔpi i liilɔ Ijipt, tawao ta kɛɛ mu maadani ti haani na lɔ.
44007016	Ti yamɛilɔ a ti womɛisia Sɛkɛm ti ti gbɔwu kambɛi na hu Ebraham i ngeyani wɔɔ Hemɔ bondeisia ma a navoo.
44007017	“Lahei wɔɔ Ngewɔ i mbumbuni Ebraham gama, kia yeehindei wie-gbelei i lukpeni kpla, mu bondeisia ti gbotoilɔ waa Ijipt.
44007018	Kɛlɛmɛi numu weka, na ii yɛ Josɛf hinda hugɔɔ i mahayɛi mɛilɔ Ijipt.
44007019	I kava gulɛilɔ mu bondeisia ma, i nyamu waa wie a mu maadani, a kpɔnda ti ma ta ti loolaaisia gbua pɛleisia bu ta ti wili aako ti haa.
44007020	Yeewatii ji mia ti Mojisi leni, ngi nyandengɔ waa. Ngi lebleisia ti liilɔ a ngie ti yeepɛlɛbu ti ngi makɛ ngalu sawa va,
44007021	kɛɛ kia ti ngi gbuani pɛlei bu ti ngi wilini, Fɛɛro nyahaloi lɔ i ngi woteni a ngi loi, i ngi gbuahu.
44007022	Ti ngi gaailɔ a Ijiptblɛisia ti nɛmahulewei gbi, i wote a numu waa ngi layie hu kɛɛ ngi wiehindei.
44007023	“Kia Mojisi voo i guni a numu fele gbɔyɔngɔ, i wuilɔ ngi lii hu liva i ngi ndeengɛisia, Isrɛlbleisia, ti yɛyii hulɔ.
44007024	I yeengila lɔilɔ Ijiptmɔ yila a ngi liima be, kɛ i gbɔnga Isrɛlmɔi ma, i Ijiptmɔi waa.
44007025	(I yɛlɔ ngi nɛmahu kɛ ngi nda nungeisia ta liiheilɔ ma kɛ ta lɔ Ngewɔ i piema i ti gbua nduwɔyɛi hu, kɛɛ tii liiheini ma.)
44007026	Folo wekei ma i Isrɛlblaa fele lɔilɔ ta lapi kɛ i lapinga ti luahu gɔlɛva. I ndeilɔ ti ma yɛ, ‘Ndakpeisia, a wolo lɛɛ, ndeengaa lɔ a wue; gbɛe wu nyamuma a wu nyɔunyɔ?’
44007027	Kɛ yeena i nyamui gani a ngi mbaa i Mojisi lukpenga, i ngi mɔli yɛ, ‘Ye lɔ i bi yɛni a maha kɛɛ kitilewemɔ mu maahu?
44007028	Bi longɔe bi nya waa kia bi Ijiptmɔi na waani la gbengi?’
44007029	Kia Mojisi i ji mɛnini, i wilɛilɔ i gbua Ijipt i li i hei Midian lɔlei hu. Na lɔ i hindolo fele leni na.
44007030	“Kia foo numu fele gbɔyɔngɔ i gbɔyɔni, malika yila i gɛilɔ a ngie ngɔmbuvoi hu i houni ndawɛisia ma ndɔgbɔ lambɛi ma Sainai Yɛyei gblanga.
44007031	Ji Mojisi i ngɔmbuvoi lɔni kpɔvɔi hu, ngi wuhu wuilɔ, kɛ i lukpenga yeendɔgbɔi gbla hubɛɛva pandawanda. Kɛɛ i Ndemɔi woi mɛnilɔ yɛ:
44007032	‘Bi maadani ti Yewɔɛi mia a nge, Ebraham kɛɛ Aisaki kɛɛ Jekɔpi ti Yewɔɛi.’ Mojisi i luwɛilɔ ngi maa a gbɛli tawao ii yaa liiloni na gbeva.
44007033	Ndemɔi ndeilɔ ngi ma yɛ, ‘Kɔɔwɛi na gbua bi gɔwɔhu ajifa nya woo mia gba a hindei na bi looni na.
44007034	Ngi ndiimavɔɔni nasia lɔnga i lama nya nungeisia ma Ijipt lɔlei hu tawao ngi yeinga ti bawova. Faale wa na, nyaa bi loma Ijipt.’
44007035	“Mojisi lɔ wɔɔ Isrɛlbleisia ti gbeeleni ma. Ti ngi mɔlilɔ tɛɛ, ‘Ye lɔ i bi yɛni a Maha kɛɛ nyama mu maahu?’ Ta lɔ Ngewɔ i ngi yoyoni a maha kɛɛ mbawomɔ, Malikei na i gɛni a ngie ngɔmbuvoi hu a gbɔ ngi ma.
44007036	Ta lɔ i gbuani a Isrɛlbleisia Ijipt lɔlei hu, i kabande hinda waawangaa wie yeendɔlei na hu kɛɛ njɛi na laa ti yɛ toli a Rɛd Sii (Nja Gbɔlii) kɛɛ ndɔgbɔ lambɛi ma foo numu fele gbɔyɔngɔ va.
44007037	Mojisi mia ndeni Isrɛlbleisia ma yɛ, ‘Ngewɔ a tutu yoyolɔ wu wɛ, kia lɔɔ i nya yooyoni, yeetutui na a gbua wu nda nungeisia hu lɔ.’
44007038	Mojisi lɔ Isrɛlbleisia ti yɛ ngi lokoya ji ti yandɔni ndɔgbɔ lambɛi ma: i yɛ na lɔ tia maadani Malikei na i yɛpɛni ngi gama ngiyei na hu ta toli a Sainai; ta lɔ i Ngewɔ woowili vulungɔi majɔɔni teweva mu gama.
44007039	“Kɛɛ mu maadani tii lumani taa golo ngi wɛ; ti ngi lukpeilɔ mia, ti wɔɔ yamava gbɔma ijipt.
44007040	Faale ti ndeilɔ Eerɔn ma tɛɛ, ‘Ngewɔ wekangaa gbatɛ mu wɛ ti lo mu gulɔ. Muii kɔɔ gbɔɔ i Mojisi na wienga i gbuani a mue Ijipt lɔlei hu.’
44007041	Yeewatii na mia ti nɔmɔlii gbatɛni kia nika na, ti saangaa gbua yee nɔmɔli ma, ti komɛ waa ga tia yekpe ti gbatɛ-hani na va.
44007042	Kɛɛ Ngewɔ i wounveilɔ ti ma, i pie ti wote hɛɛla ma tumbekeisia ma ti ngelei ma, kia nyɛingɔ la Ngewɔ lutuisia ti gɔlɛi hu tɛɛ, ‘Isrɛlbleisia! Nya va ii le wu yɛ tohanisia waa wa kpua a saa foo numu fele gbɔyɔngɔ va ndɔgbɔ lambɛi ma.
44007043	Wu yewɔɛi Molɔk ngi gula-welei mia wu yɛ li la, kɛɛ wu yewɔɛi Rifan ngi lumbekei gbuayei; ti yɛni a nɔmɔlingaa lɔ wu kpatɛni hɛɛva ma. Faale, nga pielɔ ti li a wue Babilɔn yeepoma.’
44007044	“Kula-wɛlei na wɔɔ Ngewɔ a yɛ mbu tamia a yɛ wɔɔ mu maadani yeya ndɔgbɔ lambɛi ma. Mojisi i kpateilɔ kia Ngewɔ i hugɛni a ngie kpatɛva.
44007045	Na wooma mu maada nasia ti Ngewɔ gula-wɛlei majɔɔni a ti kɛkɛ-ni ti yɛlɔ a li la ji tia Jɔsua-ni ti lini ti ndɔlei hou kɛnyɛi nasia yeya Ngewɔ i ti gbɛni ti gulɔ. Tawao i loilɔ na haaŋ i to Devidi watii ma.
44007046	Devidi hinda i nɛɛlɔ Ngewɔ wɛ tawao i ndeilɔ yɛ Ngewɔ i luma ngi wɛ i pɛlɛ lo Jekɔpi Yewɔɛi wɛ.
44007047	Kɛɛ Sɔlɔmɔn lɔ i pɛlɛ loni ta ngi Ngewɔ wɛ.
44007048	“Kɛɛ Ngewɔ Yalɛngɔ Wai ii heini pɛlɛ bu nuuvungaa ta to, kia Ngewɔ i puni ngi lutui laa yɛ,
44007049	‘Ngelegoohu lɔ nya Maha heimi le, tawao dunyei lɔ nya gɔwɔ-lomɛi le. Pɛlei yeegbɛ nyɔkɔ lɔ bi longɔ bi too nya wɛ? Mindo lɔ nga lɛɛvu na?
44007050	Nya vulii ii le ngaa hani jisia kpɛlɛɛ gbatɛ?’
44007051	“Wu woohu i gbɔndani kpa! Wu liisia ti yakani kpa Ngewɔ ma, wu wolihu i lutuni kpa Ngewɔ woowili va! Wu gbuangɔ lɔɔ a wu maadani lɔ: wua bɛɛ wu gangangɔe a wolola Ngewɔ Yafei ma!
44007052	Ngewɔ lutu i yɛlɔ na wɔɔ na wu maadani tii ngi yakpɛni a nyamu? Ti Ngewɔ lutui nasia waalɔ ti Ngewɔ Bɔilopo wɔnangɔi walei hugɛni wɔɔ. Kiahuna na wu ngi venga, wu ngi waanga.
44007053	Wua lɔ Ngewɔ i sawei na veni wu wɛ malikeisia ti feni Mojisi wɛ -- na hu gbi wuii yeesawei houni!”
44007054	Kia Kotii lebleisia ti woloni na gbi ma Stivin i ndeni, ti lii i leweilɔ waa ngi ma, ti yaamɛi gbi gbunyɛngɔ.
44007055	Kɛɛ Ngewɔ Yafei i Stivin hu, i ngelema gbeilɔ tiŋ kɛ i Ngewɔ mahayɛi hulɔnga kɛɛ Yesu i looni Ngewɔ yejei hu.
44007056	Kɛ i ndenga yɛ, “A tɔ lɛɛ! Nyaa ngelegoohu lɔma ndawongɔ kɛɛ Nuuvu Hindoloi i looni Ngewɔ yeja gakei ma!”
44007057	Numui gbi ti yele waa gulɛilɔ, ti loko wuaa ti wolisia hu, ti wa Stivin maahu a leenga,
44007058	ti ngi gbua tei hu, ti ngi hɔwɔhɔwɔ. Selisia ti yɛ ti magulɛisia loko wuaa taamɔ yila lɔ yeya ngi laa a Sɔɔl.
44007059	Ti loni ngi hɔwɔhɔwɔmaa i Ndemɔi loli yɛ, “Ndemɔi Yesu, nya yafei wumbu!”
44007060	Kɛ i wombi gbakpanga, i yele gula a ngoo waa yɛ, “Ndemɔi, manu ti ma jumbui ji va!” Kia i ji leni kɛ ngi lii i wuaanga.
44008001	Sɔɔl lumangɔ yɛla Stivin waalɛi ma. Folo yakpei na ma, nungeisia ti tɔtoilɔ a kpalɛ nyamunyamu lala Yesu mableisia nasia ma ti yɛ Jelusalɛm. Nasia kpɛlɛɛ ti langɔ yɛla a Yesu, kɛ lekee tobleisia, ti vayɛilɔ Judia lɔlei hu Samelia kɛɛ tateisia hu gbi.
44008002	Ngewɔ vɛliblaa lɛɛngaa ti Stivin gbɔwuilɔ, ti ngi wɔɔwo gbouŋ.
44008003	Kɛɛ Sɔɔl i yɛlɔ a lapi Yesu hindei hunyaniva, a wuangua pɛleisia bu, a Yesu mableisia yeehinga kɛɛ yeenyahangaa gɛndɛ, a pie ta ti wu kpindiwɛlei bu.
44008004	Yesu mablei nasia ti ti huvayani Jelusalɛm ti lewetewelɔ hu gbi ta Ngowili Yepkei le nungaa ma.
44008005	Filip i lini Samelia yeetaa wai hu lɔ i Ngowili Yekpei le nungei nasia ma ti yɛ na.
44008006	Fahii gbi ti woloilɔ pandawanda na ma i ndeni. Ti gbi ti woloilɔ ngi ma tawao ti kabande hindei nasia lɔilɔ i yɛ pie.
44008007	Ngafa nyamuisia ti gbuɛilɔ numu gboto hu ta yele waa gula; tawao kpɔɔkpɔblaa kɛɛ nɛmublaa gboto bɛɛ ti bawoilɔ.
44008008	Faale nungaa ti goohu nɛngɔ waa yɛla Samelia.
44008009	Taamɔ yila yɛlɔ yeetaa wai na hu ngi laa a Saimɔn. Ngi lɛmbingɔ yɛla saha yeetei na hu, a njoso hindei wie tawao i pielɔ Sameliablɛisia ti wuhu i wu a yeenjoso hindei na. I yɛlɔ a nde yɛ numu waa lɔ a ngie,
44008010	tawao numui gbi lekee ti yɛ taa wai na hu, numu waawangaa kɛɛ yeegbamɛisia, ti woloilɔ pandawanda ngi ma. Ti yɛlɔ a nde tɛɛ, “Ngewɔ gbayei na ta toli a ‘Kpaya Wai’ tamia a ngie.”
44008011	Ngi lɛmbingɔ waa yɛla ti wuhu wuma a ngi yoso hindei, na hii ti wolongɔ waa yɛla ngi ma.
44008012	Kɛɛ kia ti lani a Ngowili Yekpei na Filip i hugɛni a tie kɔlooni Ngewɔ Mahayɛi ma kɛɛ Yesu Kristi biyɛi, ti ti wuɛilɔ, yeenyahangaa.
44008013	Saimɔn vulii bɛɛ i lɛilɔ a Yesu tawao kia ti ngi wuani, i vɛfɛilɔ Filip ma tawao ngi wuhu i wuilɔ waa ji i yɛ kabande hinda waawai nasia lɔ Filip i yɛ pie.
44008014	Toblei nasia ti yɛ Jelusalɛm ti mɛnilɔ kɛ Sameliablɛisia ti Ngewɔ yiɛi gulunga; faale ti Pita tia Jɔn loilɔ ti gama.
44008015	Kia ti foni na ti Ngewɔ vɛlilɔ nasia va ti lani a Yesu aako Ngewɔ Yafei i yei ti ma.
44008016	Ajifa Ngewɔ Yafei ii yɛ yeini ti yilayee bɛɛ ma; ti wuangɔ yɛla lekee Ndemɔi Yesu biyɛi hu.
44008017	Na wooma Pita tia Jɔn ti ti lokoisia wɛleilɔ ti ma kɛ Ngewɔ Yafei i yeinga ti ma.
44008018	Saimɔn i tɔilɔ kɛ Ngewɔ i ngi Yafei venga ti wɛ ji tobleisia ti ti lokoisia wɛlɛni ti ma. Faale i navoo gɛilɔ a Pita tia Jɔn
44008019	yɛ, “A kpayei ji ve nya bɛɛ wɛ aako numu gbi lekee ngi nya lokoi wɛlɛngaa ngi ma i Ngewɔ Yafei majɔɔ.”
44008020	Kɛɛ Pita i poteilɔ i nde ngi ma yɛ, “Wua bi navoei wa haalɔ fɔ, ajifa biaa gilima kɛ kpayei na a pie Ngewɔ Yafei a yei nungaa ma gbama ba ngeyalɔ a navoo!
44008021	Bi nda gbi ii mu yengei ji ma, ajifa bi lii ii wɔnani Ngewɔ yaama.
44008022	Faale wounve nyamui na ma bi kaanga bi lii hu, bi Ndemɔi vɛli aako i manu bi ma giliva a hinda bondei ji.
44008023	Ajifa ngi tɔnga kɛ tolo nyamunyamu mia bi kpuama Yesu mableisia ma tawao jumbui luwɔ mia a bie.”
44008024	Saimɔn ndeilɔ Pita tia Jɔn ma yɛ, “Konɛɛ bɛɛ le, a Ngewɔ manɛnɛ nya va aako hindei jisia wu ndenga nya va aa nya wie.”
44008025	Kia Pita tia Jɔn ti kpɔyɔni a na hugɛla ti kɔɔngɔ kɔlooni Yesu Kristi ma, ti yaama ti Ndemɔi Woowili le, ti yamɛilɔ Jelusalɛm. Ji ti yɛ lima pelei hu ti Ngowili Yekpei hugɛilɔ Samelia yeefula gboto hu.
44008026	Ngewɔ malika yila i yɛpɛilɔ Filip gama yɛ, “Bi magbatɛ bi yei a kpundɔhu wee, bi hitɛ pelei na ma a gbua Jelusalɛm a li Gasa.” (Yeepelei ji i haanga wɔɔ.)
44008027	Kɛ Filip i ngi magbatɛnga i li. Itiopia hindo yila i yɛ pelei hu lɔ a yaama ngi yee. Kenɛi ji yɛni a gɔmɛtii yengemɔi yeebaamayee lɔ, Itiopia Nyaha Mahɛi Kandesi ngi navoo hindei gbi loko i ngi yeya. I lini Ngewɔ vɛlima Jelusalɛm, tawao i yɛ na yamama, i heini kongoloi hu soisia ta ndala. I yɛ limaa a Ngewɔ lutui Aisaya gɔlɛi gaa.
44008029	Ngewɔ Yafei i ndeilɔ Filip ma yɛ, “Li bi lo kongoloi na gbla.”
44008030	Filip liilɔ a piimɛ kɛ i mɛninga taamɔi a Ngewɔ lutui Aisaya gɔlɛi gaa; kɛ i ngi mɔlinga yɛ, “Na bi kaama biaa yeembui gɔɔma?”
44008031	Kenɛi i kpɛmboilɔ yɛ, “Nga yee gu ngi yeembui gɔ, kɛ numu i hugɛ a nge?” Kɛ i ndenga Filip ma yɛ, “Lɛ mua bie mu hei kongoloi hu.”
44008032	Ngewɔ gɔlɛi yeemia i yɛ na gaa ta lɔ: “Ngi gbuangɔ yɛla a mbalɛi na ti lima paama; ngi gbuangɔ yɛla a mbalaloi na ɛɛ jɔlɛ ji ta yɛ ngi yomboi wolema; ii njia yakpe bɛɛ leni.
44008033	Ti ngi yawufenga ti ngi gavanga Kotii hu. Numu gbi ɛɛ gu aa ngi leengaa hinda hugɛ, ajifa ti ngi waalɔ, ii ndeengaa loni.”
44008034	Kɛ kenɛi i Filip mɔlinga yɛ, “Hugɛ lɛɛ a nge, ye lɔ Ngewɔ lutui i ji leni ngi va? I ndeni ta yekpe lɔ va ɔɔ numu weka?”
44008035	Filip tɔtoilɔ a yɛpɛlaa, i tɔtoo Ngewɔ gɔlɛi ji vulii ma, i Ngowili Yekpei hugɛ kɔlooni Yesu ma.
44008036	Kia ti lini sie a pelei, ti foeilɔ hinda yila njɛi i na, kɛ kenɛi i ndenga yɛ, “Njɛi gbe. Gbɔɔ na a nya wualei hunyani?” [
44008037	Filip ndeilɔ ngi ma yɛ, “Nga bi wualɔ ina bi langɔe a Ngowili Yekpei a bi lii gbi.” Kenɛi poteilɔ yɛ, “Nya langɔe la, nya langɔe la kɛ Ngewɔ Hindoloi mia a Yesu Kristi”]
44008038	Kɛ kenɛi i ndenga kongolo jiamɔi ma yɛ i pie kongoloi i lo; kɛ kenɛi tia Filip veenjɔɔ ti hitɛnga ti yei njɛi hu, Filip i ngi wua.
44008039	Kia ti gbuani njɛi hu, Ngewɔ Yafei i Filip gbuɛilɔ fulo yeehindei na. Kenɛi ii yaa ngi lɔni kɛɛ i liilɔ ngi yee ngi goohu nɛngɔ waa.
44008040	Filip i ta yekpe lɔilɔ na lekee Ajotɔs tawao i jiɛilɔ tei kpɛlɛɛ hu a Ngowili Yekpei le nungeisia ma i lo hu i foo Siisaria.
44009001	Kɛɛ Sɔɔl i yɛlɔ lekee a Ndemɔi Yesu mableisia huluwa a ti waala. I liilɔ Saagbuablɛisia ti gulɔmɔ wai gama,
44009002	i ngi mɔli kɔlɛi na va a ngi magona Juuisia ti hɛɛ wɛlei yeetokulɔi nasia ma ti yɛ Damaskɔs, aako i nungaa malengaa na ta to Ndemɔi welei ma, kpaya i yɛ ngi wɛ ti houva, hiingaa kɛɛ nyahangaa, i yaama a tie Jelusalɛm.
44009003	I yɛ pelei hu lɔ a li Damaskɔs kɛɛ kia i foni tei gbla, kɛ foofo waa i gbuanga fulo ngelei ma i voo ngi gblanga gbi.
44009004	Kɛ i gulanga ndɔlɔmei, i mɛni numu a nde ngi ma yɛ, “Sɔɔl, Sɔɔl! Gbɛe bi nya yakpɛ ma?”
44009005	Kɛ Sɔɔl i mɔlinga yɛ, “Ye lɔ a bie, Ndemɔi?” Kɛ ngoi i ndenga yɛ, “Nya mia, nya nya Yesu bi nya yakpɛma a nyamu.
44009006	Kɛɛ hiye bi li taa wai hu, na mia ta hugɛ gbɔɔ mahoungɔ bi pie.”
44009007	Nungɛi nasia tia Sɔɔl-ni ti jiei ji gani, ti yɛ loonilɔ ti lawongɔ; ti ngoi mɛnilɔ kɛɛ tii numu gbi lɔni.
44009008	Sɔɔl i hiyeilɔ ndɔlɔmei i ngi yaamɛi voo kɛɛ ii yɛ gu a hani gbi lɔla. Faale ti houilɔ ngi lokoi ma ti li a ngie Damaskɔs.
44009009	Njii sawa va ii yɛ gu aa hinda lɔ tawao yeewatii na hu ii gbitini mɛhɛɛ gbi ma ɔɔ kpɔlehani.
44009010	Yesu Woomamɔ yila i yɛ li Damaskɔs ngi laa a Ananayas. Ndemɔi i ndeilɔ ngi ma hengei hu yɛ, “Ananayas!” Kɛ i lumanga yɛ, “Nya gbe, Ndemɔi.”
44009011	Ndemɔi ndeilɔ ngi ma yɛ, “Bi magbatɛ bi li pelei na ma ta toli a ‘Pele Wɔnangɔi;’ bi fonga Judas yeepɛlɛla, bi taamɔ yila mɔli a gbua Taasɔs ngi laa a Sɔɔl. Taa hɛɛma,
44009012	tawao i hengailɔ i taamɔ yila lɔ ngi laa a Ananayas, i wuaa ngi gama pɛlei bu i ngi lokoi wɛlɛ ngi ma aako i hinda lɔ gbɔma.”
44009013	Ananayas poteilɔ yɛ, “Ndemɔi, numu gboto ti taamɔi ji hinda hugɛnga a nge kɔlooni kpalɛ nyamunyamui nasia ma i ndanga bi nungei nasia ma ti Jelusalɛm.
44009014	Tawao Saagbuablaa Waawaisia ti kpaya venga ngi wɛ wava mbei nasia gbi houva ta hɛɛ bi biyɛi hu.”
44009015	Ndemɔi ndeilɔ ngi ma yɛ, “Li, ajifa ngi loko longa ngi ma nya magbewe gbuava, i pie nasia Juubla yaa tie kɛɛ maha waawangaa kɛɛ Isrɛlbleisia ti nya gɔɔ.
44009016	Tawao nya vulii lɔ nga kpalɛi na kpɛlɛɛ gɛ a ngie a la ngi ma nya va.”
44009017	Kɛ Ananayas i ya, i wuaa pɛlei bu, i ngi lokoi wɛlɛ Sɔɔl ma yɛ, “Nya ndewei Sɔɔl, Ndemɔi Yesu vulii na i gɛni a bie pelei hu ji bi yɛ wama mbei, tamia i nya longa bi gama. I nya longalɔ aako ngi pie bi hinda lɔ gbɔma, Ngewɔ Yafei bɛɛ i yei bi ma.”
44009018	Ngaamɛi na kɛ hani kia nyɛɛgɛi na i gbuanga Sɔɔl yaamɛi ma, kɛ i hinda lɔnga gbɔma. I hiyeilɔ i lo, ti ngi wua,
44009019	tawao kia i mɛhɛɛ mɛni, i gbɔma kaahu majɔɛilɔ. Sɔɔl i lɔwɔ lɛɛngaa gbɔyɔilɔ Yesu mableisia gama Damaskɔs.
44009020	I liilɔ yakpe hɛɛ wɛleisia bu i tɔtoo a Ngowili Yekpei lela nungaa ma kɔlooni Yesu ma yɛ, “Ngewɔ Hindoloi lɔ a ngie.”
44009021	Nasia gbi ti ngi woo mɛnini i gualɛilɔ ti ma, ta ti nyɔunyɔ mɔlimɔli tɛɛ, “Taamɔi ji ii le i yɛ nungei nasia waa ti yɛ hɛɛ Yesu biyɛi hu Jelusalɛm? Tawao ii wani mbei yeehindei ji lɔ va aako i yeenungeisia hou i yaama a tie Saagbuablaa Waawaisia gama?”
44009022	Kɛɛ kpaya waa i yɛlɔ lekee a wuaa Sɔɔl Yewɔ yia lelei hu tawao tɔmaseli nasia i yɛ kɛ kɛva kɛ Yesu lɔ Ngewɔ Maha Heingɔi le i lɛilɔ nungeisia woohu na hii Juu nasia ti yɛ Damaskɔs tii guni a ngi layie magbuala.
44009023	Lɔwɔ gboto wooma, Juuisia ti lɛilɔma, ti hinda hula Sɔɔl waava;
44009024	kɛɛ i yeehindei ji hugɔɛilɔ. A folo kɛɛ kpindi ti yɛlɔ a sua wu ngi gulɔ tei yeekata lamɛisia aako ti ngi waa.
44009025	Kɛɛ kpindi yila Sɔɔl woomableisia ti lɛilɔ a ngie gɔlɛi ya, ti ngi hei sambɛi hu, ti ngi yei a gɔlɛi wooma wee.
44009026	Sɔɔl i liilɔ Jelusalɛm i lapi wiliva Yesu mableisia lia. Na hu gbi tii guni a lala la kɛ Yesu mamɔ mia a ngie tawao ti gbi ti luwangɔ yɛla ngi ma.
44009027	Kɛɛ Banabasi i gbɔilɔ ngi ma, i li a ngie tobleisia gama. I hugɛilɔ a tie kia Sɔɔl i Ndemɔi lɔni Damaskɔs welei hu kɛɛ ji Ndemɔi i yɛpɛni ngi gama. I gbɔma hugɛilɔ a tie kia Sɔɔl i Ndemɔi Woowili Yekpei leni Damaskɔs a ndiilo.
44009028	Faale Sɔɔl i loilɔ ti gama tawao taa teeni ti Jelusalɛm gaalɛilɔ ti komɛ a Ngowili Yekpei le a ndiilo Ndemɔi biyɛi hu.
44009029	Tia Juui nasia ti yɛ Glikiyiɛi le ti yɛpɛilɔ, ti ndabla gboto wie, kɛɛ ti yɛlɔ lekee a pele gɔli ngi waava.
44009030	Kia Yesu mablaa wekeisia ti ji hugɔɔni, ti liilɔ a ngie Siisaria, ti ngi yoyo ngi yeetaahu Taasɔs.
44009031	Sɔɔl wotengɔi wooma a Yesu mamɔ, Yesu mablei nasia gbi ti yɛ Judia kɛɛ Galili kɛɛ Samelia ti ndiilɛli majɔɛilɔ watii lɛɛngaa va, tawao ti maa i yɛlɔ lekee a to Ngewɔ Yafei gbɔmi hu ajifa ti yɛ baa waa velɔ Ndemɔi wɛ ti luvayii gbi hu.
44009032	Pita jɛsiɛlɔ hu gbi, tawao watii yila i liilɔ vama Ngewɔblei nasia ma ti yɛ Lida.
44009033	Na lɔ i taamɔ yila maleni na ngi laa a Inias, ngi gbɔkpɔngɔ, ii yɛ guni a hiyela kpukɔi ma foo wayakpa va.
44009034	Pita i ngi loliilɔ yɛ, “Inias, Yesu Kristi i bi bawonga, hiye bi bi gbukɔi hugbatɛ.” Inias i hiyeilɔ ngaama.
44009035	Nungɛi nasia gbi ti yɛ heini Lida kɛɛ tei na hu ti yɛ toli a Serɔn ti ngi lɔilɔ kɛ ti langa a Ndemɔi.
44009036	Nyaapo yila yɛlɔ Jɔpa ngi laa a Tabita, ngi langɔ a Yesu. (ngi lɛi mia wɔɔ a Dɔkas Glikiyiɛi hu, yeembui a “Ndopɛi.”) Ngi magbewe gbi ii yɛ na kɛ lekee hinda yekpe wiela kɛɛ gbɔla fɛɛliblɛisia ma.
44009037	A watii na, i heegbɛilɔ, kɛ i hanga. Ti ngi womɛi wuɛilɔ, ti nda ngeleya lomu yila hu.
44009038	Lida luahui a Jɔpa hu ii yɛ guhani waa, tawao ji Yesu mableisia nasia ti yɛ Jɔpa ti mɛnini kɛ Pita lɔ Lida, ti numu fele loilɔ ngi gama tɛɛ, “Hiye sa bi wa mu gama.”
44009039	Pita i ngi magbateilɔ i li ti gama. Kia i foni, ti liilɔ a ngie yeengeleya lomui hu. Poonyahangɛisia gbi ti lɛilɔ ngi ma, ta wɔɔ, ta kulei nasia gɛ a ngie Dɔkas i hɔɔni ji ndɛvu i yɛ ngi hokpala.
44009040	Pita i pieilɔ ti gbi ti gbua yeelomui hu, i wombi gbakpa, i Ngewɔ vɛli; kɛ i wotenga pomɛi gama yɛ, “Tabita, hiye!” I ngi yaamɛi voeilɔ tawao kia i Pita lɔni, i hiyeilɔ i hei.
44009041	Pita i loko lamboilɔ, i gbɔ nyaapoi ma i hiye i lo. Kɛ i Yesu mableisia lolinga kɛɛ poonyahangɛisia i nyaapoi magona ti ma ngi vulungɔ.
44009042	Hindei ji yeetɔwɔi guilɔ Jɔpa gbi, tawao numu gboto ti lɛilɔ a Ndemɔi.
44009043	Pita i yɛlɔ Jɔpa lɔwɔ gboto va, i heini hua-kɔlɔ yengemɔ yila gɔɔma ngi laa a Saimɔn.
44010001	Taamɔ yila yɛlɔ Siisaria ngi laa a Kɔniiliɔs, Kugba a ngie soja hɔndɔɔ yila maahu ti kɔwui na hu ti yɛ toli a “Itali Gɔ-wui.”
44010002	Ngewɔ hinda madi houmɔ waa lɔ wɔɔ a ngie, tia ngi wɛlɛbubleisia gbi ta Ngewɔ vɛli. I navoo gboto veilɔ gbɔva Juu yeefɛlingɔisia ma tawao i yɛlɔ a Ngewɔ vɛli hu ɛɛ lewe.
44010003	Bi tɔaa bɛɛ hawei yeesawei ma yɛla a kpɔkɔvolei i hengani, i Ngewɔ malikei lɔ gbalauŋ i wuaa ngi gama i ngi loli yɛ, “Kɔniiliɔs!”
44010004	I ngi yaamɛi gbakpailɔ malikei ma, ngi luwangɔ waa, yɛ, “Gbɛe?” Malikei i kpɛmboilɔ yɛ, “Ngewɔ i bi hɛɛwoi gulunga kɛɛ kpekpei nasia ba pie, tawao bi hinda i hitɛnga ngi wɛ.
44010005	Faale hiingaa lɛɛngaa lo Jɔpa ti taamɔ yila loli, ngi laa yakpangɔi a Saimɔn Pita.
44010006	Taa hua-kɔlɔ yengemɔ yila gama ngi laa a Saimɔn, ngi wɛlei i gboyei gbla.”
44010007	Kɛ malikei na i yɛpɛni Kɔniiliɔs gama i ya. Kɔniiliɔs na i ngi yeengengeblaa fele loliilɔ kɛɛ yeesoja yila na yɛ ngi magbewe gbua tawao, Ngewɔ hinda madihoumɔ waa a ngie,
44010008	i malikei layie gbi hugɛ a tie, i ti lo Jɔpa.
44010009	Ngele wongɔi hu, kia ti yɛ lima pelei hu ti foni Jɔpa gbla, Pita i lɛilɔ pɛlei wumba a fologundiei Ngewɔ vɛliva.
44010010	Ndɔlei i yɛ ngi ma lɔ, ngi longɔ i mɛhɛɛ mɛ; kɛ ti loni mɛhɛɛ yilimaa kɛ i henganga.
44010011	I tɔilɔ ngelegoohu lawongɔ, hani a yei kpuangɔ a kula waa, bi tɔaa bɛɛ nungaa mia ti njeima ti houni yeetɔɔhu naani ma.
44010012	Fuuhani yeelasii gbi ti yɛ hu lɔ: ndalahanisia kɛɛ gɔwɔnaanisia kɛɛ ngelema ŋɔningɛisia.
44010013	Kɛ ngoo i ndenga ngi ma yɛ, “Hiye Pita, bi fuuhani jisia waa bi ti mɛ.”
44010014	Kɛɛ Pita i ndeilɔ yɛ, “Ngɛɛ pie, Ndemɔi! Kia wɔɔ gba ngii yaa hani gbi mɛni mu jawei ndeni yɛ nɔhɔngɔi ɔɔ hani na numu ɛɛ mɛ.”
44010015	Ngoi i ndeilɔ gbɔma ngi ma yɛ, “Hani na Ngewɔ i ndenga yɛ sɛwɛsɛwɛngɔe, bia baa nde baa yɛma nɔhɔngɔe.”
44010016	Ngewɔ i ji leni ngi ma heima sawa; kɛ ti kulei laalanga ti yaama la ngelegoohu.
44010017	Pita i giliilɔ kaka gbɔɔ hengei ji yeembui le. I loni yeekilii ji wiemaa nungei nasia Kɔniiliɔs i ti loni ti Saimɔn wɛlei gama gɔɔnga, ti wa ti lo yeekatei laa.
44010018	Ti mɔlilɔ ngeleya tɛɛ, “Hota lɔ mbei ngi laa a Saimɔn Pita?”
44010019	Pita i loni lapimaa hengei ji yembui gɔvaa Ngewɔ Yafei i ndeni ngi ma yɛ, “Wolo! Hindo sawa ti bi gɔkɔlima tiaa mbei.
44010020	Faale bi magbatɛ bi hitɛ pɛlei ji hu tawao baa seka wua tieni wu liva ajifa nya mia ngi ti longa.”
44010021	Kɛ Pita i hitɛnga pɛlei hu i nde yeenungeisia ma yɛ, “Nya mia wu nya gɔkɔlima. Gbɛe wu waa?”
44010022	Ti kpɛmboilɔ tɛɛ, “Kugbei Kɔniiliɔs mia i mu longa. Numu yekpe lɔ a ngie, a Ngewɔ hindei madihou tawao Juuisia ti baa gɔɔlɔ waa ngi ma. Ngewɔ malikei mia ndeni ngi ma yɛ i bi loli ngi yeepɛlɛbu, aako i mɛni gbɔɔ ba nde.”
44010023	Pita i yeenungeisia loliilɔ ti wua pɛlei bu, i pie tia tieni ti yii na. Kia ngele i woni, i ngi magbateilɔ tia tieni ti li, tawao ngi mbaa Yesu mableisia nasia ti yɛ Jɔpa ti lɛɛngaa ti toilɔ ngi ma tia tieni ti li.
44010024	Folo wekei ma i foeilɔ Siisaria tawao i maleni Kɔniiliɔs tia ngi bondeisia kɛɛ ngi ndiamɔi nasia i ti lolini ta ngi mawulo.
44010025	Kia Pita i yɛ wuaama pɛlei bu, Kɔniiliɔs i wɛilɔ i ngi male, i mawɛɛ ngi gɔɔbu.
44010026	Kɛɛ Pita i pieilɔ Kɔniiliɔs i hiye, a ji i ndeni ngi ma yɛ, “Hiye bi lo ajifa nya bɛɛ nuuvu gbama lɔ a nge.”
44010027	Pita i loni yɛpɛmaa Kɔniiliɔs gama i wuaa pɛlei bu, i numu gboto male ti gomɛngɔ na.
44010028	I ndeilɔ ti ma yɛ, “Wua vulii wu kɔɔlɔ pandawanda Juuisia ti Yewɔ hindei i sawa lɛilɔ Juu gbi ma wuava kɛnyɛmɔ weka gbi yeepɛlɛbu ɔɔ tia ta ti hinda gbi wie. Kɛɛ Ngewɔ i kɛnga a nge kɛ maa ii houni ngi gili la kɛ numu gbi manɔhɔngɔe Ngewɔ yaama.
44010029	Famia kia bi numu loni nya lolima, ngi wɛilɔ ngii gangani. Nya na bi mɔlima, gbɛe bi numu loni nya lolima?”
44010030	Kɛ Kɔniiliɔs i ndenga yɛ, “Watii ji bonda yɛla kinɛiŋ, njii sawa i lewenga na, ngi yɛ nya yeepɛlɛbu lɔ nga Ngewɔ vɛli hawei yeesawei ma a kpɔkɔvolei. Ngi hindo yila lɔilɔ lekee i looni nya gulɔ, ngi magulɛi golengɔ, a voo.
44010031	Kɛ i nya lolinga yɛ, ‘Kɔniiliɔs! Ngewɔ i bi hɛɛwoi mɛninga tawao kpekpeyei nasia ba pie i hitɛnga ngi wɛ.
44010032	Numu lo Jɔpa i taamɔ yila loli ngi laa yakpangɔi a Saimɔn Pita. Taa hotaya hu Saimɔn huakɔɔ yengemɔi yeepɛlɛbu gboyei gblanga.’
44010033	Famia ngi numu loni bi lolima kaakaa, tawao bi hinda yekpe waa wienga wava. Mu gbi lɔ na mbei Ngewɔ gulɔ mu mawuloma na gbi mɛniva Ndemɔi i hugɛnga a bie ndeva mu ma.”
44010034	Pita i tɔtoilɔ a yɛpɛla yɛ, “Ngi kɔɔnga na kɛ Ngewɔ ɛɛ numu huwɔyɔ.
44010035	Numu gbi lekee a luwa ngi ma tawao a pɔɔna hindei wie, a ngi gululɔ, ngi gbewe gbi ii hu kɛnyɛ mɔi yeegbɛ lɔ a ngie.
44010036	Bi ngi woowili na gɔɔlɔ i njoyoni Isrɛlbleisia gama, a Ngowili Yekpei le ti ma kɔlooni ndiilɛli na ma numu a majɔɔ Yesu Kristi gbayei hu, Yesu na nuuvu gbi ti Lemɔi a ngie.
44010037	Bi hinda wai na gɔɔlɔ i wieni Isrɛl lɔlei hu gbi, i lɔto Galili, Jɔn numu wualei wooma.
44010038	Bi Yesu Nasalɛtimɔi hinda hugɔɔlɔ, kia Ngewɔ i ngi Yafei yeini ngi ma kɛɛ kpayei. I jɛsiɛlɔ hu gbi, a hinda yekpe wie, a nasia kpɛlɛɛ bawo Seitana i ti wuaanga ngi gbayei hu, ajifa Ngewɔ i yɛ ngi wooma lɔ.
44010039	Hindei kpɛlɛɛ i pieni Juuisia ti lɔlei hu kɛɛ Jelusalɛm, mua lɔ yeeselisia a mue. Ti ngi gbakpailɔ Krɔsii ma i lo na i haa.
44010040	Kɛɛ Ngewɔ pieilɔ i vulu i hiye hee hu lɔwɔi yeesawei ma,
44010041	ii gɛni a numu kpɛlɛɛ kɛɛ i yɛlɔ a gɛ a mua lekee selisia a mue Ngewɔ i wilanga a loko lola wɔɔ mu ma. Mua tieni mu yɛlɔ a mɛhɛɛ mɛ, ma ndɔ gboli ngi hiyengɔi wooma hee hu.
44010042	Tawao i vɛlilɔ mu ma yɛ mu Ngowili Yekpei le nungaa ma, mu yaama mu seli wuaa kɛ ta lɔ Ngewɔ i loko longa ngi ma a kiti-lewemɔ fubleisia kɛɛ haableisia va.
44010043	Ngewɔ lutuisia gbi ti ngi yɛpɛ leilɔ tɛɛ numu gbi lekee a la a ngie Ngewɔ a manulɔ ngi jumbuisia ma ta ngi Yesu ngi sabui hu.”
44010044	Pita loni yɛpɛmaa kɛ Ngewɔ Yafei i yeinga nasia gbi ma ti yɛ wolo ngi layie ma.
44010045	Juu nasia ti langɔ yɛla a Yesu, tia Pita-ni ti gbuani Jɔpa ti wani, i gualɛilɔ ti ma tɔva Ngewɔ i ngi Yafei yei nasia bɛɛ ma Juublaa yaa tie.
44010046	Ajifa ti mɛnilɔ yeekɛnyɛblɛisia ta kɛnyɛyia wekeisia le, ta Ngewɔ wɔlɔla lato. Pita i yɛpɛilɔ ngeleya yɛ,
44010047	“Nungei jisia ti Ngewɔ Yafei majɔnga, kia lɔɔ mua bɛɛ mu pieni. Numu gbi a gulɔ na i ti wualaa hunyani?”
44010048	Kɛ i pienga ti ti wua Yesu Kristi biyɛi hu. Kɛ ti ndenga ngi ma tɛɛ tia tieni ti yii fele.
44011001	Tobleisia tia Yesu mableisia nasia ti yɛ Judia lɔlei hu gbi ti humɛniilɔ kɛ nasia Juu yaa tiaa bɛɛ ti langa a Ngewɔ layie.
44011002	Kia Pita i lini Jelusalɛm, nasia ti yɛ nde tɛɛ mahoungɔ ti nasia Juublaa yaa tie hei biliya ti ngi magbuɛilɔ tɛɛ,
44011003	“Bi hotaya mɛilɔ nasia gɔɔma Juublaa yaa tie tawao wua tieni wu yɛlɔ a loko hitɛ vulii mɛhɛɛ hu!”
44011004	Faale Pita i tɔtoilɔ i na gbi hugɛ i wieni yɛ,
44011005	“Ngi yɛ Ngewɔ vɛlima taa wai na hu ta toli a Jɔpa kɛ ngi henganga. Ngi hani lɔilɔ a gbua ngelegoohu a yei kia kula waa i na, bi tɔaa bɛɛ tiaa houni yeetɔɔhui naani ma ta njei, tawao i gɛlɛni nya gblanga lɔ.
44011006	Ngi kohu gbeilɔ tiŋ kɛ ngi fuuhanisia lɔnga: gɔwɔnaaningaa kɛɛ ndalahaningaa kɛɛ ngelema ŋɔningɛisia.
44011007	Kɛ ngi ngoo mɛninga a nde nya ma yɛ, ‘Hiye, Pita, bi ti waa bi ti mɛ!’
44011008	Kɛɛ ngi ndeilɔ ngɛɛ, ‘Ngɛi na wie, Ndemɔi! Mɛhɛɛ gbi lekee mu jawei ndeni yɛ nɔhɔngɔe ɔɔ numu ɛɛ mɛ, ii yaa wɔɔ gba wuaani nya lɛi ji hu.’
44011009	Ngoi i yɛpɛilɔ gbɔma a gbua ngelegoohu yɛ, ‘Hani na Ngewɔ ndenga yɛ sɛwɛsɛwɛngɔe, bia baa nde baa yɛma nɔhɔngɔe.’
44011010	Ngewɔ i ji leni nya ma heima sawa kɛ ti kulei laalanga ti yaama la ngelegoohu.
44011011	Ngaamɛi na yakpe, kɛ hindo sawa ti ti loni nya gama ta gbua Siisaria, ti longa pɛlei na laa ngi yɛ na.
44011012	Ngewɔ Yafei i ndeilɔ nya ma yɛ mua tieni mu li, ngaa ganga. Mu ndeengaa wɛitei jisia bɛɛ ti gbuɛilɔ Jɔpa mua tieni mu li Siisaria tawao mu gbi mu wuaani Kɔniiliɔs yeepɛlɛbu lɔ.
44011013	I hugɛilɔ a mue kia malikei i gbuani la ngi yaama pɛlei bu, i nde ngi ma yɛ, ‘Numu lo Jɔpa i taamɔ yila loli, ngi laa yakpangɔi mia a Saimɔn Pita.
44011014	A njɛpɛngaa hugɛlɔ a bie na a pie wua bi bondeisia wu bawo.’
44011015	Tawao kia ngi lini na ngi tɔtoo a yɛpɛla, Ngewɔ Yafei i yeilɔ ti ma kia lɔɔ i yeini wɔɔ mu ma.
44011016	Kɛ Ndemɔi layia yila i hitɛnga nya wɛ, ji i ndeni yɛ, ‘Jɔn i yɛ nungaa wua a njɛi lɔ kɛɛ wua, ta wu wua a Ngewɔ Yafei lɔ.’
44011017	I lailɔ ke kɛ Ngewɔ lɔ i mawaa hani yakpei na veni nasia wɛ Juublaa yaa tie i feni wɔɔ mu wɛ ji mu lani a Ndemɔi Yesu Kristi; gbɔɔ a nge nga gbekpa Ngewɔ gulɔ!”
44011018	Kia ti ji mɛnini, ti gbeilɔ a ngi magbuala ti Ngewɔ lato tɛɛ, “Kɛ Ngewɔ i pele venga nasia bɛɛ wɛ Juublaa yaa tie wounveva ti jumbuisia ma ti bawo!”
44011019	Ngagbalɛma hindei nasia ti hitɛni la Yesu mableisia wooma Stivin waangɔi wooma i ti huvayailɔ. Ti lɛɛngaa ti liilɔ haaŋ ti foo Fonisia kɛɛ Saipɔs kɛɛ Antiɔk ta Ngowili Yekpei le Juuisia lekee ma.
44011020	Kɛɛ Yesu mablaa yeehingaa lɛɛngaa ti hiyeni Saipɔs kɛɛ Sairini ti liilɔ Antiɔk ti Ngowili Yekpei hugɛ a nasia bɛɛ Juublaa yaa tie kɔlooni Ndemɔi Yesu ma.
44011021	Ndemɔi i yɛ ti wooma lɔ gbɔva ti ma tawao faha waa ti lɛilɔ a Ndemɔi ti wote ngi gama.
44011022	Yee hindei ji yee njɛpɛwo i foilɔ Yesu mablei nasia ma ti yɛ Jelusalɛm, kɛ ti Banabasi loonga Antiɔk.
44011023	Kia i foni na, i kpekpei na lɔ Ngewɔ i pienga a nungei nasia, ngi goohu i nɛɛlɔ waa; tawao i nɔɔilɔ ti ma yɛ ti la a Ndemɔi, ti lɔnya a ngie a ti lii gbi.
44011024	Numu yekpe mia wɔɔ a Banabasi, ngi langɔ a Ndemɔi tawao Ngewɔ Yafei i ngi hu. I pielɔ numu gboto ti wa Ndemɔi gama.
44011025	Na wooma Banabasi i liilɔ Taasɔs Sɔɔl gɔkɔlima.
44011026	Kia i ngi lɔni, i pieilɔ taa ta ti wa Antiɔk. Foo yila ndavengɔ kpauŋ va numu felei jisia ti yɛlɔ Yesu mableisia gama ta faha waa gaa. Antiɔk yese mia wɔɔ ti Yesu mableisia lolini na a Kristimableisia.
44011027	Yee watii na ma Ngewɔ lutu lɛɛngaa ti gbuailɔ Jelusalɛm ti li Antiɔk.
44011028	Ngewɔ Yafei i pieilɔ numu yila, ngi laa a Agabɔs, i hiye i lo, i kulɔmayia le yɛ ndɔlɛ waa yɛkɛ i gula dunyei hu gbi. (Yee ndɔlei i gulani a watii na lɔ Klɔdiɔs i yɛni a Rom Maha Wai.)
44011029	Yesu mableisia ti hugbatɛilɔ tɛɛ numu gbi i na yoyo a gu ma gbɔva ti ndeengɛi nasia ma ti yɛ Judia.
44011030	Ti yeenavoi lɛilɔma, ti njooyo a Banabasi taa Sɔɔl Yesu mablaa yee kpakoleisia gama.
44012001	A watii na Mahɛi Hɛlɔd i tɔtoilɔ a kpalɛ lala Yesu mableisia lɛɛnga ma.
44012002	I pielɔ ti Jɔn ndewei Jemisi waa a kɔbowei.
44012003	Kia i tɔni kɛ ji nɛngɔe Juuisia wɛ, i gbɔma pielɔ ti Pita bɛɛ hou. Ji i wieni a Bledii Gbama Gomɛi yeewatii lɔ.
44012004	Ji ti Pita houni, ti ngi loko wuailɔ soja wu naani naani heima naani yeya ngi mahugbeva a tewei. I yɛ Hɛlɔd lii hu lɔ Pita lɛɛva Kotii hu ji Tewema Gomɛi a lewe.
44012005	Faale ti Pita wuilɔ kpindiwɛlei bu, kɛɛ Yesu mableisia ti yɛlɔ a Ngewɔ vɛli waa ngi va.
44012006	Kpindi na ngele i yɛ woma Hɛlɔd i wa a Pita numui gbi gama, Pita i yiini soja fele luahu lɔ. Ngi yilingɔ yɛla a jɔwɔ fele, yeengila yilingɔ sojei yeeji ma, yeepekei yilingɔ sojei yeena ma, tawao soja wekangaa ti yɛlɔ looni ta kpindiwɛlei yeendamɛi kɛɛ yeekatei yeendamɛisia manɛɛ.
44012007	Pita i Ndemɔi malikei lɔilɔ lekee fulo i looni lomui na hu i yɛ na, kɛ foofo i voonga na. Malikei i loko wɛleilɔ Pita gbakima, i ngi jɛɛjia, i ngi wu yɛ, “Hiye kaakaa!” Ngaama kɛ jɔwɔisia ti vulonga Pita lokoisia ma.
44012008	Kɛ malikei i ndenga yɛ, “Bi liayili, bi bi sipasiisia wuaa gɔwɔhu.” Pita i jisia wielɔ kɛ malikei i ndenga yɛ, “Bi bobani wu bi to nya ma.”
44012009	Pita i toilɔ ngi ma ti gbua kpindiwɛlei bu. Na hu gbi, ii yɛ kɔɔ ina na malikei i piema tɔnya vulii le; i giliilɔ yɛ henga mia i piema.
44012010	Ti leweilɔ sojei yeehaalayeisia ma. Ti lewe yeefelei ma kɛ ti gɛlɛnga kɔtu gata-laamɛi na ti ndawongaa ta li tei hu. Kata-laamɛi na i lawoilɔ ti gulɔ a ngi nyɛkɛ kɛ ti gbuanga. Ti yeilɔ a tiitii kɛ malikei i longahu fulo.
44012011	Pita i kɔɛilɔ na gbɔɔ i wienga kɛ i ndenga yɛ, “Ngi kɔɔnga na kɛ tɔnya vulii lɔ! Ngewɔ mia i ngi malikei loni tawao i nya bawonga Hɛlɔd gbayei yeya kɛɛ na kpɛlɛɛ i yɛ Juuisia nɛmahu pieva.”
44012012	Kia i kɔɔni gbɔɔ vulii i wienga, i liilɔ Jɔn Maaki ngi nje Meri yeepɛlɛbu. Numu gboto ti gomɛngɔ yɛla na ta Ngewɔ vɛli.
44012013	Pita i pɛlei laaleweilɔ kɛ nyahalo yila, ngi laa a Roda, i wanga tɔma ye mia.
44012014	Kia i kɔɔni kɛ Pita mia, i leweilɔ a piimɛ i yaama pɛlei bu a kohunɛ waa, ii pɛlei vulii lawoni Pita gulɔ, i nde ngeleya yɛ Pita mia i looni pɛlei laa.
44012015	Ti ndeilɔ ngi ma tɛɛ, “Bi gbowangɔe!” Kɛɛ i liigbɛilɔ hu yɛ tɔnya vulii le. Faale ti ndeilɔ tɛɛ, “Pita malikei mia.”
44012016	Na hu gbi Pita yɛlɔ lekee a pɛlei laalewe. Kɛlɛmɛi ti pɛlei lawoilɔ tawao ji ti Pita lɔni i gualɛilɔ waa ti ma.
44012017	I ndeilɔ ti ma a loko yɛ ti maa i yɛ louŋ, i hugɛ a tie Ndemɔi i yee ngi gbuani kpindiwɛlei bu. I ndeilɔ yɛ, “A ji hugɛ a Jemisi kɛɛ mu ndewe wekeisia. Kɛ i gbuanga i li hinda weka.”
44012018	Kia ngele i woni, sojei nasia Pita loko i yɛ ti yeya ti wuhu i wuilɔ kpu tawao ti luwɛilɔ hulewengɔ; gbɔɔ i Pita wienga?
44012019	Hɛlɔd ndeilɔ yɛ ti ngi gɔkɔli, kɛɛ tii ngi lɔni. Faale Hɛlɔd i sojeisia mɔlimɔlilɔ, i nde yɛ ti ti waa. Ji wooma Hɛlɔd i gbuɛilɔ Judia, i li i lɛmbi kulo Siisaria.
44012020	Hɛlɔd liilewengɔ waa yɛla nungei nasia ma ti yɛ Taya kɛɛ Saidɔn; faale ti liilɔ a ngoyila Hɛlɔd lɔva. Ti lapilɔ pɛiŋ ti gu Blastɔs ma i lewe ti wooma; tamia Mahɛi wɛlei loko i yɛ ngi yeya. Kɛ ti ya Hɛlɔd gama ti nde ngi ma tɛɛ tia tieni ti hugbatɛ ti hei ndiilɛli hu, taa yia, ajifa ti mɛhɛɛ a gbua Mahɛi nda lɔlei hu lɔ.
44012021	Lɔwɔi na ma ta ngi Hɛlɔd i ndani, i maha-mayii waa wielɔ, i hei ngi maha-heimi, i yɛpɛ nungeisia gama.
44012022	Nungaa ti yɛlɔ a yelei gula tɛɛ, “Nuuvu yaa ji aa yɛ yɛpɛma, ngewɔɛisia yilayee mia!”
44012023	Ngaama kɛ Ngewɔ malikei i pienga Hɛlɔd i heegbɛ ajifa ii pieni nungeisia taa mbɛlɛhei ve Ngewɔ wɛ kɛ ta. Kpolingɛisia ti wuilɔ ngi hu, ti ngi mɛ, kɛ i haanga.
44012024	Ngewɔ yiɛi na Yesu mableisia ti yɛ nde i vayɛilɔ hu tawao nasia ti yɛ la la ti maa yɛlɔ lekee a to.
44012025	Banabasi taa Sɔɔl ti ti yengei na gbɔyɔilɔ ti wani piema kɛ ti gbuanga Jelusalɛm ti yaama Antiɔk, ti pie taa Jɔn Maaki-ni ti li.
44013001	Ngewɔ lutu lɛɛngaa kɛɛ kaamɔngaa ti yɛlɔ Yesu mablei nasia lia ti yɛ Antiɔk. Tia mia a Banabasi kɛɛ Simiɔn (ti yɛ toli a Tɛlimɔi) kɛɛ Lusiɔs (na i gbuani tei na hu ti yɛ toli a Sairini) kɛɛ Manaɛn (na tia Gɔvinei Hɛlɔd ti makɛni hinda yila) kɛɛ Sɔɔl.
44013002	Kia lɛ ti yɛ hɛɛma Ndemɔi ma, ta sui hou, Ngewɔ Yafei i ndeilɔ ti ma yɛ, “A Banabasi taa Sɔɔl gbua wu ma ngengei na wieva ngi ti lolinga ma.”
44013003	Ti sui houilɔ, ti Ngewɔ vɛli, ti ti lokoisia wɛlɛ ti wumba, ti gbe ti ma ti li.
44013004	Kia Ngewɔ Yafei i vɛlini Banabasi tia Sɔɔl ma, ti yeilɔ Silusia, gboyei ma, ti wili njaya-lɛndɛ yila hu ti li tii na hu ta toli a Saipɔs.
44013005	Kia ti foni Salamis, yeetii na hu, ti Ngewɔ yiɛi leilɔ nungaa ma Juuisia ti hɛɛ wɛleisia bu. Tia Jɔn Maaki-ni yɛla, a gbɔ ti ma yeengengei hu.
44013006	Ti jiɛilɔ ti tii blandia ti li Pafɔs, ti njosololimɔ yila male na ngi laa a Baa Yesu, Juumɔ a ngie tawao a nde yɛ Ngewɔ lutu mia a ngie.
44013007	Tii na yeegɔvinei Sagiɔs Pɔɔlɔs nɛmahu lewengɔ yɛla tawao ngi ndiamɔi mia wɔɔ a Baa Yesu ji. Gɔvinei i Banabasi tia Sɔɔl loliilɔ ti wa ngi gama ajifa ngi longɔ i Ngewɔ yiɛi mɛni a tie.
44013008	Kɛɛ njosoloolimɔi, Ɛlimas (ngi biyɛi mia Glikiyiɛi hu), i jɔlɛilɔ ti layie hu a lapi pieva Gɔvinei aa la a Yesu.
44013009	Kɛ Ngewɔ Yafei i yeinga Sɔɔl ma -- ta ngi loli gbɔma a Pɔɔl; i yaama gbakpailɔ njosololimɔi ma
44013010	yɛ “Bi Seitana goohu loi! Bi juwuyangɔe a hinda yekpe gbi; hinda nyamu laasii kpɛlɛɛ wiela lɔ kungɔ bi hu, tawao biaa lapima Tuuŋ Ndemɔi lɔnyɛisia woteva a ndɛɛ!
44013011	Ndemɔi i loko wɛlɛma bi ma kiahuna; ba wumulɔ, bɛɛ gu a foloi yeefofoi lɔla watii lɛɛnga va.” Ngaama kɛ lugbu lɛilɛi i wɛlɛnga ngi yaama, a lewe a hɔwɔhɔwɔ hu, a numu gɔli houva ngi lokoi ma i pele gɛ a ngie.
44013012	Kia Gɔvinei i na lɔni i wieni, i lɛilɔ a Yesu, kaa na ti ngi gaani la kɔloongɔ Ndemɔi ma i ngi yama houilɔ waa.
44013013	Pɔɔl tia ngi mbaangɛisia ti gbuɛilɔ Pafɔs ndɛndɛi hu ti wa Paaga, Pamfilia lɔlei hu; kɛɛ Jɔn Maaki i ti loni na lɔ i yaama Jelusalɛm.
44013014	Ti gbuɛilɔ Paaga ti wa Antiɔk yeena i Pisidia lɔlei hu, tawao Ndɛvu Volei ma ti wuailɔ hɛɛ wɛlei bu ti hei.
44013015	Kia hɛɛ wɛlei bu mahubleisia ti kpɔyɔni a Mojisi Jawei gaala kɛɛ Ngewɔ lutuisia ti gɔlɔ nyɛingɔisia, ti ngowili wililɔ Pɔɔl tia Banabasi gama tɛɛ, “Mu ndewengeisia, mu longɔ wu yɛpɛ nungeisia gama ina ngowili lɔ wu laa ti lii vuluva.”
44013016	Pɔɔl i hiyeilɔ i lo, i ngi lokoi lɛnga aako hu i yɛ louŋ, i tɔtoo a yɛpɛlaa yɛ, “Mu mbaa Juuisia kɛɛ nasia Juublaa yaa tie wu mbei wa Ngewɔ vɛli, a wolo nya ma.
44013017	Isrɛlbleisia jisia ti Yewɔɛi i loko loilɔ mu maadani ma, i yeenungeisia wote a kɛnyɛ waa watii na ti yɛ heini hotaya hu Ijipt lɔlei hu. Ngewɔ i ti gbuɛilɔ Ijipt a ngi gbaya wai,
44013018	tawao i ngi lii houilɔ ti va ndɔgbɔ lambɛi ma foo numu fele gbɔyɔngɔ va.
44013019	I kɛnyɛ wɔfla nyanilɔ Kenaan lɔlei hu i yeendɔlei ve ngi nda nungeisia wɛ
44013020	foo hɔndɔɔ naani kaalɛ numu fele gbɔyɔngɔ maahu puu nyɔkɔ va. “Na wooma Ngewɔ i samanga veilɔ ti wɛ lova ti gulɔ haaŋ i to Ngewɔ lutui Samuɛl watii ma.
44013021	Tawao watii na ti wɔɔni maha va, Ngewɔ i Sɔɔl veilɔ ti wɛ, kenɛi Kis loi, Bɛnjami bondei humɔ, yɛva a ti mahɛi foo numu fele gbɔyɔngɔ va.
44013022	Ji Ngewɔ i pieni Sɔɔl i gbua mahayɛi ma, i Devidi lɔ yɛni a ti mahɛi. Ngewɔ i ji lɔ leni kɔlooni Devidi ma yɛ, ‘Ngi tɔnga kɛ Devidi, Jɛsi loi, i yɛni a numu laasii na lɔ nya longɔ la, numui na a na wie nya longɔ i pie.’
44013023	Yesu yɛla, Devidi bɔɔsɔɛi, Ngewɔ i ngi yɛni a Isrɛlbleisia ti bawomɔi kia wɔɔ i Lahei wumbuni la pieva.
44013024	Pɛiŋ Yesu i yaa ngi yengei lɔto, Jɔn i Ngewɔ yiɛi leilɔ Isrɛlbleisia gbi ma yɛ ti wounve ti jumbuisia ma, i ti wua.
44013025	Tawao kia Jɔn i yɛ ngi yengei gbɔyɔma, i ndeilɔ nungeisia ma yɛ, ‘Wu langɔ la ye lɔ a nge? Numui na wu ngi mawuloma ta yaa a nge. Kɛɛ a wote mbei! Taa wama nya wooma tawao ngii gbekpeni ngi sipasiisia vulii gbuava ngi gɔwɔhu.’
44013026	“Nya ndeengɛisia, Ebraham leengeisia kɛɛ wua kpɛlɛɛ wu mbei Juublaa yaa wue wa Ngewɔ vɛli: Ngewɔ i ngowili ji yoyonga mua lɔ gama kɔlooni ngi numu bawoyii ma!
44013027	Ajifa nungei nasia ti heini Jelusalɛm tia ti lokulɔisia tii kɔɔni kɛ ta lɔ mbawomɔi le, tawao Ngewɔ lutuisia ti layie nasia ta kaa Ndɛvu Volo gbi ma, tii yeembui gɔɔni. Na hu gbi ti pielɔ Ngewɔ lutuisia ti laayiɛisia i bɛma ji ti Yesu lɛɛni, ti pie ti ngi waa.
44013028	Tawao kia bɛɛ tii sabu gbi majɔɔni kiti leweva ngi waala ma ti Paileti manɛnɛilɔ tɛɛ i pie ti ngi waa.
44013029	Tawao kia ti kpɔyɔni a na gbi wiela Ngewɔ Gɔlɛi ndeni kɔlooni ngi ma, ngi ndiamɔisia ti ngi womɛi gbuɛilɔ krɔsii ma ti nda kambɛi hu.
44013030	Kɛɛ Ngewɔ pieilɔ i vulu i hiye hee hu,
44013031	tawao lɔwɔ gboto va i yɛlɔ a gɛ a nasia ngi vulungɔihu tia tieni ti yɛ jia ta gbua Galili ta li Jelusalɛm. Tia mia na ngi jelisia a tie Isrɛlbleisia gama.
44013032	Tawao mua mbei aako mu wa a Ngowili Yekpei wu gama: na Ngewɔ i Lahei wumbuni mu maadani gama yɛ a pie, i pienga na mu wɛ, mua ti leengeisia a mue, a ji i pieni Yesu i vulu i hiye hee hu. Kia Ngewɔ layie nyɛingɔ la Juuisia ti Wulei yeefele Gɔlɛi hu yɛ, ‘Nya Hindoloi lɔ a bie; foloi ji lɔ ngi yɛnga a bi Kɛkɛ.’
44013034	Ji lɔ Ngewɔ i ndeni kɔlooni Yesu wumbulei ma hee hu tawao kunafɔ aa gbɔma haa yɛ, ‘Nga bi lubalɔ a nya lubɛi na ngi Lahei wumbuni faa Devidi gama.’
44013035	Kia lɔɔ i ndeni la ngule wekei hu yɛ, ‘Bɛɛ luma bi bɔilopo lɔnyangɔi aa haa aa lula.’
44013036	Ajifa Devidi i Ngewɔ liima hindeisia wielɔ ngi nda watii ma; kɛ i haanga, ti ngi gbɔwu ngi maadani gbla, i lula.
44013037	Kɛɛ numui na Ngewɔ i pieni i vulu i hiye hee hu ii loni kambɛi hu tawao ii lulani.
44013038	Nya ndeengɛisia, mahoungɔe wu gbi wu kɔɔ vulii kɛ Yesu wiehindei wooma lɔ mu Ngowili ji lema wu ma kɔlooni manuma ma jumbui va; maahoungɔ wu kɔɔ kɛ numu gbi lekee a la a ngie a gbualɔ jumbui yeenjiɛi na kpɛlɛɛ hu Mojisi Jawei ɛɛ gu i wu gbua hu.
44013040	A wu mahugbe hɔɔ aako na aa wu wie Ngewɔ lutuisia ti ndeni tɛɛ,
44013041	‘A wote mbei, wua wu lɛɛngɔ Ngewɔ layie hu! wu wuhu i wu, wu haa! Ajifa ngengei ji ngi piema wu voloima i yɛni a hinda lɔ wɛɛ la la, numu i fasai bɛɛ wu ma!’ ”
44013042	Kia Pɔɔl tia Banabasi ti yɛ gbuama hɛɛ wɛlei bu, nungeisia ti ndeilɔ ti ma tɛɛ ti wa gbɔma Ndɛvu Volei yeepekei ma ti hindei jisia mato hugɛ a tie.
44013043	Kia nungeisia ti vayani hɛɛ wɛlei bu, Juu gboto ti toilɔ ti ma kɛɛ nasia Juublaa yaa tie ti wotenga kpɔtu a Juungaa. Pɔɔl tia Banabasi ti yɛpɛilɔ ti gama ti nɔɔ ti ma lii falava Tuuŋ Ngewɔ gbekpeyei ma.
44013044	Ndɛvu Volei yeepekei ma numui gbi jɔngɔ tei hu ti wɛilɔ Ndemɔi yiɛi mɛniva.
44013045	Kia Juuisia ti fahiisia lɔni, tolei i ti lii laveilɔ; ti yɛlɔ a njɛpɛi na magbua Pɔɔl i yɛ nde, ta ngi yɛli.
44013046	Kɛɛ Pɔɔl tia Banabasi ti yɛpɛilɔ a ndiilo waa tewengɔ yeengovei ma tɛɛ, “Mahoungɔ yɛla Ngewɔ yiɛi i le wua yese ma. Kɛɛ kia wu gbelenga ma tawao wuii gilini la kɛ wu gbekpengɔe kunafɔ lɛɛvui va, ma gbelɔ wu ma mu li nasia gama Juublaa yaa tie.
44013047	Gbamaile sawei a ji lɔ Ndemɔi i fenga mu wɛ yɛ, ‘Ngi wu yɛnga a foofo nasia va Juublaa yaa tie, wu yɛ a sabu dunyei gbi ti mbawo jɔɔ.’ ”
44013048	Ji nasia Juublaa yaa tie ti ji mɛnini, ti goohu i nɛɛlɔ, ti Ndemɔi woowili lato; tawao nasia Ngewɔ i loko loni ti ma ti bawova ti lɛilɔ a Yesu.
44013049	Ndemɔi woowili i vayɛilɔ tatei na hu gbi.
44013050	Kɛɛ Juuisia ti pieilɔ tei na yeekpakoloisia kɛɛ nasia Juublaa yaa tie yeenyaha gbatɛngɔi nasia ti yɛ Ngewɔ vɛli ti lii i lewe Pɔɔl tia Banabasi ma. Ti tɔtoilɔ a ti yakpɛla a nyamu, ti pie ti gbua tatei na hu gbi.
44013051	Toblei jisia ti fufulei gbukpulɛilɔ gɔwɔma kɛva kɛ ti gbahailɔ taa wai na hubleisia ma wounvevaa ti jumbuisia ma, kɛ ti ya Aikoniɔm.
44013052	Yesu mablei nasia ti yɛ Antiɔk ti goohu i nɛɛlɔ hulewengɔ tawao Ngewɔ Yafei i yɛlɔ waa ti wooma.
44014001	Hinda yakpei ji lɔ i wieni Aikoniɔm: Pɔɔl tia Banabasi ti liilɔ Juuisia ti hɛɛ wɛlei bu ti yɛpɛ na na hii ti yɛpɛwoi i pie faha waa, Juublaa kɛɛ nasia Juublaa yaa tie, ti wote a Yesu mablaa.
44014002	Kɛɛ Juu nasia ti gangani a lala a Yesu ti pieilɔ nasia Juublaa yaa tie ti lii i lewe, ti yeendilewei wote Yesu mableisia maahu.
44014003	Tobleisia ti lɛmbilɔ na lɔwɔ huguhangɔ va. Ti yɛlɔ a yɛpɛ a ndiilo kɔloongɔ Ndemɔi Yesu ma, tawao ta ngi Ndemɔi kɛilɔ kɛ tɔnya lɔ a na ti yɛ nde kɔloongɔ ngi gbekpeyei ma a ji i kpaya wuaani ti hu kabande hinda waawangaa wieva.
44014004	Taa wai na hubleisia gbi ti blɛilɔ: ti lɛɛngaa ti Juuisia wooma, yeenasia ti tobleisia wooma.
44014005	Kɛ nasia Juu yaa tie tia Juuisia kɛɛ ti lokulɔisia ti hugbatɛnga nyamuva a tobleisia tawao ti ti hɔwɔhɔwɔ.
44014006	Kia tobleisia ti ji hugɔɔni, ti wilɛilɔ ti li Listra kɛɛ Daabi, Likaonia lɔlei hu, kɛɛ tatei na i yɛ tei jisia galangɔ.
44014007	Na lɔ ti Ngowili Yekpei leni na kɔlooni Ndemɔi Yesu ma.
44014008	Taamɔ yila yɛlɔ Listra ngi gɔwɔisia ti gbɔkpɔngɔ; hii i yɛ na ti ngi leni tawao ii yaa guni wɔɔ gba a jiala.
44014009	I yɛ heini na lɔ a wolo Pɔɔl layieisia ma. Pɔɔl tɔilɔ kɛ ngi langɔe a Yesu tawao a gulɔ i bawo, faale i yaama gbakpailɔ ngi ma
44014010	i nde ngi ma ngeleya yɛ, “Hiye bi lo leeŋ!” Taamɔi i hiyeilɔ sa i tɔtoo a jiala nahui na.
44014011	Kia fahii ti na lɔni Pɔɔl pieni, ti tɔtoilɔ a yelei gulala Lakaonia yiɛi hu tɛɛ, “Ngewɔisia ti wotenga a nuuvungaa ti yeinga mu gama!”
44014012	Ti Siɔs biyɛi veilɔ Banabasi wɛ, ti Hamis biyɛi ve Pɔɔl wɛ, ajifa Pɔɔl mia i yɛ ti yɛpɛi le.
44014013	Ti yewɔɛi Siɔs na ngi hɛɛ wɛlei i yɛ looni tei gbla yee saagbuamɔi i wɛilɔ a nika hinangaa kɛɛ flawaisia tei yeekatei laa. Ta kɛɛ fahii ti longɔ yɛla ti saa gbua tobleisia ma.
44014014	Kia Banabasi tia Pɔɔl ti mɛnini gbɔɔ nungaa ti longɔ ti pie, ti ti magulɛisia blɛilɔ ti wa fahii lia a piimɛ ta yelei gula tɛɛ,
44014015	“Nungeisia, gbɛe wu ji wiema? Hiingaa gbama lɔ a mue, nuuvungaa kia wu na! Mu wanga mbei Ngowili Yekpei lɔ hugɛma a wue kɔlooni Ndemɔi Yesu ma, mu pie wu wounve baaba hani jisia ma wu wote Ngewɔ vulungɔi gama, na i ngelegoohu gbatɛni kɛɛ dunya kɛɛ gboyei kɛɛ hanii na kpɛlɛɛ i ti hu.
44014016	Wɔɔ, i gbeilɔ kɛnyɛblaa gbi ma ti li a ti nda weleisia.
44014017	Kɛɛ taa wɔɔ gba ngi hinda hugɛma leeŋ a kpekpei nasia a pie: a njɛi ve mu wɛ a gbua ngelegoohu, tuhanisia ta wua ti watiisia ma; a mɛhɛɛ ve wu wɛ, i pie wu goohu i nɛɛ waa.”
44014018	Njɛpɛi ji kpɛlɛɛ tobleisia ti ndeni kpaukpaungɔ yɛla pieva fahiisia ti loko gbua saa gbualei hu ti ma.
44014019	Juu lɛɛngaa ti wɛilɔ ta hiye Antiɔk na i Pisidia, kɛɛ Aikoniɔm; ti guilɔ fahiisia ma ti lewe ti wooma, ti Pɔɔl hɔwɔhɔwɔ, ti ngi gɛndɛ ti ngi gbua tei hu, ta tɔ tɛɛ i haanga.
44014020	Kɛɛ kia Yesu mableisia ti yandɔni ti ngi gaala, i hiyeilɔ i yaama tei hu. Kia ngele i woni tia Banabasi ti liilɔ Daabi.
44014021	Pɔɔl tia Banabasi ti Ngowili Yekpei leilɔ Daabi, ti gu numu gboto ma yɛva a Yesu mablaa. Kɛ ti yamanga Listra, ti lewe ti li Aikoniɔm, ti gbɔma lewe ti li Antiɔk, Pisidia lɔleihu.
44014022	Ti kpaya wuailɔ Yesu mableisia hu, ti ti liilo lova kpaŋ, taa gbaha a lala a Yesu. Ti yɛlɔ a ti gaa tɛɛ, “Kpundɛ gboto mia ma huvo huɛɛŋ aako mu wuaa Ngewɔ mahayɛi hu.”
44014023	Yesu mablaa kpɛlɛɛ ti yɛ heini taa yila hu, Pɔɔl tia Banabasi ti loko loilɔ kpakoleisia ma ti va; tawao kia ti Ngewɔ vɛlini, ti sui hou, ti ti loko wuailɔ Ndemɔi yeya, na ti liivalanga ngi ma.
44014024	Kia ti Pisidia lɔlei vooni, ti wɛilɔ Pamfilia.
44014025	Ti Ngowili Yekpei leilɔ Paaga kɛ ti yeinga Atelia,
44014026	ti gbua na ti wili njaya-lɛndɛi hu ti yaama Antiɔk, mia wɔɔ ti ti loko wuaani na Ngewɔ yeya ti mahugbeva ngengei na va ti kpɔyɔnga na.
44014027	Ji ti foni Antiɔk ti Yesu mableisia kpɛlɛɛ lɛilɔma, ti gona ti ma a na gbi Ngewɔ i pieni a ti loko, kɛɛ ji i pelei lawonga nasia wɛ Juublaa yaa tie lava a Ndemɔi Yesu.
44014028	Ti ngalu gboto gbɔyɔilɔ na tia Yesu mableisia.
44015001	Nungaa lɛɛngaa ti gbuɛilɔ Judia ti wa Antiɔk, ti tɔtoo a Yesu mableisia gaala tɛɛ, “Ngewɔ ɛɛ wu bawo kɛ lekee ti wu hei biliya kia Mojisi Jawei i ndeni la.”
44015002	Pɔɔl tia Banabasi ti ti houilɔ waa a mawali, tia tieni ti ndabla gboto wie kɔlooni yeenjɛpɛi ji ma; faale ti hugbatɛilɔ tɛɛ Pɔɔl tia Banabasi kɛɛ nasia lɛɛngaa ti yɛ Antiɔk ti li Jelusalɛm ti tobleisia lɔ kɛɛ kpakoleisia kɔlooni yeenjɛpɛi ji ma.
44015003	Sɔsiibleisia gbi ti vɛiilɔ ti ma ti li tawao kia ti foni Fonisia kɛɛ Samelia ti hugɛilɔ a Yesu mableisia kia nasia Juublaa yaa tie ti wotenga Ngewɔ gama; yeevei ji i Yesu mableisia gbi goohu nɛɛlɔ hulewengɔ gbo.
44015004	Kia ti foni Jelusalɛm, Sɔsiibleisia kɛɛ tobleisia kɛɛ kpakoleisia ti gahu gbuɛilɔ ti ma, tawao ti gonɛilɔ a na gbi Ngewɔ i pienga a ti loko.
44015005	Kɛ Yesu mablaa yeenasia lɛɛngaa ti Farisii gakei ma ti hiyenga ti lo tɛɛ, “Mahoungɔe ti ti hei biliya, ti nde ti ma ti Ngewɔ Jawei na hou i feni a Mojisi loko.”
44015006	Tobleisia tia kpakoleisia ti gomɛilɔ wuhitɛva njɛpɛi ji ma.
44015007	Kia ti ndabla gboto wieni, Pita i hiyeilɔ i lo yɛ, “Nya ndeengɛisia, wu hugɔɔlɔ kɛ watii huguhangɔ i lewenga na, Ngewɔ i loko loilɔ nya ma, i nya gbua wu lia Ngowili Yekpei leva nasia ma Juublaa yaa tie aako ti mɛni ti la a Ndemɔi Yesu.
44015008	Tawao Ngewɔ na i nuuvungaa ti liisia huvaa gɔngɔ i kɛilɔ kɛ nyandengɔe nasia bɛɛ va Juublaa yaa tie ti yɛva a Yesu mablaa a ji i ngi Yafei yeini ti ma, kia lɔɔ i pieni a mue.
44015009	Ii mu huwɔyɔni mua tieni; i ti liisia goleilɔ ajifa ti lani a Yesu.
44015010	Faale na, gbɛe wu longɔ wu Ngewɔ hugɔɔ a ji wɛɛ wu haaka minimini hei Yesu mableisia wumba na mu maadani-o, mua-o, muii guni mbu?
44015011	Sawo! Mu langɔe a Yesu tawao ngi gbekpeyei i mu bawonga, kia lɔɔ ti na.”
44015012	Numui na gbi ti maa i londoilɔ kia ti yɛ mɛni Banabasi tia Pɔɔl ta va gɛ a kabande hinda waawai nasia Ngewɔ i pieni a ti loko nasia lia Juu yaa tie.
44015013	Kia ti kpɔyɔni a yɛpɛlaa, Jemisi i yɛpɛilɔ yɛ, “A woo yɛ nya ma, nya ndeengɛisia!
44015014	Saimɔn i hugɛnga kia Ngewɔ gbewengɔ nasia va Juublaa yaa tie a ji i nungaa wumbuni ti lia yɛva a ngi woo.
44015015	Ngewɔ lutuisia ti layieisia kɛɛ ji, ti yakpe. Kia Ngewɔ ndeni ngi Gɔlɛi hu yɛ,
44015016	‘Ji wooma nga yamalɔ, tawao nga Devidi wɛlɛ gulangɔi wumbulɔ ngi to, Nga ngi nyanimɛisia yangamalɔ ngi yeepɛlei lo a nina.
44015017	Faale nungaa wekeisia gbi ta Ndemɔi gɔkɔlilɔ, nasia Juublaa yaa tie ngi ti lolinga yɛva a nya woo.
44015018	Hii Ndemɔi i ndenga, na i pienga nunga ti ji hugɔɔnga wɔɔ kpɔɔ.’ ”
44015019	Jemisi liilɔ gulɔma a ngi yɛpɛi yɛ, “Taa nya nɛmahu kɛ maa ii houni mu nasia Juublaa yaa tie vawɔli ti wotenga Ngewɔ gama.
44015020	Kia na aa wie, mahoungɔ mu kɔlɔ nyɛi mu nde ti ma taa mɛhɛɛ gbi mɛ sawei ndei yɛ nɔhɔngɔe jifa ti kpuanga a saa nɔmɔliisia ma; ti joowi sɔɔ nyamu gbi ma; taa ŋama gbi mɛ ɔɔ fuuhani na ta lo ngi bolei liigbama i haa, ŋamɛi gbi i lo hu.
44015021	Ajifa hinda huguhangɔ va tiaa wɔɔ Mojisi Jawei gaama hɛɛ wɛleisia bu Ndɛvu Volo gbi ma, ta yɛpɛ nungaa gama kɔloongɔ ta ngi Mojisi ngi layieisia ma taa gbi hu.”
44015022	Kɛ tobleisia tia kpakoleisia kɛɛ Yesu mableisia gbi ti hugbatɛnga loko lova nungaa lɛɛnga ma ti lia, ti ti lo Antiɔk tia Pɔɔl kɛɛ Banabasi-ni. Ti loko loilɔ Judas ma, ta toli a Basabas, kɛɛ Sailas, kɔɔnga felenga nasia ti langɔ a Yesu ti bagɔɔnga waa ti ma.
44015023	Kɔlɛi na ti njooyoni a tie, ti nyɛilɔ hu tɛɛ, “Mua mu tobleisia kɛɛ kpakoleisia, wu ndewengeisia, mu va mu ndewengei nasia gbi ma ti ti leni Juublaa yaa tie ti Antiɔk kɛɛ Siria kɛɛ Silisia.
44015024	Mu mɛninga kɛ nungaa ti gbuɛilɔ mu lia mbei ti li ti wu vawɔli, ti wu huyili a na ti ndeni wu ma; tawao muii vɛlini ti ma ji wieva.
44015025	Famia mu gbi mu gomɛnga mu hugbatɛnga loko lova tutungaa ma mu ti lo wu gama. Ta lilɔ tia mu liima ndiamɔisia, Banabasi kɛɛ Pɔɔl,
44015026	nasia ti ti lɛɛvui gbuanga ndɔgbɔ mu Lemɔi Yesu Kristi yengei va.
44015027	Faale mua Judas tia Sailas loma, wua tieni wu hei yaama ti hinda yakpei nasia hugɛ a wue mu nyɛima kɔlɛi ji hu.
44015028	Mua Ngewɔ Yafei-ni mu hugbatɛnga muɛɛ maa kaha weka gbi hei wu wumba kɛ lekee sawei jisia houla:
44015029	waa mɛhɛɛ gbi mɛ ti kpuanga a saa nɔmɔlingaa ma; waa ŋama gbi mɛ; waa fuuhani gbi mɛ ta ngi bolei liigba, i haa, ŋamɛi i lo hu; tawao a joowi sɔɔ-nyamu gbi ma. A yɛlɔ a hinda yekpe wu pie ina wu joowiilɔ hindei jisia wiela ma. A mu kpɔkɔ-o.”
44015030	Ti vɛlilɔ tutuisia ma kɛ ti ya Antiɔk, ti Yesu mableisia kpɛlɛɛ lɛma na, ti kɔlɛi ve ti wɛ.
44015031	Ji nungeisia ti yeekɔlɛi gaani, ti goohu i nɛɛlɔ hulewengɔ gbo ti lii vulu woowili va i yɛ hu.
44015032	Judas tia Sailas, tia bɛɛ Ngewɔ lutungaa a tie, tia ndewengei jisia ti lɛmbilɔ yɛpɛma, ta ti lii vulu, ta ti gbaya.
44015033	Kia ti lɔwɔ lɛɛngaa gbɔyɔni na, ti ndewengeisia ti vɛlilɔ ti ma ndiilɛli hu, kɛ ti yamanga nasia gama ti ti loni. [
44015034	Kɛɛ Sailas ndeilɔ yɛ i lomaa.]
44015035	Pɔɔl tia Banabasi ti lɔwɔ lɛɛnga wieilɔ Antiɔk. Tia numu gboto wekangaa ti yɛlɔ a nungaa gaa, ta Ngowili Yekpei le kɔlooni Ndemɔi Yesu ma.
44015036	Lɔwɔ lɛɛnga wooma Pɔɔl ndeilɔ Banabasi ma yɛ, “Mu gbɔma li mu foo mu ndewengeisia ma tei kpɛlɛɛ hu mu yɛpɛni na wɔɔ kɔlooni Ndemɔi Yesu ma, mu tɔ kia ti yee wienga.”
44015037	Banabasi longɔ yɛla tia Jɔn Maaki-ni ti li,
44015038	kɛɛ Pɔɔl ii gilini la kɛ pɔɔnangɔe liva a ngie, ajifa ii loni wɔɔ ti wooma taa foo ti yengei gɛlɛmɛi, i ti loni Pamfilia lɔ i yaama.
44015039	Ti ndabla yagbalɛngɔ wieilɔ luahu, ti luahu i gɔlɛ. Banabasi i Maaki wumbuilɔ, ti wili njaya-lɛndɛi hu ti li Saipɔs,
44015040	Pɔɔl bɛɛ i Sailas wumbu ti li, ti ndewengeisia ti ti loko wuaa Ndemɔi yeya ti mahaugbeevaa.
44015041	I jiɛilɔ i Siria lɔlei voo kɛɛ Silisia, a nasia lii gbaya ti langɔ a Yesu.
44016001	Pɔɔl i jiɛilɔ i foo Daabi kɛɛ Listra. Yesu mamɔ yila i yɛ heini na lɔ; ngi nje, ta bɛɛ Yesu maamɔɔ, i yɛni a Juumɔ lɔ, kɛɛ ngi kɛkɛ ta Glikimɔɔ yɛla.
44016002	Nasia ti langɔ yɛla a Yesu ti gbi ti yɛ Listra kɛɛ Aikoniɔm ti Timoti yɛpɛ yekpe leilɔ.
44016003	Pɔɔl longɔ yɛla tia Timoti ti li, faale i pieilɔ ti ngi hei biliya. I ji wieilɔ ajifa Juu nasia gbi ti yɛ tatei nasia hu ti yɛ kɔɔlɔ kɛ Glikimɔɔ mia a Timoti ngi kɛkɛ.
44016004	Kia ti yɛ jia tateisia hu, hii ti yɛ sawei nasia ve Yesu mableisia wɛ tobleisia tia kpakoleisia ti ndani a ngooyila Jelusalɛm, ta nde ti ma tɛɛ ti yeesawei jisia hou.
44016005	Famia nasia ti langɔ yɛla a Yesu ti lalei a Yesu i gbayeilɔ i lewe yeengovei ma tawao ti maa i yɛlɔ a to folo gbi.
44016006	Ti jiɛilɔ ti ndɔlɔ hɛpɛi na blandia i yɛ laani Frijia kɛɛ Galesia ti luahui ma tawao ti gbɔngɔ ma, ajifa Ngewɔ Yafei ii lumani ti wɛ Ngowili Yekpei leva Esia latei na kpɛlɛɛ hu.
44016007	Kia ti foni Misia kɛɛ Bitinia ti luahu-gaalɛi ma, ti yɛ loni ti lewe ti li Bitinia latei hu, kɛɛ Yesu Yafei ii lumani ti wɛ.
44016008	Famia ti liilɔ yakpe ti Misia blandia, ti yei Toasi, gboyei ma.
44016009	Pɔɔl i hengailɔ a kpindi na, i Masidoniamɔ yila lɔ i looni a ngi manɛnɛ yɛ, “Wa mbei Masidonia bi gbɔ mu ma!”
44016010	Kia lekee Pɔɔl i hengei ji wieni, mu mu magbateilɔ liva Masidonia, jifa mu lɛilɔ la kɛ Ngewɔ mia i mu lolinga Ngowili Yekpei leva yeenungeisia ma.
44016011	Mu gbuɛilɔ Toasi ndɛndɛi hu mu njɛi lewe yakpe Samotesi, ngele wongɔi hu mu wa Niepolis.
44016012	Kia mu gbuani na mu liilɔ ndɔlei goohu mu foo Filipai, Masidonia yeekaka wai yeetaa wai; i yɛ gbɔma Rom gɔmɛtii bu lɔ. Mu njii gboto wieilɔ yeetaa wai na hu.
44016013	Ndɛvu Volei ma mu gbuɛilɔ tei hu mu li njɛi gblanga, mia mu lii i yɛ ma kɛ Juuisia ti hɛɛma a yɛlɔ na. Mu heiilɔ mu yɛpɛ nyahangɛi nasia gama ti yandɔni na.
44016014	Nasia ti mu woo mɛnini yeengila mia a Lidia, a hiye Tayatira, a kula baagbangɔisia majia. Nyaha mia wɔɔ a ngie a Ngewɔ vɛli tawao Ndemɔi i pielɔ i njɛpɛi na bugɔɔ Pɔɔl i yɛ nde, i la la.
44016015	Ti tia ngi wɛlɛbubleisia gbi wuɛilɔ, kɛ i mu lolinga yɛ, “Ina wu langɔe la kɛ nya lala a Ndemɔi Yesu tɔnya vulii le, kɛ a wa wu yɛ nya yeepɛlɛbu.” Kɛ i gunga mu ma liva na.
44016016	Folo yila ma, kia mu yɛ lima Ngewɔ vɛlimɛi, nduwɔ nyahalo yila i mu maleilɔ, ngafa nyamu i ngi hu, a pie yeendopoi a kulɔma hindei hugɛ. I yɛ navoo gboto waa lɔ jɔɔ ngi luwɔkɛisia wɛ ji i yɛ hugɛ a nungaa gbɔɔ i wama ti wiema.
44016017	I yɛlɔ a hitɛ mua Pɔɔl-ni wooma a yelei gula yɛ, “Ngewɔ Lɛngɔ Wai yengebleisia lɔ a nungei jisia! Tiaa hugɛma a wue wa yee pie Ngewɔ i wu bawo!”
44016018	I yɛlɔ a ji wie folo gboto va haaŋ i gbalɛ Pɔɔl ma, kɛ i wotenga i nde yeengafei na ma i yɛ ndopoi hu yɛ, “Yesu Kristi gbayei hu ngɛɛ bi gbua ngi hu!” Ngafa nyamui na i gbuɛilɔ ngi hu ngaamɛi na.
44016019	Kia nasia ti woo a ngie ti tɔni kɛ ti navoo jɔmɛi i nyaninga, ti Pɔɔl tia Sailas houilɔ, ti lo ti gɛndɛma ti li a tie mahangeisia gama mia Kotii a hei na.
44016020	Ti wɛilɔ a tie Rom gɔmɛtiblɛisia gama tɛɛ, “Juuisia lɔ a nungei jisia tawao tiaa fawɔli gɔlima mu laa wai ji hu.
44016021	Tiaa nungaa gaama a hindangaa wiela na mu jawei yɛ maa pie; Romablaa lɔ a mue faale muɛɛ ti gulu tawao muɛɛ ti wie.”
44016022	Fahii gbi ti tɔtoilɔ a Pɔɔl tia Sailas lewela. Rom gɔmɛtiblɛisia ti ndomɛi blamblɛilɔ Pɔɔl tia Sailas ma ti nde tɛɛ ti ti lewe.
44016023	Kia ti ti leweni a ndewe yagbalɛngɔ waa, ti ndeilɔ sojeisia ma tɛɛ ti ti wili kpindiwɛlei bu, ti kpindiwɛlɛ mahugbemɔi laahii kelekele tɛɛ i pɛlei gbɔu ti ma kpaŋ.
44016024	Kia kpindiwɛlɛ mahugbemɔi i ndahii ji majɔɔni, i ti wuailɔ lomu-goohu-lomui hu, i jɔwɔisia gula ti gɔwɔisia ma, i yeejɔɔwɔisia yili ndɔkɔ waawangaa ma.
44016025	A kpindiliɛi Pɔɔl tia Sailas ti yɛlɔ a Ngewɔ vɛli, ta ngulengaa yaa ngi ma, kpindiwɛlɛbublaa wekeisia ta wolo ti ma.
44016026	Ngaama kɛ ndɔlɛi i gbɛlinga waa, yeekpɛliwoi i kpindiwɛlei jɛɛjia i foo fa yeembui. Ngaama kɛ pɛlɛ-laamɛi kpɛlɛɛ i lawonga, jɔwɔisia ti gbua kpindiwɛlɛbubleisia kpɛlɛɛ ma.
44016027	Kpindiwɛlɛ-mahugbemɔi i wuilɔ njii hu tawao kia i kpindiwɛlei laamɛisia lɔni ndawongɔ, i giliilɔ la yɛ kpindiwɛlɛbubleisia gbi ti lɔwunga ti ya, faale i ngi gɔbowɛi laalɛilɔ nga, ngi longɔ i ta yekpe waa.
44016028	Kɛɛ Pɔɔl i yele lakpa waa gulɛilɔ yɛ, “Baa hinda nyamu gbi wie a bia yekpe! Mu kpɛlɛɛ lɔ mbei!”
44016029	Kɛ kpindiwɛlɛ-mahugbemɔi i foofo maloli wienga, i wuaa pɛlei bu a piimɛ, i gula Pɔɔl tia Sailas gɔɔbu ngi maa a gbɛli.
44016030	Kɛ i pienga tia tieni ti gbua ngitii ya, i ti mɔli yɛ, “Kaamɔ-ni, gbɔɔ nga pie aako ngi bawo?”
44016031	Ti kpɛmboilɔ tɛɛ, “La a Ndemɔi Yesu; ba bawolɔ wua bi bondeisia gbi.”
44016032	Kɛ ti Ndemɔi Yɛpɛi hugɛnga a ngie tia ngi wɛlɛbublaa wekeisia gbi.
44016033	Ngaamɛi na yakpe a kpindi na kpindiwɛlɛ-mahugbemɔi i ti wumbuilɔ i ti gbalɛmɛisia wua; ti tia ngi bondeisia gbi wuɛilɔ ngaama.
44016034	I pieilɔ tia Pɔɔl kɛɛ Sailas ti li ngi yeepɛlɛbu, i mɛhɛɛ ve ti wɛ mɛva. Kohunɛ waa i yɛilɔ tia ngi bondeisia ma ajifa ngi langɔ na a Ngewɔ.
44016035	Kia ngele i woni Rom gɔmɛtiblɛisia ti polisisia loilɔ tɛɛ, “Ti li ti nde kpindiwɛlɛ-mahugbemɔi ma i gbe nungei nasia ma ti li.”
44016036	Faale kpindiwɛlɛ-mahugbemɔi i hugɛilɔ a Pɔɔl yɛ, “Gɔmɛtiblɛisia ti tutu longa nya gama tɛɛ ngi gbe wua Sailas ma. Faale wa lilɔ, tawao Ngewɔ i pie wu li ndiilɛli hu.”
44016037	Kɛɛ Pɔɔl ndeilɔ polisisia ma yɛ, “Kotii ii mu lɛɛni hinda nyamu gbi va, na hu gbi ti mu leweilɔ kpawama -- kia bɛɛ Rom yeemahalengaa a mue! Na wooma ti mu wiliilɔ kpindiwɛlei bu. Kiahuna na ti longɔe ti mu gbua kpindiwɛlei bu ndɔwuma mu li? Na ɛɛ wie! Rom gɔmɛtiblɛisia vulii lɔ ta wa ti mu gbua kpindiwɛlei bu.”
44016038	Polisisia ti njɛpɛwoi ji gonɛilɔ Rom gɔmɛtiblɛisia ma; tawao kia ti mɛnini kɛ Rom yeetaalisia mia a Pɔɔl kɛɛ Sailas, kɛ ti luwanga.
44016039	Faale ti liilɔ ti ti lemu, ti ti gbua kpindiwɛlei bu, ti ti manɛnɛ tɛɛ ti gbua tei na hu.
44016040	Pɔɔl tia Sailas ti gbuɛilɔ kpindiwɛlei bu, ti li Lidia yeepɛlɛbu. Na lɔ ti ndewengeisia maleni na, ti ti lii vulu yɛpɛngaa le ti ma, ti gbua taa wai na hu.
44017001	Ti jiɛilɔ ti li yakpe ti Amfipɔlis blandia kɛɛ Apolonia, ti wa Tɛsalonika, Juuisia ti hɛɛ wɛlei i yeetei na hu.
44017002	Kia kungɔ yɛla Pɔɔl hu, i liilɔ yeehɛɛ wɛlei bu tawao Ndɛvu Volo sawa va i yɛlɔ a Ngewɔ Gɔlɛi gaa na tia nungeisia ta yɛpɛ kɔlooni na ma i yɛ kaa,
44017003	a yeembui gɛ a tie, a yeemiasia gɛ ndengɔ na ngovama kɛ mahoungɔ yɛla kpalɛ i la Ngewɔ Maha Heingɔi ma, i vulu i hiye hee hu. Pɔɔl ndeilɔ yɛ, “Yesu ji ngi ngi hinda hugɛma a wue na, ta lɔ Ngewɔ Maha Heingɔi le.”
44017004	Ti lɛɛngaa ti lɛilɔ la kɛ na Pɔɔl ndeni tɔnya le, ti lewe Pɔɔl tia Sailas wooma; hii Glikiblaa gboto, Ngewɔ vɛliblaa a tie, ti pieni kɛɛ mbɛɛma nyahangaa gboto.
44017005	Kɛɛ Juuisia ti tolo gbuɛilɔ ji numu gboto bondei na ti lani a Pɔɔl, ti taitaiblaa gbaamɛisia lɛma hinda yila ti wote a faha wufulongɔ waa. Ti sɔlɛ waa gulɛilɔ taa wai hu gbi, ti tɔtoo a Jeesin wɛlei nyanila aako ti Pɔɔl tia Sailas lɔ, ti gbua a tie nungeisia gama.
44017006	Kɛɛ kia tii ti lɔni, ti Jeesin gɛndɛilɔ kɛɛ Yesu mablaa wekangaa lɛɛnga ti li a tie taa wai yeemahangeisia gama ta yelei gula tɛɛ, “Nungɛi jisia ti kpundɛ gulanga hu gbi! Ti wanga na mu laa wai ji hu,
44017007	Jeesin i ti lɔwunga ngi wɛlei bu. Ti gbi tiaa Rom Maha Wai jaweisia nyanima, ta nde tɛɛ maha weka lɔ na ngi laa a Yesu.”
44017008	Kia ti ji leni, ti pieilɔ fahii gbi kɛɛ taa wai yeemahangeisia ti sɔlɛ waa gula.
44017009	Mahangeisia ti pielɔ Jeesin tia yeepekeisia ti navoei na ve mahoungɔ ti fe gbeva ti ma, kɛ ti gbenga ti ma ti li.
44017010	Kia lekee kpindi i wɛlɛni, Sɔsiibleisia gbi ti yɛ Tɛsalonika ti Pɔɔl tia Sailas yoyeilɔ Beria. Kia ti foni, ti liilɔ Juuisia ti hɛɛ wɛlei bu.
44017011	Beriablɛisia tia ti lumangɔ yɛla wolova Pɔɔl-ni ma i lewe Tɛsalonikablɛisia ma. Mani wa yɛlɔ ti ma Ngowili Yekpei na mɛniva i Pɔɔl laa, tawao folo gbi ti yɛlɔ a Ngewɔ Gɔlɛi gaa pandawanda tɔvaa ina na Pɔɔl i yɛ nde tɔnya vulii le.
44017012	Ti gbotongɔ ti lɛilɔ a Ndemɔi Yesu, tawao Gliki nyaha gboto, mbɛɛmablaa a tie kɛɛ Gliki hindo gboto bɛɛ ti lɛilɔ a Ngewɔ layiɛi.
44017013	Kɛɛ kia Juu nasia ti yɛ Tɛsalonika ti mɛnini kɛ Pɔɔl i Ngewɔ yiɛi lenga Beria bɛɛ, ti wɛilɔ na ti tɔtoo a sɔlɛ gulablɛisia ti lii gbemgbala.
44017014	Kɛ Sɔsiibleisia ti Pɔɔl yoyonga gboyei gbla, kɛɛ Sailas tia Timoti ti veenjɔɔ ti loilɔ Beria.
44017015	Hingɛi nasia ti lini a Pɔɔl, tia tieni ti liilɔ ti foo Atɛns. Kɛ ti yamanga Beria, Pɔɔl i vɛli ti ma yɛ Sailas tia Timoti ti lapi ti humbu a wa ngi gama.
44017016	Ji Pɔɔl i yɛ Sailas tia Timoti mawuloma Atɛns, ngi lii i nyanilɔ waa ji i liiheini ma kɛ tei lavengɔe a nɔmɔliisia.
44017017	Faale ti njɛpɛ gboto leilɔ kɔlooni Yesu ma hɛɛ wɛlei bu tia Juuisia kɛɛ nasia Juublaa yaa tie ti yɛ Ngewɔ vɛli, a gbɔma yɛpɛ folo gbi faha gomɛmɛi tia nasia ti yɛ a wa na.
44017018	Ɛpikiurɔs tia Toɛk ti woomableisia yeekaamɔ lɛɛngaa tia bɛɛ tia Pɔɔl-ni ti mawali gboto houilɔ. Ti lɛɛngaa ti ndeilɔ tɛɛ, “Taamɔi ji ii gbɛogbɛ gɔɔ kɛɛ a kɛ kɛ ngi gaangɔ waa le; gbɔɔ i lapima ndeva mu ma?” Pekeisia ti ndeilɔ tɛɛ, “Bi tɔaa bɛɛ kɛnyɛ wekangaa ti yewɔngaa mia i yɛpɛma kɔloongɔ ti ma.” Ti ji kpɛlɛɛ leilɔ ajifa Pɔɔl i yɛ Ngowili Yekpei le kɔlooni Yesu ma kɛɛ ji i vuluni i hiye hee hu.
44017019	Faale ti pieilɔ tia tieni ti li ngiyei Ariɔpagɔs wumba, mia taa wai yeetokuloisia ti gomɛngɔ yɛla na ti nde tɛɛ, “Mu longɔ mu kaa ninɛi ji gɔɔ bi yɛpɛma kɔlooni ma.
44017020	Njɛpɛi lɛɛnga ma mɛni ba nde muii yaa wɔɔ gba mɛnini tawao mu longɔ mu yeembui gɔɔ.”
44017021	(Ajifa Atɛns yeetaalisia kɛɛ nasia Juublaa yia tie ti heini na ta ti magbewe nyanilɔ hinda ninɛi na i gɛlɛnga ma a wiela, ti mɛni ɔɔ ti hugɛ a ti nyɔunyɔ.)
44017022	Faale Pɔɔl i hiyeilɔ i lo numui na gbi gulɔ ti gomɛngɔ yɛla Ngiyei Ariɔpagɔs wumba yɛ, “Atɛnsiblɛsisia! Ngi tɔnga kɛ wa wu yewɔɛisia hinda madi houlɔ waa.
44017023	Ajifa ji ngi yɛ jiama wu laa wai ji hu nga miasia gbe wa hɛɛ na, ngi saa gbuama yila lɔilɔ nyɛingɔ ma tɛɛ, ‘Ngewɔ na gama numu ii ngi gɔɔ.’ Kɛ Ngewɔ na hɔɔ wu hɛɛma ngi ma tamia ngi ngi hinda hugɛma na a wue.
44017024	Ngewɔ na i dunyei gbatɛni kɛɛ hani gbi i hu, ta lɔ ngelegoohu kɛɛ dunya yee Ndemɔ le, tawao ii heini hɛɛ wɛlɛngaa bu nuuvungaa ta to.
44017025	Tawao ii gbeweni hinda gbi va nuuvungaa ta gu a piela ngi wɛ ajifa ta vulii lɔ a ndɛvui ve numui gbi wɛ kɛɛ fɛfɛi kɛɛ hani wekeisia gbi.
44017026	Numu yakpei lɔ i kɛnyɛi kpɛlɛɛ yeenuvuisia gbuani ngi hu, i pie ti vaya dunyei hu gbi. Ta vulii lɔ i loni kulɔma i lɔwɔisia la i ndɔlei yeengila gbi va kɛɛ ngi heimisia ti gɛlɛyii.
44017027	I ji wieilɔ aako ti ngi gɔkɔli, tawao tɛngaa ti ngi lɔ ji ta yɛ hɔwɔhɔwɔmahu aako ti ngi lɔ. Kɛɛ Ngewɔ maa ii guhani vulii a mu yilayee bɛɛ;
44017028	Kia numu yila i ndeni la yɛ: ‘Tamia a pie mu vulu, mu lewetewe, mu yɛ na.’ Wu wule nyɛiblɛisia lɛɛngaa bɛɛ ti ndeilɔ tɛɛ, ‘Mu kpɛlɛɛ ngi leengeisia lɔ a mue.’
44017029	Faale jifa Ngewɔ leengeisia mia a mue maa ii houni mu gili la kɛ ngi yɛyii gbuangɔ a nɔmɔli lɔ kpatɛngɔ a kanigbɔlu ɔɔ kanigole ɔɔ kɔtu, magbatɛngɔ a mbɛli-loko.
44017030	Ngewɔ i punga lii hu manuva nungaa ma nyamui na va ti pieni watii na tii yɛ hugɔɔ, kɛɛ kiahuna na taa ndema numui gbi ma dunyei hu gbi yɛ ti wounve pele nyamui nasia ma ti jiama wɔɔ la.
44017031	Ajifa i lɔwɔ langa a dunyablaa gbi gbɛmbo ma tawao i loko longa numu yila ma yeekpɛmboi va. I ji yeetɔmaseli gɛnga a numui gbi a ji i pieni yeenumui i vulu i hiye hee hu!”
44017032	Ji ti mɛnini Pɔɔl i lali numu hiyelei ma hee hu, ti lɛɛnga ti yɛlɔ a hɛlɛ ngi ma, kɛɛ pɛkɛisia ti ndeilɔ tɛɛ, “Mulongɔe mu njɛpɛi ji mato mɛni gbɔma bi laa.”
44017033	Hii ti gɛlɛni kɛ Pɔɔl i gbuanga komɛi hu.
44017034	Numu lɛɛngaa ti leweilɔ ngi wooma ti la a Yesu; Dayɔnisɔs, taa wai yeekpakoloisia yilayee, i yɛ ti lia lɔ kɛɛ nyaapo yila ngi laa a Damaris kɛɛ pekangaa.
44018001	Ji wooma, Pɔɔl i gbuɛilɔ Atɛns i li Kɔlinti.
44018002	I Juumɔ yila maleni na lɔ ngi laa a Akuila, ngi lemɛi a Pɔntɔsi, kɛɛ i gbuanga kinɛiŋ Itali tia ngi nyahɛi Plisila ti wanga Kɔlinti ajifa Rom Maha Wai Klɔdiɔs i ndenga yɛ Juuisia kpɛlɛɛ ti gbua Rom. Pɔɔl liilɔ tia tieni ti lɔ,
44018003	i hei ti gɔɔma tia tieni ta yenge, ajifa a navoo jɔɔ wɔɔ kula-wɛlɛ gbatɛlɛi hu lɔ, kia lɔɔ ti yɛ pie la.
44018004	I yɛlɔ a Ngowili Yekpei le a kpaya waa hɛɛ wɛlei bu Ndɛvu Volo gbi ma, a lapi pieva Juuisia kɛɛ Glikiblɛisia ti la la.
44018005	Ji Sailas tia Timoti ti hiyeni Masidonia ti foni, kpewe weka ii yɛ yaa Pɔɔl ma kɛ Ngowili Yekpei lela, a hugɛ gbalauŋ a Juuisia kɛ Ngewɔ Maha Heingɔi a Yesu lɔ.
44018006	Kia ti ngi houni a mawali ti njia nyamungaa le ngi ma, i poteilɔ a ji i fufulei gbukpulɛni ngi magulɛi hu i nde ti ma yɛ, “Wu piengaa wua yekpe wu jukulu, wɛɛ wɔɔ a numu gbi! Nya nda gbii ma. I hiye na watii ji ma, ngi lima nasia gama lɔ Juublaa yaa tie.”
44018007	Faale i gbuɛilɔ ti gama i li i hei taamɔ weka yila yeepɛlɛbu na Juumɔɔ yaa ngie. Yeekenɛi lɛi mia wɔɔ a Taitiɔs Justɔs, Ngewɔ vɛlimɔ a ngie, ngi wɛlei i looni hɛɛ wɛlei gbla fɔɔ.
44018008	Klipɔsi, hɛɛ wɛlei mahumɔi tia ngi wɛlɛbubleisia gbi ti langɔ yɛla a Ndemɔi Yesu; tawao numu gboto weka ti Kɔlinti ti Ngowili Yekpei mɛnilɔ, ti la la, ti ti wua.
44018009	Kpindi yila, Ndemɔi i gɛilɔ a Pɔɔl njii hu i nde ngi ma yɛ, “Baa luwa, yɛ lekee a Ngowili Yekpei le baa gbe ma,
44018010	ajifa nya bi wooma. Numu gbi ɛɛ gu aa bi gbalɛ, ajifa numu gboto ti taa wai ji hu nya woo lɔ a tie.”
44018011	Faale Pɔɔl i foo yila kɛɛ yeekutu gbɔyɔilɔ na a nungaa gaa a Ngewɔ yiɛi yeembui.
44018012	Ji ti Galio yɛni a Rom lɔlei yeekakɛi na ta toli a Glis lɔɔlɛi yeegɔvinei, Juuisia ti yandɔɛilɔ, ti Pɔɔl hou ti li a ngie ngi gama Kotii hu.
44018013	Kɛ ti ndenga tɛɛ, “Taamɔi ji lɔ lapima wuava nungaa woohu Ngewɔ vɛliva a pelei na a mu jawei nyani!”
44018014	Pɔɔl longɔ yɛla kinɛiŋ i yɛpɛ kɛɛ Galio ndenga Juuisia ma yɛ, “Kiaa ji i yɛni a kpulanga lɔ ɔɔ pienyɔu nyamunyamu taamɔi ji i pienga, aa wɔnalɔ nya va ngi nya lii hou Juuisia va.
44018015	Kɛɛ kia ji i yɛni a ndabla lɔ kɔlooni njɛpɛngaa ma kɛɛ mbiyɛngaa kɛɛ wu nda jawei, wua yekpe lɔ wa yeehindei ji hugbatɛ. Ngɛɛ yɛ a kitilewemɔ hinda bondei nasia ma!”
44018016	Kɛ i pienga sojeisia ti ti gbɛ Kotii hu.
44018017	Ti gbi ti gbundɛilɔ Sɔstɛnisi ma, hɛɛ wɛlei mahumɔi, ti ngi lewe Kotii yaama leeŋ. Kɛɛ na ii gbeweni Galio ma kulobɛɛ.
44018018	Pɔɔl tia nasia ti langɔ yɛla a Yesu ti lɛmbilɔ Kɔlinti lɔwɔ gboto va, kɛ i kpɔkɔ venga ti wɛ, tia Akuila kɛɛ Plisila ti wili ndɛndɛ yila hu i lima Siria. Pɛiŋ i yaa wili ndɛndɛi hu tei na hu ti yɛ toli a Sɛnkia i pieilɔ ti ngi wui wole peele va pieni ngovama.
44018019	Ti foeilɔ Ɛfisɔs kɛ Pɔɔl i gbuanga Plisila tia Akuila ma i wuaa hɛɛ wɛlei bu, tia Juuisia ti njɛpɛ gboto le kɔlooni Ndemɔi Yesu ma.
44018020	Ti ngi manɛnɛilɔ tɛɛ i lɛmbi ti gama kɛɛ ii lumani.
44018021	Kia aa luma i ndeilɔ ti ma ji i yɛ lima yɛ, “I nɛngaa Ngewɔ wɛ nga yamalɔ wu gama.” Kɛ i wilinga ndɛndɛi hu i gbua Ɛfisɔs.
44018022	Kia i foni Siisaria, i leweilɔ i li Jelusalɛm, i va Sɔsiibleisia ma, kɛ i ya Antiɔk.
44018023	Kia i lɛmbini na kulo, i gbuɛilɔ na i li Galesia kɛɛ Frijia yeetateisia hu a Yesu mableisia gbi ti lii gbaya.
44018024	Juumɔ yila ngi laa a Apɔlɔs, ngi lemɛi a Alɛksanda, i wɛilɔ Ɛfisɔs. Ngi bɛɛngɔ waa yɛla a yɛpɛla tawao i yɛ Ngewɔ Gɔlɛi gɔɔlɔ waa.
44018025	Ngi gaangɔ yɛla pandawanda kɔlooni Ndemɔi Welei ma tawao i yɛlɔ a nunga gaa pɔɔnangɔ a Yesu hindei yeetɔnyɛi, a kɛ leeŋ kɛ ngi langɔ waa le a na gbi a nde. Na hu gbi i yɛ Jɔn numu wualei lekee lɔ hinda hugɔngɔ.
44018026	I tɔtoilɔ a yɛpɛla nungaa gama hɛɛ wɛlei bu a ndiilo. Ji Plisila tia Akuila ti ngi yɛpɛwoi mɛnini, tia tieni ti liilɔ ti yeepɛlɛbu, ti Ngewɔ Welei hinda hugɛ a ngie vulii pandawanda.
44018027	I wuilɔ Apɔlɔs lii hu liva Glis lɔlei hu, faale ndewengeisia ti yɛ Ɛfisɔs ti gbɔilɔ ngi ma a ji ti kɔlɔ nyɛini ti ndewengei nasia gama ti yɛ lris lɔɔlɛi hu, ti liigba ti ma loko heiva ngi bu na. Ji i foni, i yɛlɔ a kpɔma waa wie nasia ma Ngewɔ i pieni ti wote a Yesu mableisia.
44018028	Ajifa i yɛlɔ a njɛpɛ wɔnangɔngaa le kɛva kpawama leeŋ kɛ pele gbi ii mawali na kpɛlɛɛ hu Juuisia ti yɛ ngi hou la, a Ngewɔ Gɔlɛi yeemiasia gɛ ti kɛni gbalauŋ kɛ Ngewɔ Maha Heingɔi lɔ a Yesu.
44019001	Ji Apɔlɔs i yɛ lɛ Kɔlinti, Pɔɔl i jiɛilɔ yeendɔlei na goohu i foo Ɛfisɔs. I Yesu mablaa lɛɛngaa maleilɔ na,
44019002	i ti mɔli yɛ, “Ngewɔ Yafei i yeilɔ wu ma ji wu lani a Yesu?” Ti kpɛmboilɔ tɛɛ, “Muii yaa Ngewɔ Yafa hinda gbi humɛnini.”
44019003	Kɛ Pɔɔl i ti mɔlinga yɛ, “Kɛ nguɛi yeegbɔɔ hɔɔ ti wu wuani la?” Ti kpɛmboilɔ tɛɛ, “Nguɛi na Jɔn i yɛ pie.”
44019004	Kɛ Pɔɔl i ndenga yɛ, “Nguɛi na Jɔn i yɛ pie i yɛ nasia va lɔ ti yɛ wounve ti jumbuisia ma; tawao i ndeilɔ Isrɛlbleisia ma yɛ ti la a numui na i wama ngi wooma tamia a Yesu.”
44019005	Kia ti ji mɛnini, ti lumɛilɔ Pɔɔl i ti wua a nina Ndemɔi Yesu biyɛi hu.
44019006	Pɔɔl i ngi lokoisia wɛleilɔ ti ma kɛ Ngewɔ Yafei i yeinga ti ma; ti yɛlɔ na a yɛpɛ kɛnyɛyia wekangaa hu, ta gbɔma Ngewɔ Woowili le.
44019007	Ti gungɔ yɛla a numu puu maahu fele.
44019008	Pɔɔl i wuailɔ hɛɛ wɛlei bu tawao ngalu sawa va i yɛlɔ a li na a yɛpɛ a ngaulewe tia nungeisia kɔloongɔ Ngewɔ Mahayɛi ma, a lapi pieva ti la la.
44019009	Kɛɛ ti lɛɛnga ti woohu gbɔndangɔ yɛla, tii lumani taa la la, tawao ti yɛlɔ a njia nyamungaa le numui na gbi yaama Ngewɔ Welei ma. Faale Pɔɔl i gbuɛilɔ ti gama, i pie tia Yesu mableisia ti li; tawao folo gbi ti yɛlɔ a yɛpɛ nunga gama kɔlooni pelei na ma Yesu i kɛni tawao ti yɛ gomɛ Tiranɔs jɛmɛɛ wai bu lɔ a yɛpɛ nungaa gama.
44019010	Ji i wieni foo fele kɛ numui kpɛlɛɛ ti yɛ heini Esia lɔlei na hu, Juungaa kɛɛ nasia Juublaa yaa tie, ti Ndemɔi yɛpɛi mɛninga.
44019011	Ngewɔ yɛlɔ a kabande hinda ninangaa wie a Pɔɔl loko.
44019012	Yangisɛisia kɛɛ kula gbi lekee i gbitingaa wɔɔ Pɔɔl luwui ma, ti yɛ lilɔ la heegbɛbleisia gama kɛ yeeheegbɛisia ti gbuanga ti ma, ngafa nyamuisia ta gbua nasia hu ta yɛ ti hu.
44019013	Juungaa lɛɛnga bɛɛ ti yɛ lewetewe ta ngafa nyamuisia gbua nungaa hu ti yɛ pie Ndemɔi Yesu biyɛi hu lɔ. Ti yɛlɔ a nde ngafa nyamuisia ma tɛɛ, “Ngi nde bi ma Ndemɔi Yesu na Pɔɔl a ngi hindei hugɛ ngi biyɛi hu ngɛɛ bi gbua numui ji hu.”
44019014	Saagbuamɔ wai na ti yɛ toli a Siva ngi hingaleengaa wɔfla ti yɛlɔ a ji wie.
44019015	Kɛɛ ngafa nyamuisia ti yɛlɔ a nde ti ma tɛɛ, “Mu Yesu gɔɔlɔ tawao mu Pɔɔl hinda hugɔɔlɔ; kɛɛ wua ye lɔ a wue?”
44019016	Numui na yee ngafa nyamui a yɛ ngi hu a gbundɛlɔ ti ma, i ti nɛmunɛmu, i ti magulɛisia gbi blambla, ti gbua ngi yee pɛlɛbu a piimɛ.
44019017	Kia Juublei nasia ti yɛ heini Ɛfisɔs kɛɛ nasia Juublaa yaa tie ti gbi ti yee hindei ji humɛnini; ti luwɛilɔ hulewengɔ gbo, kɛ ti bagɔma waa lɛnga Ndemɔi Yesu Kristi biyei ma.
44019018	Yesu mablaa gboto ti wɛilɔ, ta gaye kpawama a ti wiehindeisia.
44019019	Numu gboto ti yɛ njoso-hindei wie, ti wɛilɔ a ti gɔlɛisia hinda yila, ti ti mɔ numui gbi yaama. Ti yeebukuisia ti jɔngɔi lɛilɔma, i gu a kani gole tauji numu fele gbɔyɔngɔ maahu puu.
44019020	Pele gbayangɔ bondei ji hu lɔ Ndemɔi yɛpɛi i yɛ vaya hu, nasia ta la la ti maa a to lekee.
44019021	Kia hindei jisia ti kpɔyɔni a wiela, Pɔɔl i ngi lii huyiliilɔ Masidonia lɔlei blava ndia kɛɛ lris lɔɔlɛi, i lewe i li Jelusalɛm. I ndeilɔ yɛ, “Ngi yaa Jelusalɛm, nga Rom bɛɛ lɔlɔ huɛɛŋ.”
44019022	Faale i ngi magbɔmablaa fele loilɔ Masidonia, Timoti kɛɛ Ɛrastɔs, ta i lo lɛmbiva panda Esia lɔlei hu.
44019023	Watii ji mia sɔlɛ waa i gulani Ɛfisɔs kɔlooni Ndemɔi Welei ma.
44019024	Ngaimɔ yila ngi laa a Dɛmitɔs, i yɛ ti nyaha-yewɔɛi hɛɛ wɛlei yeesawulɛi lɔ gbatɛ a kanigolei a majia a navoei tawao feegɔlei ji i yɛ walɔ a naavoo gboto yeengengebleisia wɛ.
44019025	Faale i ti kpɛlɛɛ lolilɔ hinda yila kɛɛ nasia ti yɛ yeengenge yakpei na wie, i nde ti ma yɛ, “Ndakpeisia, wu kɔɔlɔ kɛ mu nafɛi gbi a gbua ngengei ji hu lɔ.
44019026	Wua yekpe vulii wuaa tɔma, wa mɛni, gbɔɔ Pɔɔl ji i piema. Taa ndema nungeisia ma yɛ ngewɔɛi nasia nungaa ta kpatɛ Ngewɔngaa yaa a tie kulo bɛɛ, tawao i gunga numu gboto ma mbei Ɛfisɔs kɛɛ Esia lɔlei ji hu gbi.
44019027	Kpundɛi na na i hɛlɛni mu maahu tamia a ji kɛ mu yengei ji a tɔwanyani majɔɔlɔ. Ii gɛlɛni na ma, kpundɛi yeena bɛɛ lɔ na kɛ hɛɛ wɛlei mu nyaha-yewɔɛi va, Atɛmis, ɛɛ yɛ gbɔma a gbɛogbɛ tawao ngi bɛlɛ a nyanilɔ nyaha-yewɔɛi na numui gbi ti Esia kɛɛ dunyei hu gbi ta hɛɛ ma!”
44019028	Kia fahii njɛpɛi jisia mɛnini, ti maa i gbɛlilɔ, ti lii i lewe hulewengɔ, kɛ ti tɔtonga a yelei gulala tɛɛ, “Atɛmis ji i Ɛfisɔs ngi wɔlɔngɔ waa le!”
44019029	Yeesɔlɛwoi ji i vayɛilɔ taa wai hu gbi. Yeesɔlɛbleisia ti gbundɛilɔ Gayɔs ma tia Aristakɔs, Masidoniablaa fele tia Pɔɔl-ni ti yɛ jiama, ti li a tie a piimɛ taablaa ti gomɛ wɛlei bu.
44019030	Pɔɔl vulii ngi longɔ yɛla i li fahii gama kɛɛ Yesu mableisia tii lumani ngi wɛ.
44019031	Ndɔlɔ mahublɛi nasia ngi ndiamɔisia a tie, ti ngi manɛnɛilɔ tɛɛ aa li komɛ wɛlei bu.
44019032	Na hu gbi, komɛi hubleisia gbi ti yɛ sɔlɛ waa lɔ wie: nungaa lɛɛnga ta njɛpɛ yila le yele hu, pekeisia ta peka le, ajifa ti gbotoma tii yɛ kɔɔ vulii gbɛe ti yandɔnga.
44019033	Nungaa lɛɛnga ti ndeilɔ tɛɛ Alɛksanda lɔ i wanga a ji, ajifa ta lɔ Juuisia ti ngi loni kulɔ. Kɛ Alɛksanda i ngi lokoi yɛnga mɛmɛɛ aako nungaa ti londo ajifa ngi longɔ yɛla i yɛpɛ nungeisia gama ti kɔɔ kɛ tia ngi mbaa Juuisia ti lɛɛ ii le.
44019034	Kɛɛ kia ti kɔɔni kɛ Juumɔ mia a ngie, ti gbi ti yelei gulɛilɔ hawa fele va, ta njɛpɛ yakpei le tɛɛ, “Atɛmis ji i Ɛfisɔs ngi wɔlɔngɔ waa le!”
44019035	Kɛlɛmɛi tei yeemahublɛisia ti gɔlɔ nyɛimɔi i guilɔ i pie fahii i londo. I ndeilɔ ti ma yɛ, “Ɛfisɔblɛisia! Numu gbi lekee i kɔɔlɔ kɛ taa wai Ɛfisɔs hubleisia lɔ Atɛmis wai hɛɛ wɛlei loko i ti yeya mahugbeva kɛɛ hɛɛma gɔtii na wɔɔ i gbuani ngelegoohu i gula.
44019036	Numu gbi ɛɛ hindei jisia hou a mawali. Faale na mahoungɔ wu gɔlɛ, waa hinda gbi huwu.
44019037	Wu wanga a nungei jisia mbei kia bɛɛ tii yaa hani gbi humani hɛɛ wɛlɛngaa bu tawao tii yaa njia nyamungaa leni mu nyaha-yewɔɛi ma.
44019038	Ina njia lɔ Dɛmitɔs tia ngi yengebleisia yeya pɛlɛva numu ma, Kotii hei lɔwɔisia lɔ na, ɛɛ gbula nga tawao mahubleisia lɔ na; ta ti nyɔunyɔu mayia gɛlɔ na.
44019039	Kɛɛ ina hinda weka lɔ na gbɔma wu longɔ la, taablaa ti gomɛi na sawei i hugbatɛni, ta lɔ a yeehindei hugbatɛ.
44019040	Ajifa mu mayia gɛla sɔlɛ gulava ji va i wienga haa yeekpundɛi lɔ hɛlɛni mu maahu. Sabu gbi ii na sɔlɛi ji kpɛlɛɛ va tawao muɛɛ gu a sabu yekpe gɛla faa.”
44019041	Kia i kpɔyɔni a ji lela, i ndeilɔ yɛ komɛi i vaya.
44020001	Ji sɔlɛ wai na i gɔlɛni, Pɔɔl i Yesu mableisia lɛilɔ ma a lenga i ndii vulu yɛpɛnga le ti ma, kɛ i vɛlinga ti ma. Na wooma, i gbuɛilɔ i li Masidonia lɔlei hu.
44020002	I liilɔ a yeetatei nasia hu wee i gu na nungeisia ma ti nɛpɔva a ngowili yia gbotongaa. Na wooma, i wailɔ Glis,
44020003	i ngawu sawa gbɔyɔu na. I yɛ kinɛiŋ ngi magbatɛmaa liva Siira lɔɔɛi hu kɛ i humɛninga kɛ Juublaa lɔ hinda hula ma ngi va; faale i ngi lii huyiilɔ i gahɛi i yama Masidonia.
44020004	Sopeta, Pairɔs hindoloi, na gbuani Beria, i toilɔ Pɔɔl ma ti li. Hii mia Aristakɔs tia Sekɔndɔs-ni ti pieni, nasia ti gbuani Tɛsalonika; Gayɔs, na gbuani Daabi, kɛɛ Timoti bɛɛ; kpɛingɔ Taikikɔsi ma taa Trofimɔs, ti gbuani Esia plɔvinsi hu.
44020005	Ti gbuɛilɔ kulɔ ti ti mu mawulo Toasi.
44020006	Mua mu gbuɛilɔ Filipai ji bledii gbama mɛ gomɛi leweni, jii lɔɔlu woma kɛ mu hukpɔnga a tie Toasi, mia mu yɛ na hoki yila va.
44020007	Haala voloi ma hoki hu, mu yandɔɛilɔ a lenga kayema mɛhɛɛ mɛva. Pɔɔl i yɛpɛilɔ nungeisia gama, i lo yɛpɛma kpindi i fo gundia, gbɛva ngi longɔ yɛla i lewe na ma i li folo wekei ma.
44020008	Lambo gbotongaa ti yɛlɔ a vo ngeleya wɛlei yeelomui hu mu gomɛngɔ yɛla na.
44020009	Foninge lakpao yila ngi laa a Utikɔs yɛ heilɔ a wundela we jii i lewenga a ngie ji Pɔɔl yɛ yɛpɛma. Kia jii i ngi houni pandawanda, i gbendɛilɔ ngeleya wɛlei yeesawei hu kɛ i gbanjinga ndɔma, aa yɛ ti mbumbu, ngi haangɔ.
44020010	Kɛɛ Pɔɔl i yeilɔ ndɔmɛi i vombo ngi maahu i ngi gulu yakahu, kɛ i ndenga yɛ, “Wu lii aa hɛlɛ, ndɛvui lɔ lɛ ngi hu!”
44020011	Kɛ i yamanga i lɛ ngeleya wɛlei hu i bledii yali kɛ i mɛnga. I loilɔ yɛpɛma ti gama haaŋ gele i wo, kɛ i gbuanga na i li.
44020012	Nungeisia ti yee foninge wumbuilɔ ti li a ngie ngi vulungɔ, tawao ji ti lii nɛpɔilɔ wa.
44020013	Mu liilɔ gulɔ ndɛndɛi hu mu li Asɔs, mia mu yɛ Pɔɔl wumbuma na. I yɛ ndenga mu ma ji wieva jifa i yɛ lima na a gɔɔma welɔ.
44020014	Ji i mu maleni Asɔs, mu ngi wumbuilɔ ndɛndɛi hu kɛ mu ya Mitileen.
44020015	Folo wekei ma mu gbuɛilɔ na kɛ mu fonga Siɔs yalengahu. Jii yila woma mu wɛilɔ Samas, yee ngele wongɔ wekei ma kɛ mu fonga Mailetɔsi.
44020016	Pɔɔl i yɛ kiliya wienga leweva Ɛfisɔs ma kɔwɔi aa ndɛmbihu wie Esia plɔvinsi hu, jifa ngi magbɛlingɔ yɛla fova Jelusalɛm Pɛntikɔsti volei ma, ina i guilɔ a bɛla ma.
44020017	Pɔɔl i loni Mailetɔsi lɔ i ngowili yoyoo Sɔsii gbakoloisia gama Ɛfisɔs kɔɔ ti wa ti ngi male.
44020018	Ji ti wani, i ndeilɔ ti ma yɛ, “Wu kɔɔlɔ ngi yɛ yeeluvala watii ngi yɛ wu gama, i hiye haala voloi ma ngi wani Esia yakei ma.
44020019	Ngi nya mayeilɔ tawao ngaya gboto i wu nya ma hinda gbɔugbɔisia hu Juubleisia ti yɛ hula ta nda nya ma Ndemɔi magbeei gbuala hu.
44020020	Wu kɔɔlɔ kɛ kpemɛi ngi yɛ ngowili yie le wu ma wu yeekuwuhungaa kɛɛ nga wu gaala, ngii gbɛogbɛ hulɔwuni wu ma aa yɛ a kpɔma wu va.
44020021	Ngi ndahii kpɔtu wuailɔ Juublaa yeya kɛɛ nasia yeya Juublaa yaa tie ngɛ ti wounve ti jumbuisia ma ti wote Ngewɔ gama ti la a mu Lemɔi Yesu.
44020022	Faale na, a koloya hu wee Ngewɔ Yafei gama, nya liileilɔ Jelusalɛm, tao ngii kɔɔ gbɔɔ i ma nya malema na.
44020023	Ngi kɔɔlɔ lekee kɛ taawa gbi hu ngi ma na Ngewɔ Yafei i nya lahiinga kpɔtu kɛ kpindiwɛleibu yiila kɛɛ kpundɛngaa lɔ nya mawulo ma.
44020024	Kɛɛ ngii nya lɛɛvui wumbuni a gbɛ o gbɛ la, aako ngi tɔ lekee ngi fo nya jiei yeekɛlɛmɛi ngi kpɔyɔ a ngengei Ndemɔi Yesu i feni nya wɛ pieva, na yɛni a Ngewɔ yauwandei yee Ngowili Yekpe lelalɔ.
44020025	“Ngi jianga wu kpɛlɛɛ mahu, nga lewea ngoowili yie le kɔloongɔ Ngewɔ Mahayɛi ma. Tawao kiahuna ngi kɔɔlɔ kɛ wu yilayee gbi ɛɛ yaa gbɔma nya lɔ.
44020026	Faale ngi nde haa wu ma kpɔtu a foloi ji kɛ, wu yilayee gbi i longaa hu, ɛɛ lɛ kulo bɛɛ nya wumba.
44020027	Ajifa Ngewɔ liima hinde kpɛlɛɛ ngi koohu lɔwuni wu ma.
44020028	Waa yɛ ngandeemahu wua yekpe va kɛɛ mbalangɛisia kpɛlɛɛ va Ngewɔ Yafei i ti wuaanga wu lokohu. A yɛ a mbaala mahugbeblaa Ngewɔbleisia maahu, nasia Ngewɔ ti wumawoni a ngi Hindoloi haalei hu wee.
44020029	Ngi kɔɔlɔ kɛ nya lingɔi woma fula haningaa ta wuaalɔ wu lia, tawao tɛɛ ndohu kulo bɛɛ va mbalangɛisia wɛ.
44020030	Watii lɔ hitima wama nungaa lɛnga ta gbuaa wu lia ta ndɛɛ gula nasia wɛ ti langɔ a Yesu aako ti ti yaka tova ti woma.
44020031	Faale waa lema, kɛɛ a nda wu nɛmahu kɛ foo sawa lɔ, a folo kɛɛ kpindi, nga wu gaa tao ngaya gboto a wu nya ma.
44020032	“Kiahuna na, ngi wu wuaanga Ngewɔ lokohu kɛɛ ngi woowili yeengauwandei, na a gu i wu loo la wu poohani jɔɔ nasia lia ti sɛnɛya majɔnga.
44020033	Ngii yaa mani wieni numu gani-gole va, ngi gani-gbɔu ɔɔ ngi magula bɛɛ va.
44020034	Wua vuuli bɛɛ wu kɔɔlɔ kɛ ngi yengeni a nya gbɔgbɔ lokoisia lɔ nga gu na gbi lee ma nya kɛɛ nya mbaangɛisia yeemagbewe mu houngɔ.
44020035	Ngi kɛnga a wue kɛ hinda gbi lee hu ngenge kpaukpau ji nyɔkɔ hu wee mia mahoungɔ mu kpɔma gbuana ma pie fɛliblaa ma, ma ya gili a njɛpɛ woisia Ndemɔi Yesu Ndeni, yɛ, ‘baayi waa lɔ numu gɔla ma i lewe tokohu gokola ma.’ ”
44020036	Ji Pɔɔl i kpɔyɔni, i wombi gbakpailɔ tia tieni kpɛlɛɛ ti hɛɛ.
44020037	Ti kpɛlɛɛ ngaya wuilɔ ti ma ta ngi mahouhou kɛɛ ta ngi laagɔmi,
44020038	ndii nyani va i ti hou ji i ndeni yɛ tɛɛ yaa gbɔma ngi lɔ. Na wooma, ti liilɔ ti ngi laalo ndɛndɛi ma.
44021001	Kia mu kpɔyɔni a vɛlila ti ma mu heilɔ ndɛndɛ hu mu njei lewe yakpe kɛ mu fonga Kɔs; folo wekei ma mu liilɔ Rodis, kɛ mu gbuanga na mu lii Patara.
44021002	Nalɔ mu ndɛndɛi maleni na i lima Fonisia, kɛ mu wilinga hu liva.
44021003	Mu foni hinda lɔ kɛ mu Saipɔs lɔnga, kɛ mu sagbaama a yee kpundɔhu wee mu wa Siira. Mu hitɛilɔ Taaya gakpɔima miando ti yɛ haŋkeisia gbuama na ndɛndɛi hu.
44021004	Mu lanayableisia lɛnga male nalɔ mu hei ti gɔɔma hoki yila va. A Ngewɔ Yafei gbɔmi hu wee ti ndeilɔ Pɔɔl ma tɛ aa li Jelusalɛm.
44021005	Kɛɛ ji mu lɔwɔi yɛva ti gɔɔma i gbɔyɔni, mu gbuailɔ na mu lii a jiei gulɔma. Ti kpɛlɛɛ, tia ti nyahangɛisia kɛɛ ti lengeisia, ti liilɔ mu laaloma mu gbua tei hu mu li gboya ŋanyɛi ma, kɛ mu wombi gbakpanga na mu Ngewɔ vɛli.
44021006	Na wooma mu vɛlilɔ mu nyɔunyɔ ma mu lɛ ndɛndɛi hu, kɛ tia ti yamanga ti yetaahu.
44021007	Mu liilɔ a jiei gulɔ mu gbua Taaya mu fo Tolɛmaisi, mia mu fama laaloni na Kristimableisia ma mu jii yila wie ti gɔɔma.
44021008	Folo wekei ma mu gbuailɔ mu wa Siisaria kɛ mu ya mu hei na Filipi gɔɔma mia ngi yɛpɛlaa. Numu yila mia wɔɔ a ngie kɔɔnga wɔfla lia ti loko looni ti ma Jelusalɛm.
44021009	Nyaha leengaa naani ti yɛlɔ ngi yeya ta Ngewɔ layie le, kɛɛ hinga tii ti yeya.
44021010	Mu yɛ nalɔ lɔwɔ gboto va kɛ tutu yila ngi laa a Agabɔs i wanga a gbua Judia.
44021011	I wailɔ mu gama, i Pɔɔl liayili yeyei wumbu, i ngi gɔwɛi venjɔ tia ngi lokoisia ti yili, kɛ i ndenga yɛ, “Ji mia Ngewɔ Yafei ndenga: Numui ngi womia a ngeyei ji a ngili hulɔlɔ kia ji na Juubleisia ta ngi yilila Jelusalɛm, tawao ta ngi wuaalɔ nasia yeya Juublaa yaa tie.”
44021012	Kia ji gulani mu wolihu, mua kɛɛ nungaa wekei nasia ti yɛ na mu nɔɔɛilɔ Pɔɔl ma mu ngi lemu muɛɛ aa lii Jelusalɛm.
44021013	Kɛɛ i poteilɔ i nde mu ma yɛ, “Gbɛe wa wɔlɔ nya lii nyani va? Nya magbɛntɛngɔ ii le lekee ngili hulɔva Jelusalɛm kɛɛ nya longɔ vuii bɛɛ ngi haa na Ndemɔi Yesu va.”
44021014	Muii guni ma ngi lii wote, faale mu gbeilɔ ngi ma muɛɛ, “Ndemɔi liima hinde i wie dae.”
44021015	Ji mu lɛmbini na lɔwɔ lɛnga va, mu mu hakeisia hugbatɛilɔ kɛ mu lɛnga Jelusalɛm.
44021016	Yesu woomableisia lɛnga ti gbuani Siisaria ti toilɔ mu ma ti li ti mu laalo Nesɔn yepɛlaa, mia mu yɛ lima yɛma na. Saipɔs yeendendoo yɛla a ngie tawaa Yesu womableisia yeehaalablaa itaa mia wɔɔ a ngie.
44021017	Ji mu foni Jelusalɛm, Kristimableisia ti gahugbuailɔ waa mu ma.
44021018	Kia ngele woni, Pɔɔl i toilɔ mu ma kɔɔ i li i Jemisi lɔ; tawao Sɔsii gbakoloisia kpɛlɛɛ ti gomɛngɔ yɛla gaama.
44021019	Pɔɔl i vailɔ ti ma i konɛi gbi wie kɔloongɔ ngengei ma i pienga a Ngewɔ gbɔma hu wee nasia lia Juublaa yaa tie.
44021020	Ngi yɛpɛ gbɔyɔngɔi woma, nungaa kpɛlɛɛ ti Ngewɔ latoilɔ. Na wooma ti ndeilɔ Pɔɔl ma tɛɛ, “Mu ndewei, bi tɔnga kia Juublaa yeetauji gbotongaa ti wotenga a lanayablaa, tawao ti kpɛlɛɛ sawei hinda lɔ wa ti lii hu.
44021021	Ti yɛpɛnga a bie ti gama tɛɛ biaa Juubleisa kpɛlɛɛ gaama ti heini nasia lia Juublaa yaa tie kɔɔ ti wounve Mojisi Jawei ma ti kula, bɛ ta ti leengeisia hei biliya tawao taa hitɛ Juublaa ti gɔwuihu.
44021022	Ti humɛninga kɛ bi wanga. Faale gbɔɔ ma pie?
44021023	Na wie ma nde bi ma. Kɔɔnga naani tia mbei ti jondunga kpo.
44021024	Li bi gula ti ma wa tieni wu wuaa komɛ sɛsɛɛ hu bi ti wɔyɛi wie; na mia a wie ta gu ti ti wuisia wole. Ji i wiengaa numu gbi ta kɔɔlɔ kɛ ndɛɛ mia a na kpɛlɛɛ ti ndenga ti ma kɔloongɔ bi ma, tawao kɛ bia vuuli bi loko heingɔi Mojisi jawei bu.
44021025	Kɛɛ nasia Juublaa yaa tie ti gunga lanaya ma, mu kɔlɔ yoyonga ti gama hugɛva a tie kɛ mu heinga woto gɔɔ yila ma mu ndenga kɛ maa ii houni ti mɛhɛɛ gbii mɛ kpuangɔ a saa fengɔ nɔmɔlisia wɛ, kɛɛ ta ŋama gbi mɛ ɔɔ fuuhani na ta lo ngi bolei liigbama i haa tawao jowii sɔɔ nyamu ma.”
44021026	Faale Pɔɔl i kɔɔngɛisia wumbuilɔ folo wekei ma i li a tie taa tieni ti wuaa komɛ sɛsɛɛ hu. Na wooma kɛ i ya Ngewɔ wɛleibu i lɔwɔi gɛ komɛ sɛsɛɛ yeewatii a gbɔyɔ ta saa gbua ti gbi va a ngilangila.
44021027	Ji i loni kulo jii wɔflei i gbɔyɔ, Juungaa lɛnga ti gbuani Esia yeekaka yila ma, ti Pɔɔl lɔilɔ Ngewɔ wɛleibu. Ti faha waa lolilɔ ngi ma ti ngi hou,
44021028	kɛ ti yele gulanga tɛɛ, “Isrɛlbleisa, a wa wu gbɔ mu ma! Taamɔi ji mia a lewe a numu gbi gaa hinda gbi lee loova mu bondeisia baahu, kɛɛ mu jawei, kɛɛ Ngewɔ wɛlei ji!”
44021029	(Ti ji leilɔ jifa ti Trofimɔs lɔilɔ gɛ na a gbua Ɛfisɔs tia Pɔɔl ti tei hu, tawao ti gililɔ la yakpe kɛ Pɔɔl i wuaalilɔ a ngie Ngewɔ wɛlei bu.)
44021030	Tei gbi gɔwɔ gbɛlilɔ, kɛ nungaa lɔ gbuama a sɔkuisia hu gbi wee ta wa a piimɛi, ti Pɔɔl hou ti lo kɛndɛma ti kpua Ngewɔ wɛlei bu. Ngaama kɛ ti yeenɛtɛ laamɛisia gbɔwunga.
44021031	Ti loni lapimaa Pɔɔl waava kɛ ngo i gbuanga i li Rom yee kɔmahɛi gama kɛ ndapi waa yɛ kɛ a gula Jelusalɛm.
44021032	Ngaama kɛ kɔmahɛi i ngi gblangablɛisia lɛnga wumbunga kɛɛ ngi sojeisia ti gindɛ ti yei mia fahii yɛ na. Ji nungaa ti ngi lɔni tia ngi sojeisia, ti gbeilɔ a Pɔɔl lewela.
44021033	Kɛ kugbei i ya Pɔɔl gama, i ngi hou, i pie ti ngi yili a jɔwɔ fele. Na wooma i ngi mɔlilɔ ina yemia a ngie kɛɛ gbɔɔ i pienga.
44021034	Fahii yeekaka lɛnga tɛ i jilɔ wienga, pekeisia tɛ na. Njiɛ hu yɛyaa pitika nahi kɔmahɛi ii guni gbi a pele jɔɔ ndama ma; faale i ndeilɔ yɛ ti wuaa a Pɔɔl gɔlɛi goohu.
44021035	Ti wuailɔ a ngie, kia ti foni fakei gɔɔbu kɛ sojeisia ti ngi wumbunga jifa fahii gbegbangɔ waa yɛla.
44021036	Ti kpɛlɛɛ ti toilɔ ngi woma ta kpoo gula tɛ, “A kpɔyɔ la!”
44021037	Sojeisia ti yɛ kinɛiŋ Pɔɔl wuaama gɔlɛi goohu, kɛ i kɔmahɛi mɔlinga yɛ, “Kɔnɛ ba lumalɔ ngi njɛpɛ hugɛ a bie?” Kɛ kugbei i potenga yɛ, “Ba Glikiyiɛi lelɔ?
44021038	Kɛɛ Ijipt-mɔi yaa gɛ a bie na hiyeni i ndapi nina gulɔ i li a ndapi gɔblaa tauji naani kɔhanisia ti ti yeya mia ŋanya lɔlei hu?”
44021039	Pɔɔl i kpɛmboilɔ yɛ, “Juumɔ mia a nge; ti nya leni Taasɔs lɔ Silisia lɔlei hu, taali mia a nge ngi gbuani taawa goohu. Kɔnɛ pie ngi yɛpɛ nungaa gama.”
44021040	Kɔmahɛi i lumailɔ ngi wɛ, kɛ Pɔɔl loonga fakei yeekpakpawuli hu i ngi lokoi yɛ miamia nungeisia gama. Ji ti mayɛloŋ, Pɔɔl i ndeilɔ ti ma Hibu yiɛi hu yɛ:
44022001	“Kɔɔngɛisia, ndewengeisa wua kɛkɛ-ni, a wolo nya ma ngi nya mavale wu gulɔ.”
44022002	Ji ti mɛnini a yɛpɛ ti gama Hibu yiɛi hu, hu i yɛlɔ gili kɛ i ya gulɔ a ndela yɛ,
44022003	“Juumɔ mia a nge, ti nya leni Taasɔs lɔ Silisia lɔlei hu; kɛɛ ngi gbuani hu mbeilɔ Jelusalɛm ngi kaalopoya mɛ Gameliɛl bu. Ngi gaalɔ veiŋ maadani ti jawei hu, tawao Ngewɔ hinde gbewengɔ yɛla nya ma kia lɔ wu gbi wu na haa mbei.
44022004	Ngi juwuya hitɛilɔ nungaa woma nga ti yakpe i too ti lɛɛvu nyanila ma, nasia ti yɛ to pelei ji woma. Ngi hingeisia kɛɛ nyahangeisia houilɔ a pienyamublaa nga ti wili kpindiwɛlɛbu.
44022005	Saagbuablaa ti gulɔmɔ wai tia koti lebleisia kpɛlɛɛ ta walɔ ti seli kɛ tɔnya yia mia ngi ndema. Ngi kɔlɔngaa majɔɛilɔ a tie livala ti ndewengeisia gama Damaskɔs, faale ngi liilɔ na nungeisia houma ngi jɔwɔisia gula ti ma ngi wa a tie ti yamɔnɛ va Jelusalɛm.
44022006	“Kia ngi yɛ pelei hu i loni kulo te fova Damaskɔs, foloi yɛ kinɛiŋ fomaa ngundia kɛ maimai vofo waa i tewenga hu a gbua ngeleima i nya magaala.
44022007	Ngi gulɛilɔ ndɔma kɛ ngi ngoo mɛninga yɛ nya ma, ‘Bia Sɔɔl, bia Sɔɔl! Gbɛɛ juwuya lɔ bi hitɛnga nya woma?’
44022008	Kɛ ngi humɔlinga ngɛ, ‘Yelɔ a bie Ndemɔi?’ Kɛ i kpɛmbonga yɛ, ‘Nya Yesu, Nasalɛtimɔi, nya mia bi juwuya hitɛnga nya woma.’
44022009	Nya mbaangɛisia ti fofoi ji lɔilɔ kɛɛ tii numui na yia woi mɛnini i yɛpɛni nya gama.
44022010	Kɛ ngi mɔlinga ngɛ, ‘Nga gbɔɔ wie Ndemɔi?’ Kɛ Ndemɔi i kpɛmbonga yɛ, ‘Hiye bi li Damaskɔs, nalɔ hu a gɛ na a bie gbɔɔ hubatɛngɔ bi va pieva.’
44022011	Nya mbaangɛisia ti houilɔ nya lokolaa ti li a nge Damaskɔs, ajifa fofoi ngi tɔni ngi gbalaunyii i nya wumuilɔ ngɛɛ hinda lɔ.
44022012	“Kena yila yɛlɔ na ngi laa a Ananayas, sawa houmɔ yekpe wa a ngie tawao bagɔma wa ngi ma Juubleisia kpɛlɛɛ yaama ti yɛ heini Damaskɔs.
44022013	I wailɔ nya gama i loo nya maahu kɛ i ndenga yɛ, ‘Nya ndewei Sɔɔl, hinda lɔ gbɔma!’ Ngaama nya yaamɛi vooilɔ kɛ ngi ngi lɔnga.
44022014	Kɛ i ndenga yɛ, ‘Mu maadani ti Yewɔɛi i loko loonga lɔ bi ma ngi liima hinde hugɔlɔva, bi ngi Bɔilopo na lɔ ngi wɔnangɔ tawao bi njɛpɛngaa mɛni ta gbua ngi laa.
44022015	Gbamaile bi yɛma a seli-wuaamɔ lɔ ngi va hugɛva a nungeisia kpɛlɛɛ na bi hulɔni kɛɛ na bi humɛnini.
44022016	Faale na, gbɛ yekalɔ gbɔma bi mawulo ma? Hiye ti bi wua aako bi jumbuisia ti wua bi ma a ngi biyɛi lolila hu wee.’ ”
44022017	“Ngi yamailɔ Jelusalɛm, tawao kia ngi yɛ hɛɛma Ngewɔ Wɛleibu, ngi heengeilɔ,
44022018	ngi Ndemɔi lɔ a nde nya ma yɛ, ‘Humbu a mavula bi gbua kaaka Jelusalɛm, gbamaile nungeisia ti heini na tɛɛ la a ngowili na ba nde kɔlooni nya ma.’
44022019	Kɛ ngi potenga ngɛɛ ngi ma, ‘Ndemɔi, ti hugɔɔlɔ pandawanda kɛ ngi yɛlɔ a lewe hɛɛ wɛleisia la nga nasia hou ti langɔ a bie nga ti lewe.
44022020	Tawao kpelemɛi na ti bi jeeli wuamɔi waani Stivin, ngi yɛ looni nalɔ nya lumangɔ ngi haalei ma kɛɛ nga nasia ti ngi waani ti magulɛisia mahugbe.’
44022021	Kɛ Ndemɔi i ndenga nya ma yɛ, ‘Li, gbamaile ngi bi yoyoma kuhama lɔ poloŋ nasia gama Juublaa yaa tie.’ ”
44022022	Nungeisia ti woo yɛlɔ Pɔɔl ma kɛ lekee na lengɔ wooma; ti wuilɔ sɔlɛ lakpawa hu ta yele gula a ti wumba wee tɛ, “A kpɔyɔ a ngie! A paa! Maa ii hou i yɛ na!”
44022023	Ti yɛlɔ a kpoo gula, ta ti magulɛisia huvomgba, ta fufulei lɛ ngeleima.
44022024	Kɔmahɛi Rom i ndeilɔ ngi sojeisia ma yɛ ti wuaa a Pɔɔl gɔlɛi goohu ti ngi lewe aako ti ngi hugbɛkpɛ ti kɔɔ gbɛva Juubleisia ti boo bonde ji lolinga ngi ma.
44022025	Kɛɛ kia ti ngi yilini ti yatɛni ngi leweva, Pɔɔl i ndeilɔ kugbei ma looni yɛ, “Taa sawa hu wu yeya Rom yeetaali leweva na tii yaa ngi lɛɛni nyamu gbi maahu?”
44022026	Ji kugbei i ji mɛnini, i liilɔ kɔmahɛi gama i ngi mɔli yɛ, “Gbɔɔ bi longɔ bi pie? Ndakpao na taali mia a ngie Rom!”
44022027	Faale, kɔmahɛi i liilɔ Pɔɔl gama i ngi mɔli yɛ, “Nde lɛ nya ma, taali mia a bie Rom?” Kɛ Pɔɔl i kpɛmbonga yɛ, “Mmm, tamia a nge.”
44022028	Kɔmahɛi i ndeilɔ Pɔɔl ma yɛ, “Nya ta ngi navoo jɛmbɛ lɔ veni nga ya a wotela.” Kɛ Pɔɔl potenga yɛ ngi ma, “Kɛɛ nya ti nya leilɔ la.”
44022029	Ngaama kɛ kɔɔngɛisia ti yamanga woma ti yɛ lima a Pɔɔl ngi hugbɛkpɛva. Kɔmahɛi vuii ngi magbɛlilɔ ji i hugɔɔni kɛ taali mia a Pɔɔl Rom i gbegbanga a gɔɔ ta gulala ngi hama.
44022030	Kɔmahɛi longɔ yɛla i hugbɛkpɛ wie pandawanda i kɔɔlɔ gbɔɔ Juuisia ti njia wɛlɛnga Pɔɔl woma fa; faale kia ngele woni i pielɔ ti gɔɔtei vulo ngi ma kɛ i ndenga Saagbuablaa Waisia ma tia kotilebleisia kpɛlɛɛ yɛ ti gomɛ. Kɛ i Pɔɔl gbuanga i ngi loo ti gulɔ.
44023001	Pɔɔl i koti lebleisia yaama gbeilɔ tiiŋ kɛ i ndenga yɛ, “Nya ndewengeisia, nya liihu golengɔ fo kɔloongɔ nya luvayii ma Ngewɔ gulɔ i to ma foloi ji ma.”
44023002	Ji gbuangɔ laa lekee kɛ Saagbuablɛisia ti gulɔmɔ wai Ananayas i ndenga nasia ma ti yɛ looni a Pɔɔl fɔɔ yɛ ti ngi woohu gbolɛ.
44023003	Kɛ Pɔɔl i potenga yɛ ngi ma, “Ngewɔ lɔ a bi woohu gbolɛ, bi hojo wɛlɛ magbongbongoi! Biaa heini mia ba nya gbɛmbo a sawa welei ma we kɛɛ bia vuii sawei gbe lɛ bi nyaninga a ndela ti ma ti nya woohu gbolɛ!”
44023004	Nasia ti yɛ looni a Pɔɔl fɔɔ ti ndeilɔ ngi ma tɛ, “Bia mia ba liilo ba Ngewɔ Jaagbuablɛisia ti gulɔmɔ wai yɛli?”
44023005	Pɔɔl i poteilɔ i nde yɛ, “Nya ndewengeisia, ngii yɛ hugɔ kɛ Ngewɔ Jaagbuablɛisia ti gulɔmɔ wai mia a ngie; gbɛva Ngewɔ gɔlɛi yɛ, ‘Baa njɛpɛ wote a tokuloi na i bi nungeisia maahu.’ ”
44023006	Ji Pɔɔl i lii heini ma kɛ Sadusiisia mia a nungaa lɛnga kɛɛ Farisiisia a pekeisia, i ndeilɔ ngele ya kotii hu yɛ, “Nya ndewengeisia, Farisiimɔi mia a ngɛ kɛɛ yeekohuloi. Nyaa mbei kotii gulɔ jifa nya langɔ la kɛ haableisia ta hiyelɔ ti vulu!”
44023007	Pɔɔl ji lengɔ lekee kɛ Farisiiblaa tia Sadusiisia ti tɔtonga a yiala, kɛ ti blanga fa ti luahu i kuɛlɔ.
44023008	(Gbɛva Sadusiisia ti yɛlɔ a nde tɛ nungaa tɛɛ hiye heehu ta vulu tawao malikangaa tia ngafangaa tii na; kɛɛ Farisiisia tia ti langɔ yɛla a jisia jaangɔ kpɛlɛɛ.)
44023009	Sɔlɛ woi yagbalɛilɔ waa, kɛ sawei yeekaamɔisia lɛnga ti Farisiisia ti gakeima ti hiyenga ti lumbe tɛɛ, “Muii nyamu gbi lɔni ndakpaoi ji hu! A yɛ vuii kɛnga a ngafa lɔ ɔɔ malika i yɛpɛnga ngi gama!”
44023010	Ndablei i gbengbailɔ hulewengɔ gboŋ kɛ kɔmahɛi i luwanga yɛ ta loma ta Pɔɔl hou ta ngi hunyivinyivi. Faale i ndeilɔ ngi sojeisia ma yɛ ti yei ti Pɔɔl gbua fahii lia ti wuaa a ngie gɔlɛi goohu.
44023011	Kpindi wekei ma Ndemɔi i wɛilɔ i loo Pɔɔl maahu i nde ngi ma yɛ, “Bi lii yɛ kpao! Kia bi nya wowili lenga mbei Jelusalɛm, himia huɛɛŋ mahoungɔ bi ndela Rom bɛɛ.”
44023012	Ngele wekei wongɔi hu Juublaa ti hinda hulailɔ ti jondu kpo tɛ mɛhɛɛ ɔɔ nja ɛɛ wuaa ti laa kɛ pɛiŋ ta Pɔɔl waa.
44023013	Ti lewengɔ yɛla numu fele gbɔyɔngɔ ma ti gomɛni ti ji hugbatɛni a lenga.
44023014	Nawooma ti liilɔ Saagbuablaa Waawaisia gama kɛɛ kpakoloisia tɛ ti ma, “Mu jondungɔe kpo kɛ hani gbi ɛɛ wuaa mu laa kɛ pɛiŋ ma Pɔɔl waa.
44023015	Kɛ faale, bia wua kotilebleisia a ngoo gbua wu jooyo kɔmahɛi gama Rom wa va a Pɔɔl mbei wu gulɔ, kɛngɔ bɛ tɔnyɛi yeekpekpe mia wu longɔ wu mɛni a ngie kɔloongɔ ngi yiɛi ma. Kɛɛ mu magbatɛngɔ a yɛla ngi waa va pɛiŋ a ya fo mbei.”
44023016	Kɛɛ ji Pɔɔl ndewe nyahaloi nda goohu loi yeehindoi i sua wulei ji mɛnini, i liilɔ yakpe i wuaa gɔlɛi goohu i hugɛ a Pɔɔl.
44023017	Kɛ Pɔɔl i soja nuwai yeengila lolinga i nde ngi ma yɛ, “Li a foninge lakpaoi ji kɔmahɛi gama; njɛpɛ lɔ ngi laa hugɛva a ngie.”
44023018	Kɛ soja nuwai i hounga foninge lokolaa i li a ngie kɔmahɛi gama i nde ngi ma yɛ, “Pɔɔl na kpindiwɛleibu tamia i nya lolini kɛɛ i nya mɔlinga wa va a foningee lakpaoi ji bi gama, gbamaile njɛpɛ lɔ ngi laa hugɛva a bie.”
44023019	Kɔmahɛi i houilɔ ngi lokolaa, i li a ngie ti loo i ngi mɔli yɛ, “Gbɔɔ bi laa hugɛva a nge?”
44023020	Foninge i poteilɔ yɛ, “Juuisia ti mahubleisia ti heinga woto gɔwɔ yila ma ta bi mɔli liva a Pɔɔl kotii gulɔ sina voloi ma, kɛngɔ bɛ kotii mia dongɔ i tɔnya yia jɔɔ a ngie kɔloongɔ ngi yiɛi ma.
44023021	Baa wolo ti ma, ajifa ti lewengɔi numu fele gbɔyɔngɔ ma ta yɛ suɛi hu ti Pɔɔl mawulo ma. Ti jondunga kpo tɛ mɛhɛɛ tia nja ɛɛ wuaa ti laa kɛ pɛiŋ ta Pɔɔl waa. Ti magbatɛngɔi kiahuna ji wieva, tawao bi lumalɛi mia ti mawuloma.”
44023022	Kɛ kɔmahɛi i ndenga ngi ma yɛ, “Baa lali ma numu gbi gblanga kɛ bi ji hugɛnga a nge.” I gbeilɔ ngi ma yɛ i li.
44023023	Kɛ kɔmahɛi i ngi soja waawaa felengaa lolinga i nde ti ma yɛ, “A soja hɔndɔ fele lɛma liva Siisaria, kɛɛ sojiablaa numu sawa gbɔyɔngɔ mahu-puu, kɛɛ sɔli-wiliblaa hɔndɔ fele ti ti magbatɛ gbuava mbei haawɛi yee taalu ma a kpindi ji.
44023024	A Pɔɔl gɔ a soi i hei mahu, wu li a ngie wu fo fa Gɔvinei Fɛlisi ma gbɛogbɛ a ngi wie.”
44023025	Kɛ Kɔmahɛi i kɔlɛi nyɛinga yɛ:
44023026	“Nya Kulɔdiɔs Lisias, nyaa ngi kɔlɛi ji nyɛima Gbimamɔi bi gama, Gɔvinei Fɛlisi: Famɛi kaka.
44023027	Juubleisia mia gɛ ti ndakpaoi ji houni ti longɔ kinɛiŋ ti ngi waa. Ngi magɔɛilɔ kɛ taali mia a ngie Rom, faale ngi nya sojeisia wumbuilɔ mu li mu ngi gbua ti yeya.
44023028	Nya longɔ yɛla ngi kɔɔ gbɔɔ nyamu le i pienga ti wɛlɛnga ngi woma; faale ngi liilɔ a ngie mia ti kotii hu.
44023029	Ngi kɔwukpueilɔ ngi tɔ kɛ nyamu ii le a ka na a gu a wa a ngi lɛɛvu nyanila poma ɔɔ ngi wula kpindiwɛlɛbu: nyamui ti toni ngi ma hɛlɛngɔ a mɔlingaa lɔ kɔloongɔ ti jawa hinda ma.
44023030	Tawao ji ngi mɛnini kɛ Juubleisia lɛnga lɔ hinda mavɛɛma ngi va, ngi kiti wumbuilɔ ngi yoyova yakpe bi gama. Gbɔma ngi ndeilɔ ngi mayiangɛblaa ma ngɛ ti ngi mayiɛi waa bi ma.”
44023031	Sojeisia ti liilɔ ti yeejiɛi waa bi ma. Ti Pɔɔl wumbuilɔ a kpindi na ti li ti fo a ngie fa Antipatis.
44023032	Ngele wongɔi hu gɔɔma sojeisia ti gahɛilɔ ti yama gɔlɛi la, ti Pɔɔl lo so-mahugbebleisia ti lokohu liva a ngie gulɔ.
44023033	Ti liilɔ a ngie ti fo Siisaria, ti ngi magɔlɛi gona Gɔvinei ma ti ngi loko la ngi yeya.
44023034	Gɔvinei i kɔlɛi houilɔ i kaa, kɛ i Pɔɔl mɔlinga ndɔlei yekakei yeegbɛmaa i gbuanga na. Ji i kɔɔni kɛ i gbuani Silisia lɔ,
44023035	i ndeilɔ ngi ma yɛ, “Nga na mɛnilɔ bi laa ji bi yiangɛblaa ta wa.” Na wooma kɛ i ndenga yɛ ti Pɔɔl wu makpa lokohu Hɛlɔd gatei hu.
44024001	Jii lɔɔlu lewengɔ woma Saagbuablɛisia ti gulɔmɔ wai Ananayas i liilɔ tia kpakoloisia lɛnga kɛ lɔya yila ngi laa a Tatulus miando Siisaria. Ti gbueilɔ Gɔvinei Fɛlisi gɔɔbu ti Pɔɔl mayiangɛ na.
44024002	Ji ti Pɔɔl lolini i wani, Taatulus i tɔɔtoilɔ a ngi yia hugɛla yɛ: “Gbimamɔ Wai! Tokulɔya yekpei i bi hu pangɔi a ndiilɛli mu va watii huguhangɔ va, tawao ndigulɔma hinda gbotongaa lɔ wiema mu lɔlei gbekpe va.
44024003	Ji mu gahu gbuangɔi a pelei gbi hu wee tao mia lee gbi mu na, ma bi jiɛ gbualɔ kpoto ji va.
44024004	Ngii loni ngi bi magbee wa nyani, kɛɛ na hu gbi, gili bi gbekpeyei va bi wolo njɛpɛ gutu ma i mu laa.
44024005	Mu ndakpaoi ji mabɛɛngɔ a kpundɛ gulamɔ lɔ, a lewe a sɔleisia gula Juublaa lia dunyei hu gbi, tawao tokulɔ mia a ngie Nasaleinbleisia ti gakamɛi.
44024006	Gbɔma i lapilɔ gɛ Ngewɔ wɛleibu yolava, kɛ mu ngi hounga. [Mu yɛ gɛ jiamaa a ngie kia mu jawei ndeila,
44024007	kɛɛ kɔmahɛi Lisias i wuailɔ hu gbagbanja i ngi gbua mu yeya.
44024008	Kɛ i ndenga yɛ mahoungɔe Pɔɔl mayiangɛiblaa ti njia ti fo bi ma.] Bi ndakpaoi ji hugbɛkpɛngaa, ba gulɔ bi kɔɔ a ngie gbɔɔ kpɛlɛɛ nyamungaa le mu pɛlɛnga ngi woma.”
44024009	Juuisia ti pɛlei lɔ hu kpɛlɛɛ a lenga ti nde tɛɛ njiɛi gama lɔnyangɔi.
44024010	Gɔvinei i loko yɛlɔ miamia Pɔɔl gama yɛ i yɛpɛ; kɛ Pɔɔl i tɔtonga yɛ: “Ngi kɔɔlɔ kɛ bi yɛnga a nyamei ndɔlei ji maahu foo gboto va, famia kɛngɔ nya ma a kohunɛ nya yekpe mavale va bi gulɔ.
44024011	Ba gulɔ a gɔfɛ gbuala bia yekpe wɛ kɛ ii yaa leweni jii puu mahu fele ma a gbua watii ma gɛ ngi lini Jelusalɛm Ngewɔ vɛlima.
44024012	Nya yiablaa tii nya maleni nga yɛ ndabla gbuama a numu gbi Ngewɔ wɛleibu ɔɔ ngaa yɛ faha wuhu nyani ma Juuisia ti hɛɛ wɛleisiabu ɔɔ hinda gbi lekee taawai hu.
44024013	Tawao tɛɛ gu ta kɛ a bie kɛ nya lɛɛ le nyamui jisia ma ti wangala nya maahu.
44024014	Na hu gbi, ngi kulungɔi ma bi yaama kɛ maadani ti Yewɔɛi lɔ nga fɛli, nga to Pelei na ma tɛ kava le. Tawao nya langɔe gbɔma a hindeisia kpɛlɛɛ ti nyɛingɔ Mojisi Jawei hu kɛɛ tutuisia ti gɔlɛi.
44024015	Nya liilomɛi Ngewɔ ma i yakpe ma jisia, kɛ Adamɛi kpɛlɛɛ, yeekpekpe kpɛlingɔ yeenyamu ma, ta vululɔ ti hiye hee hu.
44024016	Kɛ famia watii gbi va nga lapi a sɔbɛ wa aako ndii gole i yɛ nya hu Ngewɔ va kɛɛ nuuvu.”
44024017	“Malalangɔ kungɔ a foo gboto ngi gbuani Jelusalɛm, ngi yamɛilɔ na a navoo wulo feva nya nungaa wɛ kɛɛ saa kpuava na.
44024018	Ngi loni yeehugbatɛi jilɔ wiema kɛ ti nya malinga Ngewɔ wɛleibu ngi kpɔyɔnga a wuaala sɛsɛɛ gomɛi hu. Faha ii yɛ nya woma, tawao sɔlɛ ii yɛ na.
44024019	Kɛɛ Juungaa lɛnga ti yɛlɔ na ti gbuani Esia gakei ma; mahoungɔ vuii tia yekpe ti yɛ mbei ti nyamungaa loo nya ma ina nya nyamu gbi lɔ ti ma.
44024020	Ɔɔ jisia ti mbei ti ndelɛ nyamui yeegbɔɔ ti tɔni nya hu ji gɛ ngi looni kotii gulɔ
44024021	i gbua na ma lekee ngi ndeni ngeleya ti yaama ngɛ: Nya haa looni kpɛmbo hu jifa nya langɔ la kɛ haablaa ta vululɔ ti hiye hee hu.”
44024022	Kɛ Fɛlisi, na yɛ Pelei hinda magɔngɔ pandawanda i njiɛ lukpenga woma yɛ ti ma, “Nga wu yiɛi lewelɔ ji kɔmahɛi Liisias a wa.”
44024023	Kɛ i ndenga sojei ma yɛ Pɔɔl i yɛ makpa lokohu kɛɛ ti laha wulo ve ngi wɛ ngi ndiamɔisia ta ngi gɔ a ngi magbewe ma hanisia.
44024024	Lɔwɔ lɛnga woma Fɛlisi wɛilɔ tia ngi nyahɛi Dɔsila, na Juumɔ a ngie. I Pɔɔl mani wielɔ i wa a wolo ngi ma a yɛpɛ kɔlooni lala ma Yesu Kristi.
44024025	Kɛɛ kia Pɔɔl i lini a yɛpɛ kpɛmbɛnjɛɛ kɔlooni pɔɔna wiela ma, ndiihou kɛɛ too voloi ngi walei ma, Fɛlisi magbɛilɔ i nde yɛ, “Li lɛ kiahuna. Ngi gungaa gbɔma watii yekpe ma, nga bi lolilɔ bi wa.”
44024026	Ngi lii gbɔma yɛlɔ ma kɛ Pɔɔl a navoo wulo liigbalɔ ngi ma, famia i yɛlɔ a too wie Pɔɔl gama pɛpɛɛ a wa ta hei ta yɛpɛ.
44024027	Foo fele lewengɔ woma, Pɔsiɔs Fɛstɔs i Gɔvinayei mɛilɔ a Fɛlisi womɛi; kɛɛ jifa Fɛlisi longɔ yɛla ngi hinde i nɛɛ Juubleisia wɛ, i Pɔɔl loilɔ kpindiwɛleibu i li.
44025001	Jii sawa lewengɔ woma Fɛstɔs i wailɔ Siisaria plɔvinsi hu ngi yengei lɔto va, i gbueilɔ na i lɛ Jelusalɛm.
44025002	Na lɔ Saagbuablaa Waawaisia kɛɛ Juublaa ti gulɔbleisia ti Pɔɔl mayiangɛi na a Fɛstɔs ti gula ngi ma a temu
44025003	kɔɔ i gbɔ ti ma Pɔɔl yoyo va Jelusalɛm, jifa hinda mavɛɛngɔ yɛlɔ ti nɛmahu ngi waava pelei hu.
44025004	Fɛstɔs i poteilɔ yɛ ti ma, “Pɔɔl lɔ makpahu kpindiwɛleibu Siisaria, mia nya yamala na magutungɔ.
44025005	A pie wu gulɔbleisia ti gbɛli nya ma mu li Siisaria wu ndakpe na mayiangɛ na ina i nyamu gbi lɔ ganga.”
44025006	Fɛstɔs i yɛlɔ ti gama jii wayakpa i to ma jii puu ma kɛ i gbuanga i yei Siisaria, folo wekei ma i lɛilɔ kotii hu yɛ ti wa a Pɔɔl ngi gulɔ.
44025007	Ji Pɔɔl wani, Juublei nasia ti gbuani Jelusalɛm ti kakpɛilɔ ngi ma ti tɔtoo a ngi yia nyamu gboto hugɛla na tɛɛ gu ta kɛ kɛ himia i pieni.
44025008	Pɔɔl i ta yekpe mavale lɔ yɛ, “Ngii yaa wɔɔ gbaa sawa nyanini Juubleisia ma, ti hɛɛ wɛleibu ma ɔɔ Rom Maha Wai ma.”
44025009	Kɛɛ Fɛstɔs longɔ yɛla i hinda wie a nɛɛ Juubleisia wɛ, faale i Pɔɔl mɔli lɔ yɛ, “Ba lumalɔ bi li Jelusalɛm jie jisia ti le na mia nya gulɔ?”
44025010	Pɔɔl i kpɛmboilɔ yɛ, “Ngi looni mbei Roma Maha wai nda kotii gulɔ lɔ mia mahoungɔ nya yiɛi i le na. Ngii yaa nyamu gbi gani a Juubleisia, kia bia vuii bi hugɔɔngɔ fo.
44025011	Kiaa ngi sawa lɔ nyaninga ɔɔ ngi hinda wie a la a nya haala poma, ngɛɛ temu wuaa kɔɔ i veela nya ma. Kɛɛ tawao tɔnya ii yɛlɔ mayiangei jisia hu ti guanga kɔloongɔ nya ma, kɛ kpaya gbi ɛɛ jɔɔ nuu wɛ nya wuaava ti yeya. Ngi gbuama Roma Maha Wai lɔ gulɔ i nya yiɛi le.”
44025012	Kia Fɛstɔs i kpɔyɔni a wuhitɛla a ngi kotilebleisia, kɛ i ndenga yɛ, “Ɔ bɛ bi gbuama Siisa lɔ gulɔ, faale bi ma nalɔ.”
44025013	Jii lɛnga lewengɔ woma, Mahɛi Aglipa kɛɛ Bɛnisi ti wɛilɔ Siisaria bagɔma vama lawoma Fɛstɔs ma.
44025014	Kia ti lɛmbi na folo gboto va, Fɛstɔs i Pɔɔl hinda wuilɔ Mahɛi gulɔ yɛ, “Ndakpao yila lɔ mbei Fɛlisi i ngi loni gɛ kpindiwɛleibu i li,
44025015	tawao ji gɛ ngi lini Jelusalɛm, Juublaa yee Saagbuablaa Waawaisia kɛɛ yeekpakoloisia ti jia gboto wɛleilɔ ngi ma ti nya mɔli ngi waava.
44025016	Kɛɛ ngi ndeilɔ ti ma ngɛ ii kulo bɛɛ va Romableisia ti makɛi hu numu gbi lukpe va ti ma i nyamu ganga kɛ lee pɛiŋ ngi yiɛi a le i ngi nde hugɛ ngi mbaa jiableisia ti heini gaama.
44025017	Famia ji ti gomɛni mbei, ngii bɛɛbɛɛnjɛ gbuani, kɛɛ ngi kotii gomɛilɔ folo wekei ma ngi pie ti gbua a yeendakpaoi ti wa a ngie na.
44025018	Ngi yiablaa ti hiyeilɔ ti loo, kɛɛ nyamui nasia nya lii yɛ ma yeeyakpe bɛɛ tii laa jaani la kɔloongɔ ngi ma.
44025019	Na lekee ti laa gbuje ma tamia a mawali lɛnga lɔ ti ngi houni la kɔlooni ti nda Yewɔ vɛlile ma kɛɛ kena yila ma ngi laa a Yesu na haanga yɛla, kɛɛ Pɔɔl yɛ i vulunga.
44025020	Nya lii yahupuilɔ a kia nga yeegu a hinde yee jisia nyɔkɔ hugbɛkpɛla, faale ngi Pɔɔl mɔlilɔ ina a lumalɔ liva Jelusalɛm jiei jisia ti ngi ma ti le na.
44025021	Kɛɛ Pɔɔl i kpɔma huvɛilɔ; yɛ i lo makpɛi hu i lohu Roma Maha Wai i ngi yiɛi lewe. Faale ngi ndeilɔ ngɛ ti ngi wu makpahu i lohu ngi gu ngi ngi yoyo Roma Maha wai gama.”
44025022	Kɛɛ Aglipa ndenga Fɛstɔs ma yɛ, “Nya vuii nga lolɔ ngi wolo yeendakpao ji ma.” Kɛ Fɛstɔs i kpɛmbonga yɛ, “Ba ngi wo mɛilɔ sina.”
44025023	Folo wekei ma, Aglipa taa Bɛnisi ti wɛilɔ a nyanganjia gomɛ laahɛlɛngɔ wa ti wuaa sɛmɛwai bu tia soja mahangeisia kɛɛ taawai yeetokuloisia. Fɛstɔs i ndeilɔ yɛ ti Pɔɔl gbua ti wa a ngie i loo, kɛ ti wanga a ngie.
44025024	Kɛ Fɛstɔs i ndenga yɛ, “Mahɛi Aglipa kɛɛ wua kpɛlɛɛ mua wueni mu mbei: Wu ndakpao ji lɔnga! Juubleisia kpɛlɛɛ ti mbei kɛɛ Jelusalɛm ti ngi mayiangɛilɔ a nge ti yele la wumba tɛɛ maa ii houni i yɛ ndɛvu hu.
44025025	Kɛɛ ngii guni nga gbɛogbɛ lɔ i pienga a gu i wa a ngi haala. Tawao kia ta vuii i kpɔma huvɛlini Roma Maha Wai lɔva, ngi nya lii huyili lɔ ngi yoyo va ngi gama.
44025026	Kɛɛ gbɛogbɛ ii yaa wani nya nɛmahu na ndangɔ gbalauŋ nga nyɛi ngi kpɛli ngi ma ngi jooyo Roma Maha Wai gama. Famia ngi wanga a ngie mbei wu gulɔ, kaka yee vuii bia Mahɛi Aglipa, aako jiei ji hugbɛkpɛngɔi woma, ngi gu nɛmahulewe ma pu va kɔlɔ ma.
44025027	Ajifa a wote a nguhubaa hinda lɔ nya gama kpindiwɛlɛbumɔ gbuava mbei ngi yoyova Roma Maha Wai gama ina hu ii gɛni gbalauŋ nyamui yeegbɛngaa i kani.”
44026001	Kɛ Aglipa i ndenga Pɔɔl ma yɛ, “Kpaya vengɔe bi wɛ yɛpɛ va bia yekpe va.” Faale Pɔɔl i ngi lokoi leilɔ i tɔto a ngi mavale la yɛ:
44026002	“Mahɛi Aglipa, ngi nya yekpe lɔma a hɛjamɔ walɔ a foloi ji loova bi gulɔ nya mavale va jiei kpɛlɛɛ hu Juubleisia ti pɛlɛnga nya ma.
44026003	Ji gama lɔnyangɔi gbamaile bi Juuisia ti makɛi yɛyii gɔɔlɔ kɛɛ ndableisia ta kpua. Faale, nyaa bi manɛnɛ bi wolo nya ma.
44026004	“Juubleisia kpɛlɛɛ ti kɔɔlɔ kia ngi yɛluvala i hiye nya lopogɔihu ma. Ti kɔɔlɔ kia haala ngi yɛ luvala nya nda lɔlei hu kɛɛ Jelusalɛm.
44026005	Ti hugɔɔlɔ, kiaa ta yɛlɔ lumama ti seli, kɛ haala hu vuii a mu Yewɔ vɛli welei yeekpaukpau ma we ngi yɛlɔ a luva kia Fariisimɔi na.
44026006	Kɛɛ nya haa na looni mbeindo jia hɛlɛngɔ nya boma jifa nya lii valangɔ lahei na ma Ngewɔ i mbumbuni mu maadani gama
44026007	lahei yakpei na kɛnyɛ wu puu mahu feleisia kpɛlɛɛ ti lii i ma sɔɔva, ji ta yɛ Ngewɔ vɛlima a folo kɛɛ kpindi. Tawao yeevalamɛi ji woma mia, ngi nde bima mahei, Juublaa ti jia hɛlɛnga nya boma!
44026008	Gbɛe wu Juubleisia kpaukpaungɔ hii wu va lavala kɛ Ngewɔ a haableisia wumbulɔ hee hu i ti vulu?”
44026009	“Nya vuii i yɛlɔ nya magahu lapiva a nya gbayei gbi kɔɔ ngi Yesu Nasalɛtimɔi ngi biyɛi nyani.
44026010	Tawao hii ngi pieni fɔ Jelusalɛm. Saagbuablaa Waawaisia ti kpaya wuailɔ nya hu ngi gu ngi Ngewɔblaa gbotoa laagbɔu; tawao ji ti kayee goleni ti haala ma, nɛngɔ yɛla mbɛ.
44026011	Watii gbotoma va ngi yɛlɔ a pie ta ti yamɔnɛ hɛɛ wɛleisia kpɛlɛɛ bu tawao nga gbɔnda ti ma mawali va ti lalei ma. Nya lii nyamuilɔ ti va, ngi hitɛ a juwuya ti woma taawaisia hu kɛnyɛisia ma.”
44026012	“Sabui ji woma lɔ ngi lini Damaskɔs a kpaya guangɔ nya yeya kɛɛ ngoo kpaukpau a gbua Saagbuablaa Waawaisia gama.
44026013	Nya Mahɛi, ngi loni pelei hulɔ foloi fongɔ ngundia kɛ ngi foofo lɔnga yeefoi jɛbɛngɔ tewengɔ foloi ma i gbua ngelei ma i nya gaala fio mua nasia mu yɛ njiama.
44026014	Mu kpɛlɛɛ mu gulɛilɔ ndɔma, kɛ ngi ngoo mɛninga a nde nya ma Hibu yiɛi hu yɛ, ‘Bia Sɔɔl, bia Sɔɔl, gbɛe ba juwuya hitɛ nya woma? Bia bi yekpe gbalɛ ma a ngangala.’
44026015	Kɛ ngi humɔlinga ngɛ, ‘Yemia a bie Ndemɔi?’ Kɛ Ndemɔi i kpɛmbonga yɛ, ‘Yesu mia, bi juwuya hitɛngɔ poma.
44026016	Kɛɛ hiye bi loo bi gɔwɔisia ma; gbamaile ngi gbuangalɔ bi yama loko loova bi ma yɛva a ngengemɔ kɛɛ seli wuaamɔ nya va hindeisia maahu bi nya lɔnga hu kɛɛ yeenasia maahu nga gbuahu bi yaama.
44026017	Nga bi bawolɔ Isrɛlbleisia yeya kɛɛ nasia yeya Juublaa yaa tie nga bi loo ti gama.
44026018	Ba ti yamɛisia lawolɔ bi ti gbua kpindi hu ti wa fofo ya, ti gbua seitana gbayei bu ti wote Ngewɔ gama, aako lalei va ti piengɔ a nge ti manuma jɔɔ ti hinda nyamuisia va kɛɛ heima Ngewɔ nungaa huwɔyɔngɔisia lia.’ ”
44026019	“Kɛ faale, Mahɛi Aglipa, ngii lɛɛni kulo bɛɛ heenge na hu ngi hulɔni i gbue ngelegoohu.
44026020	Kɛɛ haala hu ngi liilɔ a nde nasia ma ti Damaskɔs, ngi gbua na ngi li Jelusalɛm kɛɛ Judia lɔlei hu, ngi na blandia fa ngi fo nasia ma Juublaa yaa tie, ngɛɛ koungɔe ti wounve ti jumbuisia ma ti yama Ngewɔ gama ta ya hindei nasia wie ta gu a kɛla kɛ ti wounvengɔe.
44026021	Sabu ji valɔ Juublaa ti nya houni mia Ngewɔ Wɛlɛwai bu a lo te ti nya waa.
44026022	Kɛɛ kɛlɛngɔ hii a foloi ji, nya gbɔmi i Ngewɔ lɔ yeya, tawao famia ngi looni mbei nga ngowili yia le numui kpɛlɛɛ gama, bi yɛni a numu wulo lɔ ɔɔ numu waa. Gbɛogbɛ yeka ii le nga yɛ ndema a lewe na ma tutuisia tia Mojisi ni ti kpue wɔɔ laa ti ndeni tɛɛ huɛɛŋ ji a wielɔ:
44026023	kɛ Ngewɔ Maha-Heingɔi a mɔnɛlɔ huɛɛŋ i yɛ a haalamɔ i hiye i vulu hee hu mbawoyei yeefofoi yeehee la va Juubleisia gama kɛɛ nasia gama Juublaa yaa tie.”
44026024	Kia Pɔɔl i lini a ta yekpe mavale, Fɛstɔs i gbandɛilɔ ngi laa yɛ, “Ndakpe Pɔɔl, bi wui gbuangɔi bi wumba! Kaa wai na bi wuhu ta bi gbowama!”
44026025	Pɔɔl i kpɛmboilɔ yɛ, “Kpowa ii le aa nya hou, Gbimamɔi Fɛstɔs. Gbɔɔ ngi ndema yɛni a tɔnyɛi lɔ, tawao nguhubaa yɛpɛ ii le.
44026026	Mahɛi i hinde jisia magɔɔlɔ, tawao na valɔ nga yɛpɛla ngi gama kia nya longɔ la. Ngi kɔɔlɔ nya lii hu kɛ yeehinde ji yila bɛɛ ii wieni ngi yaama woma, gbamaile sɔkuma hinda ii le a wie.
44026027	Mahɛi Aglipa, bi langɔe a tutuisia? Ngi kɔɔlɔ kɛ bi langɔe a tie.”
44026028	Kɛ Aglipa i ndenga Pɔɔl ma yɛ, “Bi gilingɔe la kɛ watii gutu wuloi ji hu mia ba gu ngi wote a Kristimamɔ?”
44026029	Kɛ Pɔɔl i potenga yɛ, “Maa i guha i gutu, nya Ngewɔ manɛnɛ ma ngi dae le bia bi gbɛlingɔ jisia kpɛlɛɛ ma wu wolo ma haa nya ma mbei, kɔɔ wu wie sia ngi na, kɛlee jɔwɔi jisia tia tii ma!”
44026030	Kɛ Mahɛi, kɛɛ Gɔvinei, kɛɛ Bɛnisi tia nasia kpɛlɛɛ ti yɛ heini ti hiyenga.
44026031	Kia ti gbuani wuhitɛ ma, kɛ tia ndema ti nyɔunyɔu ma tɛ, “Ndakpaoi ji ii yaa gbɛogbɛ wieni mahoungɔ i haa poma ɔɔ ma ngi laagbɔu fa.”
44026032	Kɛ Aglipa i ndenga Fɛstɔs ma yɛ, “Ma yɛlɔ a gbe ndakpaoi ji ma i li gbama ina ii yɛ Roma Maha Wai mamai wie ngi yiɛi le va.”
44027001	Ji hugbatɛni kɛ mu lima Itali lɔ, ti Pɔɔl tia kpindiwɛleibublaa wekangaa lɛnga wuailɔ Roma gugba yila Julɔsi lokohu, na soja vaha wa ti yɛ ngi ma ti Ndɔlɔ Mamakomɛi bu.
44027002	Mu lɛilɔ ndɛndɛ wai hu i gbuanga Adramitium dongɔ kinɛiŋ i li miando ndɛndɛisia ta loo na Esia Plɔvinsi hu, kɛ mu gboyei yahounga. Aristakɔs, Masidoniamɔi na i gbuani Tɛsalonika, ma teeni yɛla.
44027003	Ngele wekei wongɔi hu kɛ mu fonga Saidɔn. Julɔsi i gbekpeilɔ a Pɔɔl i luma gbeva ngi ma liva tia ngi ndiamɔisia ti lɔ, aako ti gbɔ ngi ma a hanisia ngi gbewengɔ fa.
44027004	Mu gbueilɔ na, tawao kia fɛfɛi yɛ wa a mu mahu we, mu leweilɔ a Saipɔs tii hu wee mia fɛfɛi wounvengɔ yɛla na ma.
44027005	Mu njei leweilɔ dangɔ fɔɔ Silisia kɛɛ Pamfilia Plɔvinsisia gbla, kɛ mu wanga Maara, na heini Laysia plɔvinsi hu.
44027006	Soja nuwai i ndɛndɛi male nalɔ i gbuanga Alɛksanda i lima Itali, kɛ i mu wilinga hu.
44027007	Muii lini panda a njie kuhama lɔwɔ gboto va tawao i heilɔ wa mu laama fo va Naidɔs. Kia fɛfɛi ii lumani mu wɛ maa li gulɔ, mu leweni a Salmɔn yalegahu wee lɔ mia fɛfɛi wounvengɔ yɛla na ma.
44027008	Mu mɔnɛilɔ leweva a yeekakpɔi ma we, kɛ mu fonga mia ta toli a Ndɛndɛ mahugbemɛi, na ii guhani a Laysia lɛihu.
44027009	Mu lɛmbilɔ na haaŋ kɛ i longahu njaya heilɛi i wotenga a kpundɛ ajifa suhou gbeli lewengɔ yɛla. Faale Pɔɔl i ndahii ji wuailɔ ti yeya yɛ,
44027010	“Kɔɔngɛisia, ngi tɔnga kɛ njie i gbuama mbei i li i yɛma mu ma a kpundɛ lɔ; hunyani hulewengɔ i gulamaa hakeisia ma kɛɛ ndɛndɛi, kpɛingɔ ndɛvu nyani bɛɛ ma.”
44027011	Kɛɛ soja nuwai ii lani a na Pɔɔl ndeni kɛ lekee na ndɛndɛ mahumɔi tia yeemamɔi ti ndeni.
44027012	Yeendɛndɛ mahugbemɛi ii yɛ kulo bɛɛ nyandeni kɔlɛ yalui wieva na; faale kɔɔngɛisia gbotoma ti lumangɔ yɛla liva a njei ya we lapiva ti fo Foniks, ina i gungaa a bɛla ma. Nalɔ ndɛndɛi yɛ loona Kliti lɔlei hu, yee tawaa wotengɔ a kpundɔhu kɛɛ mahui yaka we i hiyema a foloi gula welei hu we, tawao ta gulɔ ti kɔlɛ yalui gbua na.
44027013	Ji fɛfɛ lɛlɛi i tɔtoni a wala a gbua a kpundɔhu we, kɔɔngɛisia ti gililɔ la kɛ ta gulɔ ti li gulɔma a ti hugbatɛi; faale ti kɔlu gatei laalɛilɔ ti tɛ ndɛndɛi hu kɛ ti lewenga fɔɔ a Kliti gakpɔi gbla we.
44027014	Hu ii guhani kɛ fɛfɛ wa gulanga, ta toli a “Vivii” vɛfɛi na gbuani a tii hu we.
44027015	I hɔwɔilɔ ndɛndɛi ma yeengumɛi yaka ii guni yamava a fɛfɛi lengahu we, kɛ mu gbenga a mu mɔnɛla mu gbema fɛfɛi a li la.
44027016	Kia mu leweni a tii wuloi na hu we ta toli a Kɔuda mia fɛfɛi wounvenga yɛla na ma, i heilɔ mu laama ndɛndɛ wuloi gbuava tɛva ndɛndɛ wai maahu.
44027017	Ji kɔɔngɛisia ti tɛni ndɛndɛi wai maahu, ti ngeyei wumbuilɔ ti kaala a ndɛndɛ wai houva kpauŋ. Ti luwailɔ tɛ ta loma ta wili ŋanyaŋanyɛisia hu na yɛ heini fɔɔ Libia gakpɔi ma; faale ti kula kpɔtukpɔtu gbueilɔ ti njei ti gbe ndɛndɛi ma fɛfɛi a li la.
44027018	Vivii gbegbangɔ waa yɛla tuuŋ, faale folo wekei ma ti tɔtoilɔ a hakeisia gbuala ndɛndɛi wai hu ta pili njei hu;
44027019	foloi yeesawei ma kɛ ti ndɛndɛwai yeemahakeisia gbuakpuailɔ a ti gbɔgbɔ lokoisia ti pili njei hu.
44027020	Lɔwɔ gboto va foloi tia tumbekeisia tii lumani gbuava tawao vivii yɛlɔ lekee a wa hulewengɔ. Kɛlɛmɛi mu lii gbii yɛ mu bawola ma.
44027021	Kɔɔngɛisia ti yɛlɔ na watii huguhangɔ va mɛhɛɛ lii gbi baangɔ ti goohu, kɛ Pɔɔl i hiyenga i loo yɛ ti ma, “Ndakpesia, kiaa wa wolo gɛ nya ma wuii yɛ a gbua Kliti; tawao hunyani ji kpɛlɛɛ kɛɛ hakeisia mu baangala ii yɛ wie.
44027022	Kɛɛ kiahuna, a kɔnɛ le, wu lii aa nyani! Nuu yakpe bɛɛ ngi lɛɛvui ɛɛ nyani wu lia; kɛlee ndɛndɛi ji ta mu bamaala.
44027023	Ajifa gbue gbindi malɔ Ngewɔ malikei na nya woma tawao nga ngi vɛli i wani nya gama
44027024	yɛ nya ma, ‘Pɔɔl, baa luwa! Bi gbuamaa Roma Maha Wai gulɔ; tawao Ngewɔ, ngi gbekpeyii ma, i bi mbaa jiableisia kpɛlɛɛ ti lɛɛvui wuanga bi lokohu.
44027025	Famia, kɔɔngɛisia, wu lii aa nyani! Gbamaile nya lii loongɔ Ngewɔ lɔ ma kɛ na i leni nya ma a wielɔ huɛɛŋ.
44027026	Kɛɛ fɛfɛi limaa a mue kakpo yila ma nja tii yila hu.’ ”
44027027	Ji jii puu mahu naani gbindi i wɛlɛni, mu yɛ Edria yeegboyei yalɔ lewema, a kpindi foma kinɛiŋ ngundia, kɛ ndɛndɛ yengebleisia ti lii heinga ma kɛ mua lukpema ngiyeima.
44027028	Faale ti nja huma yeyei yililɔ kɔtuwa ma ti kula njei hu, kɛ ti tɔnga kɛ njei ngi humbɔyii gungɔ a fiti hɔndɔ yila kalɛ nuu gbɔyɔngɔ lɔ; watii wulo lewengɔ woma, ti yamailɔ gbɔma ti huma kɛ ti tɔnga kɛ ngi hunbɔyii gungɔ a fiti naani gbɔyɔngɔ mahu puu lɔ.
44027029	Ti luwailɔ tɛ ndɛndɛi aa lo lima a wili kɔtukɔtuisia hu, faale ti kɔlu gatewawangaa naani wumbuilɔ ti lewe la a ndɛndɛ woto maahu we ti kula njei hu. Kɛ ti hɛɛnga kɔɔ ngele i wo.
44027030	Ndɛndɛ yengebleisia ti longɔ yɛla ti gbua ndɛndɛi hu ti li. Faale ti ndɛndɛi wuloi wumbuilɔ ti mayei njei hu kɛ ti pienga bi tɔngaa bɛ kɔluwaiwaisia lɛnga mia ti longɔ ti kula njei hu a ndɛndɛi gula we.
44027031	Kɛ Pɔɔl i ndenga sojeisia ti nuwai ma tia ngi sojeisia yɛ, “Ndɛndɛ yengeblei jisia tii loilɔ heini ndɛndɛ ji hu, wuɛɛ bawo.”
44027032	Faale sojeisia ti ngeyeisia lewetewelɔ gilingɔ ndɛndɛ wuloi ma ti gbe ma i gula njei hu.
44027033	Kia ngele wohu yɛ kinɛiŋ foma, Pɔɔl i ti kpɛlɛɛ manɛni lɔ kɔɔ ti mɛhɛɛ wulo mɛ, yɛ, “I gunga na a jii puu mahu naani wu lii hɛlɛngɔ tawao mɛhɛɛ galɛ yila bɛɛ wɛɛ mɛ.
44027034	Faale, wu kɔnɛ le, a mɛhɛɛ wulo mɛ; yeemagbee wu houngɔi wu lɛɛvui yamava. Ngundia yakpe bɛɛ ɛɛ gbuama wu wumba.”
44027035	Kia Pɔɔl i kpɔyɔni a ji le la, kɛ i bledii wumbunga i siɛgbua Ngewɔ ma ti kpɛlɛɛ yaama, i ngali kɛ i mɛnga.
44027036	Ji guilɔ i ti lii vulu kɛ ti kpɛlɛɛ ti mɛhɛɛ wulo hounga ti mɛ.
44027037	Mu kpɛlɛɛ mu yɛ ndɛndɛi hu mu jika gungɔ yɛla a numu hɔndɔ fele numu sawa gbɔyɔngɔ mahu puu mahu weita.
44027038	Ji numui gbi ti mɛhɛɛ mɛni i guni a tie, ti nyɔu gbueilɔ ndɛndɛi goohu ti pili njei hu kɛ ndɛndɛi ya powo.
44027039	Ji ngele woni, ndɛndɛhu yengebleisia ti yakɛilɔ kakpoiya ma, kɛɛ ti liiheilɔ nja tiihu ma i to ma ŋanyakpama, kɛ ti kiti wumbunga ndɛndɛi woto gbava na i gungaa a bɛla ma.
44027040	Faale ti kɔlu gateisia lewetewelɔ ti gbe ma ti lɔmbu a njei, kɛ ti yamanga ti ngeyeisia bɛɛ vulonga gilingɔ laasia ma ta pie ndɛndɛi a njia. Kɛ ti kula kpɔtukpɔtui huvombonga na fɛfɛi a hei hu ndɛndɛi a li gulɔ, kɛ ti ya kakpoima.
44027041	Kɛɛ ndɛndɛi liilɔ i hɔwɔ ŋanya hiwima njei hu kɛ i gbanga. Yeetawaa yaka i heilɔ gbɛki ɛɛ yaa gu a li, tawao yeengoto maahu yaka huwongoloilɔ i gbɛnyɛkpɛnyɛ a kpayei na njangateisia ti yɛ hɔwɔla ma.
44027042	Sojeisia ti hinda hulailɔ kpindiwɛlɛbubleisia kpɛlɛɛ waa va, aako yeengila gbi aa lo lapi ma a fo ŋanyakpama kɛ i lɔwunga i li.
44027043	Kɛɛ sojei yeenuwai longɔ yɛla i Pɔɔl lɛɛvui mabawo, faale i ndeilɔ yɛ taa na wie. Kia na aa wie, i ndeilɔ nasia kpɛlɛɛ ma ta gu ndapii ma yɛ ti yɛ a haalablaa tia yese ti gula njeiya ti li ngeyeima; tawao
44027044	yeemɔnuisia ti longaa ta to lɔ ti ma ti hɛlɛngɔ a ndɛndɛi yeembembeesia kɛɛ yeengulu yaingaingɔisia. Namia wieni mu gbi mu foni ngeyeima a mu lɛɛvui
44028001	Ji mu foni ngeyeima a mu lɛɛvui, mu magɔɛilɔ kɛ tii na hu laa mia a Mɔlta.
44028002	Yeetaalisia ti ndiamɔya waa gɛilɔ a mue. Njei yɛ tɔtonga a wuala tawao kɔlɛi a wa, faale ti ngɔmbui yateilɔ ti gahu gbua mu kpɛlɛɛ ma.
44028003	Kia Pɔɔl i kpangbanyaasia lɛni ma i yɛ ti wuma ngɔmbui ya, kali i gbuɛilɔ hu pu ngɔmbu luindui va i gbakpa ngi lokoi ma.
44028004	Ji taableisia ti kali lɔni hɛlɛngɔ Pɔɔl lokoi ma, ti ndeilɔ ti nyɔunyɔu ma tɛ, “Numu waamɔ lɔ a ndakpao ji, tawao ngi hinda nyamui mia ngi yakpɛ ma kia bɛɛ ii loni njei hu.”
44028005	Kɛɛ Pɔɔl i ngi lokoi jɛsielɔ kali i gbuama i gula ngɔmbui ya gbɛogbɛ ii ngi wieni.
44028006	Ti yɛlɔ looni ta ngi mawulo ti lii i ma tɛɛ i vemaa vɔɔlu kɛ i windɛnga wumahu i gula. Kɛɛ kia ti lɛmbi haaŋ looni watii huguhangɔ va tɛɛ tɔ funyɛ bɛɛ aa pie, ti ti wui vivii lɔ ti nde tɛ, “Ngewɔ mia a ngie!”
44028007	Hu ii guhani a mia ti yɛ na, tii na hu mahɛi yɛlɔ na ngi laa a Pɔblɔs, ndɔma vahawa ngi yeya. I gahu gbuɛilɔ mu ma pandawanda tawao mu yɛlɔ ngi gɔɔma jii sawa va.
44028008	I bɛi malɔ Pɔblɔsi ngi kɛkɛ gahu nyamungɔ yɛla i laani heegbɛ yalema a kɔlɛ wumɛi kɛɛ ŋamagboi. Pɔɔl i wuailɔ ngi gama, i hɛɛ ngi va, i loko wɛlɛ ngi ma kɛ i bawonga.
44028009	Ji hulɔngɔ lekee, heegbɛblaa wekei nasia ti yee tii na hu ti wailɔ ngi gama kɛ i ti bawonga.
44028010	Ti mu gɔilɔ a hani gbotongaa, tawao ji mu yɛ gbuama na, ti hani nasia wuilɔ ndɛndɛi maahu magbewe a mu hou njeiya va.
44028011	Ngawu sawa woma mu liilɔ njeiya ndɛndɛwa yila hu na gbuani Alɛksanda ta toli a “Fila Yewɔɛisia,” na yɛ longa haaŋ tii na hu kɔlɛ yawui i gbɔyɔnga.
44028012	Mu wɛilɔ Silakɔs mu jii sawa wie na.
44028013	Kɛ mu gbuanga na mu li Rejiɔm. Kia ngele woni fɛfɛi i gbuɛilɔ a kpundɔhu yaka we, jii fele woma kɛ mu fonga Putioli.
44028014	Nalɔ mu Yesu mableisia maleni na kɛ ti mu mɔlinga heiva ti gɔɔma hoki yila va. Nawooma mu liilɔ Rom.
44028015	Kristimablei nasia ti Rom ti mu malɔwɔi mɛnilɔ, kɛ ti wanga mu gulɔ ti fo fa Apiɔs Makitiihu kɛɛ Hotangaa ti yii Wɛlɛ Saweisia la. Ji Pɔɔl i yaama wɛlɛni ti ma, i siɛgbuɛilɔ Ngewɔ ma ngi lii i nɛpɔ.
44028016	Kia mu foni Rom, ti lumailɔ Pɔɔl wɛ i ngi wuma heima soja yila ngi maahu ngi yabɛɛva.
44028017	Jii sawa lewengɔ woma Pɔɔl i Juuisia ti mahubleisia lolilɔ a lenga ti gomɛ. Kia ti gomɛni, i ndeilɔ ti ma yɛ, “Nya ndewengeisia, kia bɛɛ ngii yaa nyamu gbii gani a mu nungeisia tawao ngii yaa mu maadani ti wiehinda woveisia gblaninga, Juublaa ti yɛlɔ a sabu ti nya hou Jelusalɛm ti nya wuaa Romableisia yeya.
44028018	Kia ti nya hugbɛkpɛni ti longɔ yɛla ti gbe nya ma, ajifa tii nyamu gbi lɔni nya hu ngaa ka na ta gu ti nya waa poma.
44028019	Kɛɛ Juubleisia ti gangɛilɔ tɛ tɛɛ kuluma, na va mia nya bɛɛ i mini nya ma ngɛ ngi gbuama Roma Maha Wai gulɔ kia bɛɛ ii yɛni a njia lɔ nga lola feva nya nungeisia wɛ.
44028020	Famia ngi wu mamani wienga aako ngi wu lɔ ngi yɛpɛ wu gama; ajifa jɔwɔ gulangɔi nya hama numui na va Isrɛlbleisia ti lii valangɔ ngi ma.”
44028021	Kɛ ti potenga tɛ ngi ma, “Muii yaa bi magɔlɔ majɔɔni aa gbua Judia lɔlei hu aa wa, tawao mu ndewe yila bɛɛ ii yaa wani a vaa nyamu gɛ ɔɔ njia kɔloongɔ bi ma.
44028022	Kɛɛ mu longɔe mu bi nɛmahu vaa gɔɔ; gbɛva mu kɔɔlɔ kɛ hinda gbi lekee nungaa lɔ njɛpɛ-a-ngie lema kɔlooni komɛi ji ma yeemamɔ a bie.”
44028023	Faale ti lɔwɔ gɛilɔ a Pɔɔl ngi maleva, tawao ti wani a faha waa lɔ mia Pɔɔl yɛ na. I gbua ngende hu i too kpindi ma, Pɔɔl i yɛlɔ a ngowili yiɛi le kɔloongɔ Ngewɔ Mahayɛi ma, a yeefasai wuaa ti gama. I lapilɔ ti kabande va ti la a Yesu, a ngi mafasai gbua Mojisi Jawei hu kɛɛ tutuisia ti gɔlɛisia hu.
44028024	Ti lɛnga ti lailɔ a ngi layiesia, pekeisia lɔ na tii lani la.
44028025	Ti gbuɛilɔ ta li a mawali hou a ti nyɔunyɔ ji Pɔɔl i layia yakpe wilini ti wolihu yɛ, “A tɔnya mia wɔɔ Ngewɔ Yafei i ndeni wu maadani ma a tutui laa we Aisaya yɛ:
44028026	‘Li nungei jisia gama bɛɛ ti ma, wa humɛilɔ fo kɛɛ wuɛɛ yeembui gɔɔ; wa kpe lɔ ndimaa kɛɛ wuɛɛ tɔ.
44028027	Gbamaile nungei jisia ti wotengɔe a ndiiyahablaa, ti wolisia hugbɔndangɔi, ti yamɛisia ti liiwingɔ ma. Kiaa na ii le, ta kulɔ lɔlɔ, ti wolisia ti njia humɛni, ti liisia ti mbugɔɔ, kɛɛ ti wotea nya gama, ngi ti bawo.’ ”
44028028	Faale Pɔɔl i gakpueilɔ yɛ, “Mahoungɔ wu hugɔɔ kiahuna kɛ Ngewɔ i ngi bawoyɛi yoyonga nasia gama Juubla yaa tie, tawao ta humɛni lɔ huɛɛŋ!” [
44028029	Ji Pɔɔl i ji leni, Juusia ti gbuɛilɔ ta li a ndabla gbua gagbalɛngɔ a ti nyɔunyɔu.]
44028030	Pɔɔl i heilɔ mia foo fele va, lomui ngi yeya a pawa wuaa na va. Tawao i yɛ gahu gbualɔ nasia ma ti yɛ wa ngi lɔma.
44028031	I yɛlɔ a ngowili yiɛi le kɔlooni Ngewɔ mahayɛi ma, a kaa gɛ a ngi nyɛkɛ kpawama leeŋ kɔloongɔ Yesu Kristi ma.
45001001	Nya Pɔɔl, Yesu Kristi Ngewɔ i loko loni nya ma, i nya loli yɛva a tomɔ, i nya gbua toblaa wekeisia ma Ngowili Yekpei na leva Ngewɔ i njooyoni, nya mia ngi kɔlɛi ji nyɛima.
45001002	Ngewɔ i Lahei wumbunga wɔɔ kpɔɔ, i punga ngi lutuisia laa kia nyɛingɔ la Ngewɔ Gɔlɛi hu.
45001003	Yeengowili Yekpei ji i ngi Hindoloi lɔ hinda hugɛma, mu Lemɔi Yesu Kristi; nuuvuyei hu, ti ngi leni Mahɛi Devidi bembei hu lɔ;
45001004	kɔlooni ngi hiyelei ma Ngewɔ gama kɛɛ ji jumbu gbi ii yɛ ngi ma, Ngewɔ i ngi gɛilɔ a kpaya waa kɛ ngi Loi mia a ngie a ji i pieni i vulu i hiye hee hu.
45001005	Kristi sabui hu lɔ Ngewɔ i ngauwanda veni mbɛ yɛva a tomɔ aako gbɔma ngi pie kɛnyɛ gbi lekee yeenungeisia ti la la, ti golo Kristi wɛ.
45001006	Wua yeenungei jisia a wue, wua wu Rom, Ngewɔ i wu lolinga yɛva a Yesu Kristi woo.
45001007	Faale nyaa kɔlɛi ji nyɛima wu kpɛlɛɛ gama wu Rom Ngewɔ longɔ a wue tawao i wu lolinga yɛva a ngi nda nungeisia: Nyaa mu Kɛkɛ Ngewɔ vɛlima kɛɛ mu Lemɔi Yesu Kristi aako ti ngauwandei kɛɛ ndiilɛli ve wu wɛ.
45001008	Haala, ngi siɛgbua nya Yewɔɛi ma Yesu Kristi sabui hu wu kpɛlɛɛ va; ajifa dunyei gbi lɔ mɛnima kia wu langɔ a Yesu.
45001009	Ngewɔ kɔɔlɔ kɛ na nga nde tɔnya le, Ngewɔ na ngi yengema ngi wɛ a nya lii gbi a ji nga Ngowili Yekpei hugɛ a nungaa kɔlooni ngi Hindoloi ma. Ngewɔ kɔɔlɔ kɛ wu hinda lɔ tuuŋ nya nɛmahu
45001010	watii gbi nga yɛ hɛɛma. Nyaa Ngewɔ vɛlima ngɛɛ i pie ngi gu a fola wu ma.
45001011	Ajifa nya longɔ waa le mua wueni mu lɔ aako wu kpekpeyei na majɔɔ Ngewɔ a fe a ngi Yafei loko aako i wu yafeisia gbaya.
45001012	Na nya lii i ma ta lɔ a ji mua wueni ma kpɔma majɔɔ a lenga a ji ma mu nyɔunyɔ lii gba ajifa wu nya layii gɔɔlɔ a Kristi, nya bɛɛ ngi wu layii gɔngɔ a ngie.
45001013	Nya longɔ wu ji gɔɔ, nya ndeengɛisia; watii gboto ngi hugbatɛnga fova wu ma, kɛɛ hinda wulo a pielɔ lɔɔ ngɛɛ gu. Nya longɔ ngi gu nungaa ma wua bɛɛ lia ti la a Yesu Kristi kia ngi pienga la a nasia Juublaa yaa tie.
45001014	Ajifa mahoungɔ ngi li kɛnyɛwekɛisia gama, nasia ti kɔlɔ gɔngɔ kɛɛ nasia tii kɔlɔ gɔɔ.
45001015	Faale na, nya longɔ waa le ngi Ngowili Yekpei hugɛ a wua bɛɛ wu Rom.
45001016	Nya liilɛlingɔ waa le a Ngowili Yekpei; i Ngewɔ gbaye hulɔ kɔ nasia gbi ta laa a ngie i ti bawo, Juuisia yese kɛɛ nasia Juublaa yaa tie.
45001017	Ajifa Ngowili Yepkei lɔ a hugɛ kia Ngewɔ a yee nuuvu yɛ a pɔɔnamɔ i tia ta luahu gbatɛ: yeepelei lɔ a lala a Ngewɔ i too kɛlɛmɛi. Kia Ngewɔ Gɔlɛi ndeni la yɛ, “Numui na Ngewɔ a tia ta luahu gbatɛ ngi lalei va, a ngi yɛlɔ a pɔɔnamɔ tawao a ndɛvu majɔɔlɔ.”
45001018	Ngewɔ i kɛnga, kɛ ngi liilewengɔ waa, kia i wama njia wɛlɛma nuuvungaa ma nyamui nasia kpɛlɛɛ va ti pienga a ngie kɛɛ jumbui nasia ti ngulinga nuuvuisia ma; nasia ti hinda nyamuisia ta nungeisia maabali a tɔnyɛi gɔla kɔloongɔ Ngewɔ ma.
45001019	Ngewɔ a kpalɛ lalɔ ti ma, ajifa na nungaa ta gu a kɔɔla kɔloongɔ Ngewɔ ma tia ti kɔɔlɔ gbalauŋ, Ngewɔ vulii lɔ i hu yɛni gbalauŋ.
45001020	Kia wɔɔ gba Ngewɔ i dunyei gbatɛni, ngi gbayei na kɛlɛma gbi ii ma kɛɛ ngi Yewɔyɛi nungaa ta gulɔ a kɔɔla gbalauŋ. Nungaa ta gulɔ a hindei jisia gɔla kɔloongɔ Ngewɔ ma hani nasia va i ti gbatɛnga. Faale ti gbuawee gbi ii na ti wiehindeisia yeenjiɛi hu.
45001021	Ti kɔɔlɔ kɛ Ngewɔ lɔ na kɛɛ ti ganganga a ngi yaateenga bɛlɛhei vela ngi wɛ tawao tɛɛ luma a siɛgbualaa ngi ma. Kia taa na wie, ta baaba gili lekee lɔ wie tawao ti nɛmahuisia wopongɔe, tɛɛ kili yekpengaa gbi wie.
45001022	Ta ndelɔ tɛɛ ti nɛmahu lewengɔe kɛɛ kpowablaa lɔ a tie.
45001023	Kia taa hɛɛ kunafɔ Yewɔɛi ma, ta hɛɛ nuuvu hani gbatɛngɔi nasia lɔ ma kpuangɔ a nuuvu ɔɔ ŋɔningaa ɔɔ fuuhanisia ɔɔ ndala-vuuhanisia.
45001024	Jifa nuuvugaa ti gbowangɔ hii, Ngewɔ i gbenga ti ma manɔhɔ hindei nasia wieva nɛngɔ ti wɛ, tawao ta sɔɔ hinda mawufengɔngaa wie a ti nyɔunyɔ.
45001025	Ta gangalɔ a lala a tɔnyɛi kɔloongɔ Ngewɔ ma, ta la a ndɛi; ta hɛɛlɔ Ngewɔ gbatɛhanisia ma ta golo ti wɛ kia taa hɛɛ hanii gbi gbatɛmɔi vulii ma, na mahoungɔ nungaa ti ngi lato kunafɔ va! Amiina.
45001026	Jifa nungaa ta ji wie, Ngewɔ i gbenga ti ma sɔɔ hinda mawufengɔngaa wieva. Nyahangɛisia vulii bɛɛ tiaa sɔɔ hinda nyamui wiema a ti nyɔunyɔ kpuangɔ Ngewɔ nda welei ma.
45001027	Hii lɔɔ hingeisia ti gbenga nyaha-hindei yeena ma Ngewɔ i pilini, ta ti nyɔunyɔ jɔɔ, hingeisia lɔ ngufema hindangaa wiema a ti nyɔunyɔu, faale Ngewɔ a kpalɛi na lalɔ ti ma mbɛngɔ ti ma nyamui na va ti pienga.
45001028	Jifa nuuvuisia tii lumani taa Ngewɔ gɔɔ, i gbenga ti ma aako ti yɛ a kili nɔhɔngɔ lekee wie, ta hindei nasia wie maa ii houni ti pie.
45001029	Ti liisia lavengɔe a pienyamu yeelasii gbi, ti haamingɔ nungaa wekeisia ti yeya-hanisia va, ta nyamui wie a ti nyɔunyɔ; ti liisia lavengɔe a tolo kɛɛ numu waala kɛɛ ndapi kɛɛ numu wɛlɛlaa kɛɛ kili nyamu wiela a nungaa wekeisia. Ta yɛpɛlɔ a ti nyɔunyɔ,
45001030	ta njia nyamuisia le ti nyɔunyɔ va, ti lolongɔ a Ngewɔ, ta ti nyɔunyɔu yɛli, ti mamaningɔ, ti yongangɔ; ta luva pele ninangaa gɔlima nyamu wieva: tɛɛ golo ti leblɛisia wɛ;
45001031	ti gbowangɔ; na ta lahei wumbu pieva tɛɛ pie, tawao tɛɛ hindawanda wie, tɛɛ manu numu ma.
45001032	Ti kɔlɔ kɛ Ngewɔ jaa ndeilɔ yɛ numu nasia ta yee hindei nasia wie mahoungɔ ti haa. Tawao tii lema lekee a yeehindei jisia wiela, kɛɛ tia lɔɔ nungaa nɛpɔma ti wieva.
45002001	Nya ndiamɔisia, wa nungaa wekeisia gbɛmbolɔ? Kɛ wu gbuawee gbi ii na kulo bɛɛ, wu yee yɛ na gbi. Gbamaile wu nungaa wekeisia lɛɛngaa kɛɛ wa hinda yakpei nasia wie ta pie, kɛ wu wua yekpe lɛɛnga.
45002002	Mu kɔɔlɔ kɛ Ngewɔ lɔnyangɔe ji a nungei nasia lɛɛ ta hinda nyamui jisia nyɔkɔ wie.
45002003	Kɛɛ, nya ndiamɔisia, hindei jisia vulii wa nungaa wekeisia lɛɛ faa, wua vulii wa pielɔ! Wu langɔe la vulii kɛ Ngewɔ ɛɛ njia wɛlɛ wu ma?
45002004	Gbamaile kɛnga wu lɛɛngɔi ngi gbekpeyeisia hu, ndanɛi va a kpua a wue kɛɛ ndihou va i hu, aako kɔɔ kɛ ngi gbekpeyei lɔ a pie wu wounve wu.
45002005	Kɛɛ wu woohu gbɔndangɔe hulewengɔ gbo, tawao wu lii ɛɛ tɔnyɛi gulu. Faale na, kpalɛi na i wama lama wu ma wuaa ngawɔlɔma Foloi na ma kɛyila Ngewɔ a yɛ wu gbɛmboma a ndiilewe tawao a pie a tɔnyeilɔ.
45002006	Ajifa Ngewɔ a numui gbi pawalɔ kia ngi wiehindeisia ti na.
45002007	Numui lɛɛnga ta nɔɔlɔ kpekpei wielei ma a nungaa, ta ngɔlɔya gɔli kɛɛ mbɛlɛhei kɛɛ kunafɔ lɛɛvui: Ngewɔ a jisia gɔlɔ a kunafɔ lɛɛvui.
45002008	Kɛɛ nungaa wekeisia ti gbewengɔ lekee tia yekpe lɔ va ta gbele pɔɔna-hindei ma hindei na wieva kpulangɔ nga; Ngewɔ liilewengɔ a yɛla ti ma tawao a kpalɛ lalɔ ti ma.
45002009	Ngewɔ a ndiimavɔni gbalɛ lalɔ nungei nasia kpɛlɛɛ ma ta jumbu hindei wie, Juuisia yese kɛɛ nasia Juublaa yaa tie.
45002010	Kɛɛ Ngewɔ a ngɔlɔya kɛɛ mbɛlɛhei kɛɛ ndiilɛli velɔ nungei nasia gbi wɛ ta kpekpe wie, Juuisia yese kɛɛ nasia Juublaa yaa tie.
45002011	Ajifa numui gbi ti gbɛmboyii i yakpe, Ngewɔ ɛɛ topooma wie.
45002012	Mojisi Jawei ii nasia yeya Juublaa yaa tie; ta jumbui wielɔ ti juku ajifa sawei ii tima. Sawei lɔ Juuisia yeya; ta jumbui wielɔ Ngewɔ i ti gbɛɛmbo a yeesawei.
45002013	Gbamaile Sawei humɛnilei ii le aa yɛ nungaa yɛma a pɔɔnamɔ i tia Ngewɔ luahu gbatɛ;
45002014	Sawei ii nasia ti yeya Juublaa yaa tie; kɛɛ watii gbi lekee ti na wiengaa a ti nyɛkɛ Sawei i ndeni, kɛ ti kɛnga gbɔɔ mahoungɔ i wie ɔɔ aa wie, kia bɛɛ Sawei ii ti yeya.
45002015	Ti wiehindei a kɛlɔ kɛ na Sawei i ndeni nyɛingɔe ti liisia hu. Ti lii bɛɛ a selilɔ kɛ tɔnya lɔ a ji, ajifa watii lɛɛngaa ti lii a ndelɔ ti ma ina ti nyamu wienga ɔɔ ina ti kpekpe wienga.
45002016	Faale na, kia nga nde la Ngowili Yekpei ji hu nga nde nungaa ma, hii lɔɔ a wie Foloi na ma Ngewɔ a nuuvuisia ti gili lɔwungɔngɔisia gbɛmbo a Yesu loko.
45002017	Ɔɔ bia? Ba bia yekpe loli a Juu; bi hɛlɛngɔe a Sawei tawao ba yonga lewelɔ kɛ Ngewɔ longɔe a wu bembei;
45002018	bi kɔɔlɔ gbɔɔ Ngewɔ longɔ bi pie, tawao bi kaanga Sawei hu na gɔva pɔɔnangɔ:
45002019	bi langɔe la vulii kɛ pele gɛmɔ lɔ a bie a pumublɛisia kɛɛ foofo, nasia va ti kpindi hu
45002020	kɛɛ kaamɔi nasia va ti lii haangɔ kɛɛ kavɛliblɛisia. Bi langɔe vulii la kɛ nɛmahulewei gbi kɛɛ tɔnyɛi gbi i Sawei hu lɔ.
45002021	Ba nungaa wekeisia gaalɔ. Gbɛe bɛɛ bia yekpe gaa? Ba Ngewɔ yiɛi lelɔ nungaa ma bɛɛ, “Baa huma wie.” Kɛɛ bia vulii ba humɛi wielɔ?
45002022	Ba ndelɔ bɛɛ, “Baa puegbua gbi.” Kɛɛ ba puei gbualɔ? Bi lolongɔe a nɔmɔlii nasia nungaa ta hɛɛ ma. Kɛɛ ba ti huma pɛlei nasia bu ta hɛɛ na ti ma?
45002023	Ba lawolɔ bɛɛ Ngewɔ Jawei lɔ bi yeya. Kɛɛ ba Ngewɔ yawufelɔ a ji ba sawei nyani?
45002024	Ngewɔ Gɔlɛi i ndeilɔ yɛ, “Wua wu Juuisia mia wu pienga nasia Juublaa yaa tie ta njia nyamu le Ngewɔ ma.”
45002025	Wu Sawei houngaa, baa a yɛlɔ bili na ma ta wu heinga; kɛɛ wuii Sawei houilɔ, aa nyandelɔ wu lo pɔnɔyɛi hu.
45002026	Nasia Juublaa yaa tie, kia bɛɛ ti heingɔ ii le bili ya, kɛɛ ti jiangaa a na Sawei ndeni, Ngewɔ ɛɛ ti wumbu bi tɔaa bɛɛ ti heingɔ bili ya?
45002027	Kɛɛ nasia Juublaa yaa tie, kia bɛɛ ti ti leni ti pɔnɔngɔ, ti jiangaa a na Sawei i ndeni, ti wiehindei na ɛɛ pie Ngewɔ aa wu lɛɛ, wua hii Sawei yeenyɛingɔi i wu yeya tawao wu heingɔ bili ya kɛɛ wa Sawei nyani?
45002028	Kɛ ye lɔ Juu vulii le ngi heingɔ vulii bili ya? Numui na ii le Juu a ngie ngi luwui ma tawao ti ngi heini bili ya a kpekɛi.
45002029	Juu yeekpekpei a numui na lɔ ngi heingɔ bili ya a ngi luwui goohu wee, ngi lii wotengɔ Ngewɔ gama; tawao Ngewɔ Yafei lɔ a pie, Sawei yeenyɛingɔi ɛɛ gu a ji wiela. Ngewɔ lɔ a yeenumui ji lato, nuuvugaa ii le.
45003001	Kɛ Juuisia ta kpekpeya majɔɔlɔ tewengɔ nasia ti ma Juublaa yaa tie a pele gbi hɔɔ? Ɔɔ kpekpeyei yeegbɔɔ Juuisia ta maajɔɔ ji ta ti hei bili ya?
45003002	Kpekpeya gboto lɔ hu a pele gbi! Haalei, Ngewɔ i ngi wowili loko wuaani Juuisia lɔ yeya.
45003003	Gbɔɔ a wie ina ti lɛɛnga tii lani a Ngewɔ wowili? Wu langɔe la kɛ Ngewɔ a ngi wowili hunyanilɔ sabui ji va?
45003004	Na ɛɛ wie kulo bɛɛ! Na Ngewɔ a nde yɛ a pielɔ, watii gbi a pielɔ huɛɛŋ kiaa bɛɛ numui gbi ta yɛlɔ a ndɛ gualablaa. Kia Ngewɔ Gɔlɛi i ndeni yɛ, “Ngewɔ, ba tɔnyɛi lɔ le kpema gbi bi yɛpɛngaa; ba temu lɔ majɔɔ ji nungaa ta bi mayia gɛ kotiihu.”
45003005	Kɛɛ gbɔɔ a wie ina mu hinda nyamu wielei a Ngewɔ wɔna hinda wielei lɔ magɛ gbalauŋ? Gbɔɔ ma gu a ndela? Ma ndelɔ muɛɛ hinda nyamu mia Ngewɔ a pie ji a kpalɛ la mu ma? (Nyaa yɛpɛma kɔloongɔ ngi ma nuuvu layia hu.)
45003006	Sawo, na ɛɛ wie! Ina Ngewɔ ii wɔnani, a yee gu i dunyableisia gbi gbɛmbo?
45003007	Kɛɛ gbɔɔ a wie ina nya lɔnya-vɛlii i wailɔ a ngɔlɔya Ngewɔ ma a ji a pie ngi lɔnyala maa i gɛ gbalauŋ tewengɔ yeengovei ma?
45003008	Gbɛe hɔɔ muɛ nde muɛɛ, “A mu nyamu wie aako mu mbɛlɛhei ve Ngewɔ wɛ?” A tɔnya nungaa lɛɛnga ti nya bɛlɛ nyaninga a ji ti yeenjɛpɛi ji vulii lelaa lɛnga nya wumba! Ngewɔ a yeenungei nasia lɛɛlɔ tawao ti lɛɛla wɔnangɔe.
45003009	Kɛ mu Juuisia mu yɛyii fisangɔe nasia Juublaa yaa tie ti ma? Sawo! Ngi wilanga a kɛlaa kɛ Juuisia kɛɛ nasia Juublaa yaa tie ti kpɛlɛɛ ti jumbui gbayei bu lɔ.
45003010	Kia Ngewɔ Gɔlɛi i ndeni la yɛ; “Numu yakpe bɛɛ ii na aa wɔna,
45003011	numu ii na aa tɔnyɛi yeembui gɔɔ ɔɔ i Ngewɔ gɔkɔli.
45003012	Numui kpɛlɛɛ ti wounvenga Ngewɔ ma, kpekpeya gbi ii ti kpɛlɛɛ hu: numu gbii na aa kpekpeya wie, numu yakpe bɛɛ.
45003013	Ti lɛisia wiengɔe kia kamba lawongɔi; ndɛɛ nyamu-nyamu lekee lɔ a gilikili ti nɛisia ma, kɛɛ njɛpɛi nasia ta numu waa, kia kaali-nyi, ta gbua ti laagulisia ya;
45003014	sondu nyamu-nyamuisia ti ti lavengɔ.
45003015	Ti huvulangɔ a numu gbalɛla kɛɛ numu waala;
45003016	ta tombo lɔ lo kɛɛ ndiinyani mia gbi ta li na.
45003017	Tii yaa ndiilɛli welei gɔɔni;
45003018	tawao tii yaa gaani a luwala Ngewɔ ma.”
45003019	Mu kɔɔnga na kɛ hani gbi lekee nyɛingɔ Sawei hu i nasia lɔ hinda hugɛma ti Sawei bu aako nuuvui gbi ti gbuawee gbi aa yɛ na, i pie dunyei gbi ti lo Ngewɔ gulɔ ti gbɛmbova.
45003020	Ajifa numu gbi ɛɛ yɛ a pɔnamɔ Ngewɔ yaama jifa lekee a Sawei hou; na Sawei a pie ta mia a ji a pie nuuvu i kɔɔ kɛ i jumbu wienga.
45003021	Kɛɛ kiahuna Ngewɔ pelei na gɛnga a nungaa yɛ la a pɔɔnablaa i tia tieni luahu gbatɛ, tawao kpitingɔ ii le Sawei ma. Sawei kɛɛ Ngewɔ lutuisia ti seli wuaanga ji va.
45003022	Ngewɔ a nungaa yɛlɔ a pɔɔnablaa ji ta la a Yesu Kristi. Ngewɔ a ji wielɔ a nungei nasia gbi ta la a Kristi. Pele wekangaa gbi ii na kulo bɛɛ Ngewɔ aa nungaa wote la a pɔɔnablaa aa tia tieni luahu gbatɛ.
45003023	Nuuvu gbi ti jumbu hinda wienga tawao ti maa i guhanga a Ngewɔ na a numu bawo.
45003024	Kɛɛ Ngewɔ yauwandei na va a fe numu wɛ a gbaama, i ti kpɛlɛɛ yɛnga a pɔɔnablaa, i taa tieni luahu gbatɛnga Yesu Kristi sabui hu, Yesu na a numu gbua nduwɔyɛi hu.
45003025	Ngewɔ i Yesu gbuɛilɔ a saa aako ngi haala i yɛ a sabu Ngewɔ i manu ti jumbuisia ma, ji ta la a Yesu. Ngewɔ i ji wieilɔ aako i kɛ kia a nungaa yɛ la a pɔɔnablaa i tia tieni luahu gbatɛ. Pɛiŋ Yesu i ya haa, i yɛ a ngi lii lɔ hou, a wounve nuuvuisia ti jumbuisia ma.
45003026	Kɛɛ kiahuna a watii ji, Ngewɔ ɛɛ yaa wounve jumbui ma, a kɛlɔ kɛ ta lɔ a numu wote a pɔɔnamɔ i tia ta luahu gbatɛ. Hii Ngewɔ a kɛ kɛ ngi wɔnangɔe tawao kɛ ta lɔ a numu gbi lekee yɛ a pɔnamɔ ina ngi langɔe a Yesu.
45003027	Gbɔɔ na hɔɔ ma lawo la? Tawao yeesabui a yɛ a gbɔɔ? Jifa le ma Sawei hou? Sawo, kɛɛ jifa mu langɔ a Yesu.
45003028	Ajifa mu ndenga na kɛ na lekee a pie Ngewɔ i numu yɛ a pɔɔnamɔ i tia ta luahu gbatɛ ta mia a lala a Yesu Kristi, hindei nasia wieva ii le Sawei ndeni.
45003029	Kɛ Juuisia lekee lɔ ti Yewɔ a Ngewɔ? Nasia Juublaa yaa tie tia bɛɛ ti Yewɔɛi yaa a ngie? A tɔnya Juuisia kɛɛ nasia Juublaa yaa tie ti Yewɔɛi lɔ a ngie.
45003030	Ngewɔ i yakpe, tawao a Juuisia kɛɛ nasia Juublaa yaa tie yɛlɔ a pɔɔnablaa kia ti layii i na a Yesu.
45003031	Kɛ ma loko gbualɔ hɔɔ Sawei houla hu jifa mu langɔ a Yesu? Sawo muɛɛ loko gbua hu kulo bɛɛ; ma loko lɔ hei Sawei bu.
45004001	Gbɔɔ hɔɔ ma nde kɔloongɔ Ebraham ma, mu gɛnyɛi kpɛlɛɛ mu maada? Gbɔɔ i ngi wieni?
45004002	Kiaa hindei nasia i pieni famia Ngewɔ i ngi yɛni a pɔɔnamɔ i tia ta luahu gbatɛ, Ebraham aa sabu jɔlɔ lawoova. Kɛɛ sabu gbi ii ngiɛ lawoova Ngewɔ gulɔ.
45004003	Ngewɔ Gɔlɛi yɛ, “Ebraham langɔ yɛla a Ngewɔ, tawao ngi lalei va a Ngewɔ, Ngewɔ i ngi wumbuilɔ a pɔɔnamɔ.”
45004004	Numui na a yenge ta ngi pawalɔ ngengei na va a pie; numu ɛɛ ngi pawɛi loli a mawaa, ta ndelɔ tɛɛ i yengenga faa.
45004005	Kɛɛ numui na ngi langɔ a Ngewɔ, ngi wiehindeisia ii le, ngi langɔ a Ngewɔ na a ndɛɛmɔi wote a temumɔi, ngi lalei a Ngewɔ mia Ngewɔ a mbumbu aako i ngi wote a pɔnamɔ, i tia ta luahu gbatɛ.
45004006	Ji mia Devidi lii i yɛ ma ji i yɛpɛni kɔlooni Kohunɛ na ma a yɛ numui na ma Ngewɔ a ngi wumbu a pɔnamɔ, ngi wiehinda va gbi ii le, Kia Devidi ndeila yɛ:
45004007	“Nasia ti goohu nɛngɔe Ngewɔ i manunga ti nyamuisia ma, tawao Ngewɔ i ti jumbuisia mawɛɛnga!
45004008	Numui na goohu nɛngɔe Ngewɔ ɛɛ ngi jumbuisia gbawa!”
45004009	Nasia ti heingɔ bili ya tia lekee lɔ ti woo a Kohunɛ ji Devidi i yɛpɛma fa? Nasia ti heingɔ ii le bili ya tia bɛɛ ti woo le. Ajifa mu na hugɛnga Ngewɔ Gɔlɛi ndeni yɛ, “Ebraham langɔ yɛla a Ngewɔ tawao ngi lava a Ngewɔ, Ngewɔ i ngi wumbuilɔ a pɔɔnamɔ.”
45004010	Miigbee lɔ ji i wieni? I wieni pɛiŋ ti yaa Ebraham hei biliya ɔɔ ji woma yɛla? I lani pɛiŋ a Ngewɔ ti yaa ngi hei bili ya, poma ii yɛla?
45004011	Ti ngi heini bili ya poma lɔ, tawao bili na ti ngi heini nga i yɛni a tɔmaseli lɔ kɛva kɛ jifa Ebraham langɔ a Ngewɔ, Ngewɔ i ngi wumbunga a pɔɔnamɔ pɛiŋ ti yaa ngi hei biliya. Faale nasia gbi ti langɔ a Ngewɔ tawao Ngewɔ i ti wumbunga a pɔɔnablaa kia bɛɛ ti heingɔ ii le bili ya, ti maada lɔ a Ebraham lanayeihu.
45004012	Ta lɔ gbɔma nasia ti heingɔ bili ya ti maada a ngie, ti heiva lekee ii le bili ya, kɛɛ ajifa kia lɔɔ mu maada i yɛ luva la jifa ngi langɔ a Ngewɔ pɛiŋ ti yaa ngi hei bili ya, hii lɔɔ ti luvama.
45004013	Ngewɔ i Lahei wumbuilɔ Ebraham gama tia ngi bɔɔsɔɛisia yɛ dunyei a yɛlɔ a ti woo. Ngewɔ ii Lahei ji wumbuni jifa Ebraham i Sawei houni, kɛɛ jifa ngi langɔ yɛla a Ngewɔ tawao Ngewɔ i ngi wumbuilɔ a pɔnamɔ.
45004014	Gbamaile ina hani na Ngewɔ a Lahei wumbu fa a ve nasia lɔ wɛ ta Sawei hou kɛ gbama mia a lala a Ngewɔ, tao kɛ ngi Lahei gbɛogbɛ ii le.
45004015	Sawei a pielɔ Ngewɔ i liilewe; kɛɛ mia Sawa gbi ii na, sawa nyanila ii na.
45004016	Ngewɔ i Lahei ji wumbuilɔ hɔɔ jifa Ebraham lani a ngie aako na Ngewɔ i Lahei wumbuni fa i gɛ gbalauŋ kɛ ta lɔ i feni gbama Ebraham bɔɔsɔɛisia wɛ -- nasia lekee ii le ta Sawei hou, kɛɛ nasia bɛɛ ti langɔ a Ngewɔ kia Ebraham pieni. Jifa Ebraham vuilɔ mu maada le lanayei ji hu.
45004017	Kia Ngewɔ Gɔlɛi i ndeni yɛ, “Ngi bi yɛnga a kɛnyɛ gboto ti kɛkɛ.” Faale Lahei ji nyandengɔe ajifa Ngewɔ i kuluilɔ ma, Ngewɔ na Ebraham lani a ngie tawao Ngewɔ na a haamɔi vulu ngi layie a pie hani na ii na wɔɔ i yɛ na.
45004018	Ebraham i lailɔ a Ngewɔ i liilo ngi ma kia bɛɛ liiloma sabu gbi ii yaa yɛ na, tawao na lɔ i pieni i wote a “Kɛnyɛ gboto ti kɛkɛ.” Kia lɔɔ Ngewɔ Gɔlɛi ndeni yɛ, “Bi bɔɔsɔɛisia ta gbotolɔ hii.”
45004019	Ngi voi i loni kulo i gu a hɔndɔ yila; kɛɛ ngi layii a Ngewɔ hu ii haani ji i gilini a ngi gbuhɛi na haangɔ yɛla jɔngɔ, kɛɛ ji i gilini kɛ Sera gbemangɔe.
45004020	Ii gbeni a lala a Ngewɔ tawao ii lɛɛni Lahei na hu Ngewɔ i mbumbuni; ngi layii a Ngewɔ i ngi gɔilɔ a kpaya, kɛ i Ngewɔ latonga.
45004021	Ngi langɔ la vulii kɛ Ngewɔ a gulɔ i na wie i Lahei wumbuni pieva.
45004022	Na vamia Ebraham, jifa ngi langɔ a Ngewɔ, Ngewɔ i ngi wumbuni a pɔɔnamɔ.
45004023	Njɛpɛi jisia “Ngewɔ i ngi wumbuilɔ a pɔɔnamɔ” ti nyɛingɔ ii le ta yakpe va.
45004024	Ti nyɛingɔ mua bɛɛ lɔ va, mua Ngewɔ i mu wumbunga a pɔɔnablaa, mu langɔ a Ngewɔ na i pieni mu Lemɔi Yesu i vulu i hiye hee hu.
45004025	Ngewɔ i Yesu veilɔ nungaa wɛ ti ngi waa jifa mu yɛ jumbu wieni, i ngi vulu i ngi wumbu hee hu aako i mu yɛ a pɔɔnablaa, mua Ngewɔ-ni mu luahu i gbatɛ.
45005001	Kia naa Ngewɔ i mua tieni luahu gbatɛnga jifa mu langɔ a Yesu, mu lii i lɛlinga naa Ngewɔ gulɔ, mu Lemɔi Yesu Kristi sabui hu.
45005002	Jifa mu lani a Kristi, i pieilɔ mu Ngewɔ yauwandei gbekpeyei na majɔɔ a pie gbama tawao tamia naa mu hu. Faale, mu goohunɛngɔ ajifa ma Ngewɔ wɔlɔyɛi majɔɔlɔ.
45005003	Tawao ma goohunɛɛlɔ gbɔma kpalɛi nasia va ti lani mu ma ajifa mu kɔɔlɔ kɛ kpaalɛi a pieilɔ numu i gu hinda gbɔugbɔi bu,
45005004	gula hinda gbɔugbɔi bu a numu hinda nɛɛlɔ Ngewɔ wɛ, tawao ji numu hinda a nɛɛ ngi wɛ a pielɔ numu i liilo ngi ma.
45005005	Kulɔ gbe lee ji ɛɛ mu baa, ajifa Ngewɔ i ngi lomi wunga mu liihu, a Newɔ Ngafei hu we i ndamagbatɛni mu va.
45005006	Gbamaile watii na lɛ kpaya gbi ii yɛ mu wɛ, Kristi i haailɔ gbɔva jumbubleisia ma a watii na i nɛni Ngewɔ wɛ.
45005007	Hinda kpaukpau le numu va i haa pɔɔnamɔ va. Tɛngaa a wielɔ numu i luma i haa numu yekpe va.
45005008	Kɛɛ Ngewɔ i ngi loyii a mue gɛnga a mue, a ji Kristi i haani mu va watii na lɛ jumbublaa a mue.
45005009	Ngi haalei lɔ i mua Ngewɔ-ni mu luahu gbatɛnga na; bɛwɛbɛwɛngɔ waa le ngi wɛ mu bawova Ngewɔ liilewei yeya kpɛmbo-volei ma kɛyila.
45005010	Ngewɔ juwungaa lɔ wɔɔ a mue, kɛɛ i mu wotenga a ngi ndiamɔngaa ngi Hindoloi haalei yɛ sabui va. Kia naa Ngewɔ ndiamɔngaa a mue, i laailɔ leiŋ kɛ Kristi lɛɛvui a mu bawolɔ huɛɛŋ!
45005011	Kɛɛ kpɛlɛɛ yaa na; ma goohunɛilɔ Ngewɔ va Yesu Kristi sabui hu ajifa i mu yɛnga naa a Ngewɔ ndiamɔngaa.
45005012	Numu yila lɔ i pieni jumbui i wani dunyei hu tawao ngi jumbui lɔ i wani a hee. Faale hee i wɛlɛilɔ numui kpɛlɛɛ maahu, ajifa nuuvui kpɛlɛɛ ti jumbui wieilɔ.
45005013	Jumbui i yɛlɔ dunyei hu pɛiŋ Ngewɔ i yaa Sawei ve; kɛɛ mia sawa gbi ii na, Ngewɔ ɛɛ jumbuisia gbawa.
45005014	Kɛɛ i hiye Adam watii ma i to Mojisi watii ma, hee i temaya jɔɛilɔ nuuvu kpɛlɛɛ maahu, nasia vulii bɛɛ ti jumbui ii yɛ wieni kia Adam ndɛi na, ji Adam i Ngewɔ layie gbuani hu. Numui na ngi walei i yɛ hu yeetɔmaseli lɔ wɔɔ a Adam.
45005015	Kɛɛ ti veenjɔɔ ti gba ti nyɔunyɔ ma, tawao pelei na Ngewɔ a hindawandei wiela gbama a nungaa i gba pelei na ma Adam i jumbui wieni la. Tɔnya le kɛ numu gboto ti haailɔ numu yakpei na ngi jumbui yilei na wooma. Kɛɛ pelei na Ngewɔ a ngi yauwandei gɛla i leweni na ma tawao pelei ji lɔ a ngi hindawandei wie la gbama a numu gboto kia lɔɔ pelei na i na numu yakpei na, Yesu Kristi sabui hu, i ngauwandei gɛni la.
45005016	Tawao Ngewɔ hindawandei yeehuvɛi i gba numu yilei na jumbui yeehuvɛi ma. Jumbu yakpei na wooma, Ngewɔ a nungaa kpɛlɛɛ gbɛmbo lɔ; kɛɛ Ngewɔ yauwandei va, nungaa ti yɛnga a pɔɔnablaa kia bɛɛ ti jumbuisia wienga kpoto.
45005017	Tɔnya mia kɛ ajifa numu yakpei na ngi jumbui va, yeewatii na wooma, hee mahaya majɔɛilɔ nuuvu mahu. Kɛɛ na numu yilei na, Yesu Kristi i pieni, i leweni polouŋ numu yilei na jumbui yeehuvɛi ma. Nasia gbi ta Ngewɔ yauwanda gboto wai majɔɔ kɛ ji a ti yɛ gbaama a pɔɔnablaa, ti gbayangɔ a yɛla ti lɛɛvuisia hu Kristi sabui hu.
45005018	Faale na, kia jumbu yakpei i pieni Ngewɔ i nuuvui kpɛlɛɛ lɛɛ, hii lɔɔ pɔɔna hinda yakpei na Yesu i pieni nuuvui gbi yɛ va a pɔɔnamɔ.
45005019	Tawao kia lɔɔ numu gboto ti woteni a jumbublaa jifa numu yila Ngewɔ layie gbuani hu, hii lɔɔ numu gboto ta wote a pɔɔnablaa tia Ngewɔ-ni ti luahu i gbatɛ jifa numu yila i goloni Ngewɔ wɛ.
45005020	Sawei i gbɔkuilɔ aako hinda nyamu wielei maa i to; kɛɛ jumbu hinda wielei maa ii toni, Ngewɔ yauwandei maa toilɔ i lewe ma polouŋ.
45005021	Faale na, kia lɔɔ jumbui i temaya majɔɔni jifa hee i yɛ numui gbi ma, hii lɔɔ pɔɔnɛi i teemaya majɔɔni Ngewɔ yauwandei va, i li a mue kunafɔ lɛɛvui hu mu Lemɔi Yesu Kristi sabui hu.
45006001	Gbɔɔ hɔɔ naa ma nde? Ma ndelɔ muɛɛ mu yɛ lekee a jumbui wie aako Ngewɔ yauwandei maa i to?
45006002	Muɛɛ na wie kulo bɛɛ! Jumbui ta ngi gama, mu haanga, ma yee na gu mu yɛ lekee a jumbu wie mu lɛɛvui ji hu?
45006003	Ajifa wu ji gɔɔlɔ pandawanda: ji ti mu wuani mua Yesu-ni mu wili hu, mu haailɔ kia i haani la.
45006004	Ji ti mu wuani hɔɔ, mua tieni lɔ mu haani, ti mua tieni gbɔwu aako, kia lɔɔ mu Kɛkɛ gbaya gabandengɔ wai i ngi wumbuni hee hu, mua bɛɛ mu yɛ ndɛvu nina hu.
45006005	Gbamaile ina mua tieni mu yɛlɔ yakpe hee na hu i pieni, hii lɔɔ mua tieni ma yɛ yakpe a ji Ngewɔ a mu vulu i mu wumbu hee hu kia i pieni a ngie.
45006006	Tawao mu kɔɔlɔ kɛ mu yɛyii wovei taa Kristi-ni ti haanga krɔsii ma aako jumbu wie gbayei na wɔɔ i yɛ mu yɛyii wovei hu i nyani, aako mua yɛ gbɔma a jumbui luwɔngaa.
45006007	Gbamaile numu i haangaa kɛ i gbuanga jumbui gbayei bu.
45006008	Ina mua Kristi-ni mu haanga, mu langɔe la kɛ mua tieni ma vululɔ.
45006009	Ajifa mu kɔɔlɔ kɛ Ngewɔ i Kristi vulunga i ngi wumbunga hee hu tawao kunafɔ ɛɛ yaa haa gbɔma kpaya gbi ii yaa hee wɛ ngi maahu.
45006010	Hee na i pieni, i pieni jumbui gama lɔ kunafɔ va; tawao ndɛvui na naa i hu ndɛvu le Ngewɔ gama.
45006011	Hii mahoungɔ wu gili a wua yekpe kɛ wu haangɔe jumbui gama, kɛɛ wu vulungɔ Ngewɔ gama wua Yesu Kristi-ni wu wilingɔ hu.
45006012	Wu gbuhɛisia taa yaa yɛ jumbui gbayei bu, wa golo hindei nasia wɛ wu longɔ la jifa nuuvu a wue.
45006013	Tawao waa wu gbuhɛisia yeehinda gbi wuaa jumbui gbayei bu hinda nyamu wieva la. Kia na aa wie, a wua yekpe ve Ngewɔ wɛ kia Ngewɔ i wu gbuanga hee hu i wu vulunga, wu wu gbuhɛi kpɛlɛɛ ve ngi wɛ pɔɔna hindangaa wieva la.
45006014	Waa luma jumbui i temaya jɔɔ wu maahu; ajifa wuii Sawei bu, wu kpekpeyei na lɔ bu Ngewɔ i kɛnga a wue.
45006015	Gbɔɔ hɔɔ ma nde? Mahoungɔe mu jumbu wie jifa muii Sawei bu kɛ lekee Ngewɔ gbekpeyei? Muɛɛ na wie kulo bɛɛ!
45006016	Wu kɔɔlɔ pandawanda kɛ wu wua yekpe wuaangaa numu bu nduwɔya hu golova ngi wɛ, kɛ wu yɛnga a nduwɔngaa numui na bu wa golo ngi wɛ -- wuii yɛilɔ a jumbui luwɔngaa, wu hee jɔɔ hu, kɛ wa yɛlɔ a koloya luwɔngaa, Ngewɔ i wu yɛ a pɔɔnablaa i wua tieni luahu gbatɛ.
45006017	Kɛɛ a mu siɛ gboto gbua Ngewɔ ma! Ajifa a watii yila wɔɔ jumbui luwɔngaa yɛla a wue; kɛɛ yeewatii na wu goloilɔ a wu lii gbi tɔnyɛi nasia bu wu tɔni kaai na hu wu majɔɔni.
45006018	Ngewɔ i wu gbuailɔ jumbui gbayei bu i wu yɛ a ngi luwɔngaa aako wu pɔɔnɛi wie.
45006019	Gbɛɛ ngi tɔmaseli gbua mu luvayii hu folo gbi, ngi njɛpɛngaa le wa gu a mbugɔɔla. A watii yila wu wua yekpe wuaailɔ sawa nyanilɛi kɛɛ wɔji hinda wielei yeenduwɔyei hu aako wu hinda nyamui yeelasii kpɛlɛɛ wie. Hii lɔɔ mahoungɔ wu wua yekpe wuaa pɔɔna hinda wielei yeenduwɔyɛi hu hindei nasia wieva Ngewɔ longɔ la.
45006020	Watii na wu yɛ jumbui luwɔyɛi hu, kpa ii yɛ wu ma pɔɔna hinda wieva.
45006021	Gbɔɔ wu majɔni hindei nasia wieva wu wufengɔ ma na? Hindei nasia wu pieni yeehuvɛi lɔ a hee!
45006022	Kɛɛ kiahuna naa wu gbuanga jumbui luwɔyɛi hu, wu yɛnga a Ngewɔ luwɔngaa, wu pawɛi lɔ a ndɛvui na fengɔ vulii Ngewɔ wɛ, tawao yeengakpuami mia a kunafɔ lɛɛvui.
45006023	Ajifa jumbui pawɛi lɔ a hee; kɛɛ na Ngewɔ a fe gbama ta mia a kunafɔ lɛɛvui a mu Lemɔi Yesu Kristi sabui hu we.
45007001	Nya ndeengɛisia, na nya longɔ ngi nde wu ma wu yeembui gɔɔlɔ vulii ajifa wu gbi wu Sawei hinda hugɔɔlɔ. Numu a yɛlɔ lekee Sawei bu ji ndɛvu a yɛ ngi hu.
45007002	A mu hinimɔ yila wumbu lɛɛ a tɔmasɛi; taa Sawei bu ngi hinii gama ina lekee ndɛvui lɔ yeehindoi hu; kɛɛ hindoi i haangaa, kɛ i gbuanga Sawei na bu a yɛ mbu ngi hinii gama.
45007003	Faale ina, taa hindo weka ti heingaa ngi hinii vulungɔ, ta ngi lolilɔ a pue gbuamɔ; kɛɛ ngi hinii i haangaa, kɛ sawei i gbuanga ngi ma tawao a hindo weka jɔlɔ ɛɛ yaa yɛ a pue gbuamɔ.
45007004	Hii wu na, nya ndeengɛisia. Piengɔe bɛɛ wua bɛɛ wu haanga, sawei ta ngi wɛ, ajifa wua Kristi gbuhɛi-ni wu yɛnga yakpe; tawao kiahuna na ngi woo lɔ a mue, ta hii Ngewɔ i ngi vuluni i ngi wumbu hee hu aako mu yɛ a ngengeblaa yekpe Ngewɔ yengei hu.
45007005	Gbamaile watii na lɛ mu yɛ mu luwui liilɛli hindeisia lekee wie, Sawei i pielɔ jumbu wie mani i gbaya mu luwuisia hu, tawao mu yɛilɔ a ngengeblaa yekpe na a mu waa.
45007006	Kɛɛ kiahuna na, Ngewɔ i mu gbuanga Sawei bu ajifa mu haailɔ Sawei na wɛ i mu wungɔ wɔɔ jɔwɔ ya. Faale muii yaa Ngewɔ yengei wiema a pele wovei na Sawa nyɛingɔi i kɛni, mu yengema na a Ngewɔ Yafei welei lɔ.
45007007	Gbɔɔ naa ma nde? Ma ndelɔ muɛɛ jumbui lɔ Sawei vulii ma? Muɛɛ na le kulobɛɛ! Kɛɛ Sawei lɔ i pieni ngi kɔɔ gbɔɔ jumbu le. Ngii yɛ kɔɔ gbɔɔ mani nyamu wiela le numu weka yeya-hani ma kiaa Sawei ii ndeni aa yɛma, “Baa mani nyamu wie numu weka yeya-hani gbi ma.”
45007008	Jumbui i pele jɔɛilɔ pieva mani nyamu yeelasii gbi wiemani i nya lɔ a ji i yengeni a Sawei. Ajifa Sawei ji ii yɛlɔ na, jumbui haangɔe.
45007009	Nya vulii nya vulungɔ yɛla wɔɔ ji Sawei ii yɛ na; kɛɛ ji Sawei i wani, jumbui i vuliilɔ,
45007010	kɛ ngi haanga. Tawao Sawei yeena numu lii yɛ ma wava a ndɛvu, i wani a hee lɔ nya va.
45007011	Jumbui i pele jɔɛilɔ i nya wɛlɛ ji i yengeni a Sawei; jumbui i yengeni a Sawei lɔ i nya waani.
45007012	Faale na Sawei kpɛlɛɛ makpɔngɔ i gbuani Ngewɔ gama lɔ tawao Sawei yeengila gbi i gbuani Ngewɔ gama lɔ, tawao pɔɔnangɔ, kpekpengɔ.
45007013	Ji kɛilɔ hɔɔ kɛ na kpekpengɔ ta lɔ i wani a nya haala? Ii hii kulo bɛɛ! Jumbui mia i na wieni; jumbui i yengeni a na lɔ kpekpengɔ i wa a hee nya gama aako jumbui yɛyii yeetɔnyɛi i gɛ a nuuvungaa. Sawei a pielɔ jumbui nyamuyii i gɛ hulewengɔ.
45007014	Mu kɔɔlɔ kɛ Sawei i mu yafeisia va lɔ; kɛɛ nya ngi yɛni a nuuvu lɔ nduwui i nya ma, nya majiangɔ a nduwɔ jumbui ma.
45007015	Ngii kɔɔ vulii gbɔɔ ngi piema; ajifa ngɛɛ na wie nya longɔ a yɛla ngi pie, nga na lɔ wie nya lolongɔ la.
45007016	Ji nga na wie ngii loni ngi pie, a kɛlɔ kɛ ngi lumanga Sawei wɔnalaa ma.
45007017	Faale nya vulii ii le ngaa yɛ hindei jisia wiema; jumbu wielei na i heini nya lii hu, ta le.
45007018	Ngi kɔɔlɔ kɛ kpekpeya wiela ii nya hu -- nya nuuvuyei hu. Ajifa kia bɛɛ mani i nya ma kpekpe wieva, ngɛɛ gu ngaa pie.
45007019	Kpekpei na nya longɔ ngi pie, ngɛɛ pie; nga nyamui na lɔ wie ngii loni ngi pie.
45007020	Ina na ngii loni ngi pie ta mia nga pie, na a kɛlɔ kɛ nya ii le ngaa yɛ hindei jisia wiema; jumbui wielei na i heini nya lii hu, ta le.
45007021	Faale ngi kɔnga kɛ Sawei ji mia i yengema: kpemɛi nya longɔ a yɛla ngi na wie kpekpengɔ, na nyamungɔ ta lekee lɔ nga vɛmbɛla.
45007022	Nya lii longɔe a Ngewɔ Jawei.
45007023	Kɛɛ ngi sawa weka lɔnga, i gba yengema nya lii hu yeesawei ji a lapi a sawei yeena nya longɔ la. A nya yɛlɔ a jɔwɔyamɔ jumbui jawei na bu i yengema nya lii hu.
45007024	Nya li nyaningɔe hulewengɔ gbo. Ye lɔ a nya bawo nduwui ji yeya i piema ngi haa?
45007025	Ngi siɛgbua Ngewɔ ma nya bawo va mu Lemɔi Yesu Kristi sabui hu! Ji lɔ hɔɔ nya yɛyii le: a nya wuma wee nya lii a gulɔ a jialaa a Ngewɔ jawei, nya luwui ta a jia a jumbui jawei.
45008001	Faale naa, Ngewɔ ɛɛ yaa nungei nasia lɛɛ tia Yesu Kristi-ni ti wilingɔ hu.
45008002	Gbamaile Ngewɔ Yafei gbayei na a ndɛvui nina ve mu wɛ gbama ajifa mua Yesu Kristi-ni mu wilingɔ hu, i nya gbuanga Sawei gbayei na bu a wa a jumbui kɛɛ hee.
45008003	Na Sawei ii guni aa pie jifa kpaya gbi ii nuuvu luwui wɛ, Ngewɔ i pieilɔ. Ngewɔ i yeejumbui na lɛɛlɔ i yɛ nuuvu luwui hu a ji i ngi nda Hindoloi yoyoni i wa a nduwu kpuangɔ a nuuvu nda luwu jumbungɔi aako i wote a saahanii nuuvuisia ti jumbui va.
45008004	Ngewɔ i ji wieilɔ aako mu hinda wɔnangɔi nasia wie vulii sawei a nde kɔɔ mu jia a Ngewɔ yafei nda welei, maa jia a nuuvu luwui nda welei.
45008005	Nungei nasia ta luva kia ti luwui a nde la ti ma, ta gili lekee a na lɔ ti luwui longɔ la. Nasia ta luva kia Ngewɔ Yafei a nde la ti ma, ta gili lekee a na lɔ Ngewɔ Yafei longɔ la.
45008006	Bi yaa gilima a na lekee nduwui longɔ la, yeehuvɛi a hee lɔ; bi yaa gilima a na lekee Ngewɔ Yafei longɔ la, yeehuvɛi a ndɛvui lɔ kɛɛ ndiilɛli.
45008007	Faale, nuuvui a wotelɔ a Ngewɔ juwu ji a gili a na lekee nduwui longɔ la, ajifa ɛɛ Ngewɔ Jawei hou, tawao, a tɔnya, ɛɛ gu a houla.
45008008	Nasia ta golo ti luwui liima hindei wielei bu tɛɛ gu a Ngewɔ liima hinda wiela.
45008009	Kɛɛ wua wuii luvama kia wu luwui a nde la wu ma; wuaa luvama kia Ngewɔ Yafei a nde la wu ma -- ina Ngewɔ Yafei lɔ wu hu a tɔnya. Numu gbi lekee Kristi Yafei ii ngi hu kɛ Kristi woo yaa a ngie.
45008010	Kɛɛ ina Kristi lɔ wu hu, kia bɛɛ wu luwuisia ti wama haama jumbui hu, na hu gbi Ngewɔ Yafei a ndɛvui velɔ wu wɛ ajifa Ngewɔ i wu yɛnga a pɔnablaa, i wua tieni luahu gbatɛnga.
45008011	Ina Ngewɔ na i Yesu vuluni i ngi wumbu hee hu ngi Yafei lɔ wu hu, kɛ ta hii i Kristi vuluni i ngi wumbu hee hu a ndɛvu velɔ haa luwui jisia wɛ ti wu ma; ngi Yafei na i wu hu a ji wielɔ.
45008012	Faale naa, nya ndeengɛisia, kpa lɔ mu ma, kɛɛ luvava ii le kia mu luwui longɔ mu pie la.
45008013	Ajifa wu luvangaa kia wu luwui longɔ wu pie la, wa haalɔ; kɛɛ ina Ngewɔ Yafei sabui gbɔmi hu wa wu wiehinda jumbungɔisia waalɔ, wa ndɛvu majɔɔlɔ.
45008014	Nasia ta to Ngewɔ Yafei ma, Ngewɔ leengaa mia a tie.
45008015	Gbamaile Ngafei na Ngewɔ i fenga wu wɛ ɛɛ wu yɛ a nduwɔ aa pie waa luwa; yee-Ngafei a wu yɛ a Ngewɔ leengaa lɔ, tawao ngi gbayei hu ma Ngewɔ lolilɔ muɛɛ, “Kɛkɛ! Nya Kɛkɛ!”
45008016	Ngewɔ Yafei a gbɛɛlɔ mu yafeisia ma seliva kɛ Ngewɔ leengeisia lɔ a mue.
45008017	Jifa Ngewɔ leengaa a mua, ma lubɛi nasia majɔɔlɔ i ndama gbatɛni ngi nungɛisia va, tawao mua Kristi-ni ma gbɔlɔ na ma Ngewɔ ndama gbatɛnga ngi va, gbamaile ina Kristi gbalei mua tieni mia, mua tieni ma ngi wɔlɔyɛi bɛɛ majɔɔlɔ.
45008018	Nya langɔe la kɛ kpalɛi na i lama mu ma kiahuna numu ɛɛ huma ngɔlɔyɛi na ma Ngewɔ i wama kɛma a mue.
45008019	Ngewɔ gbatɛ-hani kpɛlɛɛ ti yaamɛi laalangɔe hu ta Ngewɔ mawulo ngi leengeisia gɛva.
45008020	Ajifa Ngewɔ pieilɔ ngi gbatɛ-hani kpɛlɛɛ ti wote a gbaama fuŋ, ti nyɛkɛ ii le, kɛɛ jifa i nɛɛni Ngewɔ wɛ yɛ hii a yɛ na. Na hu gbi Ngewɔ liilomɛi ji lɔ Ngewɔ wɛ,
45008021	kɛ folo yila Ngewɔ a ngi gbatɛ-hani gbi gbualɔ hee kɛɛ ndulayɛi hu, tawao yee kpatɛ-haniisia ta gbɔ lɔ a kohunɛ wai na veva Ngewɔ leengeisia wɛ.
45008022	Ajifa mu kɔɔlɔ kɛ haaŋ i to watii ji ma Ngewɔ gbatɛ-hani gbi tiaa wɔɔma a kpalɛ kia ndo-le-goohugbalɛi i na.
45008023	Kɛɛ Ngewɔ gbatɛ-hanisia lekee ii le; mua Ngewɔ Yafei i mu hu a hanii yeehaalayee Ngewɔ fenga mu wɛ gbama, mua bɛɛ mua wɔɔma a goohu wee, ma Ngewɔ mawulo i mu yɛ a ngi leengeisia, i yama i mu gbuhɛi gbi gbua nduwɔya hu.
45008024	Ajifa ji mu liiloni Ngewɔ ma tamia i pieni mu bawoni; kɛɛ mu na lɔngaa mu kulɔgbema, kɛ liiloma vulii ii le. Ajifa ye lɔ a hani na gulɔgbe i tɔma?
45008025	Kɛɛ mu yaa hani na gulɔgbema muii tɔma, ma mawulolɔ a ndiilo.
45008026	Hii lɔɔ Ngewɔ Yafei a wa gbɔva mu ma ajifa kpaya gbi ii mu hu. Gbamaile muii kɔɔ pelei na mahoungɔ mu Ngewɔ vɛli la; Ngewɔ Yafei vulii lɔ Ngewɔ manɛnɛma mu va, a gbala a kpalɛi na lama ngi ma na numu gbi ɛɛ gu a ndela.
45008027	Tawao Ngewɔ na a nuuvuisia ti liisia hulɔ, i kɔɔlɔ gbɔɔ Ngewɔ Yafei i gilima la; ajifa Ngewɔ Yafei lɔ a Ngewɔ manɛnɛ ngi leengeisia va tawao a pielɔ a pelei na a nɛɛ Ngewɔ wɛ.
45008028	Mu kɔɔlɔ kɛ hinda gbi hu Ngewɔ lɔ yengema kpekpe gɔliva nungei nasia va ti longɔ a ngie, nasia i wilanga a loko lola ti ma aako na i hugbatɛnga pieva i wie.
45008029	Nungei nasia Ngewɔ i wilanga a loko lola ti ma pɛiŋ, ti ya ti le, i ti gbuanga ma gba kɔɔ ti wie kia ngi Hindoloi na, aako ngi Hindoloi i yɛ a kplaloo ndewehingaa gboto lia.
45008030	Nasia Ngewɔ loko looni ti ma pɛiŋ i ya ti le, i ji wielɔ kɔɔ ti yɛ a ngi woo; tawao nasia i loko looni ti ma i ti yɛlɔ a pɔɔnablaa i taa tieni luahu gbatɛ; tawao nasia i taa tieni luahu gbatɛni, i pieilɔ ti ngi wɔlɔyɛi bɛɛ majɔɔ.
45008031	Ji na ji kpɛlɛɛ i gonanga mu ma, gbɔɔ ma nde? Ina Ngewɔ lɔ mu wooma, ye lɔ a lapi a mue?
45008032	Ii gbani ngi Hindoloi vulii bɛɛ mahu, i ngi gbuailɔ a saa mu kpɛlɛɛ va! I ngi Hindoloi veilɔ mu wɛ -- ɛɛ hani gbi ve mu wɛ gbama?
45008033	Ye lɔ a njia wɛlɛ nungei nasia ma Ngewɔ i loko longa ti ma? Ngewɔ vulii i ndenga yɛ pɔɔnablaa mia a tie.
45008034	Numu gbi a gulɔ hɔɔ i ti lɛɛ? Yesu Kristi lɔ i haani, ɔɔ mu nde muɛɛ, tamia Ngewɔ i ngi vuluni i ngi wumbu hee hu tawao taa heini Ngewɔ yejei hu. Taa Ngewɔ manɛnɛma mu va.
45008035	Gbɔɔ naa a gu i mu gbua Kristi lomɛi ma? Kpundɛ a gulɔ a piela ɔɔ hindagbɔundaa ɔɔ ngakpɛ nyamu ɔɔ ndɔlɛ ɔɔ fɛɛli ɔɔ hinda nyamuisia ɔɔ hee?
45008036	Kia Ngewɔ Gɔlɛi i ndeni la yɛ, “Hee lɔ hɛlɛni mu mahu folo kpɛiŋ bi va Ngewɔ tiaa mu houma kia mbalangɛi nasia ti lima a tie ti waama.”
45008037	Sawo, hindei ji kpɛlɛɛ hu mu temaya lavengɔ majɔɔnga a numu na i loni a mue ngi sabui hu!
45008038	Ajifa ngi kɔɔlɔ vuli pandawanda kɛ gbɛogbɛ ɛɛ mu gbua ngi lomɛi ma: hee ɔɔ ndɛvui; malikangaa ɔɔ ngelema-mahugbeblaa kɛɛ yeekpayɛisia; ngaamɛi ji ɔɔ kulɔmɛi;
45008039	dunyei yeena i mu maahu ɔɔ dunyei yeeji i mbui -- hani gbi ii na Ngewɔ gbatɛ-hanisia lia aa gu kunafɔ a mu gbuala Ngewɔ lomɛi na ma i kɛnga mu Lemɔi Yesu Kristi sabui hu.
45009001	Na ngi ndema tɔnya le; Kristi woo lɔ a nge famia ngɛɛ ndɛɛ gula. Nya lii, toko i Ngewɔ Yafei yeya ngayengeva, i nya liilonga kɛ ngii ndɛɛ lɔ gualama.
45009002	Nya liinyani wɔlɔngɔ waa le, tawao kpalɛi na i nya lii hu nya bondɛi nasia va kɛlɛma gbi ii ma, nasia maa tieni mu luwu kɛɛ mu ŋama i yakpa!
45009003	Tia ti va, ngaa lolɔ nya vulii Ngewɔ jondii i yɛ nya ma tawao mua Kristi mu luahu i gɔlɛ.
45009004	Tia lɔ Isrɛlbleisia a tie; i ti yɛlɔ a ngi leengaa i ti gɔ ngi wɔlɔyɛi hu; i pieilɔ tia tieni ti hindangaa yangili, i Sawei ve ti wɛ; Ngewɔ vɛliyii yeetɔnyangɔi lɔ ti yeya; ti Ngewɔ laaheisia majɔɔnga;
45009005	ti gbuanga ti maada lɔwɔngɔi nasia hu lɔ, tawao Kristi ji i woteni a nuuvu, i gbuani ti bembei hu lɔ. Mahoungɔ numui gbi ti Ngewɔ lato kunafɔ va na hani gbi ti mahɛi a ngie! Amiina.
45009006	Ngii ndema ngaa yɛma Ngewɔ lahei i gbahanga; ajifa Isrɛlbleisia kpɛlɛɛ ii le taa yɛ a Ngewɔ numu huwɔyɔngɔisia.
45009007	Tawao Ebraham bɔɔsɔɛisia kpɛlɛɛ ii lɛ taa yɛ a Ngewɔ leengeisia. Ngewɔ ndeilɔ Ebraham ma yɛ, “Ta Aisaki bɔɔsɔɛisia wumbulɔ a bi ndɛisia.”
45009008	Ji i kɛilɔ kɛ ndeengɛi nasia ta ti gbua goohu ta ti le tii yɛni a Ngewɔ leengaa; ndeengɛi nasia ta ti le jifa Ngewɔ i Lahei wumbuni yɛ ta ti lelɔ, tia lɔ ti wumbungɔ a bɔɔsɔɛi yeetɔnyangɔisia Ngewɔ wɛ.
45009009	Ajifa ji Ngewɔ i yɛ Lahei na wumbuma i ndeilɔ yɛ, “Nga walɔ gbɔma watii na ma ndangɔ tawao Sera a hindolo lelɔ.”
45009010	Tawao ii gɛlɛni na ma. Ajifa Ribɛka hiingaa leengaa veenjɔɔ kpɛlɛɛ ti kɛkɛ i yɛ yakpe, mu maada Aisaki.
45009011	Kɛɛ aako i gɛ kɛ hindolo yakpe wumbula i yɛni a Ngewɔ lekee ngi hugbatɛi yeehuvaa lɔ, Ngewɔ ndeilɔ ngi ma yɛ, “Ndoi yeesɛmbɛi a mɔnɛlɔ yeekuloi wɛ.” I ji leni pɛiŋ ti yaa ti le, pɛiŋ yeengila bɛɛ i yaa hinda gbi wie, yeekpekpe ɔɔ yeenyamu; faale ji Ngewɔ i ndoi yeengila wumbuni i gbuani tolii na hu lɔ i ngi lolini la, ii gbuani nuuvu wiehinda gbi hu.
45009013	Kia Ngewɔ Gɔlɛi i ndeni la yɛ, “Ngi loilɔ a Jekɔpi, kɛɛ ngi loloilɔ a Isɔ.”
45009014	Ma yɛ naa hɔɔ gbɛ? Ma ndelɔ muɛɛ Ngewɔ ii wɔnani? Muɛɛ na le kulo bɛɛ.
45009015	Gbamaile i ndeilɔ Mojisi ma yɛ, “Nga manulɔ numui na ma nɛɛ nya wɛ, ngi numui na mamamau lɔ a nɛɛ nya wɛ.”
45009016	Faale yeehindei ii gbuama na hu nuuvu longɔ la ɔɔ na a pie, i gbuama lekee Ngewɔ manumɛi hu lɔ.
45009017	Gbamaile Ngewɔ Gɔlɛi i ndeilɔ tokulɔ mui na ma Fɛɛro yɛ, “Ngi bi yɛilɔ a maha aako ngi bi yayenge tawao kɔɔ dunyablaa gbi ti nya biyɛi gɔɔ.”
45009018	Faale Ngewɔ a manu numui na lɔ ma a nɛɛ ngi wɛ, tawao a numu gbi woohu gbɔndalɔ a nɛɛ ngi wɛ.
45009019	Wu yilayee a nya mɔlilɔ hɔɔ yɛ, “Ina hii ji i na, Ngewɔ a yee nyamu lo numu ma? Ye lɔ a ganga a Ngewɔ liima hindei?”
45009020	Gbɛe ye lɔ a bie, ndiamɔ, Ngewɔ a yɛpɛ bi ma ba hunyɔɔ? Pɔlɔ-vɛi ɛɛ ngi gbatɛmɔi mɔli aa yɛma, “Gbɛe bi nya gbatɛni hii?”
45009021	Kpaya lɔ fɛɛ-gbatɛmɔi wɛ yengeva a bowoi a fɛɛ-gbatɛla kia ngi longa la, tawao a fɛɛ fele gbatɛlɔ a bowoi gate yakpei, yeengila i na ta yenge la lekee a ngilangila ji hinda a yɛ wiema, ta yenge a yeepekei kpele gbi.
45009022	Hii lɔɔ Ngewɔ i hindei wienga. Ngi longɔ yɛla i kɛ kɛ ngi liilewengɔ tawao ngi longɔ yɛla i pie nungaa ti ngi gbayayii gɔɔ. Faale i ngi lii houilɔ waa nasia va ngi liilewengɔ yɛla ti ma, ngi magbatɛngɔ yɛla ti nyaniva.
45009023	Ngi longɔ yɛla gbɔma i ngi wɔlɔya wai magɛ, na i njeini mu ma, mua i manuni mu ma, nasia i ti magbatɛnga ngi wɔlɔyɛi majɔɔva.
45009024	Ajifa mua lɔ i mu lolini, ii mu gbuani Juuisia lekee lia, i mu gbuailɔ nasia Juublaa yaa tie bɛɛ lia.
45009025	Ji lɔ i ndei Hosia Gɔlɛi hu yɛ, “Nungei nasia tii yɛni a nya woo, nga ti lolilɔ a ‘Nya Nungeisia.’ Kɛnyɛi na ngii yɛ loni la, nga ti lolilɔ a ‘Nya Liimableisia.’
45009026	Tawao mia vulii Ngewɔ ndeni na ti ma yɛ, ‘Nya nungaa yaa a wue,’ na mia vulii ndɛvu-ve-Yewɔɛi a ti loli na a ngi leengeisia.”
45009027	Tawao Aisaya i yɛpɛilɔ ngeleya kɔlooni Isrɛl ma yɛ, “Isrɛlbleisia ti gboto bɛɛ kia ŋanyɛi na na i gboyei gbla, ti klohii mia ta bawo;
45009028	ajifa Ndemɔi a ngi gbɛmbui lewelɔ dunyabla gbi ma floflo a ndiilo.”
45009029	Piengɔe kia Aisaya i yɛ ndeni yɛ, “Kiaa Ndemɔ wai ii yɛ pieni ndeengaa taa lo mu woomɛi, maa wielɔ kia i Sɔdɔm wieni, maa wielɔ kia Gomɔra na.”
45009030	Gbɔɔ naa hɔɔ ma nde? Ma ji lɔ le: kɛ nasia Juublaa yaa tie tii lapima wɔɔ kɔɔ Ngewɔ i ti yɛ a pɔɔnabla, ti yɛnga a pɔɔnabla jifa ti langɔ a Ngewɔ;
45009031	Kɛɛ Isrɛlblɛi nasia Ngewɔ i ti wumbuni, ti sawa gɔlima na a pie ti yɛ a pɔnabla, tii tɔni.
45009032	Gbɛe tii tɔni? Ajifa na ti pieni ii gbuani ti lalei hu a Ngewɔ kɛ ti wiehindeisia. Ti lugbɛilɔ a pele-ma-gɔtii na nungaa ta lugba la.
45009033	Kɔtii na Ngewɔ Gɔlɛi i yɛpɛni fa yɛ, “Kpe, nyaa kɔtu lama Jayɔn na nungaa ta ti lugba la, fawa gɔtii na a pie ti gula, Kɛɛ numu gbi lekee a liilo ngi ma ngi yaa ɛɛ wufe.”
45010001	Nya ndeengɛisia, mani lɔ nya ma hulewengɔ gbo ngɛɛ Ngewɔ i Juuisia gbi bawo. Nyaa Ngewɔ vɛlima a nya lii gbi wu va.
45010002	Nga ti jelilɔ kɛ tia Ngewɔ hindei madi houma waa, kɛɛ madihoui ii lɔtoni yeetɔnyangɔi ma.
45010003	Jifa tii yaa pelei na gɔɔni Ngewɔ a numu yɛ la a pɔnamɔ, i tia ta luahu gbatɛ, tawao ti lapima a ti nda wele lavalɔ; faale tii toni Ngewɔ nda welei na ma na a numu yɛ la a pɔnamɔ.
45010004	Ajifa Kristi i pienga kpaya gbi ii yaa Sawei hu, aako numu gbi lekee a la a Ngewɔ, Ngewɔ a ngi yɛlɔ a pɔnamɔ, i tia ta luahu gbatɛ.
45010005	Ji lɔ Mojisi nyɛini kɔlooni numu taa yɛva a pɔɔnamɔ sawei houlei va yɛ, “Numu gbi lekee a na wie Sawei i ndeni, a ndɛvui majɔɔ Sawei hu lɔ.”
45010006	Kɛɛ jimia ndengɔ Ngewɔ gɔlɛi hu kɔlooni numu taa Ngewɔ ti luahu gbatɛlɛi ma a ji numu yɛva a pɔɔnamɔ a la a Ngewɔ: “Baa nde bia yekpe ma bɛɛ, Ye lɔ a lɛ aijɛnɛ?” (yeembui lɔ a, yeeva a Kristi.)
45010007	“Baa ji bɛɛ le baa yɛma, Ye lɔ a yei ndɔwu?” (yeembui lɔ a, Kristi wumbuva hee hu.)
45010008	Na Ngewɔ Gɔlɛi i ndema ta lɔ: “Ngewɔ wooyili lɔ wu gbla kɛɛ wu laagulisia ya kɛɛ wu lii hu” na i ma ta lɔ a ngowili ji ma nde kɔloongɔ lala ma a Ngewɔ.
45010009	Bi ndengaa leiŋ a bi laagulisia bɛɛ “Yesu lɔ Ndemɔi le,” bi la la bi lii hu kɛ Ngewɔ i ngi vuluilɔ i ngi wumbu hee hu, ba bawolɔ.
45010010	Ajifa mu langɔe la mu liisia hu tawao Ngewɔ i mu yɛnga a pɔɔnablaa i mua tieni luahu gbatɛnga; mu ndeilɔ leiŋ a mu laagulisia tawao mu bawongɔe.
45010011	Ngewɔ Gɔlɛi lɔ ndema yɛ, “Numu gbi lekee i langaa a ngie ngi yaa ɛɛ wufe.”
45010012	Numu gbi ii gbuani ji ma ajifa nduahugɛ gbi ii Juuisia luahu tia nasia Juublaa yaa tie; Ngewɔ lɔ numui gbi ti Lemɔi le, tawao a nasia gbi lubalɔ waa ta ngi loli kpɔma va.
45010013	Kia Ngewɔ Gɔlɛi ndeni la yɛ, “Numu gbi lekee a Ndemɔi biyɛi loli, a bawolɔ.”
45010014	Kɛɛ ta yee ngi loli, ina tii yaa lani a ngie? Tawao ta yee la a ngie ina tii yaa ngowili mɛnini kɔlooni ngi ma? Tawao ta yee ngowili mɛni kɔɔlooni ngi ma ina tii ndeni ti ma?
45010015	Tawao ngowili a yee le ti ma ina tii tutungaa vayani hu? Kia Ngewɔ Gɔlɛi i ndeni la yɛ, “Nasia ta wa a ngowili yekpe, ti wangaa la i gabandeni kpa!”
45010016	Kɛɛ numui kpɛlɛɛ ii le taa loko hei Ngowili Yekpei bu. Aisaya vulii i ndeilɔ yɛ, “Ndemɔi, ye lɔ i lani a mu wowili?”
45010017	Faale na, lanaya a gbua ngowili mɛnila hu lɔ, tawao humɛnila a gbua ngowili lɔ hu kɔlooni Kristi ma.
45010018	Kɛɛ gbɛɛ ngi mɔli, tɔnya le kɛ tii ngowili mɛnini? A tɔnya vulii ti mɛniilɔ kia Ngewɔ Gɔlɛi i ndeni la yɛ: “Ti woisia ti liilɔ ngeebu gbi; ti layieisia ti foeilɔ dunyei gɛlɛmɛi gbi.”
45010019	Gbɛɛ gbɔma ngi mɔli, tɔnya le kɛ Isrɛlbleisia tii kɔɔni? Mojisi vulii lɔ haalamɔ le i mɔli ji gbɛmboni yɛ, “Nga pielɔ wu lolo a nungei nasia kɛnyɛwu yaa a tie; nga pielɔ wu liilewe kɛnyɛi na ma yeenungeisia ti gbowangɔ.”
45010020	Aisaya i ngaulewei mato wieilɔ ji i ndeni yɛ, “Nungei nasia tii yɛ a nya gɔkɔli ti nya lɔilɔ, ngi gɛilɔ a nasia tii yɛ a nya hinda humɔli.”
45010021	Kɛɛ Isrɛlbleisia tia ti va i ndeilɔ yɛ, “Ngi nya lokoisia lamboilɔ folo kpɛiŋ nungei nasia gama tɛɛ golo tawao ti gangangɔ.”
45011001	Gbɛɛ ngi mɔli hɔɔ: Ngewɔ a gbelelɔ ngi gbɔugbɔu nungeisia ma? Sawo, ɛɛ pie! Nya vulii Isrɛlmɔ lɔ a nge, Ebraham bɔɔsɔ, nga gbua Bɛnjami bembei hu.
45011002	Ngewɔ ii yaa gbeleni ngi nungei nasia ma i ti wumbuni a ngi liimablaa pɛiŋ i ya a dunyei gbatɛ. Wu Ngewɔ Gɔlɛi yeemia gɔɔlɔ Ilaija i gbonyɛni a Isrɛlbleisia Ngewɔ ma yɛ,
45011003	“Ndemɔi, ti bi lutuisia waanga, ti bi jaa-gbuamɛisia wongonga: nya yakpe lɔ ngi longa tawao tia lapima nya waava.”
45011004	Ngewɔ i gbɔɔ leni ngi ma? I ndeilɔ yɛ, “Ngi numu Tauji wɔfla lamagbatɛnga nya yekpe va, nasia tii yaa hɛɛni ndɛɛ-Yewɔɛi Baal ma.”
45011005	Hii lɔɔ hindei i na kiahuna: Nungaa wulohii lɔ na Ngewɔ i ti wumbunga a ngi yauwandei va.
45011006	Ngi numu wumbulei i gbuani ngi yauwandei hu lɔ, ti wiehinda va ii le. Gbamaile ina Ngewɔ numu wumbulei i gbuama ti wiehindei hu lɔ, kɛ ngi yauwandei ɛɛ yɛ a ngauwanda yekpe.
45011007	Faale naa Isrɛlbleisia tii na lɔni ti yɛ a kɔkɔli. Nungaa huwɔyɔngɔi nasia Ngewɔ i ti wumbuni tia mia ti tɔni; Ngewɔ i pieilɔ yeemɔniisia ti wolii hu i lutu, tii ngi loliwoi mɛnini.
45011008	Kia Ngewɔ Gɔlɛi i ndeni la yɛ, “Ngewɔ i pienga tɛɛ gu a hinda gbi hugɔɔlaa; i to foloi ji vulii ma tɛɛ gu a hinda lɔlaa a ti yaamɛisia tawao tɛɛ njia mɛni a ti wolisia.”
45011009	Devidi ndeilɔ yɛ, “Ngewɔ i ti gomɛisia yɛ a mani ti gɔwɔla, i pie ti gula, i kpalɛ la ti ma!
45011010	I pie ti yaamɛisia ti liwi kɔɔ taa gu a hinda lɔla; i pie ti mɔnɛisia ti gboto kpele gbi.”
45011011	Nyaa hɔɔ mɔlima: Ji Juuisia ti lugbani, ti gulailɔ ti juku? Na ii wieni kulo bɛɛ! Jifa ti jumbui wieni, mbawoyei i wanga nasia Juublaa yaa tie ti gama, aako Juuisia ti tolo gbua ti ma.
45011012	Juuisia ti jumbui i wailɔ a kpekpeya waawaa gboto dunyei hu, tawao jifa tii temaya majɔɔni, i wailɔ a kpekpeya waawaa gboto nasia Juublaa yaa tie ti gama. Yeekpekpeyei ji a gboto kpa ji Juuisia nasia kpɛlɛɛ ta mbawo majɔɔ!
45011013	Ngi yɛpɛma naa wualɔ gama Juublaa yaa wue: ina lekee nyaa tomɔyɛi hu wu gama wua Juublaa yaa wue, nga mata gbualɔ a nya yengei.
45011014	Tɛnga nga gulɔ ngi pie nya nda gɛnyɛblɛisia ti tolo gbua, nya wiehindei na i pie Ngewɔ i ti lɛɛngaa bawo.
45011015	Ajifa watii na Ngewɔ i gbeleni ti ma, Ngewɔ pieilɔ dunyablaa wekeisia ti yɛ a ngi ndiamɔngaa. A yee yɛ na hɔɔ ji Ngewɔ a ti gulu? A wielɔ lɔɔ kia haablaa ta yɛ vuluma ta hiye hee hu!
45011016	Ti bledii na tii yaa a mɔni yaingaingaa ma, ti yeengaingɔmɛi yeehaalayei ve Ngewɔ wɛ, kɛ ngi woo lɔ a yeekpuhɛi bɛɛ na ta mɔɔ kpɛlɛɛ; tawao ti ngulii yeehapiisia vengaa Ngewɔ wɛ, kɛ ngi woo lɔ a yeembekeisia bɛɛ.
45011017	Ti ɔlivi wulu hingɔi yeembekeisia lɛɛnga yaingainga ti ndɔgbɔhuyei yeembekei longa nga. Nasia Juublaa yaa tie wu wiengɔe kia ndɔgbɔhu ɔlivi wulii na, Ngewɔ pielɔ nasia Juublaa yaa tie ti kpekpei na majɔɔ fɛngɔ Juuisia wɛ.
45011018	Faale na waa lɛɛ nasia hu ti ti yaini nga kia ngulu- bekengaa. Wa yee gu wu mamani wie? Ngulu-beke lekee mia a wue; wua ii le waa yɛ ngulu hapii gɔma hapii mia a wu gɔ.
45011019	Kɛɛ ba ndelɔ bɛɛ, “Tɔnya le, kɛɛ ti mbekeisia yaliilɔ nga aako ti nya lomɛi majɔɔ.”
45011020	Ji lɔnyangɔe. Ti mbekeisia yaliilɔ ajifa tii yɛ lani a Ngewɔ, bia bi loilɔ bi lomɛi jifa bi langɔ a Ngewɔ, kɛɛ baa mamani wie ti lomɛi wumbuva; kia baa lawo, luwa bi bi mahugbe.
45011021	Ngewɔ ii manuni Juuisia ma, tia hii mbekei nasia a tie Ngewɔ kpatɛni; wu langɔ la a manulɔ wu ma?
45011022	Mu tɔnga ji hu kia Ngewɔ hindawandangɔ kɛɛ kia ngi yagbalɛngɔ. Ngi yagbalɛngɔe a nasia ti jumbu wienga, kɛɛ ngi gbekpengɔ a wue -- ina wuii gbeni a hindei nasia wiela a gbekpe a wue fa; kɛɛ wu gbengaa a ti wiela, Ngewɔ a wua bɛɛ yalilɔ nga.
45011023	Juuisia ti gbengaa a gangalaa a lala a Ngewɔ, Ngewɔ a ti yamalɔ ti loma wovei, ajifa a gulɔ a ti yamala na gbɔma.
45011024	Nasia Juublaa yaa tie wu wiengɔe kia ndɔgbɔhu ɔlivi wulii yeembekei na ta ngali nga, na kpuangɔ Ngewɔ nda welei ma, ti too ɔlivi wulu hingɔe ya. Juuisia ti wiengɔe kia ɔlivi wulu hingɔi ji; tawao bɛwɛbɛwɛngɔ waa le Ngewɔ wɛ mbeke yaingaingɔi jisia yamava ti nda wuliisia ya.
45011025	Tɔnya lɔwungɔ lɔ na, nya ndeengɛisia, na nya longɔ wu kɔɔ. A pielɔ wu gbe a gilila a wu nɛmahu leweyii. Ta lɔ a ji: Isrɛlbleisia ti woohugbɔndɛi ɛɛ lɛɛmbi kunafɔ va, a yɛlɔ lekee na i lo hu nasia Juublaa yaa tie ti kpɛlɛɛ ti mbawo majɔɔ.
45011026	Tawao hii Isrɛlbleisia kpɛlɛɛ ta bawo. Kia Ngewɔ Gɔlɛi i ndeni la yɛ, “Mbawomɔi a gbua Jayɔn lɔ, i pienyamuisia kpɛlɛɛ gbule Jacɔpi bɔɔsɔɛisia gama,
45011027	tawao ji lɔ nya hinda yangilingɔi le a tie, ji nga ti jumbuisia gbua ti ma.”
45011028	Ajifa Juuisia ti gbelenga Ngowili Yekpei ma, Ngewɔ juwunga lɔ a tie wu va, wua Juublaa yaa wie. Kɛɛ jifa Ngewɔ i ti wumbunga, ngi ndiamɔisia mia a tie ti maadani va.
45011029	Ajifa Ngewɔ ɛɛ ngi nɛmahu wote kɔlooni nasia ma a ti wumbu i ti luba.
45011030	Wua Juublaa yaa a wie, wu gangailɔ a Ngewɔ wɔɔ; kɛɛ kiahuna na Ngewɔ i manunga wu ma ajifa Juuisia ti gangani.
45011031	Na hu yakpe mia Ngewɔ manumɛi na wu majɔɔni, Juuisia ti falianga na a Ngewɔ, aako tia bɛɛ ti Ngewɔ manumɛi majɔɔ.
45011032	Ngewɔ i nuuvui kpɛlɛɛ wunga jɔɔwɔ ya ajifa ta ganga a ngie; i ji wielɔ aako i manuma gɛ a ti kpɛlɛɛ.
45011033	Ngewɔ gbatei i wɔlɔni kpa! Ngi nɛmahulewei kɛɛ ngi hindahugɔɔlei hu i bɔni kpa! Kitii nasia a nda, ye lɔ a gu i fasai? Ye lɔ a gu a ngi wiehindeisia yee piele hugɔɔla?
45011034	Kia Ngewɔ Gɔlɛi ndeni la yɛ, “Yelɔ i Ndemɔi nɛmahu va gɔngɔ? Yelɔ a gu a ngi laahiila?
45011035	Yelɔ wɔɔ i hani gbi venga ngi wɛ, aako yeekpɛi i yɛ ngi ma kpuava?”
45011036	Ajifa Ngewɔ lɔ i hani gbi gbatɛni, tamia a pie hani gbi ti yɛ na tawao ngi vamia ti na. Ngɔlɔya i yɛ Ngewɔ wɛ kunafɔ va. Amiina.
45012001	Faale naa, nya ndeengɛisia, Ngewɔ manuma wai va mu gama, nyaa wu manɛnɛma: a wua yekpe ve a saahanii vulungɔ Ngewɔ wɛ, na Kayemangɔ tawao hinda nɛingɔ le Ngewɔ wɛ. Hɛɛ yeetɔnyangɔi a ji lɔ mahoungɔ wu pie.
45012002	Waa hindei na wokɔɔ dunyablaa ti piema, kɛɛ a pie Ngewɔ i ndii ninangaa ve wu wɛ, i wu nɛmahui yeenina ve. Na wiengaa wa gulɔ a Ngewɔ liima hindei gɔɔla na kpekpengɔ, a ngi liilɛli tawao magbuama ii ma.
45012003	Kɛ ngauwandei va Ngewɔ pienga ngi majɔɔngɔ, ngɛɛ wu kpɛlɛɛ ma: waa wua yekpe lɛ nɛmahu aa lewe na ma mbɛngɔ ma. Kia aa yɛ hii, a wua yekpe mayei nɛmahu, numu gbi i kiti lewe ta yekpe ma kia ngi layii i na a Ngewɔ.
45012004	Mbeke gboto lɔ mu gbuha yilei ma, tawao yeembeke gbi ngi yengei i gba pekeisia ti ndɛisia ma.
45012005	Hii lɔɔ mu na, kia bɛɛ mu vahangɔ, kpuha yila lɔ a mue mua Kristi-ni, tawao mu wilingɔe mu nyɔunyɔ hu kia kpuha yilei yeembekeisia ti na.
45012006	Faale mahoungɔ numu gbi i yenge a ngauwandei na Ngewɔ i fenga ngi wɛ gbama. Ina mu nda yengei a Ngewɔ wowili lelaa lɔ, mu pie kia mbɛngɔ mu layii ma a Ngewɔ.
45012007	Ina kpɔma wiela le, mu kpɔma wie. Ina nungaa gaala le, mu ti gaa.
45012008	Ina nungaa wekangaa ti lii nɛpɔ va le, mu pie. Numui na lekee a nungaa gɔ na hu i ngi yeya, i pie a pandawanda; numui na lekee tokulɔ a ngie, i yenge kpayangɔ; numui na lekee a manuma hindeisia wie a nungaa wekeisia, i pie a kohunɛ.
45012009	Wu longaa a nungaa, a lo vulii a tie a wu lii gbi. A lolo a hinda nyamu, wu hɛlɛ a na kpekpengɔ.
45012010	A lo a wu nyɔunyɔ kia njekohungaa, wu baa gɔɔ wu nyɔunyɔ ma a wu lii gbi.
45012011	A yenge kpayangɔ, waa hawa wie. A yenge Ndemɔi wɛ a wu lii gbi.
45012012	Wu liilomɛi i pie wu yɛ kohunɛ hu, a liilo hinda gbɔugbɔisia hu wu yɛ a Ngewɔ vɛli kpema gbi.
45012013	A Ngewɔ mableisia gɔ ti vɛlingɔ, a ti gɔ a wu yeya-hanisia, wu wu wɛleisia lawo hotangɛisia gulɔ.
45012014	A Ngewɔ manɛnɛ i nasia luba ta hitɛ wu wooma nyamuva a wue; a tɔnya, a ngi manɛnɛ i ti luba, baa ti jondu.
45012015	Nasia ti goohunɛngɔ, wua tieni a goohunɛɛ, wu wɔɔ wua nasia ta yɛ wɔɔma.
45012016	A gbewe numui gbi va mahɔngɔ. Waa mamani wie, tawao a luma ngenge na wiela ma bagɔma ii ma. Waa gili a wua yekpe kɛ wu nɛmahulewengɔe.
45012017	Numu i hinda nyamu wiengaa a bie, baa hunyɔu ngi ma a hinda nyamu. A lapi wu na wie numui gbi ta nde tɛɛ kpekpengɔe.
45012018	A hinda gbi wie wa gu ma, wua nungaa gbi wu yɛ ndiilɛli hu.
45012019	Baa hinda nyamu hunyɔu numu ma a hinda nyamu kunafɔ, nya ndiamɔisia, kia waa na wie, a gbe ma Ngewɔ liilewei ta i pie. Ajifa Ngewɔ Gɔlɛi yɛ, “ ‘Nya lɔ nga hinda nyamu hunyɔu, nya lɔ nga yee kpɛi gbua,’ hii Ndemɔi ndeni.”
45012020	Kia waa hinda nyamu hunyɔu a hinda nyamu, Ngewɔ Gɔlɛi yɛ, sao, “Ndɔlei yaa bi juwui ma, ngi gɔ a mɛhɛɛ; ngi bolohu i bengaa, ngi gɔ a njɛi i kpɔle; ajifa bi ji wiengaa kɛ bia teka gbandi waa heima ngi wumba.”
45012021	Baa luma hinda nyamu aa wɛlɛ bi mahu, wɛlɛ hinda nyamu mahu a hinda yekpe wiela.
45013001	Mahoungɔ wu gbi wu golo ndɔlɔ mahubleisia wɛ, ajifa mahumɔ gbi ɛɛ yɛ na ina Ngewɔ ii lumani ma, tawao mahumɔi na i na kiahuna, Ngewɔ lɔ i ngi wunga na.
45013002	Faale numu gbi lekee a lapi a ndɔlɔ mahumɔi na i na kiahuna, i lapima a Ngewɔ hinda hugbatɛngɔi lɔ, tawao numu gbi a na wie, a pielɔ mahubleisia ti kpalɛ la ngi ma.
45013003	Gbamaile maa ii houni nasia ta hinda yekpe wie ti luwa mahubleisia ma kɛlee nasia ta hinda nyamu wie. Wuii lonilɔ wu luwa mahumɔ ma, kɛ a hinda yekpe wie, kɛ mahumɔi vuii i wu latonga.
45013004	Gbamaile Ngewɔ yengemɔ mia a ngie, i yengema bi nda gbekpeyei valɔ. Kɛɛ bi hinda nyamu wiengaa, luwa mahumɔi ma, ajifa nimisei na a pie i nimisei la numu ma ii ngi yeya gbama. Ngewɔ yengemɔ mia a ngie tawao ta lɔ a Ngewɔ nimisei yeekpɛi gbua nasia ma ta hinda nyamu wie.
45013005	Sabui ji va mahoungɔ wu golo ndɔlɔ mahubleisia wɛ - Ngewɔ nimisei lekee va ii le, kɛɛ jifa gbɔma wu lii a nde wu ma yɛ mahoungɔ wu pie.
45013006	Sabui ji va lɔ gbɔma mahoungɔ wu pawɛi gula, ajifa mahubleisia ti yengema Ngewɔ lɔ wɛ ji ta mahayengeisia wie.
45013007	A ti gbɛi na gbua hɔɔ a yɛ wu ma; wu wu wui yeepawei gula kɛɛ wu jɔɔhani yeepawei, tawao wu bagɔma kɛɛ mbɛlɛhei ve nasia ti gbi wɛ.
45013008	Numu gbi ngi gba aa yɛ wu ma; kpɛi na lekee mahoungɔ i yɛ wu ma ta lɔ a lola a wu nyɔunyɔ. Numu gbi lekee ngi longɔ a ngi mbaa nuuvu, i sawei hounga.
45013009	Sawei nasia ti ndeni tɛɛ, “Baa pue gbua; baa numu waa; baa huma wie; baa mani nyamu wie bi heinyɔui yeya-hani ma,” sawei ji kpɛlɛɛ kɛɛ pekanga ti wooma ti jɔsɔngɔe sawa yakpei ji hu, “Lo a bi mbaa nuuvui kia bi longɔ a bia yekpe.”
45013010	Numu gbi lekee ngi longɔ a ngi mbaa nuuvui ɛɛ hinda nyamu wie a ngie kunafɔ. Kɛ lola a bi mbaa nuuvui ta lɔ hɔɔ sawei gbi houla le.
45013011	I gbua ji ma wu kɔɔlɔ kɛ, watii i hitinga kɔɔ wu wu njii hu. Gbamaile watii na Ngewɔ a mu bawo i lukpenga naa kpla i lewe watii na ma mu lani a Yesu Kristi a nina.
45013012	Kpindi i longa te i gbɔyɔ, ngele i longa te i wo. A mu gbe a kpindihu hindeisia wiela, mu kɔhaakeisia wumbu lapiva fofoi hu.
45013013	A mu mua yekpe mahugbe pandawanda kia nungei nasia ti heini fofoi hu; maa loko wili ndɔ gbolila hulewengɔ hu ɔɔ ndɔhou ɔɔ ngawufema hinda ɔɔ wɔji hinda ɔɔ ndapi ɔɔ tolo gbuala.
45013014	Kɛɛ a Ndemɔi Yesu Kristi gɔ-haakeisia wumbu, wu gbe a wotela wu lii na gama a wa a jumbui, kɔɔ wu ngi liima hindeisia wie.
45014001	A numui na gulu ngi lalei a Ngewɔ hugbɛɛngɔ tawao wua tieni waa ndabla wie kɔlooni ngi nda nɛmahui ma.
45014002	Numu yila lalei a Ngewɔ a lumalɔ ngi wɛ hani mɛva, kɛɛ numui na ngi lalei a Ngewɔ hugbɛɛngɔ ɛɛ hua mɛ kɛ hakpɛi lekee.
45014003	Numui na a hani gbi mɛ, aa lɛɛ numui na hu ɛɛ hani gbi mɛ tawao numui na ɛɛ hani gbi mɛ aa numui na magbua a hani gbi mɛ, ajifa Ngewɔ i ngi gulunga.
45014004	Ye lɔ a bie ba kiti lewe numu wekei luwɔi hinda ma? Ngi nda luwɔkɛi lɔ a kiti lewe ina taa kpekpe wiema ɔɔ ɛɛ gu. Tawao a gulɔ i kpekpe wie ajifa Ndemɔi a gulɔ i pie i kpekpe wie.
45014005	Numu yila a gililɔ yɛ baa i folo yila ma i lewe yee pekeisia ma, numu wekei a gili lɔ yɛ foloisia kpɛlɛɛ ti yakpe. Mahoungɔe numu gbi i la la vulii pɛiŋ kɛ na i gilima la pɔɔnangɔe.
45014006	Numui na lekee a folo yila hinda wɔlɔ, i piemaa aako i Ndemɔi bɛlɛhei; numu gbi lekee i hani gbi mɛngaa, i piemaa aako i Ndemɔi bɛlɛhɛi, ajifa a siɛgbualɔ Ngewɔ ma yeemɛhɛɛ va. Numu gbi lekee i gangangaa a hani lɛɛngaa mɛlaa, i piemaa aako i Ndemɔi bɛlɛ hei, tawao a siɛgbualɔ Ngewɔ ma.
45014007	Numu gbi ii na aa yɛ na ta yekpe lekee va, tawao numu gbi ii na aa haa ta yakpe lekee va.
45014008	Mu vulungɔ yɛngaa la, kɛ Ndemɔi vamia mu vulungɔ, tawao mu haangaa, kɛ Ndemɔi vamia mu haani. Faale mu vulu-o, ɔɔ mu haa-o, Ndemɔi woo lɔ a mue.
45014009	Gbamaile Kristi i haailɔ, i vulu i hiye hee hu aako i yɛ a fuublaa kɛɛ haablaa ti Lemɔi.
45014010	Gbɛe wa wu mbaangaa gbɛmbo? Tawao gbɛe hɔɔ wa lɛɛ wu mbaangɛisia hu? Gbamaile mu kpɛlɛɛ ma loolɔ Ngewɔ gulɔ i mu gbɛɛmbo.
45014011	Ajifa Ngewɔ Gɔlɛi ndeilɔ yɛ, “Kia lɔɔ nya vulungɔ, hii Ndemɔi i ndenga, numui gbi ta wombi gbakpalɔ nya gulɔ, tawao numu gbi a ndelɔ fofoi hu leiŋ kɛ nyalɔ Ngewɔ a nge.”
45014012	A ngila ngila, numu gbi a ngi wiehindeisia hugɛlɔ Ngewɔ gulɔ, i sabui nasia gɛ i ti wieni fa.
45014013	Faale naa, a mu gbe a mu nyɔunyɔ gbɛmbo la. Kia maa na wie, ji mia mahoungɔ wu wu huyili pieva: waa hinda gbi wie a pie wu mbaa Kristimamɔ i yaka ɔɔ i jumbu hinda wie.
45014014	Ji mua Ndemɔi Yesu mu wilini hu, tamia i pienga ngi kɔɔngɔ vulii kɛ mɛhɛɛ gbi ii nɔhɔni Ngewɔ yaama a ngi wuma wee; kɛɛ ina numu langɔe la kɛ mɛhɛɛ gbi nɔhɔngɔe, kɛ ngi liima le kɛ nɔhɔngɔe ngi va Ngewɔ yaama.
45014015	Bi bi mbaa Kristimamɔ gbalɛngaa ajifa bi nɔɔngɔ hani lɛɛngaa mɛla ma bɛɛ kpekpengɔe, kɛ bii yaa jiama a ndoma welei. Baa pie mɛhɛɛ na ba mɛ i numui na nyani Kristi haani ngi va.
45014016	Faale, baa pie bi hinda yekpei aa yɛ a hinda nyamu nungaa wekangaa gama.
45014017	Ajifa Ngewɔ mahayɛi ii yɛni a mɛhɛɛ mɛlaa kɛɛ ndɔ gbolila, kɛlee pɔɔnɛi kɛɛ ndiilɛli kɛɛ Kohunɛ na Ngewɔ Yafei a fe.
45014018	Tawao numu gbi lekee i yengengaa Kristi wɛ a pelei ji, a pielɔ Ngewɔ goohu i nɛɛ, nuuvugaa ti ngi lato.
45014019	Faale naa, a mu hindei nasia gɔkɔli ta wa a ndiilɛli, ta gbɔma gbɔ mu ma mu nyɔunyɔ gbayava.
45014020	Mɛhɛɛ va, waa na nyani Ngewɔ i pienga. Mɛhɛɛ gbi numu a mɛlɔ kɛɛ kpulangɔ le hani gbi mɛva na a pie numu weka i jumbu hinda wie.
45014021	Na pɔnangɔ pieva ta lɔ a gbela a huɛi mɛla, ndɔi gbolila kɛɛ hani weka gbi lekee wiela na a pie bi mbaa Kristimamɔ i jumbu hinda wie.
45014022	Na bi langɔ la kɔlooni mɛhɛɛ mɛlɛi kɛɛ ndɔ gbolilei ma i yɛ wu luahu wua Ngewɔ. Kohunɛ a yɛlɔ numui ma ngi lii yahupungɔ i le kɔlooni na ma a luma i mɛ.
45014023	Kɛɛ ina numu gbi hukitingɔe kɔlooni na ma a mɛ, Ngewɔ a njia wɛlɛlɔ ngi ma ji a yeemɛhɛɛ na mɛ, ajifa ii pieni lanaya hu; tawao numu i hinda wienga ii lani la kɛ pɔɔnangɔe, kɛ jumbui mia.
45015001	Mua mu lanayei gbayangɔ mahoungɔ mu gbɔ nasia ma tii gbayani hinda gbangɔi nasia hu ta ti male. Maa ii houni mu mua yekpe liilɛli.
45015002	Kia maa na wie, mahoungɔ numu gbi i na wie a ngi mbaa-Kristimamɔi liilɛli kɛɛ tawao kpekpengɔ ngi va aako bi gbɔ ngi ma yɛva a Kristimamɔ gbayangɔ ngi lanayei hu.
45015003	Ajifa na kpɛlɛɛ Kristi i pieni, ii pieni ta yekpe goohunɛɛva, kia Ngewɔ Gɔlɛi i ndeni la yɛ, “Ngɛlii na kpɛlɛɛ ti Ngewɔ yɛlini la ti yɛni a nya yɛlingaa lɔ.”
45015004	Hani gbi nyɛingɔ Ngewɔ Gɔlɛi hu, nyɛingɔe mu gaava, aako mu liiloma majɔɔ, ajifa Ngewɔ Gɔlɛi a pielɔ mu mawulo wie, mu lii i gba.
45015005	Ngewɔ na mawulo-lii kɛɛ ndiigbɛi a gbua ngi gama, i pie wu giliyii i yɛ yakpe a wu nyɔunyɔ a ji wa Yesu Kristi wokɔɔ,
45015006	aako wu kpɛlɛɛ wu mu Lemɔi Yesu Kristi kɛɛ Ngewɔ wɔlɔ a ngoo yila.
45015007	A wu nyɔunyɔ gulu hɔɔ kia Kristi i wu guluni la aako nungaa ti Ngewɔ lato.
45015008	Gbamaile, ngi nde wu ma, kɛ Kristi i yɛlɔ a Juuisia ti yengemɔ kɛva kɛ Ngewɔ i Lahei wumbungaa, hu ɛɛ nyani, pieva kɔɔ Ngewɔ Lahei nasia i mbumbuni mu maadani gama ti wie,
45015009	tawao gbɔma aako i pie nasia Juublaa yaa tie ti Ngewɔ wɔlɔ ngi manumɛi va. Kia Ngewɔ Gɔlɛi i ndeni yɛ, “Faale nga bi latolɔ nasia Juublaa yaa tie ti lia, tawao nga bi biyɛi latolɔ kaka ngule hu.”
45015010	I ndeilɔ gbɔma yɛ, “A goohunɛ, nasia Juublaa yaa tie wu gbi, wua Ngewɔ nungaa!”
45015011	Yɛ gbɔma, “A Ndemɔi lato, nasia Juublaa yaa tie; tawao nungaa gbi ti ngi lato !”
45015012	Gbɔma, Aisaya ndeilɔ yɛ, “Jɛsi goohu lo a walɔ, Ngewɔ a ngi lɛlɔ i yɛ a nasia Juublaa yaa tie ti mahɛi tawao ta lii valalɔ ngi ma.”
45015013	Ngewɔ na wu lii valangɔ ngi ma, i wu gɔ a kohunɛi waa kɛɛ ndiilɛli kia wu langɔ a ngie, aako Ngewɔ Yafei ngi gbayei i pie wu liivalamɛi maa i yaa a to.
45015014	Nya mbaa Kristimableisia nya vulii ngi kɔɔlɔ kɛ wu gbekpengɔ waa le, tawao wu gaangɔ waa nahi wa gulɔ a wu nyɔunyɔ gaala.
45015015	Ngi ndiilo ji wielɔ jifa ngi hinda lɛɛngaa hitɛnga wu wɛ kɔlɛi ji hu, ngauwandei va Ngewɔ fenga nya wɛ,
45015016	yɛva a Yesu Kristi yengemɔ aako ngi yenge nasia Juublaa yaa tie ti wɛ. Nga saagbua yengei lɔ wie a ji nga Ngowili Yekpei na le a gbua Ngewɔ gama aako nasia Juublaa yaa tie ti wie kia saahanii na a Ngewɔ goohu nɛɛ ajifa Ngewɔ Yafei i wu yɛnga sɛwɛ.
45015017	Faale, ajifa mua Yesu Kristi mu wilingɔ hu, nga gulɔ ngi mata gbua ajifa ngi yengema Ngewɔ wɛ.
45015018	Nga yɛpɛlɔ naa a ndiilo, tawao a na lekee Kristi i pienga nyahu kɔɔ nasia Juublaa yaa tie ti golo Ngewɔ wɛ, a nya layie hu kɛɛ nya wiehindeisia hu wɛ,
45015019	tɔmaselisia kɛɛ kabandeisia ti gbayei hu kɛɛ Ngewɔ Yafei gbayei. Faale naa, ji ngi yɛ jiama nga gbua Jelusalɛm nga wa Ilirikɔm lɛihu, ngi Ngowili Yekpei leilɔ vulii pandawanda hu gbi kɔlooni Kristi ma.
45015020	Na yeemani i nya ma wɔɔ gba ta mia a ji nga Ngowili Yekpei le hindei nasia tii yaa Kristi hinda mɛnini na ngovama, aako ngaa numu weka nda yenge lɔtongɔi yakpua.
45015021	Kia Ngewɔ Gɔlɛi i ndenila yɛ, “Nungei nasia tii ngi yɛpɛ leni ti ma ta tɔlɔ, tawao nasia tii yaa mɛnini ta yeembui gɔɔlɔ.”
45015022	Ngengei nasia va ti yɛ nya ma, ngii yaa a guni wava wu gama.
45015023	Kɛɛ kiahuna naa ngi nya yengei gbɔyɔnga tatei jisia hu tawao kia foo gboto va nya longɔ wɔɔ ngi wa wu gama,
45015024	nya lii lɔ ma kɛ nga gulɔ naa a wala wu gama. Nya longɔ mua wueni mu lɔ ji nga yɛ lewema liva Sipeiŋ lɔleihu, wu gbɔ nya ma ngi li na, ji mua wueni ma kohunɛma hinda wie pɛiŋ kulo.
45015025	Ngaamɛi ji naa nyaa lima Jelusalɛm a njoyo-hani Ngewɔ nungeisia wɛ.
45015026	Ajifa Kristimablei nasia ti Masidonia kɛɛ Akaya lɔleihu ti hugbatɛnga a ti wuma wee hani veva gbɔva nyaniblɛi nasia ma ti Ngewɔ nungei nasia lia Jelusalɛm.
45015027	Tia yekpe vulii lɔ ti ji hugbatɛni. Kɛɛ, a tɔnya, kpa lɔ ti ma gbɔva nyaniblaa ma; Juuisia ti nasia Juublaa yaa tie gɔilɔ hani yekpei nasia hu ti majɔɔni a Ngewɔ ti yafeisia va, faale mahoungɔ nasia Juublaa yaa tie ti langɔ a Kristi ti gbɔ Juu nasia ma ti langɔ a Kristi a ti yeya-hani nasia ta gbewe fa folo gbi.
45015028	Ngi yeengengei ji gbɔyɔngaa, navoei na ti tɛni ma ti va ngi fe ti wɛ ndavengɔ, nga pele houlɔ liva Sipeiŋ, tawao nga folɔ wu ma yeepelei hu.
45015029	Ngi wangaa wu gama, ngi kɔɔlɔ kɛ nga walɔ a Kristi luba lavengɔi.
45015030	Nyaa wu manɛnɛma, nya mbaa Kristimableisia, mu Lemɔi Yesu Kristi sabui hu kɛɛ naa ndomɛi na Ngewɔ Yafei i punga mu lii hu, wu gbɛɛ nya ma mu Ngewɔ vɛli nya va.
45015031	A Ngewɔ vɛli aako Judiablɛi nasia tii lani a Yesu Kristi taa nya gbalɛ, tawao Ngewɔ nungei nasia ti Jelusalɛm ti ngengei na gulu ngi piema ti wɛ.
45015032	Faale ina Ngewɔ lumailɔ nga walɔ wu gama a kohunɛ waa, tawao mua wueni mu lɔla i pie nya goohu i nɛɛ tawao ngi lɛɛvu.
45015033	Ngewɔ na ndiilɛli a gbua ngi gama, i yɛ wu kpɛlɛɛ gbla. Amiina.
45016001	Nya longɔ ngi hugɛ a wue kɛ mu mbaa Kristi nyahaloi Fibi na ngengemɔ a ngie Sɔsiiblei nasia lia ti Sɛnkia teihu, numu yekpe waa lɔ a ngie.
45016002	A va ngi ma Ndemɔi biyɛi hu, kia mahoungɔ Ngewɔ nungeisia ti pie, wu kpɔma gbi wie ngi ma a gbewe fa wu yeya; ajifa ta vulii ngi gbekpengɔ waa le a numu gboto kɛɛ nya vulii.
45016003	Nga va Plisila ma taa Akuila, nya mbaa ngengeblaa Yesu Kristi yengei hu;
45016004	ti ti lɛɛvui yɛni a saa nya va nyaa siɛ gboto gbuama ti ma nya yaangɔ ii le, maa nasia Juublaa gbi yaa tie ti langɔ a Yesu.
45016005	Nga va gbɔma Sɔsiiblei nasia ma ta gomɛ ti wɛlei bu. Nga va nya liima ndiamɔi Ipinɛtɔs ma, na haalamɔ yɛla Esia lɔlei hu i lani a Kristi.
45016006	Nga va Meri ma, na i yengenga kpayangɔ waa wu wɛ.
45016007	Nga va Andrɔnikɔs ma taa Junias, nya mbaa Juu nasia maa tieni mu yɛ kpindiwɛlei bu; toblɛisia ti yɛ ti gɔɔlɔ pandawanda, tawao tia yese ti yɛla a Kristimablaa nya gulɔ.
45016008	Nga va kaka Amplietɔs ma, nya liima ndiamɔi na ngi wilingɔ Ndemɔi hu.
45016009	Nga va Ɔɔbanɔs ma, mu mbaa ngengemɔi Kristi yengei hu, kɛɛ Stekis, nya liima ndiamɔi.
45016010	Nga va kaka Apɛlis ma, na ngi goloyii magɛngɔ leeŋ a Kristi wɛ. Nga va Aristɔbulɔs bondɛisia ma.
45016011	Nga va kaka Hɛrɔdiɔn ma, nya mbaa Juu, kɛɛ Nakisɔs bondɛi nasia ti langɔ a Ndemɔi.
45016012	Nga va kaka Trafina taa Traifosa ma, nasia ti yengema Ndemɔi wɛ, kɛɛ nya liima ndiamɔi Paasis, na i ngenge gboto wienga Ndemɔi wɛ.
45016013	Nyaa fama gboto yoyoma Rufɔsi wɛ, Ndemɔi yenge gugbei na, kɛɛ ngi nje, na a hindei gbi wie a nge kia nga lola.
45016014	Nga va Asinkritɔs ma kɛɛ Flɛgɔn kɛɛ Hamis kɛɛ Patrɔbas kɛɛ Hamas kɛɛ naa mu mbaa Kristimablaa wekei nasia gbi taa tieni ti hinda yila.
45016015	Nyaa fama yoyoma Failɔogɔs gama taa Julia, kɛɛ Niliɔs taa ngi ndewenyahaloi, kɛɛ Olimpas kɛɛ Ngewɔ nungei nasia kpɛlɛɛ taa tieni ti hinda yila.
45016016	A va wu nyɔunyɔ ma a ndoma-lii. Kristimableisia kpɛlɛɛ tia fama gboto yoyoma wu wɛ.
45016017	Nyaa wu manɛnɛma, nya mbaa Kristimableisia wu wu mahugbe a nasia ta nungaa luahu nyani, ta nasia yaka ti langɔ a Ngewɔ, ta kaa weka gɛ i gba kaa na ma ti wu gaani la; waa lukpe ti gbla.
45016018	Ajifa nasia ta hinda bondɛi nasia wie tii yengema mu Lemɔi Kristi wɛ, ti gbewengɔ lekee tia yekpe valɔ. Ti layia nɛnɛisia kɛɛ ndɛ latoi ta nungaa lato la a pielɔ ti nungaa wɛlɛ.
45016019	Numui gbi ti kɔɔlɔ kia wu golongɔ tawao wu longɔ a Ngowili Yekpei tawao sabui ji va lɔ wu hinda i nya goohu nɛngɔ. Nya longɔ wu nɛmahulewe wie hindei na gɔɔva kpekpengɔ, waa nyamu wiela hugɔɔ.
45016020	Tawao Ngewɔ na ndiilɛli a gbua ngi gama, a Seitana wɔpɔnyɛlɔ wu gɔɔbu hugutungɔ. Mu Lemɔi Yesu Kristi yauwandei i yɛ wu ma.
45016021	Nya mbaa ngengemɔi Timoti yɛ a va wu ma kaka. Nya mbaa Juuisia Lusiɔs kɛɛ Jesin kɛɛ Sosipeta tia bɛɛ ta va wu ma.
45016022	Nya nya Tatiɔs, ngi Pɔɔl layie jisia nyɛima nga va wu ma kaka kia wu mbaa Kristimamɔɔ i na.
45016023	Nya hotakɛi Gayɔs, na Kristimableisia ta gomɛ ngi yeepɛlɛbu, ta vama wu ma kaka; Ilastɔs na navoo lamagbatɛmɔi a ngie tia mu mbaa Kristimɔi Kuaatɔs tɛɛ ta va wu ma kaka. [
45016024	Mu Lemɔi Yesu Kristi yauwandei i yɛ wu gbi ma. Amiina.]
45016025	A mu Ngewɔ wɔlɔ! Na a pie wu lo kpaŋ wu lalei hu a ngie kia nga nde la Ngowili Yekpei na hu nga nde, Ngowili kɔloongɔ Yesu Kristi ma kɛ gbɔma na tɔnya lɔwungɔi i kɛnga, tɔnyɛi na ndɔwungɔ wɔɔ foo gboto-gboto va.
45016026	Kiahuna na yeetɔnyɛi i gbuanga fofoya Ngewɔ lutuisia ti gɔlɔ nyɛingɔisia hu, tawao na kunafɔ Yewɔɛi i ndeni i pienga kɛnyɛi kpɛlɛɛ ti yeetɔnyɛi na gɔnga aako ti gbi ti la a Ngewɔ, ti golo ngi wɛ.
45016027	Ngewɔ na yakpe nɛmahulewei ngi wɛ, ngɔlɔya i yɛ ngi ma kunafɔ va Yesu Kristi sabui hu! Amiina.
46001001	Nya Pɔɔl, Ngewɔ i loko longa nya ma yɛva a tomɔi Yesu Kristi va, nya lɔ ngi kɔlɛi ji nyɛima, kɛɛ mu mbaa Kristimɔi Sɔstɛnisi,
46001002	Ngewɔblei nasia gama ti Kɔlinti, nasia gbi Ngewɔ i loko longa ti ma yɛva a ngi woo, tia Yesu Kristi-ni ti wilingɔ hu, kɛɛ nungei nasia kpɛlɛɛ hinda gbi lekee ta hɛɛ mu Lemɔi Yesu Kristi ma, mua tieni mu Lemɔi.
46001003	Nyaa mu Kɛkɛ Ngewɔ vɛlima kɛɛ mu Lemɔi Yesu Kristi aako i ti Ngauwandei kɛɛ ndiilɛli ve wu wɛ.
46001004	Nga siɛgbualɔ Ngewɔ ma kpema gbi ngauwandei va i fɛnga wu wɛ Yesu Kristi sabui hu.
46001005	Jifa wua Kristi-ni wu wilingɔ hu, Ngewɔ i pienga wu magbatɛnga pelei gbi hu kpɛngɔ ngowili hugɛlɛi ma pandawanda kɛɛ ndelei nungaa ma pandawanda.
46001006	Kristi hindei nasia ti hugɛnga a wue, wu langa la a wu lii gbi
46001007	famia wuii yaa baani a kpekpeya yakpe bɛɛ majɔɔla, kia wu Ngewɔ mawuloma Ndemɔi Yesu Kristi magɛva.
46001008	A gbɔma pielɔ wu loo kpauŋ i to kɛlɛmɛi, aako sabu gbi aa yɛ na wu lɛɛva Kpɛmbo Volei na ma mu Lemɔi Yesu Kristi a wa.
46001009	Mahoungɔ mu la la kɛ hinda gbi Ngewɔ i ndengaa yɛ a pielɔ, a pielɔ huɛɛŋ, Ngewɔ na i loko loni wu ma aako wua ngi Hindoloi, mu Lemɔi Yesu Kristi wu wili hu.
46001010	Kpayei na va mu Lemɔi Yesu Kristi i feni mbɛ, nyaa ndema wu kpɛlɛɛ ma, nya mbaa Kristimableisia, wu woo i yɛ yila na gbi hu wa nde aako wu luahu aa gɔlɛ kulo bɛɛ. Wu woo i yɛ vulii yakpe, wu giliyii kɛɛ wu lii-hu-hindei i yɛ yakpe.
46001011	Gbamaile Kloi bondɛisia lɛɛngaa ti ndenga nya ma leiŋ nya mbaa Kristimableisia, tɛɛ wu luahu i gɔlɛkɔlɛnga.
46001012	Na nya lii i ma ndeva tamia a ji numu gbi wu lia ngi layie i gba pekeisia ti ndeisia ma. Nungaa lɛɛngaa ta ndelɔ tɛɛ, “Mu toma Pɔɔl lɔ ma;” pekeisia tɛɛ, “Mu toma Apɔlɔs lɔ ma”; yeepekeisia tɛɛ, “Mu toma Pita lɔ ma;” yeenasia tɛɛ, “Mu toma Kristi lɔ ma.”
46001013	Yesu gɔlɛkɔlɛngɔe? Pɔɔl lɔ haani Krɔsii ma wu va? Ti wu wuani a Ngewɔ yei Pɔɔl biyei hu lɔ?
46001014	Ngi siɛgbua Ngewɔ ma jifa ngii numu weka gbi wuani a Ngewɔ yei kɛlee Klipɔsi kɛɛ Gayɔs.
46001015	Numu gbi ii wu lia hɔɔ aa gu a ndela yɛ ti ngi wuailɔ a Ngewɔ yei nya biyei hu.
46001016	(Ngi Stɛfanɔs taa ngi wɛlɛbubleisia bɛɛ wuailɔ kɛɛ na wooma ngii lani la kɛ ngi numu weka gbi wuailɔ.)
46001017	Kristi ii nya looni nungaa wuava. I nya looni Ngowili Yekpei lɔ leva, tawao ngii ndema a nuuvu nɛmahulewe yɛpɛ, aako Kristi haalei krɔsii ma aa yɛ a gbama hinda.
46001018	Gbamaile Kristi haalei krɔsii ma yeengowili i yɛni a baaba hinda lɔ nasia wɛ tii mbawoya weleima; kɛɛ mua mu bawoma, i yɛni a Ngewɔ gbayei lɔ mu wɛ.
46001019	Ngewɔ Gɔlɛi yɛ, “Nga nɛmahuleweblɛisia ti nɛmahulewei yɛlɔ a gbama fuŋ, ngi kaableisia ti hinda hugɔɔlei wote a baaba hinda.”
46001020	Faale naa, njɛpɛ gbi ii nɛmahuleweblɛisia la kɛɛ kaableisia kɛɛ nasia ti bɛɛngɔ a dunyama laablɛi wiela. Ngewɔ i kɛnga kɛ dunyablaa ti nɛmahulewei i yɛni a baabaa hinda lɔ!
46001021	Ngewɔ nɛmahulewe wai i pieilɔ nungaa tɛɛ gu taa ngi gɔɔ a ti nda nɛmahulewe. Kɛɛ nɛɛilɔ Ngewɔ wɛ nasia bawova ta la a “Baaba” wowili ji ma nde.
46001022	Juuisia ti longɔ kabande hindanga ti wie kɛva kɛ mu wowili i gbuanga vulii Ngewɔ gama lɔ. Nasia Juu yaa tie tia nɛmahulewe gɔlila lɔ kpewengɔ ti ma.
46001023	Kɛɛ mua, Kristi na ti kpakpani krɔsii ma tamia ma ngi hinda hugɛ, yeengowili a gbalɛ Juuisia ma, tawao nasia Juu yaa tie a babaa;
46001024	kɛɛ nasia wɛ Ngewɔ i ti lolinga, ti yɛ a Juungaa ɔɔ nasia Juu yaa tie, Ngowili Yekpei ji kɔloongɔ Kristi lɔ ma, na Ngewɔ gbayei a ngie kɛɛ ngi nɛmahulewei.
46001025	Gbamaile Ngewɔ wiehindei na kpuangɔ a baaba hinda, nɛmahulewe i hu i lewe nuuvu nɛmahulewe gbi ma tawao na kpuangɔ a faakaalewe i gbayani nuuvu gbaya gbi ma.
46001026	Nya ndeengɛisia, a gili lɛɛ a yɛyii wɔɔ wu yɛ hu pɛiŋ Ngewɔ i wu loli. Kia nungaa ti yɛyiisia ti na dunyei hu, wuii yɛ gbotoni wu nɛmahulewengɔ, wuii yɛ gbotoni kpaya i wu wɛ, wuii yɛ gbotoni wu gbuani maha wɛlɛ laa.
46001027	Nungɛi nasia dunyableisia ti ti wumbungɔ a baabaa, tia vulii lɔ Ngewɔ i ti wumbuni, nɛmahuleweblɛisia yawufeva, tawao i nasia lɔ wumbuni ta ti loli a faakaalewe kpayableisia yawufeva.
46001028	I nungei nasia lɔ wumbuni dunyablaa ti lɛɛngɔ ti hu tawao gbɛogbɛ yaa a tie, nungei nasia yawufeva dunyablaa ti baa gɔngɔ ti ma.
46001029	Ji a kɛlɔ kɛ numu gbi ɛɛ lawo Ngewɔ yaama.
46001030	Kɛɛ Ngewɔ i wanga a wue wua Yesu Kristi-ni wu wilinga hu, tawao i Kristi yɛnga a mu nɛmahulewe. Ngi sabui hu lɔ Ngewɔ i mu yɛnga a pɔnablaa i mua tieni luahu gbatɛnga, mu yɛnga a ngi nda nungeisia, i mu gbuanga jumbui luwɔyɛi hu.
46001031	Faale naa, kia Ngewɔ Gɔlɛi i ndeni la yɛ, “Numu gbi lekee ngi longɔ i lawo, i lawo a na Ndemɔi i pienga.”
46002001	Ji ngi wani wu gama, nya mbaa Kristimableisia, Ngewɔ lɔnya lɔwungɔi hugɛva, ngii ngowili waawaa leni ngaa kɛ kɛ nya gaangɔ waa le.
46002002	Ajifa watii na ngi yɛ wu gama ngi nya lii huyiliilɔ lemava hinda gbi ma lekee kɛlee Yesu Kristi, kɛɛ ngi haalei krɔsii ma.
46002003	Faale ji ngi wani wu gama nya hawangɔ yɛla, tawao nya maa a gbɛli a nduwɛi,
46002004	tawao kaai na ngi kɛni kɛɛ ngowili na ngi ndeni, ngii pieni a nuuvu nɛmahulewe yeembɛili-yɛpɛ, ngi pieni a pelei na lɔ a Ngewɔ Yafei gbayei gɛ leiŋ.
46002005	Wu lalei a Ngewɔ ii gbuani hɔɔ nuuvu nɛmahulewe hu, i gbuani Ngewɔ gbayei hu lɔ.
46002006	Na hu gbi, mu nɛmahulewe wowili lema nasia lɔ ma ti hu gbangɔ Ngewɔ hu. Kɛɛ dunyei nda yeenɛmahulewe ii le ɔɔ ngafangei nasia ti kpayei yayengema dunyei ji maahu kiahuna ti nɛmahulewe, kpayablɛi nasia ti wama gbɔyɔma.
46002007	Nɛmahulewe wowili ma nde i yɛni a Ngewɔ nɛmahulewe lɔwungɔi lɔ, ndɔwungɔ nuuvungaa ma, kɛɛ na Ngewɔ i hugbatɛnga wɔɔ kɛva a mue pɛiŋ Ngewɔ i yaa dunyei gbatɛ aako mu yɛyii i gu i wie kia ngi wɔlɔyi i na.
46002008	Ngafangei nasia mahangaa a tie dunyei hu yeengila bɛɛ ii yeenɛmahulewei ji gɔɔni. Ina ti kɔɛilɔ, Ndemɔi na ngɔlɔya ngi wɛ, tii yɛ ngi gbakpa krɔsii ma.
46002009	Na hu gbi, kia Ngewɔ Gɔlɛi i ndeni la yɛ, “Na numu gbi ii yaa wɔɔ gba tɔni tawao ii yaa mɛnini, na numu gbi ii gilini wɔɔ gba kɛ a gulɔ i wie, ta vulii lɔ Ngewɔ i hugbatɛnga nasia va ti longɔ a ngie.”
46002010	Kɛɛ mua lɔ Ngewɔ i ngi hinda lɔwungɔi gɛnga a mue ngi Yafei sabui hu. Jifa ngi Yafei a hindei gbi hugbɛkpɛlɔ, Ngewɔ liihu hinda lɔɔwungɔisia vulii bɛɛ.
46002011	Numu nda yafei na lekee i ngi hu tamia i ngi hinda gbi hugɔngɔ; hii lɔɔ Ngewɔ Yafei yakpe i Ngewɔ hinda gbi hugɔngɔ.
46002012	Kiahuna muii yaa dunyei ji yeengafei majɔɔni; kia na aa wie, mu ngafei na lɔ majɔɔnga Ngewɔ i njoyoni, aako mu na kpɛlɛɛ gɔɔ Ngewɔ i fenga mu wɛ gbaama.
46002013	Faale naa, njɛpɛi na ma nde, nuuvu nɛmahulewe ii le aa mu gaa la, kɛlee na Ngewɔ Yafei a mu gaa la, ji ma yɛ tɔnyɛi nasia hugɛma Ngewɔ Yafei a kɛ a mue nasia gama Ngewɔ Yafei i ti hu.
46002014	Numu gbi lekee Ngewɔ Yafei ii ngi hu, ɛɛ hani yekpei nasia majɔɔ Ngewɔ yafei a fe gbaama. Numu bondɛi na ii ti gbekpeyii gɔɔ vulii, ti yɛni lekee a baaba lɔ ngi wɛ, ajifa numui na lekee Ngewɔ Yafei i ngi hu ta lɔ a ti gbekpeyii gɔɔ.
46002015	Na hu gbi, numui na lekee Ngewɔ Yafei i ngi hu a gulɔ a hani gbi gbekpeyii hugɔɔlaa, kɛɛ numu gbi ɛɛ gu a kiti lewela ngi ma.
46002016	Kia Ngewɔ Gɔlɛi i ndeni la yɛ, “Ye lɔ i Ndemɔi nɛmahu va gɔngɔ? Ye lɔ a gu a ngi laahila?” Na hu gbi, kia Kristi a gili, hii ma gili.
46003001	Nya mbaa Kristimableisia, a tɔnya ngii guni a wu gaala kia nga nungei nasia gaa Kristi Yafei i ti hu; kpɔndangɔ yɛla nya ma wu gaava kia nungei nasia ti na dunyei woo a tie, kia ndolangaa wu lalei hu a Kristi.
46003002	Kpɔndangɔ yɛla nya ma nyiniyɛi veva wu wɛ, ngii mɛhɛɛ kpaukpau veni ajifa wu magbatɛngɔ ii yɛla fa, tawao kiahuna bɛɛ wu magbatɛngɔ ii le fa.
46003003	Ajifa wuaa lɔɔ luvama kia dunyei ji hublɛisia ti piema. Ji wu tolo gbuama wu nyɔunyɔ ma, wa yianjia, na ɛɛ kɛ kɛ dunyei ji woo lɔ a wue, wa luva kia nungaa gbamɛisia?
46003004	Ji wu yilayee a nde yɛ, “Ngi toma Pɔɔl lɔ ma,” pekei yɛ, “Ngi toma Apɔlɔs lɔ ma” wuii luvama kia dunyablaa gbaama?
46003005	Ye lɔ a Apɔlɔs? Ye lɔ a hɔɔ a Pɔɔl? Ngewɔ yengeblaa lekee lɔ a mue, mu pienga wu langa a Ngewɔ. Mu yilayee gbi a ngengei na lɔ wie Ndemɔi i fenga ngi wɛ pieva.
46003006	Nyaa ngi tuhani-galei hini, Apɔlɔs i njɛi wu ma, kɛɛ Ngewɔ lɔ i pieni tuhani na i gbekpe.
46003007	Numui na a tuhani-galei hii kɛɛ numui na a njɛi wu ma bagɔma waa ii ti yengei ma. Ngewɔ nda yengei lɔ bagɔma i ma ajifa ta lɔ a pie yeetuhani i gbekpe.
46003008	Nduahugɛ gbi ii tuhani hiimɔi luahu taa numui na a njɛi wu ma; Ngewɔ a numu gbi pawalɔ ngi nda yengei va i pienga.
46003009	Gbamaile mbangaa lɔ a mue mu ngenge yila wiema Ngewɔ wɛ, tawao Ngewɔ gbalei lɔ a wue. Ngewɔ wɛlei lɔ gbɔma a wue.
46003010	Ji ngi yengeni a kpekpeye na Ngewɔ i feni nya wɛ, ngi pɛlɛ-lomɔ yeekpekpe yenge lɔ wieni ngi pɛlei hitɛ, tawao numu weka lɔ yeepɛlei loma. Kɛɛ numu gbi a ngi mahugbelɔ kia a yee pɛlei loo.
46003011	Ajifa Ngewɔ wilanga a Yesu Kristi yɛla a pɛlɛ-hitɛngɔ yakpei, tawao pɛlɛ weka ɛɛ yaa hitɛ.
46003012	Nungaa lɛɛngaa ta yengelɔ a kani-gbɔlu ɔɔ kani-gole ɔɔ kani baagbangɔ wekangaa pɛlɛ hitɛngɔi ji lova; pekeisia ta yengelɔ a ngulii ɔɔ kpitii ɔɔ kɛi.
46003013	Tawao nungaa ta numui gbi ngi nda yengei yekpeyii lɔlɔ watii na Kristi Volei a ti magɛ. Gbamaile Foloi na ma ngɔmbui lɔ a numu gbi ngi nda yengei maagɛ; yeengɔmbui a ngengei gbi maagɛlɔ i ngi yɛyii gɛ leeŋ.
46003014	Pɛlɛ-hitɛngɔi na ti toni i ngɔmbui huvoongaa, pɛlɛ-lomɔi a pawa majɔɔlɔ.
46003015	Kɛɛ ngɔmbui i numu gbi ngi nda yengei mɔngaa, a baalɔ a pawɛi kɛɛ na hugbi a bawolɔ, bi tɔaa bɛɛ i gbua ngɔmbui hu lɔ.
46003016	Wu kɔɔlɔ vulii kɛ Ngewɔ wɛlei lɔ a wue tawao kɛ Ngewɔ Yafei lɔ heini wu hu!
46003017	Faale numu gbi i Ngewɔ wɛlei nyaningaa, Ngewɔ a ngi nyanilɔ. Ajifa Ngewɔ wɛlei magayemangɔ, tawao wua vulii lɔ ngi wɛlei a wue.
46003018	Numu gbi aa ta yekpe gbowa. Numu gbi wu lia i gilingaa yɛ dunyama nɛmahulewei lɔ ngi wɛ, mahoungɔ i yɛ a kpowamɔ aako ngi nɛmahu i lewe vulii.
46003019	Gbamaile na dunyablaa ta mbumbu tɛɛ nɛmahulewe le, kpowa hinda le Ngewɔ yaama. Kia Ngewɔ Gɔlɛi ndeni la yɛ “Ngewɔ a nɛmahuleweblɛisia ti nɛmahulewei yɛlɔ a mani i ti hou la.”
46003020	Tawao Ngewɔ Gɔlɛi yeehinda weka yɛ, “Ndemɔi kɔɔlɔ kɛ nɛmahuleweblɛisia ti giliisia tii yekpeni.”
46003021	Maa ii houni hɔɔ numu gbi i lawo a na nuuvunga ta gu ti pie. A tɔnya vulii wu woo lɔ a hani gbi:
46003022	Nya Pɔɔl kɛɛ Apɔlɔs kɛɛ Pita kɛɛ dunyei ji kɛɛ ndɛvui kɛɛ hee kɛɛ ngaama hindeisia kɛɛ kulɔma hindeisia ji kpɛlɛɛ wu woo mia,
46003023	tawao Kristi woo lɔ a wue, Ngewɔ woo a Kristi.
46004001	Mahoungɔ numu gbi i mu wumbu a Kristi yengeblaa, Ngewɔ i ngi lɔnya lɔwungɔisia loko wuaanga mu yeya.
46004002	Hinda yakpei na mahoungɔ ngengemɔ bondɛi na i pie tamia a lɔnyala a ngi lemɔi.
46004003	Kiahuna, nya gbewe gbi ii na ina wu kiti leweilɔ nya ma ɔɔ ina numu weka gbi i teweilɔ; ngɛɛ kiti lewe nya yekpe vulii ma.
46004004	Nya yekpe vulii ngii hinda nyamu gɔɔ ngi pienga, kɛɛ na ii kɛni kɛ ngii yaa hinda nyamu gɔɔ ngi pienga. Ndemɔi lɔ a kiti lewe nya ma.
46004005	Faale waa kiti lewe numu gbi ma yeewatii na gulɔ. Mahoungɔ kɛlɛma kiti lewelɛi i Ndemɔi walei mawulo; a ndɔwuma hindeisia gbualɔ fofo ya; i nungaa ti lii huveisia magɛ. Yeewatii na mia Ngewɔ a numu gbi lato a tatoi na mbɛngɔ ngi ma.
46004006	Nya mbaa Kristimableisia, ngi mua Apɔlɔs wotenga a tɔmaseli aako wu gaa mu ma, waa windɛ na maahu nyɛingɔ tawao waa mata gbua a numu yila, waa lɛɛ yeepekei hu.
46004007	Ye lɔ i wu gbatɛni i wu lewe nungaa wekeisia ma? Na gbi i wu yeya Ngewɔ ii le aa fe wu wɛ? Wa yee gu wu yonga lewe bi tɔaa bɛɛ na i wu yeya Ngewɔ ii le aa fe gbaama?
46004008	Wu gilingɔ la wu hani gbi majɔnga wu gbewengɔ fa ɔɔ; wu gilingɔ la wu gbatɛnga? Wu gilingɔ la wu yɛnga a maha waawangaa mua muii ma. A nyandelɔ ina maha waawangaa vulii lɔ a wue aako mua wueni mu yeemahayɛi mɛ.
46004009	Gbamaile i wienga nya gama bi tɔaa bɛɛ Ngewɔ i mua mu toblɛisia lukpenga tomɛi yeekɛlɛmayei kia nungei nasia ti na Kotii i ti lɛɛnga ti waava faha hu aako malikeisia kɛɛ nuuvungaa ti ti haamɛi lɔ.
46004010	Kristi va kpowablaa lɔ a mue; kɛɛ wua wu gilingɔ la wu nɛmahulewengɔ ji wua Kristi-ni wu wilingɔ hu! Mua mu hawangɔ kɛɛ wua wu gilingɔ la wu gbayangɔe; nungaa ti lɛɛngɔe mu hu kɛɛ ta bagɔɔlɔ wu ma!
46004011	I to watii ji vulii ma ndɔlɛ lɔ mu ma, tawao mu bolohu bengɔ; kula hawɛisia mia ma ngili; ta mu lewelɔ; ma lewetewelɔ nga heima ii mu yeya;
46004012	ma mua yekpe gahu gbɔyɔlɔ a ngengei. Ti mu jondungaa, mu ti luba; ti juwuya hitɛngaa mu wooma, mu gu mbu;
46004013	ti mu yɛlinga, mu pote a njɛpɛ nɛnɛɛngaa. Muii gbekpeni mua lewe kɛi na ma i kaawɔɛi ma; dunyama yeekpɔkpɔɛi a mua lɔ i to watii ji vulii ma.
46004014	Ngii kɔlɛi ji nyɛima wu gama aako wu wufe kɛɛ aako ngi wu gaa kia nya liima leenga.
46004015	Gbamaile kia bɛɛ kaamɔ tauji puu lɔ wu yeya Kristi hindei hu, Kɛkɛi i yakpe wu yeya. Gbamaile ngi yɛnga a wu kɛkɛ ajifa ji ngi wani a Ngowili Yekpei wu gama wu woteilɔ a Yesu Kristi woo.
46004016	Faale, ngi wu manɛnɛ, a nya wokɔɔ.
46004017	Sabui ji vamia ngi Timoti looma wu gama nya liima loo wɔnangɔi Kristi hu. A nya jiayii gbi hugɛlɔ ndɛvu ninɛi ji hu mua Yesu Kristi-ni mu wilingɔ hu, na nga Kristimableisia kpɛlɛɛ gaa la hu gbi.
46004018	Wu lɛɛnga wua mata gbuama jifa wu langa la kɛ ngii wama vama wu ma.
46004019	Na hu gbi, Ndemɔi i lumangaa nga walɔ wu gama hugutungɔ, tawao na hu mia nya yekpe nga kpayei na lɔ i mamaniblɛi jisia wɛ, tawao njɛpɛ gbamɛi na ta nde ta ii le.
46004020	Ajifa numu i wuaanga Ngewɔ mahayɛi bu, numu a kɔɔ ngi wiehindei ma lɔ na ii le a nde.
46004021	Ji nga wa bi gama a fomɛi, ɔɔ ndoma yekpeihu kɛɛ hinda manɛɛnɛ, yee gbɔɔ bi longɔla?
46005001	Kiahuna tiaa vulii ndema tɛɛ puegbua hindeisia lɔ wiema wu lia, maluwangɔ wa na hii nasia vulii bɛɛ tii Ngewɔ gɔɔ tɛɛ pie. Ti hugɛnga a nge kɛ numui tia ngi kɛkɛ nyahɛi lɔ lama.
46005002	Kɛ wa yee na gu wu mata wie? Kia waa mata wie, mahoungɔ wu lii i nyani, tawao numui na a na nyɔkɔ wie, mahoungɔ wu ngi gbɛ wu wooma.
46005003	Tawao kia bɛɛ nya gbuhɛi maguhangɔ a wue, nyaa gilima a wue; tawao ji piengɔe bi tɔaa bɛɛ nya gbuhɛi lɔ miando wu lia tawao mu Lemɔi Yesu gbayei hu ngi wilanga a numui na lɛɛla i hinda maluwangɔi ji wienga. Ji wa gomɛ hinda yila piengɔ bi tɔaa bɛɛ nyaa wu lia, mu Lemɔi Yesu gbayei hu,
46005005	wa yeenumui ji loko wuaalɔ Seitana yeya ngi gbuhɛi waava aako ngi yafei i bawo Kpɛmbo Volei na ma mu Lemɔi Yesu a wa.
46005006	Ii wɔnani wu va wu mamani wie! Wu njɛpɛwoi ji gɔɔlɔ: “Yisti wulo hii a pielɔ bledii gbi i ve i yɛ buufa.”
46005007	Mahoungɔ wu jumbu yisti wovei gbi wua wu ma aako wu yɛ vulii sɛwɛsɛwɛ. Na wiengaa kɛ wu wienga kia lɛwɛ lɔgbɔngɔ nina na yisti gbi ii hu, kia ngi kɔɔngɔ la vulii kɛ hii vulii wu na. Ajifa mu Lewema Gomɛi hugbatɛngɔe, kia na ti Kristi, mu Lewema Gomɛi yeembalɛi gbuanga a saa.
46005008	Faale a mu mu Lewema Gomɛi ga, kɛɛ muɛɛ ka a bledii na yisti wovei, jumbui kɛɛ pienyamui, i hu; ma ka a bledii na lɔ yisti gbi ii hu, sɛwɛsɛwɛi kɛɛ tɔnyɛi yeebledii.
46005009	Kɔlɛi na hu ngi nyɛini wu gama ngi ndeilɔ wu ma ngɛɛ waa gbɛɛ ngawufemablɛisia ma.
46005010	Ngii yɛpɛma nasia va tii Ngewɔ gɔɔ ta puegbua hindei wie, ɔɔ ta maninyamu wie nungaa ti yeya-hanisia ma, ɔɔ ta humɛi wie, ɔɔ ta hɛɛ nɔmɔliisia ma. Wua tieni waa gbɔ hinda gbi ma, kɛɛ ngii ndema ngɛ wu gbua dunyei hu feu.
46005011	Na nya lii i ma ji ngi kɔlɛi nyɛini tamia ngɛɛ waa gbɛɛ numui na ma a ta yekpe loli a wu mbaa Kristimɔ kɛɛ a puegbua hindei wie, ɔɔ a mani nyamu wie nungaa ti yeya-hanisia ma, ɔɔ a hɛɛ nɔmɔliisia ma, ɔɔ a njafɛi wie, ɔɔ ndɔhoumɔɔ a ngie, ɔɔ a humɛi wie. Waa hei wua yeenumu bondɛi na waa mɛhɛɛ mɛ.
46005012	Nya yenge ii le kiti leweva nasia ma Kristimablaa yaa a tie, Ngewɔ lɔ a kiti lewe ti ma. Kɛɛ mahoungɔ wu kiti lewe wu mbaa Kristimableisia ma kia Ngewɔ Gɔlɛi i ndeni la yɛ, “A numu nyamui gbɛ i gbua wu lia.”
46006001	Wu yilayee ngi mbaa Kristimamɔi i hinda nyamu wiengaa a ngie, gbɛe a li a yeenjiɛi nasia gama tii Ngewɔ gɔɔ ti Kotii hu kia aa pie Ngewɔbleisia ti nde?
46006002	Wuii kɔɔ kɛ Ngewɔbleisia lɔ ti wama dunyei gbɛmboma? Kɛ ina wua lɔ wu wama dunyei gbɛmboma, wuɛɛ gu a njia mumuisia lela?
46006003	Wuii kɔɔ kɛ mua lɔ mu wama malikeisia gbɛmboma? Mahoungɔ le mu bɛɛ a kiahuna yiɛisia lela?
46006004	Njia bondɛi nasia ti gulangaa, wa li a tie nungei nasia lɔ gama toma ii ti yeya Ngewɔmableisia lia?
46006005	Wuɛɛ wufe? I gbɔu bɛɛ nɛmahulewemɔ yila a yɛlɔ wu lia a gu a njia lela Kristimableisia luahu.
46006006	Kia waa ji wie, Kristimamɔi lɔ lima a ngi mbaa Kristimamɔi nasia gama tii Ngewɔ gɔɔ, ta yeenjiɛi le.
46006007	Ji vulii Kotii yiangaa ta gula wu luahu a kɛlɔ kɛ wu gbuanga Kristi welei ma. Ɛɛ fesa wu va ti hinda nyamu wie a wue i lo wu ma? Ɛɛ fesa wu va ti wu gapu i lo wu ma?
46006008	Kia waa na wie, wua vulii wa nyamui lɔ wie a wu nyɔunyɔ tawao wa wu nyɔunyɔ gapu wu mbaa Kristimableisia vulii bɛɛ.
46006009	Wu kɔɔlɔ vulii pandawanda kɛ nasia ta nyamu wie tɛɛ Ngewɔ mahayɛi majɔɔ. Waa wua yekpe gbowa; nungei nasia ta ngawufema hindei wie ɔɔ ta hɛɛ nɔmɔliisia ma ɔɔ ta pueigbua ɔɔ ta ti mbaa hingeisia jɔɔ,
46006010	ta humɛi wie, ɔɔ ta mani nyamu wie nungaa ti yeya-hanisia ma, ɔɔ ndɔhoubleisia a tie, ɔɔ njafablaa, ɔɔ humablaa, jisia kpɛlɛɛ yeengila bɛɛ ɛɛ Ngewɔ mahayɛi majɔɔ.
46006011	Hii wɔɔ wu lɛɛnga wu yɛ na. Kɛɛ Kristi i jumbui wuanga wu ma wu yɛnga sɛwɛ, wu yɛnga a Ngewɔ woo; tawao wu yɛnga a pɔnablaa Ngewɔ gama, Ndemɔi Yesu Kristi kɛɛ Ngewɔ Yafei biyei hu.
46006012	Nungaa ta ndelɔ tɛɛ, “Sawei ɛɛ mu maabali hinda gbi wieva.” Tɔnya le, kɛɛ hindei gbi ii le aa nyande. Nga gulɔ a ndela ngɛɛ Sawei lumangɔe nya wɛ hinda gbi wieva, kɛɛ ngɛɛ luma hinda gbi i nya yɛ a ngi luwɔ.
46006013	Numu wekei a ndelɔ yɛ, “Mɛhɛɛ i numu goi va lɔ, numu goi i mɛhɛɛ lɔ va.” Tɔnya le, kɛɛ folo yila Ngewɔ a ti veenjɔɔ kpɛlɛɛ nyanilɔ. Numu gbuhɛi ii na ngayengeva puegbua hinda va, i na yengeva Ndemɔi lɔ wɛ; tawao Ndemɔi lɔ mahɛi le numu gbuhɛi maahu.
46006014	Ngewɔ i Ndemɔi vuliilɔ i ngi wumbu hee hu, tawao ngi gbayei a mua bɛɛ vululɔ ndɛvu ninɛi va.
46006015	Wu kɔɔlɔ kɛ wu gbuhɛisia ti yɛni a Kristi gbuhɛi yeembekengaa lɔ. Mahoungɔe ngi Kristi gbuhɛi yeembeke yila wumbu ngi pote a puegbua nyahɛi gbuhɛi yeembeke? Na ɛɛ gu a wiela kulo bɛɛ!
46006016	A tɔnya wu kɔɔlɔ kɛ numui na a ngi luwui wili puegbua nyahɛi ndɛi hu i pienga tia ta ti yɛnga a kpuha yila. Ngewɔ Gɔlɛi i ndeilɔ leiŋ yɛ, “Hindoi taa ngi nyahɛi ti veenjɔɔ ta yɛ a numu yila lɔ.”
46006017	Kɛɛ numui na a ta yekpe wili Ndemɔi hu tia ta ta yɛlɔ a yakpe.
46006018	A gbele puegbua hinda ma. Jumbu hinda weka gbi numu a pie ɛɛ hinda wie a ngi gbuhɛi kɛɛ numui na a puegbua hindei wie i jumbu wulinga ngi gbuhɛi vulii ma.
46006019	Wuii kɔɔ kɛ wu gbuhɛi i yɛni a Ngewɔ Yafei wɛlei lɔ, na i wu hu tawao Ngewɔ i feni wu wɛ? Wu woo yaa wua yekpe, Ngewɔ lɔ ngi woo a wue;
46006020	i wu yeyani a hani lɔ. Faale a wu gbuhɛisia yayenge Ngewɔ wɔlɔva.
46007001	Nyaa na yɛpɛma kɔlooni hindei nasia ma wu kɔlɔ nyɛini nya gama fa. A nyandelɔ hindo va ina ii nyaha jɔni gbi.
46007002	Kɛɛ jifa puegbua la gbotongɔ hu waa, mahoungɔe hindo gbi i ngi wuma nyahɛi jɔɔ, tawao nyaha gbi i ngi wuma hinii jɔɔ.
46007003	Mahoungɔ hindoi i ngi mayengei wie ngi nyahɛi gama, nyahɛi i ngi mayengei wie ngi hinii gama, ti veenjɔɔ kpɛlɛɛ ti lapi ti ti nyɔunyɔ liima hindei wie.
46007004	Nyahɛi ii le ngi woo aa yɛ a ngi gbuhɛi, ngi hinii lɔ ngi woo a ngie; hii lɔɔ hindoi bɛɛ ii le ngi woo aa yɛ a ngi gbuhɛi, ngi nyahɛi lɔ ngi woo a ngie.
46007005	Waa ganga a wu nyɔunyɔ lava kɛlee wu pu ngooyila hu lɔwɔ wulo va aako wu Ngewɔ vɛli; kɛɛ i gbɔyɔngaa lekee wu yama lama. Wu ji wiengaa Seitana ɛɛ gu aa pie waa puegbua jumbu wie ajifa wue gbaha a wu huhoula.
46007006	Sawa ii le ngaa yɛ fema wu wɛ ji wieva; ngi wu laahimaa lekee ngɛɛ wu pie.
46007007	A tɔnya vulii ngaa lolɔ wu yilayee gbi i wie kia ngi na, kɛɛ Ngewɔ i numui gbi gɔni a kpaya ngilangila lɔ, numui ji ndɛi a ji, yeena ndɛi a na.
46007008	Nyaa na ndema hindo-gbawui ma kɛɛ nyaha gbawui, kɛɛ ponyahɛi ngɛɛ a fesalɔ wu va wu lo kpawuyei hu kia ngi na.
46007009	Kɛɛ ina wuɛɛ gu a wua yekpe huhoula kɛ hindoi i nyaha gɔli, nyahɛi i hini jɔɔ. Ji fesangɔ i lewe ji sɔɔ-manii a wu gbalɛ.
46007010	Sawa lɔ nya yeya nyahableisia tia hinibleisia va, nya ii le ngaa nda, Ndemɔi le. Nyahɛi aa gbele ngi hinii ma,
46007011	kɛɛ i gbelenga ngi ma, i lo kpawuyei hu, ina na ii le, i yama ti taa ngi hinii luahu gbatɛ tawao hinii aa gbele ngi nyahɛi ma.
46007012	Nyaa ndema yeemɔniisia ma, nya vulii, Ndemɔi ii le, Kristimamɔi yeehindoi i longaa a nyaha na Kristimamɔ ii le, tawao yeenyahɛi i lumangaa taa ta ti heilaa ma, maa ii houni hiindoi na i gbele ngi ma.
46007013	Tawao Kristimamɔi yeenyahɛi i longaa a hindo na Kristimamɔ ii le, tawao yeehindoi i lumangaa taa ta ti heilaa ma, maa ii houni nyahɛi na i gbele ngi ma.
46007014	Ajifa hindoi na Kristimamɔ ii le a yɛlɔ a Ngewɔ woo jifa taa ngi nyahɛi na Kristimamɔ a ngie ti wilingɔ hu, tawao nyahɛi na Kristimamɔ ii le a yɛlɔ a Ngewɔ woo jifa taa ngi hinii na Kristimamɔ a ngie ti wilingɔ hu. Ina ji ii yɛ hii, ti leengeisia taa yɛ a ndeengɛi nasia lɔ tii Ngewɔ gɔɔ; kɛɛ kia i hii, ti yɛngɔe a Ngewɔ woo.
46007015	Na hu gbi, numui na Kristimamɔ ii le i longaa i gbele ngi mbaa na ma Kristimamɔ le, i wie hii. Yeehinda bondɛi na hu, numui na Kristimamɔi a ngie yeehinii ɔɔ nyahɛi, nyaha-jɔɔ jawei ɛɛ gula ngi ma lumava sɔɛi na vayala ma. Ngewɔ i wu lolingalɔ heiva ndiilɛli hu.
46007016	Kristimamɔi yeenyahɛi, bɛɛ gu baa kɔɔ kɛ ba bi hinii bawolɔ? Ɔɔ Kristimamɔi yeehinii, bɛɛ gu baa kɔɔ kɛ ba bi hinii bawolɔ?
46007017	Wu yilayee gbi i luva a pelei na Ndemɔi i kɛnga a ngie kɛɛ yɛyii na wɔɔ i yɛ hu Ngewɔ i ngi lolini. Ji lɔ sawa le nga nungaa gaa la sɔsii kpɛlɛɛ hu.
46007018	Numui na ngi heingɔ biliya i Ngewɔ loli gulungaa, aa lapi bili yeekpoi gbuava ta yekpe ma; numui na ngi heingɔ ii le bili ya i Ngewɔ lolii gulungaa, aa pie ti ngi hei bili ya.
46007019	Gbamaile numu heingɔ i yɛla bili ya-o, ngi heingɔ ii le nga-o, gbɛogbɛ yaa na; na hindei yeembawa le tamia a Ngewɔ jaweisia houle.
46007020	Numu gbi i yɛ ngi yɛyii na hu i yɛ hu wɔɔ pɛiŋ i yaa Ngewɔ loli gulu.
46007021	Nduwɔ lɔ yɛla a bie ji Ngewɔ i bi lolini? Na aa gbewe bi ma, kɛɛ ina pele i yaa bi wɛ gbuava nduwɔyɛihu, bi yeepelei hou.
46007022	Gbamaile nduwɔi na Ndemɔi a ngi loli ii yɛni a nduwɔ Ndemɔi gulɔ; hii lɔɔ na, numu na nduwɔ ii yɛni a ngie piɛŋ na Kristi a ngi loli i yɛni a ngi luwɔ lɔ.
46007023	Ngewɔ i wu yeyani a hani lɔ, waa yɛ a nuuvungaa ti luwɔ.
46007024	Nya mbaa Kristimableisia, numu gbi i vɛfɛ Ngewɔ ma kpaŋ tawao i lo ngi yɛyii hu kia lee i yɛ na wɔɔ Ngewɔ i ngi lolini.
46007025	Nyaa na yɛpɛma kɔlooni kɔlɛi na ma wu nyɛini nya gama ndalongɔ nasia ma nyaha ɔɔ hini ii ti yeya. Sawa ii nya yeya a gbua Ndemɔi gama kɛɛ nyaa nya nda nɛmahui gɛma jifa Ndemɔi i manunga nya ma, wa gulɔ a lala a nge.
46007026	Kpundɛi nasia va ti na kiahuna, nya langɔ la fesangɔe numu gbi i lo kia i na.
46007027	Ina nyaha lɔ bi yeya, kɛ baa lapi gbeleva ngi ma. Ina nyaha ii bi yeya; kɛ baa nyaha gɔli.
46007028	Kɛɛ bi nyaha jɔnga, jumbu hinda yaa na baa pie; tawao kpawu nyahɛi i hini jɔngaa, jumbu hinda yaa na aa pie. Kɛɛ ngaa lolɔ vulii fawɔli nasia ta nyahablaa kɛɛ hiniblaa male folo gbi aa wu male.
46007029	Nya mbaa Kristimableisia, na nya lii i ma ta lɔ a ji: lɔwɔi ii yaa gbotoni i longa, faale, i hiye watii ji ma mahoungɔ nyahableisia ti luva bi tɔaa bɛɛ nyaha ii ti yeya;
46007030	nasia ta wɔɔ, ti pie bi tɔaa bɛɛ ti mamanungɔ ii le; nasia ta yɛlɛ, ti pie bi tɔaa bɛɛ ti goohu nɛngɔ ii le; nasia ta hani yeya, ti pie bi tɔaa bɛɛ ti woo yaa hani na ti ngeyani;
46007031	nasia ta dunyama gbateisia yayenge, ti pie bi tɔaa bɛɛ tii gbeweni fa. Ajifa kia dunyei yɛyii i na kiahuna, i gbɔyɔmaa hugutungɔ.
46007032	Nya longɔ ndiihɛlɛ gbi aa yɛ wu ma. Kpawu hindoi gbewengɔ Ndemɔi yengei lɔ va, ajifa a na gbi lɔ wie a gu ma Ndemɔi liilɛliva.
46007033	Kɛɛ nyahamɔi a gbewe dunyama hindei nasia lɔ va ta wie folo gbi, ajifa ngi longɔ i ngi nyahɛi liilɛli;
46007034	faale ngi lii yablangɔe. Kpawu nyahɛi ɔɔ mbɛlɛhu nyahɛi ta, Ndemɔi yengei lekee lɔ kpewengɔ a yɛla ngi ma ajifa ngi longɔ i ngi gbuhɛi kpɛlɛɛ ve Ndemɔi yengei wɛ; kɛɛ hinimɔi a gbewe dunyama hindei nasia lɔ va ta wie folo gbi ajifa ngi longɔ i ngi hinii liilɛli.
46007035	Ngi ji lemaa ajifa nya longɔ ngi gbɔ wu ma. Ngii lapima wu huyiliva a sawangaa. Kia ngaa na wie, nya longɔ wu na wie pɔɔnangɔ, a wu lii gbi Ndemɔi gama.
46007036	Hindoi taa nyahɛi ti Lahei wumbungaa heiva kɛɛ ti ndea tɛɛ taa sɔɔ wie, na wooma hindoi i kɔɔ kɛ taa hinda nyamu wiema a nyahɛi tawao i tɔ kɛ ta vulii ɛɛ yaa gu a ta yekpe huhoula faale mahoungɔ ti sɔɛi wie, kɛ ti pie, kia ngi longɔ la. Jumbu gbi ii ji hu.
46007037	Kɛɛ ina hindoi na, tii kpɔndani gbi ngi ma, i ngi lii huyilinga yɛ ɛɛ nyaha majɔɔ tawao i gu vulii a ta yekpe huhoula, i ngi nɛmahu gbatɛ gbɔɔ i piema, kɛ a nyandelɔ aa nyahɛi na jɔɔ.
46007038	Faale hindoi na a nyahɛi jɔɔ, i kpekpe lɔ wieni; kɛɛ hindoi na ɛɛ nyaha gbi jɔɔ i kpekpe lɔ wieni tewengɔ nyaha-jɔmɔi ma.
46007039	Hinimɔi gbɛɛngɔ ngi hini ma ina lekee ngi hini lɔ ndɛvu hu. Kɛɛ ngi hinii i haangaa, kɛ ngi hu i yɔkɔnga hini weka gbi jɔva ngi longɔ la, ina lekee ta bɛɛ Kristimamɔ lɔ a ngie.
46007040	Na hu gbi, i longaa ponyahayɛi hu ngi goohu a nɛɛlɔ i lewe na ma. Nya nɛmahuvɛi lɔ a ji tawao nya langɔe la kɛ nya bɛɛ Ngewɔ Yafei lɔ a nya hitɛ pele ma.
46008001	Nyaa na yɛpɛma kɔlooni kɔlɛi na ma wu nyɛini nya gama ndalongɔ mɛhɛɛ na ma ta kpua a saa nɔmɔliisia ma. Mu kɔɔlɔ kɛ mu gbi mu hinda hugɔɔlɔ, kia ta nde la. Na hu gbi, yeehinda hugɔɔlei ji a pielɔ numu yaama i lɛ; kɛɛ ndomɛi a pielɔ mu Kristimableisia mu wooyilɛi i gbaya.
46008002	Numui na a gili yɛ i hinda hugɔɔlɔ, ii na gɔɔ vulii mahoungɔ i kɔɔ.
46008003	Kɛɛ numui na ngi longɔ a Ngewɔ, Ngewɔ i ngi gɔɔlɔ.
46008004	Faale naa, gbɛɛ ngi mɔli gbɛmbo kɔlooni mɛhɛɛ na ma ta kpua a saa nɔmɔliisia ma, mu kɔɔlɔ kɛ nɔmɔlii i yɛni a hani wokɔɔngɔ lɔ, tawao yeehani ii na gbi; mu kɔɔlɔ kɛ Ngewɔ weka gbi ii na kɛlee Ngewɔ waa yakpe.
46008005	Ina bɛɛ, kia nungaa lɛɛngaa ta nde la, Ngewɔ wekangaa lɔ na, ti yɛ ngelegoohu ɔɔ dunyei hu, tawao kia bɛɛ yee ngewɔɛisia kɛɛ yeendeblɛisia ti gbotongɔe,
46008006	na hu gbi Ngewɔ i yakpe mu Kristimableisia wɛ, mu Kɛkɛ, na i hani gbi gbatɛni, na mu ngi va; tawao Ndemɔi i yakpe tamia a Yesu Kristi, na ngi va Ngewɔ i hani gbi gbatɛni a ngi loko, tawao mu vulungɔ ngi sabui hu lɔ.
46008007	Kɛɛ numui gbi ii le aa tɔnyɛi ji gɔɔ. Nɔmɔliisia ti hinda i Kristimableisia lɛɛngaa gɔnga wa wɔɔ, ti yeemɛhɛɛ bondɛi na mɛnga na, ti langɔ yɛla la lɛ lɔɔ kɛ nɔmɔlii ngi mɛhɛɛ mia; ti nɛmahu huhaangɔ tawao ta gili la kɛ yeemɛhɛɛ i ti nɔhɔnga Ngewɔ yaama.
46008008	Na hu gbi mɛhɛɛ ɛɛ mua Ngewɔ-ni mu luahui lɛ gulɔma; muii mɛhɛɛ mɛni bɛɛ, na ɛɛ gbɛogbɛ wie a mu luahui mua Ngewɔ-ni, tawao mu mɛhɛɛ mɛ bɛɛ, ɛɛ mu nafa a pele gbi.
46008009	A wu mahugbe, ajifa Ngewɔ lumangɔ wu mɛ mɛhɛɛ gbi mɛva kpaungɔ a saa nɔmɔliisia gama aa pie nasia ti nɛmahu huhaangɔ ti wili jumbu hu yee mɛhɛɛ mɛva.
46008010	Numui na ngi layii a Kristi huhaangɔ aa yɛ loi i wu lɔ wua wu gilingɔ la wu hinda hugɔɔlɔ, wa mɛhɛɛ na mɛ kpuangɔ a saa nɔmɔli wɛlei bu, wu ji wiengaa ji numu na ngi nɛmahu haanga a yɛna ɛɛ ngi liilo mɛhɛɛ na mɛva ti kpuanga a saa nɔmɔlingaa ma?
46008011	Faale na, wu mbaa Kristimɔ huhaangɔi ji Kristi i haani ngi va a jukulɔ bi hinda hugɔɔlei wooma.
46008012	Ji wiengaa kɛ wuaa jumbui wulima Kristi ma a ji wa jumbu wuli wu mbaa Kristimableisia ma, tawao wa ti nɛmahu huhaangɔi nyani.
46008013	Faale naa, mɛhɛɛ i piengaa nya mbaa Kristimamɔi i jumbu wie, kunafɔ ngɛɛ yaa mɛhɛɛ na mɛ ta kpua a saa nɔmɔlingaa ma, aako ngaa pie nya mbaa Kristimamɔi i jumbu wie.
46009001	Nya gbuangɔ nduwɔyɛi bu, nya tomɔ lɔ a nge tawao ngi Yesu mu Lemɔi lɔnga. Wu kpɛlɛɛ nya yengei Ndemɔi wɛ yeehuvɛi lɔ a wie.
46009002	Kia bɛɛ nungaa wekangaa tii lani la kɛ tomɔ lɔ a nge, wua wu langɔe la vulii! Ji wu yɛnga a Kristimableisia Ndemɔi hu, wua vulii lɔ tɔmaseli a wue kɛ tomɔi lɔ a nge.
46009003	Nungaa ti yaa nya magbuama, hii nga nya yekpe magao.
46009004	Pɔɔnangɔ ii le kɔɔ mu mɛhɛɛ majɔɔ kɛɛ hani kpɔliva mu yengei va?
46009005	Pɔɔnangɔe nya bɛɛ ngi ya li a nyahɛi na Kristimamɔ a ngie jiɛisiamii kia toblaa wekeisia kɛɛ Ndemɔi ndeengɛisia kɛɛ Pita-ni ta pie?
46009006	Mua Banabasi felekpe ii le mahoungɔ mu yenge navoo ma nguava mu mahindeisia hu?
46009007	Sojei yeegbɔɔ a ta yekpe ngi mapawɛi waa kɔɔ i yɛ ngi yengei hu? Kpalamɔi yegbɔɔ a tuhani hii ɛɛ yeenguɛi mɛ? Mbala lomɔi yeegbɔɔ ɛɛ ngi baalangɛisia ti nɔnɔi gboli?
46009008	Ngii tɔmaseli jisia gbuama nɛmahu ajifa Sawei i yeenjɛpɛ yakpei ji lɔ leni.
46009009	Nyɛingɔe Mojisi Jawei hu tɛɛ, “Nikɛi i yaa bi bei yangama, baa ngi lɛi yili.” Ngewɔ ii gbeweni nikɛi na vulii va?
46009010	Mua ii le ngi lii aa yɛ mu ma ji i na leni? Mɔlima ii ma, nyɛingɔ mua lɔ va ajifa mba-wumɔi a pulɔ, ngangamɔi i nganga, ta gili kɛ ta mbei majɔɔlɔ.
46009011	Mu ngafa yekpei hinga wu liisia hu ji mu yɛ a ngowili yekpei le. Maa ii houni mu dunyama hanisia yeekpekpeyei majɔɔ a wue?
46009012	Ina pɔɔnangɔe numu wekeisia va ti lii i yɛ wu ma kpekpeyei jisia majɔɔva a wue mu nda wɔnɛi ii leweni ti ndɛi ma? Na hu gbi mu yaa toni i pɔɔnɛi ji wooma. Kia ngaa na wie, ngi gunga hinda gbɔugbɔi gbi bu aako mu pie Ngowili Yekpei kɔlooni Kristi ma i vaya hu.
46009013	Wu kɔɔlɔ vulii pandawanda kɛ nungei nasia ta yenge Ngewɔ Wɛlei bu ta ti mɛhɛɛ jɔɔ a Ngewɔ Wɛlei lɔ tawao nasia ta yeesaaisia gbua saagbuamɛi, ta saahaniisia ti ndɛi majɔɔlɔ.
46009014	Hii lɔɔ Ndemɔi i sawa langa kɛ nasia ta Ngowili Yekpei le ta ti jɔɔ hanisia majɔɔ Ngowili Yekpei hu lɔ.
46009015	Kɛɛ ngii yaa toni nya lɔnyɛi ji wooma tawao ngii kɔlɛi ji nyɛima yeekpekpeyei jisia majɔɔva nya yekpe va. Ajifa mahoungɔ ngi haa kia numu aa nya baa a hani na nga lawoo la.
46009016	Sabu gbii na ngi lawo jifa lekee nga Ngowili Yekpei le; ajifa kpa lɔ nya ma ndeva. Gbamaile kpundɛ maluwangɔ waa a gulalɔ nya ma ina ngii Ngowili Yekpei leni!
46009017	Ina ngi yeengengei ji wiema a nya wuma we lɔ, nya lii aa yɛlɔ nya pawala ma; kɛɛ ngi piemaa jifa kpɔndangɔ nya ma, ajifa Ngewɔ i yeengengei ji loko wuaanga nya yeya.
46009018	Gbɔɔ nya pawɛi le? Tamia a ji ngi sabu majɔɔnga Ngowili Yekpei leva ngɛɛ hani gbi mɔli fa tawao ngɛɛ gbewe kpekpeyei nasia va mahoungɔ ngi majɔɔ Ngowili Yekpei leva.
46009019	Nduwɔ yaa nge, numu gbi luwɔ yaa a nge; kɛɛ ngi nya yekpe yɛnga a numui gbi ti luwɔ aako ngi yɛ a nungaa mato majɔɔ ti yɛ a Kristimableisia.
46009020	Ngi yaa Ngowili Yekpei lema Juuisia ma nga pielɔ bi tɔaa bɛɛ Juumɔi mia a nge aako ngi gu ti ma; tawao kia bɛɛ nya vulii ngii Mojisi Jawei bu, nga pielɔ bi tɔaa bɛɛ ngi mbu lɔ ji nga yɛ Ngowili Yekpei lema nasia ma ti mbu, aako ngi gu ti ma.
46009021	Hii lɔɔ nga pie ji nga yɛ yengema nasia Juu yaa tie ti lia, nga pielɔ bi tɔaa bɛɛ Juumɔ yaa nge, ngii toni Juuisia ti Jawei wooma, aako ngi gu nasia ma Juumɔ yaa tie. Ji ii kɛni kɛ ngɛɛ Ngewɔ Jawei hou; ngi Kristi jawei bu lɔ vulii a tɔnya.
46009022	Ji nga yɛ nasia lia ti layii a Kristi ii gbayani, nga hawalɔ kia ti yilayee gbi i na, aako ngi gu ti ma. Faale nga wotelɔ a hani gbi numu gbi gama, aako ngi ti lɛɛnga bawo a pele gbi lekee nga gu la.
46009023	Nga ji gbi wielɔ Ngowili Yekpei vayava hu gbi, aako ngi yeelubɛi kulo majɔɔ.
46009024	Wu kɔɔlɔ kɛ piimɛblaa gboto lɔ ta wiimɛ mawali ma kɛɛ numu yakpe lɔ a gu yeemawaai ma. Mahoungɔ wu wiimɛi aako wu gu yeemawai ma.
46009025	Numu gbi lekee ngi longɔ i wili kaahu-looli nasia hu ta pie mawali ma, a makɛ kpaukpau waa lɔ wie aako i lewe ngi mbaangɛisia gbi ma. I lewengaa numui gbi ma, ta maha-bɔlɔ wɛlɛlɔ ngi wumba na ɛɛ lɛmbi panda. Kɛɛ mua ma pielɔ aako mu maha-bɔlɔ majɔɔ na ɛɛ nyani kunafɔ.
46009026	Famia nga piimɛi wie yakpe pɔɔnangɔ ngi fo kalɛi ma; famia nya wiengɔ kia bɔɔtani wilimɔi na ngi bɔɔtani ɛɛ gbula numu ma.
46009027	Nga nya magbatɛlɔ pandawanda pɛiŋ aako ngi ngowili yekpei leengaa nungaa wekeisia gama, taa nya vulii gbɛ na yeesawei nyaniva.
46010001	Nya longɔ i hitɛ wu wɛ, nya mbaa Kristimableisia, gbɔɔ i mu maadani nasia wieni ti toni wɔɔ Mojisi ma. Njagbili na yɛ ti gulɔ i yɛlɔ a ti mahugbe tawao ti gboyei na leweilɔ ta toli a Rɛd Sii hinda ii ti wieni.
46010002	Ti ti gbi wuailɔ njagbilii hu kɛɛ yeegboyei, ti wote a Mojisi woomablɛisia.
46010003	Ti kpɛlɛɛ ti mɛhɛɛ yakpei na mɛilɔ Ngewɔ i yɛ njei,
46010004	tawao ti gbi ti nja yakpei na gboli Ngewɔ i yɛ fe. Njɛi na ti kpɔleni i gbuani Ngewɔ gɔtii hu lɔ, tia yeekɔtii-ni ti lini, tawao yeekɔtii i yɛni a Kristi vulii lɔ.
46010005	Na hu gbi, ti gbotoma ti hinda ii yɛ nɛni Ngewɔ wɛ, faale ti haailɔ, ti womɛisia ti vayafaya ndɔgbɔ lambɛi ma gbi.
46010006	Kiahuna, ji kpɛlɛɛ i yɛni a ndahii lɔ mu va maa lo a hani nyamungaa kia ti pieni,
46010007	tawao maa hɛɛ nɔmɔlingaa ma kia ti lɛɛngaa ti pieni. Kia Ngewɔ Gɔlɛi i ndeni la yɛ, “Nungeisia ti heiilɔ komɛ-mɛhɛɛ mɛma, kɛ yeekomɛi i wotenga a ndɔhou kɛɛ puegbua gomɛ waa.”
46010008	Maa ii houni kulo bɛɛ mu gbiti puegbua hinda ma kia ti lɛɛngaa ti pieni folo yakpei goohu ti tauji numu gbɔyɔngɔ maahu sawa ti gula ti haa.
46010009	Maa ii houni kulo bɛɛ mu Kristi layie gbuahu kia ti lɛɛngaa ti pieni, kaalingɛisia ti ti waa.
46010010	Maa ii houni mu gbonyɛ kia ti lɛɛngaa ti pieni numu Waa Malikei i ti waa.
46010011	Hindei jisia ti ti wieilɔ aako ti yɛ a tɔmaseli nungaa wekeisia va, tawao ti ti nyɛilɔ Ngewɔ Gɔlɛi hu aako ti yɛ a ndahii mu va, ajifa mu watii ji magutungɔ waa le a dunyei gbɔyɔ-gbelei.
46010012	Numui na i gilima yɛ ngi layii a Ngewɔ gbayangɔe, i ngi mahugbe aa gula.
46010013	Kɔlɛya gbi lekee a wa wu gama, nyɔkɔ mia lɔɔ a wa nungaa gama. Kɛɛ Ngewɔ Lahei hu ɛɛ nyani tawao kɔɔlɛya aa wa wu maahu tewengɔ wu gahui ma. Watii na kɔɔlɛyɛi a wa wu gama, a wu gɔlɔ a kpayei na a pie wu gu mbu, i wu gbua-wele ve.
46010014	Faale na, nya mbaa Kristimableisia waa lukpe nɔmɔli vɛlila gbla.
46010015	Nyaa yɛpɛma wu gama kia nɛmahuleweblaa wua yekpe a kiti lewe na ma nga nde.
46010016	Bolei na ma yenge la Ndemɔi Gbɔkɔ Mɛhɛɛ mɛmɛi, ma siɛgbua Ngewɔ ma fa; ji ma ngulu-wua lɔi gboli hu, Kristi ŋamɛi tɛngaa mia ma kpɔle. Tawao bledii na ma ngaingai: mu mɛngaa, kɛ mua Kristi luwui mɛma.
46010017	Ajifa bledii gbuhɛi i yakpe, tawao kia bɛɛ mu gbotongɔ, mu kpɛlɛɛ kpuha yila lɔ a mue jifa ma bledii gbuha yakpei lɔ mɛ.
46010018	A gili lɛɛ a Isrelbleisia; nasia ta hani nasia lɛɛngaa mɛ kpuangɔ a saa, tia Ngewɔ-ni ti wilinga hu, saai na va ta kpua ngi ma saagbuamɛi.
46010019	Wu lii lɔ ma wue ngi ndeilɔ ngɛɛ hani gbi lɔ nɔmɔlii hu kɛɛ mɛhɛɛ na ta kpua a saa ngi ma?
46010020	Sawo! Na ngi ndema ta lɔ a ji kɛ hani na nasia tii Ngewɔ gɔɔ ta kpua a saa nɔmɔliisia ti jaa-gbuamɛi ti kpuama ngafa nyamungaa lɔ ma, Ngewɔ ii le; tawao ngii loni wu yɛ a ngafa nyamungaa ti mbangaa.
46010021	Wuɛɛ gu wu ngulu-wua lɔi gboli Ndemɔi bolei hu wu gbɔma kpɔle ngafa nyamungaa ti bolei hu; wuɛɛ gu wu hei Ndemɔi Gbɔkɔ Mɛhɛɛ gɔɔbu wu gbɔma hei ngafa nyamungaa ti nda gɔɔbu.
46010022	Ɔɔ mu longɔe mu pie Ndemɔi i tolo gbua? Mu gilingɔe la kɛ mu gbayani ngi ma?
46010023	Nunga ta ndelɔ tɛɛ, “Sawei ɛɛ mu maabali hinda gbi wieva.” Tɔnya le, kɛɛ hindei gbi ii le aa nyande. Sawei lumangɔe mu wɛ hinda gbi wieva, kɛɛ hindei gbi ii le a yɛ gbɔma Kristimableisia ma.
46010024	Numu gbi aa ta yekpe lekee ngi gbekpeyei gɔli, mahoungɔ i ngi mbaangɛisia bɛɛ ti gbekpeyei gɔli.
46010025	Sawei lumangɔe wu wɛ ndahɛi gbi mɛva ta majia ndaahɛ majiamɛi, kiti gbi aa yɛ wu nɛmahu.
46010026	Ajifa kia Ngewɔ Gɔlɛi i ndeni la yɛ, “Ndemɔi lɔ ngi woo a dunyei kɛɛ hani gbi i hu.”
46010027	Numui na ii Ngewɔ gɔɔ i wu lolingaa mɛhɛɛ ma tawao wu luma wu li na, a na mɛ a hei wu gɔɔbu. Kiti gbi aa yɛ wu nɛmahu kɔlooni ma.
46010028	Kɛɛ numu i ndengaa wu ma yɛ, “Ti mɛhɛɛ ji gbuanga a saa nɔmɔliisia ma,” kɛ waa yeemɛhɛɛ na mɛ numui na va kɛɛ ngi nɛmahu va i hugɛni a wue
46010029	wu nda nɛmahu ii le, kɛ numu wekei na nɛmahu va. Numu yila a mɔlilɔ yɛ, “Kɛ gbɛe numui na ngi layii a Kristi huhaangɔ a pie ngɛɛ na wie ngi kɔɔngɔ pɔɔnangɔe?
46010030	Ngi siɛgbuangaa Ngewɔ ma nya mɛhɛɛ va, gbɛe numu gbi a nya magbua mɛhɛɛ na va nga siɛgbua Ngewɔ ma?”
46010031	Wu mɛhɛɛ mɛ ɔɔ wu ndɔ gboli ɔɔ wu gbɛogbɛ wie, a pie aako numui gbi ti Ngewɔ wɔlɔ.
46010032	A luva a pelei na ɛɛ pie Juungaa, ɔɔ nasia Juu yaa tie, ɔɔ Kristimableisia taa jumbu hinda wie.
46010033	A pie kia lɔɔ nga pie; nga lapilɔ numui gbi liilɛliva hinda gbi hu nga pie, ngɛɛ gili a nya nda gbekpeyei, nga gili a numui gbi ti ndɛi lɔ, aako ti mbawo majɔɔ.
46011001	A nya wokɔɔ hɔɔ, kia lɔɔ nga Kristi wokɔɔ la.
46011002	Nyaa wu latoma jifa kpelema gbi wuɛɛ lema nya luvayii ma tawao wa to kaai nasia wooma ngi tewenga wu gama.
46011003	Kɛɛ nya longɔ wu hugɔɔ kɛ Kristi mia i hindo gbi mahu, hinii mia ngi nyahɛi mahu, tawao Ngewɔ mia i Kristi mahu.
46011004	Faale hindoi na a yɛ Ngewɔ vɛlima ɔɔ a yɛ Ngewɔ wowili lema Ngewɔ vɛli vahɛi ma ngi wui mawɛɛngɔ, i Kristi yawufenga.
46011005	Kɛɛ nyaha gbi lekee a yɛ Ngewɔ vɛlima ɔɔ a yɛ Ngewɔ wowili lema Ngewɔ vɛli vahɛi ma ngi wui mawɛɛngɔ ii le, i ngi hinii yawufenga, ajifa nduahugɛ gbi ii ngi ma tia nyahɛi na ngi wui wolengɔ.
46011006	Nyahɛi ii ngi wui mawɛɛlɔ, mahoungɔ hɔɔ i ngi wui wole. Tawao jifa ngufema hinda le nyaha va i ngi wui wole ɔɔ i ngi wui maahu lewetewe, mahoungɔ i ngi wui mawɛɛ.
46011007	Sabu gbi ii na hindoi i ngi wui mawɛɛ ajifa hindoi gbatɛngɔ a Ngewɔ gbuayei lɔ tawao numu a Ngewɔ wɔlɔ yɛi lɔlɔ ngi hu. Kɛɛ nyahɛi a hindoi wɔlɔyɛi lɔlɔ ngi hu
46011008	ajifa hindoi ii gbuani nyahɛi hu nyahɛi lɔ i gbuani hindoi hu.
46011009	Tawao tii hiindoi gbatɛni nyahɛi va, nyahɛi lɔ ti ngi gbatɛni hindoi va.
46011010	Kɛɛ malikeisia tia ti va, mahoungɔ nyaha i ngi wui mawɛɛ kɛva kɛ i ngi hinii gbayei bu lɔ.
46011011	Na hu gbi kia mua Kristi-ni mu wilingɔ hu, nyahɛi a gbewelɔ hindoi va kia lɔɔ hindoi a gbewe nyahɛi va.
46011012	Ajifa kia Ngewɔ i haala nyahɛi gbuani hindoi hu lɔ i kpatɛni, hii lɔɔ nyahɛi lɔ na a hindoi le; tawao Ngewɔ lɔ a hani gbi gbatɛ.
46011013	Wua yekpe a kiti lewe ina nyandengɔe nyaha i Ngewɔ vɛli faha lia hani gbi ii ngi wui ma.
46011014	Kia hindeisia ti na, wuɛ gaa kɛ ngugbitii i yɛni a ngufema hinda lɔ hindo va.
46011015	Kɛɛ i yɛni a nyande hani lɔ nyaha ta ngi va. Ngewɔ i njombo guhaguhɛi venga ngi wɛ ngi mawɛɛva.
46011016	Numu gbi longaa i ji hou a mawali, na lekee nga nde tamia a ji kɛ, mua kɛɛ Ngewɔ sɔsii wekeisia tɛɛ na nyɔkɔ wie Ngewɔ vɛlima.
46011017	Na hu gbi, njɛpɛi jisia ngi wama ndema wu ma, ngii wu latoma ajifa Ngewɔ vɛli gomɛi nasia wa pie tii wu yɛma a Kristimablaa yekpe, ti wu nyamumaa lekee.
46011018	Haala hindei, ti hugɛnga a nge kɛ ji wa gomɛ, wu luahu gɔlɛkɔlɛngɔe wa lapi luahu; tawao nya langɔe la kɛnga tɔnya le a ji.
46011019	I laailɔ ke kɛ nduahugɔɔleisia ta yɛlɔ wu lia aako wu nasia gɔɔ gbalauŋ ti lalei lɔnyangɔ.
46011020	Ji wa gomɛ hinda yila mɛhɛɛ mɛva, mɛhɛɛ ba mia wa mɛ, Ndemɔi Gbɔkɔ Mɛhɛɛ ii le.
46011021	Ajifa ji wa yɛ mɛhɛɛ mɛma, numu gbi a tɔtoo pɛiŋ a mɛla ngi mbaangɛisia ti yaa foo, famia ndɔlei a yɛ ti lɛɛngaa ma lɔ, ndɔi i yeenasia houngɔ.
46011022	Pɛlɛngaa tii wu yeya waa mɛhɛɛ mɛ na, wa ndɔ gboli? Wu longɔe wu lɛɛ Ngewɔ sɔsii hu, wu nungei nasia yawufe hinda gbɔungɔ ti laa? Gbɔɔ wu lii i nya ma ndeva wu ma kɔloongɔ ji ma? Mahoungɔe ngi wu lato? Sawo, ngɛɛ pie gbi!
46011023	Gbamaile kaai na ngi teweni wu gama, ngi majɔɔni a Ndemɔi lɔ, tamia a kpindi na ti yɛ mu Lemɔi Yesu vema, i Bledii gbuha yila wumbuilɔ,
46011024	i siɛgbua Ngewɔ ma, i ngaingai yɛ, “Nya gbuahɛi lɔ, na i na wu va. A Bledii ji mɛ nya hinda hitɛva wu wɛ.”
46011025	Hii lɔɔ kpɔkɔ mɛhɛɛ mɛngɔi wooma i ndɔ bolei wumbuni yɛ, “Ngewɔ hinda yangilingɔ ninɛi lɔ nya ŋamɛi hu. Watii gbi lekee wu ndɔi ji gbolingaa, a kpɔle nya hinda hitɛva wu wɛ.”
46011026	Ji i kɛilɔ kɛ watii gbi lekee wu bledii ji mɛngaa, wu ndɔi ji gboli bolei ji hu, wuaa Ndemɔi haalei hitɛma nungaa wɛ haaŋ i lohu i wa.
46011027	Ji i kɛilɔ kɛ numu i Ndemɔi bledii mɛngaa, i ndɔi gboli ngi bolei hu, a pelei na a baa gbua Ndemɔi ma, kɛ i jumbu wulinga Ndemɔi gbuhɛi ma kɛɛ ngi ŋamɛi.
46011028	Faale na, mahoungɔ numu gbi i ta yekpe lii hugbee pɛiŋ i yaa yeebledii mɛ, tawao i yeendɔi gboli yeebolei hu.
46011029	Ajifa ii kɔɛilɔ pɛiŋ kɛ bledii na kɛɛ ndɔi ti Ndemɔi gbuhɛi na va lɔ i feni a saahanii mu va, i yeebledii mɛngaa, i yeendɔi gboli, Ngewɔ a kpalɛ lalɔ ngi ma.
46011030	Na vamia wu gbotoma wu heegbɛngɔ, tawao wu lɛɛnga wu haanga.
46011031	Kɛɛ Ngewɔ ɛɛ kpalɛ la mu ma ina mu mu liisia hugbeilɔ pɛiŋ mu yaa Ndemɔi Gbɔkɔ Mɛhɛɛ mɛ.
46011032	Kɛɛ Ndemɔi a mu lɛɛlɔ i kpalɛ la mu ma aako aa mu gbɛmbo mua nasia tii Ngewɔ gɔɔ.
46011033	Faale na, nya mbaa Kristimableisia, wu gomɛngaa Ndemɔi Gbɔkɔ Mɛhɛɛ mɛva, a wu nyɔunyɔ mawulo.
46011034	Tawao ndɔlei i yaa numu gbi ma, mahoungɔ i mɛhɛɛ mɛ pɛiŋ ngi yeekuwuhu aako Ngewɔ gbɛmbui aa la wu ma ji wa gomɛ hinda yila. Njɛpɛ wekei nasia pungɔ wu gɔlɛi hu, nga ti lelɔ ji nga wa.
46012001	Nyaa na yɛpɛma kɔloongɔ na ma wu kɔlɔ nyɛini fa, tamia a hani nasia Ngewɔ Yafei a fe gbama. Nya longɔ wu tɔnyɛi gɔɔ kɔlooni ti ma, nya mbaa Kristimableisia.
46012002	Wu kɔɔlɔ kɛ watii na wuii yɛ lɛ Ngewɔ gɔɔ, ti wu yakɛilɔ hɛɛva nɔmɔli haangɔngaa ma.
46012003	Nya longɔ wu kɔɔ kɛ numu gbi ii na Ngewɔ Yafei a pele gɛ a ngie aa gu a ndela yɛ, “Yesu jondungɔe!” Tawao numu gbi ɛɛ gu a ndela yɛ “Yesu lɔ Ndemɔi le” kɛlee Ngewɔ Yafei i pele gɛ a ngie.
46012004	Hani nasia Ngewɔ Yafei a fe gbama yeelasii gbotongɔe, kɛɛ Ngafa yakpei mia a ti ve.
46012005	Tawao pele gboto lɔ na yengeva kɛɛ numui gbi ta yenge Ndemɔ yakpei lɔ wɛ.
46012006	Mu guyii a yengela mahɔngɔ ii le kɛɛ Ngewɔ yakpei lɔ a kaahui ve numu gbi wɛ nga yenge va.
46012007	Ngewɔ Yafei yeetɔmaseli lɔ numu kpɛlɛɛ hu, Kristimableisia gbi ti gbekpeyei va.
46012008	Ngewɔ Yafei a numu yila gɔlɔ a nɛmahulewe yɛpɛva, yee-Ngafa yakpei i numu wekei gɔ a nɛmahulewe na hinda-hugɔɔla va.
46012009	Ngafa yakpei ji a pielɔ numu yila i kpaya majɔɔ lava a Ngewɔ, i yeepekei gɔ a kpaya heegbɛblaa bawova.
46012010	Ngafei a numu yila gɔlɔ a kpaya kabandeisia wieva; i yeepekei gɔ a kpaya Ngewɔ wowili leva; i gbɔma yeepekei gɔ a kpaya ngafangaa luahu gɔva. A numu yila gɔlɔ a kpaya kɛnyɛyia weka gboto leva, i pekei gɔ a kpaya kɛnyɛyiɛisia fasaiva.
46012011	Kɛɛ Ngewɔ Yafa yakpei mia a ji kpɛlɛɛ ve; kia a nɛɛ la ngi wɛ, a numu gbi gɔlɔ a hani i gba ngi mbaangɛisia ti ndɛisia ma.
46012012	Kristi gbuangɔ a numu gbuha yila lɔ, mbeke gboto i ngi ma; nasia tii kɛni kɛ, numu gbuha gboto mia a ngie, numu gbuha yakpe mia a ngie, kia bɛɛ ngi gbatɛngɔ a mbeke gboto.
46012013	Hii lɔɔ mu gbi, mu yɛ a Juungaa ɔɔ nasia Juu yaa tie, nduwɔngaa ɔɔ nasia nduwɔ yaa tie, Ngafa yakpei na i mu wuanga a Ngewɔ yei mu yenga a kpuha yila, tawao Ngafa yakpei ji i wunga mu liisia hu.
46012014	Gbamaile numu gbuhɛi ii gbatɛni a mbeke yakpe, taa ngi ma kpoto.
46012015	Ina kɔwɔi i ndeilɔ yɛ, “Jifa toko yaa a nge, ngii kpuhɛi ma,” na ɛɛ pie aa gbua mbeke ma.
46012016	Tawao ina numu wolii i ndeilɔ yɛ, “Jifa ngaama yaa a nge, ngii numu gbuhɛi ma,” na ɛɛ pie aa gbua kpuhɛi ma.
46012017	Ina numu gbuhɛi gbi i yɛni lekee a ngaama yila lɔ, aa yee njia mɛni? Tawao kiaa i yɛni a ngoli yakpe lɔ, aa yee gu a hani gu mɛnila?
46012018	Kɛɛ tɔnyɛi a ji lɔ kɛ Ngewɔ i numu gbuhɛi yeehani gbi wuilɔ mia ngi longɔ i pu na.
46012019	Numu gbuhɛi a yee yɛ na ina kpɛlɛɛ gbatɛngɔ a mbeke yakpe lɔ?
46012020	Tɔnyɛi a ji lɔ kɛ yeembeke gbotongɔe kɛɛ numu gbuhɛi i yakpe.
46012021	Faale na, ngaamɛi ɛɛ gu aa nde tokoi ma yɛ, “Ngii gbeweni bi va!” Tawao ngui bɛɛ ɛɛ gu aa nde kɔwɔi ma yɛ, “Ngii gbeweni bi va.”
46012022	I gbua na ma, mahoungɔ mu mbekei nasia majɔɔ bi tɔaa bɛɛ tii gbayani;
46012023	tawao yeembekei nasia mu baa gɔɔ ti ma, tia mia ma ti mahugbe, yeembekei yeenasia tii nyandeni ma wufe a yɛpɛlaa kɔloongɔ,
46012024	tawao mu mbeke yeenyandemɛisia maa i houni mu ti mahuwɛɛ. Ngewɔ vulii lɔ i numu gbuhɛi yangɔyɔnga i kpatɛnga a pelei na hii bagɔma veva mbeke nasia wɛ tii gbeweni fa.
46012025	Faale na, numu mbekei luahu gɔlɛngɔ ii le, kɛɛ yeembekei-hanisia gbi ti gbewengɔe ti nyɔunyɔ va kia ti piengɔ a tia yekpe.
46012026	Numu mbekei yeehinda yila i gbalɛngaa, tia mbekei hani wekeisia kpɛlɛɛ mia ta gbalɛ; yeehani yila i tato majɔɔngaa, yeehani-hani wekeisia lɔ ta ngi goohunɛɛi wie.
46012027	Wu kpɛlɛɛ Kristi gbuhɛi lɔ a wue, tawao ngi gbuhɛi yeembekei lɔ a wu yilayee gbi.
46012028	Kristimableisia lia Ngewɔ i numui gbi longa tomɛi na ngi bɛngɔ na. I haala lomɛi veni ngi loblɛisia lɔ wɛ, i yeefelei ve ngi lutuisia we, i yeesawei ve kaamɔisia wɛ; na wooma nasia ta kabande hindeisia wie, kɛɛ a nasia ta heegbɛisia bawo ɔɔ ta gbɔ nungaa wekeisia ma ɔɔ tokulɔbleisia ma ɔɔ ta kɛnyɛyia wekangaa gboto le.
46012029	Numui kpɛlɛɛ ii le taa yɛ a toblɛisia, ɔɔ Ngewɔ lutungaa ɔɔ kaamɔngaa. Numui gbi ii le kpaya aa yɛ ngi wɛ kabande hindangaa wieva
46012030	ɔɔ heegbɛisia bawova ɔɔ yɛpɛva kɛnyɛyia wekangaa hu ɔɔ yeekɛnyɛyiɛisia fasaiva.
46012031	A gbewe hani yeebawai nasia va Ngewɔ Yafei a fe gbama. Tawao nga pele gɛlɔ a wue kpekpengɔ waa i lewe kpɛlɛɛ ma.
46013001	Kia bɛɛ nga gulɔ a yɛpɛla nuuvungaa ti layiesia hu kɛɛ malikeisia ti ndɛi, kɛɛ ina ndoma ii nya lii hu, nya layie a yɛ a sɔlewoo gbama lɔ ɔɔ bamande jɔlɛwoo.
46013002	Kia bɛɛ kpaya lɔ mbɛ ngowili yɛpɛisia hugɛva; kia bɛɛ ngi hindei gbi hugɔɔlɔ, ngi ndɔwuma hindei kpɛlɛɛ hugɔngɔ; kia bɛɛ nya layii a Ngewɔ a pielɔ ngi gu a ngiye waawangaa gulela, kɛɛ ina ndoma ii nya lii hu, gbɛogbɛ yaa a nge.
46013003	Kia bɛɛ nga nya yeya-hani kpɛlɛɛ velɔ nungaa wɛ gbama tawao kia bɛɛ nga nya gbuhɛi velɔ ngɛɛ ti mɔ, kɛɛ ndoma i yɛlɔ nya lii hu, ngɛɛ nafa gbi jɔɔ hu.
46013004	Ndoma a gulɔ kpalɛ bu huguhangɔ tawao ngi hindawandangɔ ɛɛ tolo gbua, ɛɛ lawo, ii mamanini;
46013005	ndoma ii makɛvɛlini, ɛɛ ta yekpe ngi gbekpeyei lekee gɔli, ngi lii ɛɛ lewe fulo, ndoma ɛɛ nyamu lamagbatɛ ngi lii hu;
46013006	ndoma goohu ɛɛ nɛɛ nyamu maahu kɛɛ a goohunɛɛlɔ tɔnyɛi maahu.
46013007	Ndoma ɛɛ gbaha; a pielɔ muɛɛ gbe a lala a Ngewɔ, muɛɛ gbe a liilolaa, muɛɛ gbe a mu lii houla.
46013008	Ndoma ɛɛ gɛlɛ. Kulɔma yia yɛpeisa tɛɛ lɛmbi; kɛnyɛyia wekeisia lelaa hu a lewelɔ; ngafa yekpe hinda hugɔɔlei a gbɔyɔlɔ.
46013009	Ajifa kpayei na Ngewɔ Yafei i feni mu wɛ hinda hugɔva kɛɛ kulɔma yia leva ngakpuangɔ ii le;
46013010	kɛɛ kpemei na yeengakpuangɔi a wa, yeena ngakpuangɔ ii le a lolɔ hu.
46013011	Watii na ngi yɛ ndopoyɛi hu, ngi yɛ yɛpɛlɔ kia ndopo, ndopo lii i nya goohu, nga gili kia ndopo; kɛɛ kiahuna na ngi lakpangaa, ngi ndopo hindei kpɛlɛɛ gulanga.
46013012	Na mu tɔma kiahuna kpuangɔ a numu magbindingɔ lɔ mɛmɛɛ hugbindingɔ hu; kɛɛ Kristi wangɔi hu, ma ngi lɔlɔ gbalauŋ. Na ngi kɔɔngɔ kiahuna, kɛlɛngɔe; kɛɛ a watii na, nda a velɔ, ndavengɔ kia Ngewɔ i nya gɔngɔ la.
46013013	Kia hindeisia ti na kiahuna, hinda sawei jisia lɔ na: lala a Ngewɔ kɛɛ liiloma kɛɛ ndoma; kɛɛ na tewengɔ ti kpɛlɛɛ ma tamia a ndoma.
46014001	Ndoma lɔ hɔɔ mahoungɔ wu lapi wu majɔɔ. A wu lii wu hani yekpei nasia hinda hu Ngewɔ Yafei a fe gbama, aako wu Ngewɔ wowili vulii le.
46014002	Numui na a yɛpɛ kɛnyɛyia wekangaa hu, ɛɛ yɛpɛ nungaa wekeisia gama, a yɛpɛ Ngewɔ lɔ gama, ajifa numu gbi ɛɛ ngi layie mɛni. I tɔnya lɔwungɔi lɔ hugɛma Ngewɔ Yafei hu.
46014003	Kɛɛ numui na a Ngewɔ wowili hugɛ a yɛpɛ nungaa lɔ gama a gbɔ ti ma, a ti lii gba, a ti nɛpɔ.
46014004	Numui na a yɛpɛ kɛnyɛyia wekangaa hu a gbɔ ta yekpe lekee lɔ ma, kɛɛ numui na a Ngewɔ wowili le a gbɔ Kristimableisia kpɛlɛɛ lɔ ma.
46014005	Nya longɔe wu kpɛlɛɛ wu yɛpɛ kɛnyɛyia wekeisia hu kɛɛ na vulii nya longɔ la tamia a ji wa kpaya majɔɔ Ngewɔ wowili hugɛva. Ajifa numui na a Ngewɔ wowili hugɛ, bagɔma lɔ ngi ma i lewe numui na ma a yɛpɛ kɛnyɛyia wekangaa hu kɛlee numu i yɛ ngaama a gu i ngi layieisia fasai aako Kristimableisia gbi ti kpɔma majɔɔ.
46014006	Faale, nya mbaa Kristimableisia, ngi wangaa wu gama, kpekpeyei yeegbɔɔ nga pie a wue ina ngi yɛpɛilɔ kɛnyɛyia wekangaa hu? Ngɛɛ kpekpeya wulo bɛɛ wie, kɛlee ngi wa wu gama a hinda lɔwungɔ Ngewɔ i hugɛnga a nge ɔɔ nya hinda hugɔngɔ ɔɔ Ngewɔ wowili ɔɔ kaa.
46014007	A gili lɛɛ a ngaihani nasia ndɛvu ii ti hu, kia nyɔkɔ koolei na ɔɔ mbakɛi numu a yee ngulei na gɔɔ ti ngaama kɛlee ti ngai vulii, hu yaa loke?
46014008	Tawao ina bulu vɛmɔi ii kɔ-bulii vɛni hu yaa loke, ye lɔ a ngi magbatɛ kɔ va?
46014009	Hii gbɔma, numu a yee hindei na gɔɔ bi yɛpɛma kɔlooni ma ina bi wowili na bi ndenga kɛnyɛyia weka hu lɔ numu ɛɛ gu i humɛi gbalauŋ? Fɛfɛi lɔ a li a bi layieisia!
46014010	Kɛnyɛyia ngilangilɛi gbotongɔe dunyei hu, na hu gbi yeengila bɛɛ ii na nungaa tɛɛ humɛni.
46014011	Kɛɛ ina ngii kɛnyɛyiɛi na gɔɔ ti ndema, numui na i ndema a yɛ a kɛnyɛmɔ lɔ nya gama, nya bɛɛ kɛnyɛmɔ a nge ngi gama.
46014012	Jifa wu haamingɔ waa hani nasia va Ngewɔ Yafei a fe gbama, a lapi vulii wu yenge waa a yeenasia ta gbɔ Kristimableisia ma.
46014013	Numui na a yɛpɛ kɛnyɛyia wekeisia hu, mahoungɔ i Ngewɔ vɛli i kpaya jɔɔ ngi layieisia fasaiva.
46014014	Ajifa ngi Ngewɔ vɛlingaa kɛnyɛyia weka hu kɛ nya yafei lɔ Ngewɔ vɛlima vulii kɛɛ nya nɛmahui nda gbi ii ma.
46014015	Gbɔɔ hɔɔ mahoungɔ ngi pie? Nga Ngewɔ vɛlilɔ a nya yafei, kɛɛ nga ngi vɛlilɔ gbɔma a nya nɛmahui bɛɛ; nga wulelɔ a nya yafei kɛɛ nga wulelɔ gbɔma a nya nɛɛmahui bɛɛ.
46014016	Bi siɛgbuangaa Ngewɔ ma a bi yafei lekee, numu gbamɛi na wua tieni wu gomɛnga a yee nde yɛ Amiina bi jiɛgbua Yewɔ vɛlilei ma? Pele gbii na kɔɔva gbɔɔ bi ndema.
46014017	Kia bɛɛ bi jiɛgbua Yewɔ vɛlilei nyandengɔ waa le, ɛɛ gbɔ numu wekei na ma kulo bɛɛ.
46014018	Ngi siɛgbua Ngewɔ ma ajifa nga yɛpɛ pɛɛpɛ kɛnyɛyia weka hu i lewe wu gbi ma.
46014019	Kɛɛ mu gomɛngaa Sɔsiihu, nga yɛ loni ngi njɛpɛ lɔɔlu le na nungaa ta gu a humɛnila aako ngi nungaa wekangaa gaa la kia ngaa njɛpɛ tauji puu le kɛnyɛyia wekangaa hu.
46014020	Nya mbaa Kristimableisia, waa gili kia ndopo mumungaa ta pie. A yɛ a ndopo mumungaa jumbu wielei hu kɛɛ a yɛ a kpakolongaa kilii nasia hu wa pie.
46014021	Nyɛingɔe Ngewɔ Gɔlɛi hu tɛɛ Ndemɔi ndeilɔ yɛ, “Nga lalɔ kɛnyɛblaa wekangaa hu ta kɛnyɛyia wekangaa le, ngi yɛpɛ nya nungeisia gama, kɛɛ na hu gbi nya nungeisia tɛɛ wolo nya ma,”
46014022	Faale na, kpayei na a pie numu i gu a kɛnyɛyia wekangaa lela i yɛni a seli lɔ nasia va tii Ngewɔ gɔɔ, Kristimableisia va ii le, tawao kpayei na a pie numu i gu a ngowili yekpei lela i yɛni a seli lɔ Kristimableisia va, nasia tii Ngewɔ gɔɔ ti va ii le.
46014023	Faale na Kristimableisia ti gomɛngaa hinda yila numui gbi ti tɔtoo a yɛpɛla kɛnyɛyia wekangaa hu, tawao ina numu wekangaa ɔɔ nasia tii Ngewɔ gɔɔ ti wuaailɔ na, tɛɛ nde taa yɛma wu kpɛlɛɛ wu gbowangɔe?
46014024	Kɛɛ numui gbi ti yaa Ngewɔ wowili lema watii numui na ii lani a Ngewɔ i wuaa na, na a mɛni a pielɔ i la la kɛ jumbumɔ lɔ a ngie. Na kpɛlɛɛ a mɛni a pielɔ ngi lii i ngi gbɛmbo.
46014025	Kili malɔwungɔi nasia ti ngi liihu ta gbualɔ foofo ya, tawao a mawɛɛlɔ i Ngewɔ vɛli, a gaye yɛ, “A tɔnya, Ngewɔ lɔ mbei wu lia!”
46014026	Ji mia nya lii i ma, nya mbaa Kristimableisia. Wu gomɛngaa Ngewɔ vɛliva, ngulei a yɛ numu yila lɔ yeya kpuava, kaai i pekei yeya, hinda gɛngɔi yila i yeepekei yeya, ngowili lelei kɛnyɛyia wekeisia hu i yeena ma, fasailei i yeepekei ma. Mahoungɔ kpɛlɛɛ i yɛ a kpɔma Kristimableisia gbi va.
46014027	Ina numu i yɛpɛmaa kɛnyɛyia wekangaa hu, numu fele ɔɔ sawa lɔ ta yɛpɛ a ngilangila, aa lewe na ma, tawao numu weka a yɛlɔ na a na fasai ta nde.
46014028	Kɛɛ ina numu gbi ii na aa gu a na fasaila ta nde kɛ mahoungɔ numui na a yɛpɛ kɛnyɛyia wekangaa hu i londo, i yɛpɛ ta yekpe gama kɛɛ Ngewɔ.
46014029	Mahoungɔ tutungaa fele ɔɔ sawa ti yɛpɛ, kɛ yeepekeisia ti kiti lewe na ma ta nde.
46014030	Kɛɛ Ngewɔ i ngowili yeingaa numu yila ma komɛi na hu, mahoungɔ numui na i yɛpɛma, i gbe a yɛpɛla.
46014031	Wu kpɛlɛɛ wa Ngewɔ wowili hugɛlɔ a ngilangila aako numui gbi ti gaa tawao ti kpɔma majɔɔ.
46014032	Ngewɔ wowili lela yeekpayɛi a yɛ Ngewɔ lutuisia ti gbayei bu lɔ,
46014033	ajifa Ngewɔ ii loni a ji mu woo a vaya hu Sɔsiihu kɛ ji ma yɛ ndiilɛli hu. Kia a wie la Ngewɔbleisia kpɛlɛɛ lia hinda gbi,
46014034	mahoungɔ nyahangɛisia ti maa i yɛ louŋ Ngewɔ vɛli gomɛisia hu. Maa i houni ti yɛpɛ, kia Juuisia ti jawei ndeni la, maa ii houni ti yɛ komɛ maahu.
46014035	Hinda i yɛngaa na ti longɔ ti kɔɔ, ti ti hinii mɔli pɛleibu. Ngufema hinda le nyaha va kɔ i yɛpɛ Ngewɔ vɛli gomɛ hu.
46014036	Kɛ Ngewɔ wowili i gbuani wua lɔ gama? Ɔɔ wua lekee lɔ i fonga wu ma?
46014037	Numu gbi i gilingaa yɛ Ngewɔ lutu lɔ a ngie ɔɔ Ngewɔ Yafei i kpaya venga ngi wɛ, mahoungɔ i kɔɔ kɛ ji ngi nyɛima wu gama i yɛni a Ndemɔi jawei lɔ.
46014038	Kɛɛ ii woloilɔ ji ma ngi nyɛima, waa wolo ngi ma.
46014039	Faale na, nya mbaa Kristimableisia, a wu lii wu Ngewɔ wowili lela hu kɛɛ waa nungaa maabali ji ta yɛ yɛpɛma kɛnyɛyia wekangaa hu.
46014040	Mahoungɔe hindei gbi i wie panda tawao ndangɔ pele ma.
46015001	Kiahuna na, nya mbaa Kristimableisia, nya longɔ ngi Ngowili Yekpei hitɛ wu wɛ, na ngi ndeni wu ma, na wu majɔɔni, tawao wu langɔ la kpauŋ.
46015002	Tia mia a Ngowili Yekpei na ngi ndeni wu ma ngɛɛ a wu yafeisia bawolɔ ina wu houilɔ mba kpaŋ, kɛlee wu lalei a Kristi i yɛ a baaba hinda.
46015003	Na ngi majɔɔni ngi teweilɔ wu gama, tawao ta lɔ bagɔma i ma i lewe hindei gbi ma, a ji: kɛ Kristi i haailɔ mu jumbuisia va, kia nyɛingɔ la Ngewɔ Gɔlɛi hu;
46015004	kɛ ti ngi gbɔwuilɔ tawao kɛ Ngewɔ i ngi vuluilɔ i ngi wumbu hee hu lɔwɔi yeesawei ma, kia nyɛingɔ la Ngewɔ Gɔlɛi hu;
46015005	kɛ i gɛilɔ a Pita, na wooma i gɛ a toblaa puu maahu feleisia kpɛlɛɛ.
46015006	Na wooma i gɛilɔ a ngi woomablɛisia ti lewengɔ hɔndɔ lɔɔlu ma a leenga, tawao ti gbotoma tiaa heini lɛ, kia bɛɛ ti lɛɛngaa ti haanga.
46015007	Na wooma i gɛilɔ a Jemisi, i yama i gɛ a toblɛisia kpɛlɛɛ.
46015008	Kɛlɛmɛi gbɔma, i gɛilɔ a nya bɛɛ, kia bɛɛ nya gbuangɔ a numui na ti ngi leni watii na maa ii houni ti ngi le.
46015009	Gbamaile bagɔma i toblaa kpɛlɛɛ ma i lewe nya ma, nya maa ii houni bɛɛ nya loliva a tomɔ ajifa ngi juwuya hitɛilɔ Ngewɔbleisia wooma.
46015010	Kɛɛ Ngewɔ yauwandei va ngi yɛnga hii kia ngi na, tawao ngauwandei na i pieni a nge ii pilini. Ngi yengenga kpaukpaungɔ i lewe toblaa wekeisia kpɛlɛɛ ma kia bɛɛ ii yeni a nya vulii nya wiehinda kɛlee Ngewɔ yauwandei na yengema nya hu.
46015011	Faale na, i yɛ a nya ngi Ngowili Yekpei le wu ma ɔɔ tia, Ngowili yakpei mia mu gbi ma nde tawao tamia wu langɔ la.
46015012	Kiahuna, ina mu wowili i yɛni a ji lɔ kɛ Ngewɔ i Kristi vuluilɔ i ngi wumbu hee hu, wu lɛɛngaa wa yee gu wu nde wuɛɛ haablɛisia tɛɛ vulu taa hiye hee hu?
46015013	Ina haablaa tɛɛ hiye hee hu, kɛ Ngewɔ ii Kristi wumbuni hee hu,
46015014	tawao ina Ngewɔ ii Kristi wumbuni hee hu, kɛ mu wowili lelei i yɛni a baaba gbama lɔ tawao kɛ wu lala la i yɛni a gbama hinda lɔ.
46015015	Tewengɔ na ma, kɛ mua ndɛɛ gulama Ngewɔ ma, ajifa mu ndeilɔ muɛɛ i Kristi vuluilɔ i ngi wumbu hee hu; kɛɛ ina tɔnya le kɛ haablɛisia tɛɛ vulu taa hiye hee hu, kɛ ii Kristi wumbuni hee hu.
46015016	Gbamaile ina haablɛisia tɛɛ hiye hee hu, kɛ Ngewɔ ii Kristi bɛɛ wumbuni.
46015017	Tawao ina Ngewɔ ii Kristi wumbuni hee hu, kɛ wu lalei a Kristi i yɛni a baaba gbama lɔ tawao kɛ wuaa lekee jumbui luwɔyɛi hu.
46015018	A gɛlɔ gbɔma kɛ nasia ti lani a Kristi kɛɛ ti haanga, ti jukulunga.
46015019	Ina ndiiloi na mu piengɔ Kristi ma kpekpengɔ ndɛvui ji va lekee lɔ, peka gbi ii poma, kɛ mu mamanungɔe i lewe numu weka gbi ma dunya.
46015020	Kɛɛ tɔnyɛi a ji lɔ kɛ Ngewɔ i Kristi vuluilɔ i ngi wumbu hee hu kɛva kɛ nasia ta haa Ngewɔ a tia bɛɛ wumbulɔ hee hu.
46015021	Ajifa kia lɔɔ numu yila i pieni hee i wani numui gbi va, hii lɔɔ numu yila lɔ a pie haablaa ti hiye hee hu.
46015022	Gbamaile kia lɔɔ numui kpɛlɛɛ ta haa jifa ti wilingɔ Adam hu, hii lɔɔ ti kpɛlɛɛ ta vulu ti hiye hee hu jifa ti wilingɔ Kristi hu.
46015023	Kɛɛ numu a hiye hee hu a ngi nda hiye-gbelei lɔ, Kristi yese pɛiŋ, na wooma kpemɛi a wa, nasia ngi woo a tie ta hiyelɔ.
46015024	Na wooma, dunyei gɛlɛ-gbelei a hitilɔ; Kristi a ngafa nyamuisia yeemahangeisia nyanilɔ kɛɛ yeemahublɛisia kɛɛ yeekpayablɛisia, i mahayɛi loko wuaa ngi Kɛkɛ Ngewɔ yeya.
46015025	Gbamaile mahoungɔ Kristi i lo mahayɛi ma haaŋ Ngewɔ i wɛlɛ juwuisia kpɛlɛɛ maahu, i ti wuaa ngi bu.
46015026	Ngewɔ juwui yeekɛlɛmayei a wɛlɛ maahu talɔ a hee.
46015027	Ajifa Ngewɔ Gɔlɛi yɛ, “Ngewɔ i hani kpɛlɛɛ wuaailɔ ngi gɔwɔ bu.” I laailɔ ke kɛ kia i ndeni yɛ “Hani Kpɛlɛɛ,” na ii gbɛlɛni Ngewɔ ma, na i hani kpɛlɛɛ wuaani Kristi bu.
46015028	Kɛɛ watii na Ngewɔ a hani kpɛlɛɛ wuaa Kristi mahayɛi bu, yeewatii mia ta vulii, Ngewɔ Hindoloi a ngie, a ta yekpe wuaa Ngewɔ bu, na i hani kpɛlɛɛ wuaani ngi bu; kɛ hani kpɛlɛɛ i wuaanga Ngewɔ mahayɛi bu.
46015029	Ɔɔ gbɛe vamia ta nungei nasia wua a Ngewɔ yei a haablɛisia ti jɔngɔ? Gbɔɔ ti lii i ma pieva? Ina tɔnya le, kia nungaa lɛɛngaa ta nde la, kɛ Ngewɔ ɛɛ haablɛisia wumbu hee hu, gbɛe ti nungei nasia wuama haablɛisia va?
46015030	Kɛɛ mua ta gbɛe vamia kpundɛ i hɛlɛni mu maahu kpele gbi?
46015031	Nya mbaa Kristimableisia, hee lɔ hɛlɛni nya maahu folo gbi! Matɛi na nga kpua a wue jifa mua mu Lemɔi Yesu Kristi-ni mu wilingɔ hu, famia nga ji le.
46015032	Ina nyɔkɔ mua “fulahuangaa” mia mu lapinga mbei Ɛfisɔs lɛi hu kia nuuvu gbama i na, kɛ gbɛ nafa lɔ ngi sɔɔnga? Kɛɛ ina Ngewɔ ɛɛ haablɛisia wumbu hee hu, kɛ kia nungaa ta nde la, “A mu mɛhɛɛ mɛ, mu ndɔ gboli, ajifa mu haamaa sina.”
46015033	Waa wua yekpe hubaa. Kia nungaa ta nde la, “Hukpɔva a jumbu wieblaa a wu wiehindeisia hunyanilɔ.”
46015034	Wu nɛmahu yekpei i yama wu ma wu gbua jumbu weleisia ma. Gbɛɛ ngi nde wu wufe kɛ wu lɛɛnga wuii Ngewɔ gɔɔ.
46015035	Tɛnga numu yila a mɔlilɔ yɛ, “Haablɛisia ta yee gu ti hiye hee hu? Nduwui yeegbɛ nyɔkɔ lɔ a yɛ ti ma?”
46015036	Bi kpowamɔi! Bi tuhani galei hiingaa ndɔmei, ɛɛ vale kɛlee i haa pɛiŋ.
46015037	Tawao na ba hii i yɛni a tuhani galɛ gbasangɔ yakpe lɔ, tɛnga ketei ɔɔ tuhani gaalɛ weka, a yɛ gba tuhani yeefalei na ma i wama lakpama.
46015038	Ngewɔ lɔ a tuhani galei na gɔ a nduwui na a nɛɛ ngi wɛ feva; a tuhani gaalɛ gbi gɔlɔ a nduwui na mbɛngɔ ma.
46015039	Tawao nduwu laasi yakpei ii le aa yɛ ndɛvu-hani kpɛlɛɛ ma. Nduwu laasi yila mia i nuuvuisia ma, fuuhanisia ti ndɛi i gba, ŋɔningɛisia ti ndɛi i gba, nyɛngɛisia ti ndɛi i gba.
46015040	Tawao ngelema hakeisia lɔ na kɛɛ dunyama hakeisia; ngelema hakeisia ti nyandei i gba dunyama hakeisia ti nyandei ma.
46015041	Foloi nda nyandei i gba, ngalui nda nyandei i gba, tumbekeisia ti ndei i gba; tawao tumbekeisia vulii bɛɛ ti nyandei i gba ti nyɔunyɔ ti ndɛi ma.
46015042	Hii a yɛ na ji haablɛisia ta hiye hee hu. Ti nduwui gbɔwungaa, a yɛ a nduwu lɔ a haa; i hiyengaa hee hu, a yɛ a nduwu lɔ ɛɛ haa.
46015043	Nduwui nyamungɔ a yɛla watii na ta kpɔwu tawao kpaya gbi ɛɛ yɛ hu; kɛɛ watii na a hiye, nyandengɔ a yɛla, tawao kpayangɔ.
46015044	Watii na ta nduwui gbɔwu nuuvu luwu a yɛla; watii na a hiye, ngafa luwui a yɛla. Nuuvu luwui lɔ na, faale ngafa luwui a yɛlɔ na huɛɛŋ.
46015045	Ajifa Ngewɔ Gɔlɛi yɛ, “Ngewɔ i haala hindoi Adam gbatɛni ngi vulungɔ;” kɛɛ Adam yeekɛlɛmayei, i yɛni a Kristi lɔ.
46015046	Ngafa luwui yese ii le aa loo kulɔ, kɛ nuuvu luwui, ngafa luwui i poma.
46015047	Adam yeehaalayei, ngi gbatɛngɔ a pɔlɛi, i gbuani pɔlɛi hu lɔ; Adam yeefelei i gbuani ngelegoohu lɔ.
46015048	Nasia dunyei woo a tie, ti gbuangɔ a numui na lɔ ngi gbatɛngɔ a pɔlɛi; nasia ngelegoohublaa a tie ti gbuangɔ a numui na lɔ i hiyeni ngelegoohu.
46015049	Kia lɔɔ numui na ti kpatɛni a pɔlɛi ngi gbuayei a mue, hii ma gbua a Hindoi na i gbuani ngelegoohu.
46015050	Nya mbaa Kristimableisia, na nya lii i ma ta lɔ a ji: na kpatɛngɔ a nduwui kɛɛ ŋamɛi ɛɛ gu aa wuaa Ngewɔ mahayɛi hu, tawao na kpatɛngɔ a haa-luwui ɛɛ gu aa yɛ na hu a yɛna kunafɔ.
46015051	A wolo tɔnya lɔwungɔi ji ma: mu kpɛlɛɛ muɛ haa, kɛɛ watii na kɛlɛma bulii a vɛ, mu gbi ma maluvelɔ fulo
46015052	kia numu a yaama yali gbamaile bulii i vɛngaa, haablɛisia ta hiyelɔ hee hu, tɛɛ yaa haa gbɔma, tawao mu kpɛlɛɛ mu maa a luvelɔ.
46015053	Gbamaile na a lula, maa a luvelɔ huɛɛŋ a na ɛɛ lula; na a haa, maa a luvelɔ huɛɛŋ a na ɛɛ haa.
46015054	Faale ji wiengaa, na a haa i maluve a na ɛɛ haa, kɛ Ngewɔ layie na i ngi Gɔlɛi hu i longa ma ji i ndeni yɛ, “Temayɛi i hee gbolinga!”
46015055	“Hee, bi lemayɛi lɔ mi? Hee, bi gbayei na ba numu gbalɛ la taa mindo?”
46015056	Hee a ngi gbayei majɔɔ a jumbui lɔ a numu gbalɛ la, tawao jumbui a ngi gbayei majɔɔ a Sawei lɔ.
46015057	Kɛɛ a mu siɛgbua Ngewɔ ma na i temayɛi venga mu wɛ hee maahu mu Lemɔi Yesu Kristi sabui hu!
46015058	Faale na, nya mbaa Kristimableisia, a lo kpaŋ waa jɛɛjia. Kpele gbi a wu wugbakpa ngengei na hu wu piema Ndemɔi wɛ, ajifa wu kɔɔlɔ kɛ hinda gbi wu pieni Ndemɔi yengei hu bagɔma lɔ ma.
46016001	Kɔlɛi na va wu nyɛini ndalongɔ navoei na ma ma fe gbɔva Ngewɔmablei nasia ma ti Judia lɔlei hu. Mahoungɔ wu na wie ngi ndeni Kristimablei nasia ma ti Galesia lɔlei hu ngɛɛ ti pie.
46016002	Sɔnde gbi ma, numu gbi i navoo la gba kia ngi jɔhani a yɛ na, wu ndamagbatɛ aako navoo wɔyɔla aa yɛ wu ma ji nga wa.
46016003	Ngi wangaa, nga wu magona gɔlɔngaa velɔ nasia wɛ wa la a tie, ngi ti lo Jelusalɛm a wu vehani.
46016004	I nyandengaa nya va livaa, kɛ mua tieni ma lilɔ.
46016005	Nga walɔ wu gama ji nga Masidonia lɔlei blandia ajifa kpa lɔ nya ma leweva a Masidonia goohu wee.
46016006	Tɛnga vuli nga lɛmbilɔ saha wu gɔɔma, tɛngaa nga haamɛi kpɛlɛɛ gbɔyɔlɔ wu gɔɔma, na wooma wa gbɔlɔ nya ma ngi li gulɔma a nya jiei, mia gbi lekee nga li na ji nga gbua wu gɔɔma.
46016007	Ngii loni ngi wu lɔ na kɛ ngi lewenga wu ma fulo; nya lii lɔ ma lɛmbiva wu gama, Ndemɔi i lumangaa.
46016008	Ngi yɛmaa mbei Ɛfisɔs lɛi hu haaŋ Pɛntikɔsti volei i hiti.
46016009	Ngi watii yekpe waa majɔɔnga mbei baama yenge wieva kia bɛɛ numu gboto ti na ti lapima a nge.
46016010	Timoti i fonga wu ma, a loko hei ngi bu vulii pandawanda ajifa Ndemɔi yengei na lɔɔ ngi piema tamia i piema.
46016011	Numu gbi aa lɛɛ ngi hu tawao wu gbɔ ngi ma i li gulɔma a ngi jiei ndiilɛli hu aako i yama nya gama; ajifa nyaa ngi gulɔ gbema tia mu mbaa Kristimableisia.
46016012	Mu ndee Apɔlɔs ta, ngi nɔɔnga ngi ma kaka ngɛɛ i foo wu ma taa mu mbaa Kristimablaa wekeisia, kɛɛ ii yaa nɛni ngi wɛ wava wu gama a watii ji. Na hu gbi, kpemɛi ngi hu i gbɛmbongaa, a walɔ.
46016013	Waa lema wua yekpe ma, a hou kpaŋ wu lii na ma falangɔ Kristi ma, a wu lii hou waa hawa wie.
46016014	A wu yengei kpɛlɛɛ wie a ndoma.
46016015	Wu Stɛfanɔs hinda hugɔɔlɔ tia ngi wɛlɛbuleisia; tia yese pɛiŋ ti woteni a Kristimablaa Akaya lɔlei hu gbi tawao ti tia yekpe venga Ngewɔmableisia ti yengei wɛ.
46016016	Nyaa wu manɛnɛma, nya mbaa Kristimableisia, wu wuaa numu bondɛi jisia ti lokulɔyɛi bu kɛɛ numu weka gbi tia tieni ti yengema ta fɔndɔ jeende.
46016017	Nya goohu nɛngɔe Stɛfanɔs walei va tia Fɔɔtunatɔs kɛɛ Akeikɔs; ti wu wooma gbewe gbuanga
46016018	tawao ti nya lii nɛpɔnga waa kia lɔɔ ti wu lii nɛpɔni. Mahoungɔ wu wolo panda nama yee nungei jisia ta nde.
46016019	Kristimablei nasia ti heiheini Esia lɔlei hu gbi ta va wu ma. Akuila taa Plisila kɛɛ Kristimablei nasia ta gomɛ ti wɛlei bu tiaa Kristimamɔ-vama gbɔtu yoyoma wu wɛ.
46016020	Mu mbaa Kristimableisia kpɛlɛɛ ti mbei ta va wu ma kaka. A va wu nyɔunyɔ ma a ndoma lii.
46016021	Nya Pɔɔl, nya vulii lɔ ngi famɛi jisia nyɛima a nya lokoi.
46016022	Numu gbi lekee ii loni a Ndemɔi, sondu lɔ ngi ma! Mu Lemɔi, wa!
46016023	Mu Lemɔi Yesu ngi yauwandei i yɛ wu kpɛlɛɛ ma.
46016024	Nya lomɛi i yɛ wu kpɛlɛɛ gama Yesu Kristi woo a wue. Amiina.
47001001	Nya nya Pɔɔl, Ngewɔ i loko loni nyama yɛva a tomɔ Yesu Kristi va, mua mu mbaa Kristimɔi Timoti mia mu kɔlɛi ji nyɛima Ngewɔblei nasia gama ti Kɔlinti kɛɛ Ngewɔblei nasia kpɛlɛɛ ti Akaya lɔlei luwuma gbi.
47001002	Nyaa mu Kɛkɛ Ngewɔ vɛlima kɛɛ Ndemɔi Yesu Kristi ti wu gɔ a ngauwaundei kɛɛ ndiilɛli.
47001003	A mu siɛgbua mu Lemɔi Yesu Kristi ngi kɛɛ Kɛkɛ Ngewɔ ma, manuma Kɛkɛi na a gbɔ mu ma kpelema gbi.
47001004	Ngewɔ na a gbɔ mu ma mu hinda gbɔugbɔi kpɛlɛɛ hu aako mu gu a gbɔla nasia ma hinda gbɔugbɔu laasi gbi i ti ma; mu yeekpɔma yakpei na yayenge mu majɔɔnga a Ngewɔ.
47001005	Kpalɛ gboto i lailɔ Kristi ma, tawao kpalɛ a lalɔ mua bɛɛ ma kia i lani la ngi ma; tawao kia Ngewɔ i gbɔni la Kristi ma, hii Kristi sabui hu Ngewɔ a gbɔ mu ma hulewengɔ gbo.
47001006	Watii gbi lekee kpalɛ i langaa mu ma, wu gbɔmi vamia, aako wu kpɔma majɔɔ wu lanayei i gbaya; tawao mu kpɔma majɔɔnga a Ngewɔ, wa yeekpɔma yakpei na majɔɔlɔ a pie wu gu kpalɛ laasi yakpei nasia bu a ndiilo ta la mu ma.
47001007	Faale mu layii a wue mahu ɛɛ gbua; mu kɔɔlɔ kɛ kia lɔɔ kpalɛi na i langa mu ma i langa wu ma, kpɔmɛi na ma majɔɔ wa majɔɔlɔ.
47001008	Mu mbaa Kristimableisia, mu longɔ wu hinda gbɔugbɔi na gɔɔ i lani mu ma Esia lɔlei hu. Kahɛi nasia ti ndani mu wumba ti wɔlɔyii kɛɛ ti miniyii i pielɔ mu la la kɛ mu lɛɛvui i gbɔyɔmaa.
47001009	Mu langɔ yɛla la vulii kɛ mu haamaa fɔ; kɛɛ na wieilɔ aako maa liivala mua yekpe ma, mu liivala Ngewɔ yakpe ma, na a haablaa vulu i ti wumbu hee hu.
47001010	I mu gbuɛilɔ haa maluwangɔi na nyɔkɔ hu, mu langɔ la kɛ a mu bawolɔ tawao mu liivalanga ngi ma kɛ a mu bawolɔ gbɔma,
47001011	ji wua bɛɛ wa gbɔ mu ma a Ngewɔ vɛlila mu va. Wu Ngewɔ vɛlingaa mu va na gbotongɔ, Ngewɔ a mɛnilɔ tawao a mu lubalɔ; tawao nungaa wekangaa gboto ta siɛgbualɔ Ngewɔ ma mu luba va.
47001012	Ma mata gbualɔ ajifa mu lii yekpei lɔ selima kɛ mu jianga panda dunyei hu, wua vui wu gama, a pɔɔnɛi kɛɛ ndiigolei na Ngewɔ longɔ la. Nuuvu nɛmahulewe ii le maa jia la kɛlee Ngewɔ yauwandei yeekpayei.
47001013	Na wa gu a kaala tawao wa mbugɔɔ, ta lekee lɔ ma nyɛi wu gama. Na hu gbi, wuɛɛ mu wiehindei kpɛlɛɛ hugɔɔ pandawanda kiahuna, kɛɛ nya lii lɔ ma kɛ wa mu wiehindei hugɔɔlɔ gbalauŋ, aako Foloi na ma mu Lemɔi Yesu a yama mbei nuuvunga gbɛmbova, wa mata gbualɔ a mue kia ma kpua a wue.
47001015	Nya langɔ waa yɛla a ji kpɛlɛɛ famia ngi hugbatɛni haala fova wu ma aako wu kohunɛ fele majɔɔ.
47001016	Nya longɔ yɛla ngi foo wu ma ji nga yɛ lima Masidonia lɔleihu kɛɛ ji gbɔma nga yɛ yamama aako wu gbɔ nya ma ngi yama Judia lɔleihu.
47001017	Ji ngi yɛ hugbatɛi ji wiema ngi pieni a sɔbɛ lɔ. Ji nga nya hugbatɛisia wie, ngii ti wieni nya yekpe lɔ nafava, ngɛ luma nga mawali a leenga?
47001018	Kia lɔɔ Ngewɔ lɔnyangɔ, mu layie na ma nde wu ma ɛɛ ya a tuma kɛɛ mawali.
47001019	Gbamaile Ngewɔ Hindoloi Yesu Kristi na mua Silvanɔs kɛɛ Timoti mu ngi wowili leni wu ma, ii yɛ a tuma kɛɛ mawali, ta lɔ Ngewɔ lumawoi a ngie kpelema gbi;
47001020	jifa ta lɔ Ngewɔ Lahei kpɛlɛɛ yeetumawoi a ngie. Na vamia ji ma Ngewɔ vɛli ma nde muɛɛ “Amiina” Yesu Kristi biyɛi hu Ngewɔ wɔlɔ va.
47001021	Ngewɔ vulii lɔ a pie mua wueni mu yɛ a Kristi woo; Ngewɔ vulii lɔ i mu gbuanga ma gba ngi yengei va;
47001022	i loko longa mu ma kɛva kɛ ngi woo lɔ a mue tawao i Ngewɔ Yafei venga mu wɛ mu liisia hu a kpɔmbɛi na kpɛlɛɛ va i ngi yeya mu va.
47001023	Ngewɔ lɔ nya jeli le, ta lɔ i nya lii huvaa gɔngɔ! Aako ngaa wu huyili, famia ngii wani Kɔlinti.
47001024	Ii mu lii hu ndeva wu ma a kpaya gbɔɔ mahoungɔ wu la la; mu kɔɔlɔ kɛ wu na gɔɔlɔ vulii wu langɔ la, faale mua wueni mu yengemaa aako wu goohu i nɛɛ.
47002001	Faale ngi nya lii huyiliilɔ ngɛ ngaa wa wu gama wu lii aa gbɔma nyani.
47002002	Ajifa ina nya wala wu gama yeehuvɛi a yɛ lekee a ndiinyani lɔ, numu weka gbi ɛɛ yɛ na nya lii nɛpɔva kɛlee wua ngi wu lii nyaninga.
47002003	Na vamia ngi kɔlɛi na nyɛini ngii yɛ loni ngi wa wu gama ngi ndiinyani majɔɔ a nungei nasia vulii mahoungɔ ngi kohunɛ majɔɔ a tie. Ajifa nya langɔe vulii la kɛ nya goohu i nɛngaa, kɛ wua bɛɛ wu gbi wu goohu i nɛnga.
47002004	Gbamaile watii na ngi kɔlɛi na nyɛini nya lii mɔnɛngɔ yɛla hulewengɔ gbo, ngayɛi a yei nya yaama; nya lii ii yɛ ma pieva wu lii i nyani, kɛɛ aako wu kɔɔ kia nya longɔ a wu gbi.
47002005	Numui na i wani a kpalɛi na, ii pieni a nge kɛ wua ɔɔ, i gbɔu bɛɛ, wu lɛɛngaa. Ngi ndeilɔ a kɛyii ji hu we kɔɔ ngaa ngagbalɛ hulewengɔ wie a yeenumui na i wani la.
47002006	Kpalɛi na wu gbotoma wu ndanga ngi ma i lo hii.
47002007	Na hu gbi mahoungɔ wu manu ngi ma, wu ngi lii gba, aako ngi lii aa nyani hulewengɔ.
47002008	Faale nyaa wu manɛnɛma aako wu pie i kɔɔ kɛ wu longɔe a ngie.
47002009	Ngi kɔlɛi na nyɛilɔ wu hugɔɔva aako ngi kɔɔ ina wu woloilɔ ndahii ma ngi feni wu wɛ.
47002010	Wu manungaa numu gbi ma na va i pienga, nya bɛɛ nga manulɔ ngi ma. Ajifa ngi manungaa numu ma kɛ ngi pienga wu va lɔ, nya jeli a Kristi lɔ,
47002011	aako Seitana aa gu aa wɛlɛ mu mahu; ajifa mu kɔɔlɔ gbɔɔ i ngi nɛmahu.
47002012	Ji ngi foni Toasi leihu Ngowili Yekpei leva kɔloongɔ Kristi ma, ngi tɔilɔ kɛ Ndemɔi i pele lawonga nya wɛ yeengengei ji wieva na.
47002013	Kɛɛ nya liihɛlɛngɔ waa yɛla ajifa ngii mu ndee Taitɔs maleni na. Faale ngi vɛlilɔ ti ma ngi lewe ngi li Masidonia lɔleihu.
47002014	Kɛɛ a mu siɛgbua Ngewɔ ma! Ajifa i temayɛi venga Kristi wɛ jumbui gbayei maahu tawao mu toblɛisia mua Kristi-ni mia ma yeekɔ-vaya-gomɛi ga. Ngewɔ a yenge a mu loko lɔ kɔɔ Kristi hindei hugɔɔlei i vaya hu gbi kia hani gu nɛnɛɛ.
47002015	Gbamaile mu wiengɔe kia hani gu nɛnɛɛ Kristi i kpuani a saa i fe Ngewɔ wɛ faya va nasia lia ti bawoma kɛɛ nasia ti jukuluma.
47002016	Nasia va ti jukuluma, i yɛni a hani gu nyamunyamu waa lɔ a gu a numu waala; kɛɛ nasia va ti bawoma, i yɛni a hani gu nɛnɛɛ waa lɔ a wa a ndɛvui. Ye lɔ na hɔɔ a gu a ngenge bondɛi ji wiela?
47002017	Ajifa muii wieni kia numu gboto ti na, tɛɛ gu yeengengei ji ma. Ta Ngowili Yekpei lelɔ bi tɔaa bɛɛ feehani na ta majia ta ti mɛhɛɛ jɔɔ hu. Kɛɛ mua mu wɔnangɔe mu yengei hu; ma Ngowili Yekpei le a pelei na lɔ Ngewɔ kɛni a mue kia tutungaa i ti loni kɛɛ kia Kristi yengeblaa.
47003001	Njɛpɛi na ngi nyɛinga saange ii kɛni kɛ mua lawoma gbɔma a mua yekpe. Muii gbeweni kɔlɔngaa va mu magonava wu ma tawao muii gbeweni kɔlɔngaa va wu yeya mu magonava Kristimablaa wekangaa ma kia nungaa lɛɛngaa ti na.
47003002	Wua vulii lɔ mu magona gɔlɛi a wue, nyɛingɔ mu liisia ma numui gbi va ti kaa ti kɔɔ.
47003003	I laailɔ ke kɛ Kristi vulii lɔ i yeekɔlɛi ji nyɛini, i njooyo a mue. Ii nyɛini a loko kɛlee, kɛ Ngewɔ vulungɔi Yafei, tawao ii nyɛini kɔtu magbatɛngɔ ma, i yɛ nuuvungaa ti liisia ma lɔ.
47003004	Mua ji lema ajifa mu langɔwa a Ngewɔ, Kristi sabui hu.
47003005	Gbɛogbɛ i mu hu na a pie mu yongalewe, kɛ mua ma gulɔ mu gengei nasia wie. I kpayei na mu yeya i gbuani Ngewɔ gama lɔ;
47003006	Ngewɔ lɔ i pienga mu gunga a yɛla a ngengeblaa ngi wɛ hinda yangilingɔ nina hu, na ii yɛni a sawa nyɛingɔ kɛ Ngewɔ Yafei. Sawa nyɛingɔi a wa a hee lɔ numu yafei va kɛɛ Ngewɔ Yafei a wa a ndɛvui lɔ.
47003007	Sawei nyɛini kɔtu magbatɛngɔi lɔ ma, tawao watii na i feni, Ngewɔ nɔlɔi i gɛilɔ foofo gbayangɔ waa hu. Mojisi yaumbui i yɛlɔ a voo a Ngewɔ nɔlɔi na i hulɔni tawao kia bɛɛ mahu i yɛla a gbua, kpayangɔ waa yɛlɔ na hii i Isrɛlbleisia ti yaama ii yɛ gu aa lo ngi yaumbui ma. Ngewɔ nɔlɔi yeefoofo wai i gɛilɔ watii na Sawei ji a wa a hee i yɛ vema Mojisi wɛ,
47003008	kɛ Ngewɔ nɔlɔi yeefoofo wai i leweilɔ polouŋ na ma watii na Ngewɔ hinda yangilingɔ ninɛi na yeendii a Ngewɔ Yafei i wani.
47003009	Gbamaile ina Sawei na a wa a numu yafei haala ngi wala wɔlɔngɔ yɛla hii, Ngewɔ Yafei na a pɔɔna vɛ numu wɛ ngi walei a yɛ wɔlɔni kpa!
47003010	Ma ndelɔ hɔɔ muɛɛ ji na ngɔlɔyɛi yeembawai i wanga, ngɔlɔyɛi na wɔɔ i yɛ voo ngovama i gbɔyɔnga.
47003011	Gbamaile ina ngɔlɔya i yɛlɔ hinda yangilingɔ wovei na hu ii lɛmbima, ngɔɔlɔya a yɛ kpa hinda yangilingɔ ninɛi na hu i yɛma na kunafɔ va!
47003012	Jifa mu lii valamɛi ji i na, ma yɛpɛlɔ a ngaulewe waa.
47003013	Muii wieni kia Mojisi i na, i kulei wɛlɛni wumba aako Isrɛlbleisia taa fofoi gbɔyɔmɛi lɔ ngi yaama.
47003014	A tɔnya ti nɛmahuisia laagbɔungɔ yɛla tii yeembui gɔɔni, tawao i to foloi ji vulii ma, kulei na wɔɔ Mojisi pɛlɛni wumba, pɛlɛngɔe ti nɛmahuisia ma ji ta yɛ hinda yangilingɔ wovei yeekɔlɛisia gaama. Na lekee a kulɛi na gbule tamia a ji numu a yɛ a Kristimamɔ.
47003015	Foloi ji bɛɛ, watii gbi ti Mojisi Jawei gaangaa, kulei lɔ lɛ wɛlɛni ti nɛmahuisia ma.
47003016	Kɛɛ numu i wotengaa Ndemɔi gama, kulei na a gulelɔ ngi yaama.
47003017	Kiahuna, Ndemɔi lɔ Ngafei le; tawao mia lekee gbi Ndemɔi Yafei i na, mbawo lɔ na.
47003018	Mu kpɛlɛɛ, kula gbi ii wɛlɛni mu yaama, ma Ndemɔi nɔlɔi lɔlɔ; tawao yeenɔlɔ yakpei ji i gbuama Ndemɔi na gama, Ngewɔ Yafei a ngie, a mu maluvelɔ mu gbua a ngie, ngi nɔlɔi i ya a mato mu ma.
47004001	Ngewɔ i manunga mu ma i ngengei ji venga mu wɛ pieva, muɛɛ gbe a piela.
47004002	Mu loko gbi ii ngufema hindangaa wiela hu ndɔwuma, muɛɛ kaasoo hinda wie, muɛɛ ndɛɛ guala Ngewɔ Wowili Yekpei lela hu. Ngewɔ lɔ mu jeli le kɛ ma Ngowili Yekpei yeetɔnyɛi lekee lɔ le fofoya tawao mu lii lɔ ma kɛ numui gbi ta kili yekpe wielɔ a mue.
47004003	Gbamaile ina Ngowili Yekpei ji ma nde ndɔwungɔe, kɛ ndɔwungɔ lekee nasia lɔ ma ti jukuluma.
47004004	Tii lani a mu Wowili ajifa Seitana, dunyei yeengewɔ nyamui, i pienga tɛɛ gu a yeembui gɔla. A pielɔ tɛɛ fofoi na lɔ i vooma ti ma, foofoi na a gbua Ngowili Yekpei hu kɔlooni Kristi wɔlɔyɛi ma, na Ngewɔ gbuayei a ngie.
47004005	Muii yɛpɛma kɔloongɔ mua yekpe ma; mu Lemɔi Yesu Kristi lɔ mu yɛpɛma kɔɔlongɔ ngi ma, mu yɛngɔ a wu yengeblaa jifa mu toma Yesu lɔ ma.
47004006	Ngewɔ na i ndeni yɛ, “Fofoi a voolɔ i gbua kpindi hu!” yee Ngewɔ yakpei ji lɔ i pieni ngi voofoi i voo mu liisia hu, pieva mu Ngewɔ nɔlɔi na gɔɔ i vooma Kristi yaumbui ma.
47004007	Kɛɛ mua Ngewɔ Yafei yeekpatɛi ji i mu yeya, mu wiengɔe kia pɔlɔ-vɛɛngaa gbama ti na, kɛva kɛ kpayei na tewengɔ kpɛlɛɛ ma i Ngewɔ lɔ wɛ, mua ii le.
47004008	Nungaa lɔ kpalɛ lama mu ma pɛɛpɛ, kɛɛ na ɛɛ pie mu gbe mu yengei ma; mu kitingɔe watii lɛɛnga, kɛɛ muɛɛ gbe mu yengei ma;
47004009	nungaa ta mu yakpelɔ, kɛɛ Ngewɔ ɛɛ gbele mu ma; tawao ta mu nɛɛmulɔ waa ti mu gula watii lɛɛnga ma kɛɛ tɛɛ mu waa.
47004010	Watii gbi lekee hee na Yesu i pieni taa hɛlɛni mu mahu tawao ji vulii mu vulungɔ lɛ a kɛlɔ kɛ Yesu bɛɛ ngi vulungɔe.
47004011	Kia bɛɛ mu vulungɔ, hee lɔ hɛlɛni mu maahu watii gbi Yesu va, tawao ji vulii mu vulungɔ lɛ a kɛlɔ kɛ Yesu bɛɛ ngi vulungɔe.
47004012	Ji a kɛlɔ kɛ hee lɔ hɛlɛni mu toblɛisia mahu tawao ji lɔ i pienga wu ndɛvu majɔɔnga.
47004013	Nyɛingɔe Ngewɔ Gɔlɛi hu tɛɛ, “Ngi Ngewɔ yiɛi leilɔ nungaa ma jifa nya langɔ a Ngewɔ.” Hii mua bɛɛ mu langɔ a Ngewɔ famia ma Ngowili Yekpei le.
47004014	Jifa mu kɔɔlɔ kɛ Ngewɔ na i Yesu vuluni i ngi wumbu hee hu, a mua bɛɛ wumbulɔ hee hu kia i pieni a Yesu, i li a mua wieni Yesu gama.
47004015	Ji kpɛlɛɛ i mu wiema wu va lɔ; tawao kia Ngewɔ yauwandei i piema a nungaa mato lekee, nungaa ta siɛgbua hɛɛ mato wielɔ, Ngewɔ wɔlɔ va.
47004016	Sabui ji valɔ muɛɛ gbaha. Kia bɛɛ mu luwui i nyanima kulokulo, mu lii lɔ ninama folo gbi.
47004017	Kpalɛi jisia ta la mu ma ti mumungɔe tawao ti hugutungɔ ina mu gilingaa a na i wama; ajifa ta walɔ mu wɛ a hani lakpa waa tewengɔ kpalɛi nasia ma, hani na a yɛ mu yeya kunafɔ, tamia a kunafɔ lɛɛvui Ngewɔ gama.
47004018	Faale mu lii ii looni dunyama hani nasia ma numu a gu a tɔla kɛlee ngelegoohu hanii nasia muɛɛ gu a tɔla. Ajifa hanii nasia ma gu a tɔla tɛɛ lɛmbi, kɛɛ nasia muɛɛ gu a tɔla, ta yɛlɔ na kunafɔ.
47005001	Mu kɔɔlɔ kɛ watii na kpoe ji mu mbu, na i yɛni a mu gbuhɛi mbei dunya a wolo, pɛlɛ gbuhɛi a yɛlɔ Ngewɔ yeya ngelegoohu mu va, heimi na ta vulii i kpatɛni tawao ɛɛ nyani kunafɔ.
47005002	Ji nduwui ji a yɛ mu ma dunya, ma gbalalɔ a ndiinyani ajifa mu longɔ a nduwui yeepeka, yeena a gbua ngelegoohu, i wu mu ma.
47005003	Mu longɔ mu luwu ninɛi i yɛ mu ma, na wiengaa, muɛɛ yaa baa a nduwu kunafɔ.
47005004	Ajifa kia lɛ mu kpoe ji bu, ma gbalalɔ a ndiihɛlɛi; ii wieni bɛɛ mu longɔ mu dunya luwui ji gbua mu ma, kɛɛ mu longɔ ngelegoohuyei i wu dunyayei mahu aako haa-luwui i kunafɔ lɛɛvu majɔɔ.
47005005	Ngewɔ vulii lɔ i mu magbatɛnga ji va, tawao i ngi Yafei veilɔ mu wɛ a tokola na kpɛlɛɛ va i ngi yeya mu va.
47005006	Faale ndiigba lɔ mu wɛ kpele gbi. Mu kɔɔlɔ kɛ na lekee mu wɛlei na mu mbu a nduwui ji lɔ, mu maguhangɔe a Ndemɔi yeepɛla.
47005007	Mu luvayii i gbuani mu lalei hu lɔ a Kristi, tii yɛma jifa mu ngi lɔnga.
47005008	Ndiigba waa lɔ mu wɛ tawao ma yɛ loni vulii mu gbua mu luwui yeepɛlei ji bu mua Ndemɔi Yesu-ni mu li mu yɛ heini.
47005009	Faale, na mu longɔ la i lewe hani gbi ma tamia a ji ma Ndemɔi liima hindei wie, mia gbi mu na, mu yɛ lɛ mu luwui ji hu mbei ɔɔ mu gbuangɔ i yɛla hu ndɛvui yeena hu Ndemɔi gama.
47005010	Ajifa mu kpɛlɛɛ ma lolɔ huɛɛŋ Kristi gulɔ i mu gbɛmbo. Numu gbi a pawɛi na ɔɔ kpalɛi na lɔ majɔɔ mbɛngɔ ngi ma. Kristi a ji wielɔ hinda yekpei kɛɛ hinda nyamui nasia va nungaa ti pienga dunya lɛɛvui ji hu.
47005011	Mu kɔɔlɔ gbɔɔ luwala le Ndemɔi ma, famia ma lapi kɔɔ mu nungaa wekeisia lii manɛɛ. Ngewɔ i mu gɔɔlɔ pandawanda, tawao nya lii lɔ ma kɛ wu nya gɔɔlɔ hi wu liisia hu.
47005012	Muii mua yekpe latoma wu gama gbɔma. Sawo, na mu lapima mu pie tamia a sabu yekpe vela wu wɛ mata gbuava a mue; tawao na wiengaa wa kɔɔlɔ gbɔɔ wa nde nasia ma ta lawo a ti luwumɛi yɛyii, tɛɛ laawo a ti jiayii.
47005013	Ina mu gbowangɔ yɛla vulii, kɛ Ngewɔ vamia; ɔɔ mu nɛmahu lewengɔi, kɛ wu vamia.
47005014	Ajifa Kristi lomɛi na mu va ta lɔ i jiama a mue, kia na mu kɔɔnga kɛ Kristi i haailɔ numui kpɛlɛɛ va, faale numui gbi ti haanga tia bɛɛ.
47005015	Kristi haani numui gbi lɔ va kɔɔ nasia ta to ngi ma taa gbɔma yɛ na tia yekpe lekee ti nafava, kɛɛ ti yɛ na Kristi va. Ajifa ti va lɔ i haani, Ngewɔ i ngi vulu i ngi wumbu hee hu.
47005016	I hiye watii na ma mu lani a Kristi, muɛɛ gili a numu gbi a nuuvu giliyii. Ina bɛɛ mu giliilɔ wɔɔ a Kristi a nuuvu giliyii, muɛɛ yaa gili hii a ngie.
47005017	Faale numu gbi taa Kristi ti wilingaa hu, a yɛ a numu nina lɔ; yeengovei i ya, yeeninɛi i wanga.
47005018	Ngewɔ lɔ i ji kpɛlɛɛ wieni, na Kristi sabui hu, i mu yɛnga a ngi ndiamɔngaa, i genge venga mue pieva nungaa wekeisia bɛɛ ti yɛ a ngi ndiamɔngaa.
47005019	Mu wowili a ji lɔ kɛ Ngewɔ longɔ i nuuvungaa kpɛlɛɛ yɛ a ngi ndiamɔngaa Kristi sabui hu. Ngewɔ i manuilɔ ti ma gbama ti jumbuisia va i lema yeejumbuisia ma tawao ngowili na a hugɛ kia Ngewɔ a yee nuuvungaa yɛ a ngi ndiamɔngaa, i toko wuaanga mu yeya.
47005020	Faale na mua lɔ Kristi yaamɛi a mue ma yɛpɛ ngi va, bi tɔaa bɛɛ Ngewɔ vulii i wuama mu hu lɔ manɛnɛi ji va nuuvungaa kpɛlɛɛ yɛva a ngi ndiamɔnga. Mua wu manɛnɛma a Kristi jɔngɔ; a luma Ngewɔ i wua tieni luahu gbatɛ i wu yɛ a ngi ndiamɔnga.
47005021	Kristi ii jumbu hinda yakpe bɛɛ wieni, kɛɛ mu va Ngewɔ pielɔ i mu jumbui wumbu. Faale, kia mua Kristi-ni mu wilinga hu, mu yɛnga a pɔɔnablaa Ngewɔ gulɔ.
47006001	Mua Ngewɔ-ni mia mu yengema faale mua wu manɛnɛma wu ngauwandei na yayenge Ngewɔ i pienga a wue, hu aa nyani gbama.
47006002	Faale Ngewɔ ndeilɔ yɛ, “Ji watii i hitini gbɔva wu ma, ngi wu woo mɛnilɔ, Ngi gbɔilɔ wu ma ji foloi i hitini wu bawo va.” A woolo! Watii ji lɔ Ngewɔ i gbɔma wu ma! Foloi ji lɔ Ngewɔ i wu bawoma!
47006003	Mu yengei ji mu piema, muii loni numu gbi i mu magbua, famia muɛɛ gbani yili numu gbi gulɔ.
47006004	Kia maa na wie, ma kɛlɔ mu wiehindei kpɛlɛɛ hu kɛ Ngewɔ yengeblaa lɔ a mue ji mu liilongɔ wa fawɔliisia hu kɛɛ hinda gbɔugbɔisia kɛɛ hinda gbangɔisia.
47006005	Ti mu lewenga ti mu wunga kpindi-wɛlei bu, kɛɛ sɔlɛisia kɛɛ ngamɔnɛisia, tawao ti njii-manii kɛɛ, ndɔlei wilinga mu ma.
47006006	Mu wiehindei sɛwɛsɛwɛyii kɛɛ mu Wowili Yekpei gɔɔyii kɛɛ mu liiloyii hinda gbɔugbɔu hu kɛɛ mu hindawanda wieyii, kɛɛ Ngewɔ Yafei va i mu hu kɛɛ ndoma yekpei mu piengɔ a nungaa wekeisia,
47006007	kɛɛ mu Wowili lɔnyangɔi kɛɛ Ngewɔ gbayei a kɛlɔ kɛ Ngewɔ yengebla lɔ a mue. Ma kɔi gɔ a mu jiayii yekpei lɔ, ma kɔi wɛlɛ la mu juwuisia ma, tawao ma mu magao la.
47006008	Nungaa lɛɛnga ta mu bɛlɛ nyanilɔ, pekeisia ta mu bɛlɛ hei; nungaa lɛɛngaa ta mu yia yekpe lelɔ, pekeisia ta mu yia nyamu le. Nungaa ti mu wumbuni a ndɛɛ gualablaa lɔ, kɛɛ ma tɔnyɛi lɔ le.
47006009	Tiaa ndema tɛɛ gbɛogbɛ yaa a mue kɛɛ numui gbi ti mu gɔɔlɔ; tɛɛ mu yɛ haama kɛɛ mu vulungɔe keya, wua vulii wuaa tɔma. Ta mu gbalɛlɔ nyamungɔ waa, kɛɛ muɛɛ haa;
47006010	kia bɛɛ ta mu lii nyani, mu goohu nɛngɔe watii gbi; mu wiengɔe kia fɛɛlibla ti na, kɛɛ mua piema numu gboto ta gbatɛ; mu wiengɔe bi tɔaa bɛɛ gbɛogbɛ ii mu yeya, kɛɛ a tɔnya, hani gbi lɔ mu yeya.
47006011	Nya liima ndiamɔisia wu Kɔlinti, mu yɛpɛnga wu gama muii pɛlɛni nga; mu ndii gole gɛilɔ a wue.
47006012	Muii ndii nyamu gɛni a wue; wua mia wu ndii nyani gɛni a mue.
47006013	Nga yɛpɛlɔ wu gama na kia nya goohu leengaa; a mu wumbu kia mu wu wumbungɔ la. A ndii gole gɛ a mue wua bɛɛ.
47006014	Waa lapi waa gbɔ hinda gbi ma wua nasia tii Ngewɔ gɔɔ bi tɔaa bɛɛ wu mahɔngɔe wua tieni, ajifa nyɔkɔ ɛɛ wie. Pɔɔna tia jumbu ta yee gu ti yɛ a mbaangaa? Foofo taa kpindi ta yee makpɔ ti hei hinda yakpe?
47006015	Kristi taa Seitana ta yee ngooyila wie? Kristimamɔi taa numui na ii lani a Kristi ti yɛyii i yee yɛni yila?
47006016	Ngewɔ wɛlei taa nɔmɔliisia ta yee makpɔ hinda yila? Gbamaile mua lɔ Ngewɔ vulungɔe wɛlei a mue! Kia Ngewɔ vulii i ndeni la yɛ, “Nga heilɔ nya nungeisia lia nga lewetewe ti lia; nga yɛlɔ a Ngewɔ na ta ngi vɛli, tawao ta yɛlɔ a nya woo.”
47006017	Famia Ndemɔi i ndenga ngi nungeisia ma yɛ, “Wa gbɛle lɔ yee nungei nasia ma, wua tieni wu luahu i gɔlɛ. Waa gbiti hani gbi ma na nɔhɔngɔ nya yaama, wu na wiengaa nga wu gululɔ.
47006018	Nga yɛlɔ a wu Kɛkɛ, tawao wa yɛlɔ a nya hingaleengeisia kɛɛ nya nyahaleengeisia, hii ngi ndeni, nya Ndemɔ wai a nge.”
47007001	Nya liima ndiamɔisia, Ngewɔ i Lahei jisia wumbunga mu gama. Faale na, a mu mua yekpe yɛ sɛwɛ a ji ma gbele hindei nasia kpɛlɛɛ ma ta mu gbuhɛi kɛɛ mu lii nɔhɔ Ngewɔ yaama. Tawao aako mu mbɛlɛhei ve Ngewɔ wɛ, a mu mu lɛɛvui kpɛlɛɛ ve ngi wɛ.
47007002	A ndii gole gɛ a mue wu liisiahu. Muii yaa nyamu gani a numu gbi; muii yaa numu gbi lalei a Ngewɔ hunyanini, tawao muii yaa hani gbi gbuani numu gbi yeya a kava.
47007003	Ngii ji lema aako wu gili la kɛ wu nyamu lɔ wienga; ajifa kia ngi ndenga la ngovama, mu longɔe a wue hulewengɔ na hii gbɛogbɛ ɛɛ gu aa mua wueni luahu gɔlɛ, hee vulii bɛɛ ɔɔ hani weka gbi lekee ndɛvui ji hu.
47007004	Nya langɔ waa le a wue tawao nga mata waa gbualɔ a wue! Kpalɛi ji kpɛlɛɛ i langa mu ma ii yaa pieni ngaa yɔkɔ; tawao nya goohu nɛngɔe watii gbi.
47007005	Kia bɛɛ mu foni Masidonia lɔlei hu muii lɛɛvuni kulo bɛɛ. Fawɔlisia ti yɛlɔ hu gbi, nungaa lɛɛnga ta wa a njiɛisia mu mahu, mu lii hɛlɛngɔ.
47007006	Kɛɛ Ngewɔ na a ndiinyanimɔi nɛpɔ, i mu nɛpɔilɔ a ji Taitɔs i wani.
47007007	Ngi walei lekee ii le aa mu lii nɛɛ, kɛ ji i gonani a nɛpɔyei na wu ngi lii nɛpɔni la. I hugɛilɔ a mue yɛ wu longɔ waa le wu nya lɔ gbɔma, yɛ wu lii mɔnɛngɔe na va wu pienga a nge, tawao yɛ wu magbatɛngɔ waa le nya mayialeva; famia nya goohunɛɛi maa i toilɔ waa.
47007008	Gbamaile ina bɛɛ kɔlɛi na ngi nyɛini wu gama i wu mamanuilɔ, kɛ nya lii ii nyanini nyɛiva. Nya lii aa nyanilɔ ji ngi tɔni kɛ yeekɔlɛi i wu mamanuilɔ kia bɛɛ watii wulo lekee vamia.
47007009	Kɛɛ kiahuna na, nya goohu nɛngɔe, tii yɛma jifa ngi pieni wu maa i manu, kɛɛ jifa wu liinyani i pielɔ wu wu luvayiisia maluve. Wu guilɔ yeendinyanii bu a pelei na Ngewɔ longɔ la, faale muii hinda gbi hunyanini wu ma a kɔlɛi na nyɛila.
47007010	Gbamaile ndiinyani na a nɛɛ Ngewɔ wɛ a pielɔ numu lii i wote pelei na hu a li a ngie kunafɔ lɛɛvui hu tawao ndiinyani ii na hu! Kɛɛ ndiinyani na a nɛɛ numu wɛ a wa hee lɔ ngi mahu.
47007011	A tɔ lɛɛ kia wu nda liinyani na nɛngɔ Ngewɔ wɛ i pienga wu maluvenga: i pielɔ wu maa i gbɛli kɛva kɛ wuii nyamu gbi wieni. Wu lii i leweilɔ na va i wieni, wu luwa na ma a gbua hu. I pielɔ nya lɔ-mani i wu lɔ; i pieilɔ wu maa i gbɛli nya magaova kɛɛ kpalɛ lava numui na ma i yeenyamui na gani. Yeehindei ji hu gbi wu kɛilɔ kɛ wu nda gbi ii na ma i wieni.
47007012	Faale kia bɛɛ ngi kɔlɛi na nyɛini, numui na va ii le i nyamui gani ɔɔ numui na ti nyamui gani a ngie. Ngi nyɛilɔ ngi hugɛ gbalauŋ a wue kɛ Ngewɔ i ndoma wai na gɔɔlɔ wu piengɔ a mue.
47007013	Faale mu lii i nɛɛilɔ waa, kɛɛ Taitɔs nda goohunɛɛi i mu lii nɛɛilɔ tewengɔ na ma. Ajifa i hugɛilɔ a mue yɛ wu pielɔ ndiihɛlɛi kpɛlɛɛ i gbua ngi ma.
47007014	Ngi lawoeilɔ vulii Taitɔs gama a wu hinda tawao wuii nya yawufeni. Ma tɔnya yiɛi lɔ le wu ma watii gbi tawao ndawoei na bɛɛ mu pieni Taitɔs gama lekee i yɛnga a tɔnya.
47007015	Famia ndomɛi na i piengɔ a wue maa lɔ toma lekee, ji i gilini a kuloi wu wua yekpe guloni la kɛɛ baagɔma wai na wu feni ngi wɛ kɛɛ ji wu kpɛlɛɛ wu valangɔ yɛla golova na gbi bu i wu gaani la.
47007016	Nya goohu nɛngɔe jifa nga gulɔ ngi la a wue pandawanda.
47008001	Mu mbaa Kristimableisia, mu longɔ wu kɔɔ gbɔɔ Ngewɔ yauwandei i pienga Kristimablei nasia lia ti Masidonia lɔlei hu gbi.
47008002	Mu mbaa Kristimablei nasia ti Masidonia, hinda gbɔugbɔu gboto i langa ti ma kɛɛ ti goohu nɛngɔe kpele gbi. Ti nyaningɔ waa le gbɔma kɛɛ ta hani gboto waa lɔ ve.
47008003	Nga gulɔ a ndela wu ma kɛ a ti nyɛkɛ ti na veilɔ ta gu ma, tawao tewengɔ bɛɛ na ma ta gu ma.
47008004	Ta mu manɛnɛ tɛɛ mu pie ti gbɛɛ nasia ma ti gbɔma Ngewɔblei nasia ma ti Judia.
47008005	Ti wiehindei ji lewengɔ yɛla na ma mu lii yɛ ma! Ti tia yekpe yese veni Ndemɔi wɛ; na wooma ti tia yekpe ve mua bɛɛ wɛ kia i nɛni Ngewɔ wɛ kɔɔ ti pie.
47008006	Taitɔs lɔ i navoo gboto ve-yengei ji lɔtoni wu lia, faale mu ngi manɛnɛilɔ muɛɛ i madi hou i gbɔ wu ma wu yeendoma yengei ji yakpua.
47008007	Hindei kpɛlɛɛ hu wu lewengɔe Kristimablaa wekeisia ma: wu layii hu a Kristi, Ngowili Yekpei lelei hu, tɔnyɛi gɔɔlɛi hu, wu lumayii hu kpɔma wieva kɛɛ wu loyii hu a mue. Faale nya longɔ wu lewe pekeisia ma ndoma yengei ji bɛɛ hu.
47008008	Sawangaa ii le ngaa yɛ ndama. Kɛ ngi laalilɔ Masidoniableisia ti magbɛliyii ma kpɔma wieva aako ngi pie wu kɛ kɛ wu lomɛi tɔnya le.
47008009	Wu hugɔɔlɔ vulii pandawanda kia mu Lemɔi Yesu Kristi yauwandei i na; i pielɔ kia bɛɛ i yɛ Ngewɔyɛi yeekpatɛi hu, i wailɔ dunyei hu i wote a nyanimɔ wu va, yeenyanii ji va wu gbatɛ Ngewɔ gɔla hu.
47008010	Kpɔma navoo velei va, nya langɔ la mahoungɔe wu na yakpua wu tɔtoni voonu. Ii gɛlɛni felei lekee ma, wua yese wu lii nɛni feva.
47008011	A madi hou na wu yeengengei na wie! Wu maa i gbɛli kpɔyɔva kia wu maa i gbɛlini hugbatɛva, tawao a pie a na i wu yeya kiahuna.
47008012	Wu maa i gbɛlingaa hani veva, Ngewɔ goohu a nɛɛlɔ na va bi gbayei a gu a fela kpoto. Ngewɔ lii ii wu ma na veva ii wu yeya.
47008013	Ngii lapima kaha minimini lava wu wumba, ngi yee powopowoisia la pekeisia wumba;
47008014	kɛɛ kia hani i wu yeya sɛmbɛngɔ kiahuna, mahoungɔ wu gbɔ nasia ma hinda gbɔungɔ ti laa. Na wooma hinda i gbɔungaa wu laa tawao hani gbotongɔ ti yeya, ta gbɔlɔ wua bɛɛ ma, kɛ wu maa i hɔɔnga.
47008015	Kia nyɛingɔ la Ngewɔ gɔlɛi hu, “Nasia ta mɛhɛɛ lɛma kpoto, hani gbi ɛɛ mɔnu ti yeya, tawao nasia ta tɛma kulohii ɛɛ gbɔyɔ ti yeya.”
47008016	A mu siɛgboto gbua Ngewɔ ma jifa i pienga Taitɔs maa i gbɛlinga gbɔva wu ma kia lɔɔ mu na.
47008017	Ajifa ii gɛlɛni na ma i lumani gbɔva wu ma ji mu ndeni ngi ma; ngi maa gbɛlingɔ yɛla pɛiŋ gbɔva wu ma tawao ngi magbɛlingɔ yɛla a ngi nyɛkɛ liva wu gama.
47008018	Mua ta kɛɛ mu mbaa Kristimamɔi na yoyoma Kristimableisia gbi gama ti bagɔnga ngi ma Sɔsiisia gbi hu Ngowili Yekpei vayava hu.
47008019	Ii gɛlɛni na ma Kristimableisia gbi ti ngi gɔɔngɔ pandawanda ti gbi ti loko longa ngi ma kɔɔ mua tieni mu ya a lewetewe. A gbɔlɔ mu ma ndoma navoei ji hugbatɛva ma tɛma, wava a ngɔlɔya mu Lemɔi gama, kɛɛ kɛva kɛ mu magbɛlingɔe gbɔva mu mbaa Kristimablei nasia ma hinda gbɔungɔ ti laa.
47008020	Mua mua yekpe mahugbeema vulii aako maa pie numu gbi i gbonyɛ a mue pelei na va mu navoo gbotoi ji yayengema.
47008021	Na mu kɔima tamia a pɔɔna wiela Ndemɔi yaama kɛɛ nuuvungaa bɛɛ.
47008022	Faale mua gbɔma mu mbaa Kristimɔ weka yoyoma. Mu ngi hugɔnga kpoto tawao mu tɔnga kɛ watii gbi ngi magbɛlingɔe kpɔma wieva. Tawao kia na i langa waa hii a wue, ngi magbɛlingɔe tewengɔ yeengovei ma gbɔva wu ma.
47008023	Taitɔs ta, nya mbaa mia tawao mua tamia ma yenge gbɔva wu ma; mu mbaa Kristimablei felei nasia taa tieni ti lima tia lɔ Kristimablei nasia kpɛlɛɛ ti yaamɛi a tie tawao ti yengei a walɔ a ngɔlɔya Kristi ma.
47008024	A ndoma gɛ a tie aako Kristimableisia kpɛlɛɛ ti mɛni ti la la kɛ muii ndawoo gbama wieni a wue.
47009001	Maa ii houni bɛɛ ngi yɛ a kɔlɔ nyɛi wu gama kɔloongɔ kpɔmɛi ji ma wa njoyo mu mbaa Kristimablei nasia wɛ ti Judia lɔlei hu.
47009002	Ajifa ngi kɔɔlɔ kɛ wu lumangɔe kpɔma wieva tawao ngi lawonga a wue Kristimableisia kpɛlɛɛ gama ti Masidonia ngɛɛ, “Mu mbaa Kristimablei nasia ti Akaya lɔlei hu ti magbatɛngɔe kpɔma wieva i hiye voonu ma.” Kpɔma lii na i wu goohu i ti gbi lii wɔlɔnga nyɔkɔ wieva.
47009003	Faale nyaa na mu mbaa Kristimablei jisia looma wu gama aako ndawoei kpɛlɛɛ mu pieni a wue yeehindei ji hu aa yɛ a njɛpɛ gbama. Kɛɛ kia lɔɔ ngi ndeni la Kristimableisia ma Masidonia, wu magbatɛngɔ a yɛla a kpɔma navoo.
47009004	Na hu gbi, ina mua Masidoniableisia mu wailɔ wu gama kɛɛ muii maleni kpɔma navoo aa yɛ wu yeya, maa a wufe kpa, wu nda wufei va lee yana, kɛ mua bɛ va, jifa mu lani a wue.
47009005	Faale ngi tɔilɔ kɛ mahoungɔe ngi mu mbaa Kristimablei jisia manɛnɛ liva wu gama nya gulɔ aako wu kpɔma navoei na lɛma wu yɛ Lahei wumbuni feva; aako wu tɛma pɛiŋ mu yaa foo. Wa fe a wu nyɛkɛ lɔ, tɛɛ kpua wu yeya a kpaya.
47009006	I hitɛ wu wɛ kɛ numui na a tuhani hii kulo hii, a tewe kulo hii; kɛɛ numui na a tuhani hii kpotongɔ, a tewelɔ kpotongɔ waa.
47009007	Numu gbi i na ve hɔɔ a wu ngi lii hu feva; aa fe a ndiinyani ɔɔ bi tɔaa bɛɛ ngi magba le, gbamaile Ngewɔ longɔ a numui na lɔ a hani ve a kohunɛ.
47009008	Ngewɔ a gulɔ a wu gɔla a na wu gbewengɔ fa yeemaalema aako na wa gbewe fa wua yekpe va a yɛlɔ wu yeya kpele gbi kɛɛ yeemɔnu gboto hinda yekpe gbi wieva la.
47009009	Ngewɔ Gɔlɛi yɛ, “A hani velɔ kpotongɔ waa nyanibleisia ti wɛ; ngi hindawanda wielei ɛɛ gɛlɛ kunafɔ.”
47009010	Ngewɔ lɔ a tuhani galɛi ve numu wɛ hiiva, i ngi gɔ a mɛhɛɛ mɛva. Faale Ngewɔ a tuhani galɛi na kpɛlɛɛ velɔ wu wɛ wa gu a hiila tawao a pielɔ yeetuhani i yekpe, i wua. Ji wiengaa kɛ kpɔma-hani na wa fe i gbotonga kia tuhani a wua.
47009011	Ngewɔ a pielɔ wu gbatɛngɔ i yɛla kpele gbi kpɔma-hani waawaa veva watii gbi aako numu gboto ti siɛgbua Ngewɔ ma wu gbɔma-hani va ma li la ti wɛ.
47009012	Gbamaile ngengei ji wu piema ɛɛ haani lekee gbua wu mbaa Kristimableisia ma kɛɛ a pielɔ numu gboto ti siɛgbua Ngewɔ ma kaka.
47009013	Gbamaile ngengei ji wu piema a kɛlɔ ina yeelɔ a wue, tawao a pielɔ ti Ngewɔ lato, wu goloyii va Kristi Wowili Yekpei na bu wu langɔ la. Ta gbɔma Ngewɔ latolɔ wu gbekpeyei va ti gama kɛɛ mu mbaa Kristimablaa wekeisia.
47009014	A ndomɛi ti pieni, ta Ngewɔ vɛlilɔ wu va, jifa Ngewɔ i ngauwanda wai na gɛngɔ a wue.
47009015	A mu siɛgbua Ngewɔ ma ngi gbekpeyei na va mue gu a hugɛla.
47010001	Nya, nya Pɔɔl nya vulii lɔ naa wu manɛnɛma. Nungaa lɛɛnga lɔ ndema tɛ ngi yɛngaa wu lia nya luwangɔ a yɛla a yɛpɛla, kɛɛ nya maa i guhangaa kɛ ngi ndiiloi wienga. Nya longɔ nya mayeingɔ i yɛla tawao nya hindawandangɔ kia Kristi i yɛ na.
47010002	Faale nyaa wu manɛnɛma, waa pie ngaa yaa wu gbalɛ ji nga foo wu ma! Ngi kɔɔlɔ kɛ nga gulɔ a ngagbalɛ hinda wiela a nungei nasia ti ndema tɛɛ nya layieisia kɛɛ nya wiehindeisia ti yɛni a dunyamamɔ gbama nda lɔ.
47010003	Tɔnya le kɛ mua dunyei ji hu kɛɛ muii jiama a dunyama nɛmahulewe mu gɔisia vayava.
47010004	Kɔhakei nasia ma lapi la tii yɛni a dunyei nda gbatɛngɔisia, ti yɛni a Ngewɔ gɔ-hani gbayangɔi nasia lɔ ma gɔlɔ gbayangɔngaa wongoo la.
47010005	Mamani mawali gbi nungaa ta hou kɛɛ gbani gbi ta ngili aako nungaa taa Ngewɔ gɔɔ, yeekɔ-haakei jisia ta gulɔ a hunyanila. Nasia ti gangangɔ a Ngewɔ, ma ti giliyii houlɔ a yeekɔ-haakɛi jisia, mu yama a tie Ngewɔ gama mu ti yɛ a nungei nasia ti liima a yɛ a golola Kristi lɔ wɛ.
47010006	Ma yeekɔ-haakɛi jisia yayengelɔ kangamɔ gbi ma a lo, ji wua yese vulii wa kpɔyɔ a golola pandawanda.
47010007	Na i wu mɔnɛngɔ tamia a ji wu hindeisia gbema a mahu we kɛɛ wuii mbu gɔɔ. Ina numu gbi ngi gilingɔe la kɛ Kristi woo lɔ a ngie, i gili gbɔma a ta yekpe ajifa Kristi woo lɔ a nge kia lɔɔ yeenumui na i na.
47010008	Mu Lemɔi Yesu Kristi i kpaya venga mu wɛ wu maahu kɛɛ wu nyaniva ii le; wu gbekpeva le, tawao kiaa bɛɛ nga lawolɔ a yeekpayei ngi pili kulo kaalɛ wooma, ngɛɛ wufe.
47010009	Ngii loni wu gili la kɛ nyaa lapima wu huluwava a nya gɔlɛisia.
47010010	Ajifa nungaa lɔ ndema tɛɛ, “Pɔɔl maguhangɔ yɛla a njɛpɛ yagbalɛngɔ lekee lɔ le mu ma ngi gɔlɛisia hu, kɛɛ i fonga mu ma baagɔma yekpe gbi ii ngi ma tawao gbɛogbɛ ii ngi layie hu.”
47010011	Mahoungɔe nungaa bondɛi nasia ti kɔɔ kɛ na lɔɔ ma nyɛi kɔlɛi nasia hu nga nyɛi wu gama, ta lɔ nga pie ji nga wa wu gama.
47010012	Ɛɛ hitɛ mu wɛ kulo bɛɛ ndeva muɛɛ mu mahɔngɔe mua nungei nasia ta tia yekpe lɛ ɔɔ mu huma ti ma. Ti gbowani kpa! Ta tia yekpe huma ti nyɔunyɔ lɔ ma tawao tia yekpe lɔ ta ti gɛlɛmɛi na gɛ a bɛ ti ma.
47010013	Na hu gbi muɛɛ lawo maa pili kaalɛ wooma; ma gɛlɛ kaalɛi na goohu lɔ Ngewɔ i na venga mu wɛ yengeva na tawao wu yeekaalɛi goohu lɔ.
47010014	Jifa wu yeekaalɛi ji goohu lɔ, muii windɛni kaalɛ wooma ji mu wani wu gama a Ngowili Yekpei ndalongɔ Kristi ma.
47010015	Faale muɛɛ lawo a ngengei na nungaa wekangaa ti pienga kaalɛi nasia wooma Ngewɔ i feni mu wɛ. Na mu lii i ma ta lɔ a ji wu lalei a Kristi a gbaya aako mu gu a ngenge jɛmbɛ wiela wu lia tewengɔ yeengovei ma, watii gbi mu kaalɛi na goohu Ngewɔ a kɛ a mue.
47010016	Na wiengaa ma gulɔ a Ngowili Yekpei lelaa ndɔlɔ wekangaa hu ti ma guhangɔ tawao muɛɛ lawo a ngengei na ti wilanga a piela numu weka nda gakamɛi.
47010017	Kɛɛ kia Ngewɔ Gɔlɛi i ndeni la yɛ, “Numu gbi lekee ngi longɔ i lawo, i laawo a na Ndemɔi i pienga.”
47010018	Ajifa ɛɛ nasia gulu ta tia yekpe lato, Ndemɔi a nasia lɔ gulu ta vulii a ti lato.
47011001	Nyaa wu manɛnɛma ngɛɛ nya luvayii i gu wu hu, ngi kpowa hinda wulo bɛɛ wie. Kɔnɛɛ bɛɛ le!
47011002	Nyaa wu malolo gbuama kia lɔɔ Ngewɔ i piema; wu wiengɔe kia mbɛlɛhu-nyahɛi na i na, ngi Lahei wumbunga feva hindo yekpe wɛ a ngi nyaha, yeehindoi lɔ a Kristi vulii.
47011003	Kɛɛ nya liihɛlɛngɔe ngɛɛ na wɔɔ i Iiv wieni aa wu wie. Kali gasongɔ yɛla tawao i pielɔ Iiv i jumbu hinda wie. Wua bɛɛ ta wu wuhu nyanilɔ hii, wu gbe a lola a Kristi yakpe.
47011004	Ajifa numu gbi lekee a wa wu gama a Yesu weka hinda hugɛ i gba na ma mu ngi hinda hugɛma, wa loko heilɔ ngi bu a kohunɛ; tawao wa ngafa kɛɛ ngowili gululɔ ti gba polouŋ Ngewɔ Yafei kɛɛ Ngowili Yekpei na ma, wu majɔɔni a mue!
47011005	Kɛɛ nungei nasia wu ti wumbungɔ a Ngewɔ lutu waawangaa tii leweni nya ma kulo bɛɛ.
47011006	Kia bɛɛ nya laahu ii leweni a yɛpɛla, ngi Wowili Yekpei na gɔɔlɔ pandawanda nga nde wu ma tawao nya langɔ la wu ji gɔɔlɔ na ajifa mu pienga leiŋ wu gama kaka a pelei gbi.
47011007	Ngii hani gbi gbuani wu yeya ji ngi Ngewɔ Ngowili Yekpei leni wu ma; ngi nya yekpe mayeilɔ kɔɔ baagɔma i yɛ wu ma.
47011008	Watii na ngi yɛ yengema wu lia Kristimablaa wekangaa lɔ ti yɛ nya pawa. Nga gulɔ a ndela kɛ ngi ti humɛilɔ aako ngi gbɔ wu ma.
47011009	Tawao watii na ngi yɛ wu gama ngi gbeweilɔ navoo va kɛɛ ngii wɛlɛni wu ma gbɔva nya ma; mu mbaa Kristimablei nasia ti gbuani Masidonia lɔlei hu ti wailɔ a hani kpɛlɛɛ nya gbewengɔ yɛla fa. Kia lɔɔ wɔɔ nga pie, hii ngi loma piema; ngɛɛ kaha gbi la wu wumba.
47011010	Kristi a tɔnyɛi lɔ wɔɔ le watii gbi tawao yeehinda yakpei mia ngi piema ji ngi ndema ngɛɛ matɛi ji ngi kpuama a wue navoo hindei va, numu gbi ɛɛ gu aa pie ngi gbe a kpuala Akaya lɔlei hu gbi.
47011011	Ngi ji lemaa jifa ngii loni a wue? Ngewɔ kɔɔlɔ kɛ nya lɔnyangɔe a wue.
47011012	Na ngi piema kiahuna nga yɛlɔ a pie, tawao ngɛɛ hani gbi hou wu yeya fa, ngii loni nasia wu ti wumbungɔ a Ngewɔ lutu waawangaa ti sabu gbi jɔɔ lawova tɛɛ ti yengema a pelei na lɔ nga pie la.
47011013	Gbamaile ndɛɛ lutungaa lɔ a numu bondɛi nasia, ta ndɛi guala kɔlooni ti yengei ma, ta tia yekpe maluve aako ti gbua a Kristi loblaa yekpeisia.
47011014	Na ɛɛ gɔla numu gbi ma! Jifa Seitana vulii bɛɛ a ta yekpe maluvelɔ a malikei na a voo.
47011015	Faale ɛɛ gɔla numu ma ina ngi yengebleisia ti tia yekpe maluveilɔ ti gbua a pɔɔnamɔi yengebleisia. Kɛlɛmɛi, Ngewɔ a ti hinda nyamuisia yeekpalɛi lɔ la ti ma.
47011016	Nyaa wu manɛnɛma gbɔma: waa gili la kɛ ngi gbowangalɔ ji ngi yɛpɛma hii. Kɛɛ wu gili bɛɛ hii, mahoungɔe ngi lo kpowɛi hu wu woolo nya ma aako hinda wulo i yɛ na nya bɛɛ nga lawo la kia ti piema.
47011017	A tɔnya ndawoei ji nyɔkɔ ii le Ndemɔi aa nya lo piema ajifa nyaa hindei wiema kia kpowamɔ vulii.
47011018	Kɛɛ jifa numu gboto lɔ miando ta lawo wu gama tɛɛ ti gabandengɔ waa le a dunyama hanisia, gbɛɛ nya bɛɛ ngi laawo:
47011019	wua vulii wuɛɛ wu nɛmahulewengɔ, famia wa woolo kpowablaa ma a kohunɛ!
47011020	Ajifa a gulɔ wu hu ji nungaa ta wu wote a ti luwɔngaa ɔɔ ta wu yeyahani kpɛlɛɛ mɛ ɔɔ ta wu gava ɔɔ ta lɛɛ wu hu ɔɔ ta wu baama gbolɛ.
47011021	Nya wufengɔe lumava ma kɛ kaahu ii yɛ mu ma kɛɛ ndiilo hinda bondɛi nasia wieva! Kɛɛ na gbi lekee ta liilo ti lawo la nyaa gbɔma yɛpɛma kia kpowamɔ nya bɛɛ nga liilolɔ ngi laawo la.
47011022	Kia lɔɔ Hibublɛisia a tie, hii ngi na. Kia lɔɔ Isrɛlblaa a tie, hii ngi na. Kia lɔɔ Ebraham bɔɔsɔɛisia a tie, hii ngi na.
47011023	Ina Kristi yengeblaa lɔ a tie nya layie gbuangɔe a kpowa yia kɛ Kristi yengemɔ yekpe lɔ a nge i lewe ti ma! Ngi yengenga kpayangɔ tewengɔ ti ma, ti nya wunga kpindi-wɛlei bu kpotongɔ i lewe ti ma, ti nya lewenga kaka i lewe ti ma tawao hee i hɛlɛnga nya maahu pɛɛpɛ i lewe ti ma.
47011024	Juubleisia ti mahublɛisia ti ndewe numu gbɔyɔngɔ maahu puu maahu taalui veilɔ mbɛ heima lɔɔlu.
47011025	Heima sawa Rom mahangeisia ta nya lewe a nguliisia; heima yila nungaa ta lapi nya waava a ji ti yɛ nya hɔwɔhɔwɔ a kɔtiisia. Njaya-lɛndɛi i lɔmbunga a nge gboyei hu heima sawa, tawao heima yila ngi luveilɔ gboyei hu kpɛiŋ, ngi yii hu kpindi yila kɛɛ folo yila.
47011026	Jia kpoto hu ngi kanga, kpundɛngaa ti hɛlɛnga nya maahu njaveisia hu, kɛɛ humablaa yeya, kɛɛ nya mbaa Juubleisia kɛɛ nasia Juublaa yaa tie. Kpundɛngaa ti hɛlɛnga nya maahu taa waawaisia hu kɛɛ ndɔgbɔ lambɛisia ma kɛɛ gboyeisia ya kɛɛ nungei nasia ti yɛ nde tɛɛ Kristimablaa lɔ a tie kɛɛ tii yɛni la.
47011027	Ngi yengenga kpayangɔ waa nya gahu i gbɔyɔnga; njii gboto i nyaninga nya ma; ndɔlɛ gboto i nya lɔnga tawao nya bolohu a be; watii gboto ngii yɛ gu mɛhɛɛ ma kɛɛ njiima kɛɛ kula ngiliva.
47011028	I baa ji kpɛlɛɛ ma kɛɛ pekangaa, ndiihɛlɛ minimini lɔ nya ma Tuuŋ Kristimablei nasia gbi va ti heiheini hu gbi.
47011029	Kristimamɔ yila i yɛngaa nyɔngɛ, nya bɛɛ nga yɛlɔ nyɔngɛ; Kristimamɔ yila i wilingaa jumbu hu, nya lii a nyanilɔ waa.
47011030	Ina kpɔndangɔe nya ma lawova, nga laawo a hindei nasia lɔ ta nya vakaleweyii gɛ.
47011031	Mu Lemɔi Yesu ngi Yewɔɛi kɛɛ ngi Kɛkɛ na numui gbi ta ngi lato kunafɔ i kɔɔlɔ kɛ ngii ndɛɛ gulama.
47011032	Ji ngi yɛ Damaskɔs, gɔvinei na i yɛ yenge Mahɛi Aritas bu i sojeisia loilɔ yee tei lamɛisia gbi aako ti nya hou.
47011033	Kɛɛ nya mbaa Kristimableisia ti nya gbuɛilɔ tei hu a gɔlɛi yeefolemɛi wee ti nya yei bɛki hu ngi lɔwu ngi yeya.
47012001	Kpɔndangɔe nya ma lawova kia bɛɛ kpekpeya gbi ɛɛ gbua hu. Kɛɛ nga yɛpɛlɔ naa kɔloongɔ ndɔwuma hindei nasia ma Ndemɔi i kɛnga a nge.
47012002	Ngi Kristimamɔ yila gɔɔlɔ na Ngewɔ i ngi jogbani i lɛ a ngie Aijɛnɛ yeemahuyei hu kungɔ na a foo puu maahu naani. Nya yekpe vulii mia ngi nya ma, kɛɛ ngii yaa kɔɔ ina ji i wieilɔ vulii ngi foo vulii aijɛnɛ ɔɔ ina hinda mia ngi hulɔni, Ngewɔ lekee lɔ i kɔɔngɔ.
47012003	Gbɛɛ ngi nde gbɔma, ngi kɔɔlɔ kɛ Ngewɔ i nya jogbɛilɔ i lɛ a ngie aijɛnɛ. Ngii kɔɔ gbɔma ina i wieilɔ vulii ɔɔ ina hinda mia ngi hulɔni Ngewɔ lekee lɔ i kɔɔngɔ,
47012004	tawao i hindangaa humɛniilɔ na numu ɛɛ gu aa hugɛ, hindangaa kpaya ii numu gbi wɛ yɛpɛva la.
47012005	Faale nga lawolɔ a yeehindei jisia kɛɛ ngɛɛ lawo a nya yekpe, kɛlee hindei nasia ta nya vakaleweyii gɛ.
47012006	Kia bɛɛ nga lolɔ ngi lawo, ngɛ yɛ a kpowamɔ, ajifa tɔnyɛi lɔ nga nde. Kɛɛ ngɛɛ lawo aako numu aa gili a nge tewengɔ na ma i tɔnga nya hu kɛɛ i mɛninga nga nde.
47012007	Kɛɛ aako nya yaama aa lɛ kabande hinda gbotoi nasia va ngi hulɔni, Ngewɔ i kpalɛ nyamunyamu wɛlɛnga nya luwui ma. Yee kpalɛi lɔ a Seitana lutui yengei wie a ji a nya lewe aako kunafɔ nya yaama aa lɛ hulewengɔ.
47012008	Heima sawa ngi yɛ Ndemɔi manɛnɛ ngɛɛ i kpua nya ma.
47012009	Kɛɛ i ndeilɔ nya ma yɛ, “Ngauwanda wai ji ngi piengɔ a bie a gulɔ bi va, ajifa watii na ba yɛ nyɔngɛnyɔngɛ, yeewatii mia nya gbayei na i bi hu a yenge i lewe kpɛlɛɛ ma.” Kiahuna nya goohu nɛngɔ waa le lawova a nya yɛla nyɔngɛnyɔngɛ aako Kristi gbayei i yei nya ma nya mahugbeva.
47012010	Faale nya goohu nɛngɔe ji kpalɛ a la nya ma Kristi va. Nya gbewe ii fakalewe hu ɔɔ mbɛlɛnyani ɔɔ hou nyamu ɔɔ hinda gbɔugbɔu ɔɔ fitini hu. Gbamaile watii na nga baa a nya nda gahui kpɛlɛɛ, ta lɔ Kristi gahui a wuaa nya hu.
47012011	Nya luvama kia kpowamɔ na, kɛɛ wua mia wu kpɔndanga nya ma pieva. Wua mia mahoungɔ wu nya lato. Gbamaile ngii yɛni bɛɛ a gbɛogbɛ, nasia wu ti wumbunga a Ngewɔ lutu waawangaa tii leweni nya ma a pele gbi.
47012012	Kabande hinda waawaa gbotoi nasia ta kɛ kɛ Kristi loomɔ mia a nge, ngi ti wielɔ wu lia a ndiihou wa.
47012013	Gbɔɔ ngi pienga sɔsiblaa wekangaa wɛ tamia ngi pieni wu wɛ, kɛlee ji lekee ngii loko heini wu wɛ navoo va nguava nya mahindeisia hu. A manu nya ma nyamui ji va ngi pieni a wue!
47012014	Heima yeesawa lɔ na ngi nya magbatɛnga wava wu gama tawao ngɛɛ loko hei wu wɛ hani gbi va ajifa wu yeyahani ii le ngaa lo la kɛ wua vulii. Gbɛva sie ndeengaa ii le mahoungɔ ti ti leblɛisia gɔ, ndebleisia lɔ mahoungɔ ti ti leengeisia gɔ.
47012015	Nya goohu a nɛɛlɔ nya yeyahani gbi veva kɛɛ nya gbuhɛi vulii gbɔva wu ma. Wa lolɔ a nge kulo hii jifa nya longɔ a wue hulewengɔ?
47012016	Wa lumalɔ ma na kɛ ngii wani a navoo hinda yeekaha gbi wu maahu. Kɛɛ wu lɛɛnga wa ndelɔ wuɛɛ kaasoo mia ngi kulanga wu ma, ngi wu hounga kia mani a ndei.
47012017	Kɛɛ nga yee na wie? Tutui nasia ngi ti loni wu gama ti hani gbi gbuɛilɔ wu yeya?
47012018	Ji ngi Taitɔs manɛnɛni ngɛɛ i li wu gama, ngi pielɔ taa mu mbaa Kristimamɔ weka ti li, Taitɔs i hani gbi gbuɛilɔ wu yeya ta yekpe va? Mua ta ma yenge ngafa yakpei hu lɔ, mua ta ma jia mu nyɔunyɔ gɔɔwɔi hu, ma hinda gbi wie a pele yakpei.
47012019	Tɛnga wuaa wɔɔ gba gilima kɛ mua mu magaoma wu gulɔ. Na ii le kulo bɛɛ. Ma tɔnyɛi lɔ le kia Kristi longɔ mu nde Ngewɔ gulɔ, tawao, nya liima ndiamɔisia, hindei gbi ma pie, mu piema gbɔva lɔ wu ma.
47012020	Nya liihɛlɛngɔe tɛnga ji nga wa wu gama nga male wu gba na ma nga lo la, tawao tɛngaa, wuɛɛ lo a na nga pie. Nya liihɛlɛngɔe tɛngaa nga male wa yianjia, wa tolo gbua wu nyɔunyɔ ma, wa liilewe wu nyɔunyɔ ma, wa gbewe wu gbekpeyei lekee va, wa yɛpɛ a wu nyɔunyɔ, wa mamani hindangaa wie, wa hindeisia huwu.
47012021	Nya liihɛlɛngɔe vulii kɛ ji gbɔma nga wa, mu Yewɔɛi a nya yawufelɔ wu yaama tawao nga wɔlɔ nungei nasia kpɛlɛɛ va ti jumbui nasia wiema lekee ti piema wɔɔ ngovama, tawao tii yaa gbeni ngawufema hindei ma kɛɛ puegbuala hindeisia.
47013001	Heima yeesawa lɔ naa ngi wama wu gama. Ngewɔ Gɔlɛi yɛ, “Numu gbi i sawei nyaningaa, numu fele ɔɔ sawa ti seli tɛɛ ti tɔilɔ i pie.”
47013002	Wu mbaangɛi nasia ti jumbu wieni ngovama kɛɛ yeepekeisia gbi, nya longɔ ngi ti laahii; ngi ti laahilɔ ji ngi pɛi yeefelei wieni wu gama, tawao nyaa ti laahiima gbɔma kiahuna lɛ nya maguhangɔ: kɛɛ watii wekei na nga wa nga kpalɛ lalɔ ti ma, ngɛɛ manu numu gbi ma.
47013003	Tɔmaseli kpɛlɛɛ wu longɔ la nga felɔ wu wɛ kɛva kɛ Kristi mia i yɛpɛma nya hu. Kristi vakalewengɔ ii le ji wua tieni wa gbɔ hinda ma, a ngi gbayayii gɛlɔ wu lia.
47013004	Tɔnya le kɛ Kristi vakalewengɔ yɛla ti ngi waani Krɔsii ma, kɛɛ Ngewɔ gbayei i pienga ngi vulungɔ kiahuna. Mua bɛɛ, ji mua Kristi-ni mu wilingɔ hu, mu vakalewengɔe. Kɛɛ kpelei na ma foo wu ma Kɔlinti, mua wueni mu hu i kpɔ, ma yɛlɔ mbɛya hu mua Kristi vulungɔi-ni, kɛ mu Ngewɔ gbayei majɔɔnga hinda wieva.
47013005	A wua yekpe wogbɛ pandawanda aako wu tɔ ina wu langɔe vulii a Kristi. A tɔnya vulii wu kɔɔlɔ kɛ Yesu Kristi lɔ wu hu, ina ji wu wua yekpe wogbɛni wu tɔilɔ kɛ wu gbahailɔ.
47013006	Nya langɔ la wu kɔɔlɔ kɛ ti mu wogbɛnga ti tɔnga kɛ toblaa mia a mue vulii a tɔnya.
47013007	Kɛɛ mua Ngewɔ vɛlima kɔɔ waa hinda nyamu wie; kɛva ii le kɛ mu gungɔi, kɛɛ aako wu na wie pɔɔnangɔ, kia bɛɛ piengɔe bɛ kpahabublaa mia a mue.
47013008	Jifa hindei nasia lekee ta Ngowili Yekpei lɛ gulɔma tia lɔ ma gu a ti wiela; muɛɛ gu a gbɛogbɛ wiela Ngowili Yekpei yamava wooma.
47013009	Gbamaile mu goohu a nɛɛlɔ mua mu vakalewengɔ a yɛla kɛɛ wua wu gbayangɔ. Famia ma Ngewɔ vɛli aako wu li gulɔma a yɛla a Kristimablaa yekpengaa.
47013010	Na vamia ngi ji kpɛlɛɛ nyɛima wu gama kia nya maguhangɔ a wue, aako watii na nga foo wu ma, ngaa sabu jɔɔ ngagbalɛ hinda wieva a wue ji nga yɛ kpayei na yayengema Ndemɔi i fenga mbɛ wu loova, wu wolova ii le.
47013011	Faale naa, nya mbaa Kristimableisia, a mu kpɔkɔ-o. A lapi wu yɛ a Kristimablaa yekpengaa; a nya laahiisia wumbu; wu wo i yɛ yila, wu hei ndiilɛli hu, tawao Ngewɔ na ngi longɔ a ndoma kɛɛ ndiilɛli a yɛlɔ wu lia.
47013012	A va wu nyɔunyɔ ma a ndoma lii. Ngewɔbleisia gbi mbei tɛɛ ta va wu ma kaka.
47013013	Mu Lemɔi Yesu Kristi yauwandei kɛɛ Ngewɔ lomɛi kɛɛ
47013014	Kayema Yafa mbaayɛi ti yɛ wu kpɛlɛɛ ma.
48001001	Nya Pɔɔl, tomɔ lɔ a nge, nuuvu ii le aa loko lo nya ma tawao nuuvu sabu hu ii le, kɛ Yesu Kristi taa ngi Kɛkɛ Ngewɔ, na i ngi wumbuni hee hu.
48001002	Mua nya mbaa Kristimableisia kpɛlɛɛ mu mbei mua fama gboto yoyoma Galesia lɔlei yee sɔsiisia gama.
48001003	Nyaa mu Kɛkɛ Ngewɔ vɛlima kɛɛ Ndemɔi Yesu Kristi ngɛɛ ti wu gɔ a ngauwanda kɛɛ ndiilɛli.
48001004	Aako i mu bawo nyamu hinda yeya kiahuna, Kristi i koloya gbatɛilɔ mu Kɛkɛ Ngewɔ lima hindei wieva i ta yekpe gbua a saa mu gbuava jumbui yeya.
48001005	Ngɔlɔyɛi kpɛlɛɛ i yɛ Ngewɔ ma kunafɔ kɛɛ kunafɔ. Amiina.
48001006	Wu hinda gualangɔe nya ma ajifa hinda hugutungɔi ji wuaa gbelema Ngewɔ na ma i loko loni wu ma ngauwandei na wooma Kristi i pieni a wue, wa ngowili weka gulu.
48001007	A tɔnya vulii, “Ngowili yekpe” weka ii na, kɛɛ ngi ji lemaa ajifa nungaa lɛɛngaa lɔ wu wuhu wuma a ji ti lapima Ngowili Yekpei kɔloongɔ Kristi ma maluveva.
48001008	Kɛɛ mua ɔɔ malika bɛɛ i gbua ngelegoohu i ngowili le wu ma na i gba na ma mu ndeni wu ma, Ngewɔ i ngi wuaa jahama.
48001009	Mu ndenga ngovama tawao nyaa na ndema gbɔma: numu gbi i ngowili lengaa wu ma na i gba na ma wu kuluni, Ngewɔ i ngi wuaa jahama.
48001010	Ji ngi ndenga a kɛlɔ kɛ ngi lapimaa kɔɔ nuuvunga ti nya lato? Sawo, ii hii kulo bɛɛ! Na nya longɔ la ta mia a Ngewɔ latoi! Ngi lapimaa aako nya hinda i nɛɛ nuuvungaa wɛ? Sawo, ina na mia lɛ ngi lapimaa pieva, ngɛ yɛ a ngengemɔ Kristi va.
48001011	Gbɛɛ ngi hugɛ a wue gbalauŋ, nya mbaa Kristimableisia, kɛ Ngowili Yekpei na ngi ndeni wu ma ii gbuani nuuvu gama.
48001012	Ngii majɔɔni a nuuvu gbi tawao numu ii le aa nya gaa la. Yesu Kristi vulii lɔ i kɛni a nge.
48001013	Wu mɛninga kia ngi yɛ luva watii na ngi yɛ Ngewɔ vɛli a Juubleisia ti nda welei, kia ngi yɛ a Juwuya gbakpa la Ngewɔblɛisia wooma, ngɛɛ manu ti ma kulo bɛɛ, nga lapi a nya sɔbɛi gbi yee Ngewɔ hindei na hunyaniva.
48001014	Nya mbaa Juublei nasia mua tieni mu mahɔngɔ yɛla ngi yɛ leweni ti gbotoma ma Juublaa ti Yewɔ hindei wiela hu kɛɛ kaai nasia maadani ti ndoni a mue.
48001015	Kɛɛ Ngewɔ i ngauwanda wieilɔ a nge a ji i nya gbuani ma gba pɛiŋ ti yaa nya le, i loko lo nya ma yengeva ngi wɛ. Tawao watii na i nɛni ngi wɛ
48001016	ngi Hindoloi gɛva a nge aako ngi ngi Ngowili Yekpei le nasia ma Juublaa yaa tie ndalongɔ ngi ma, ngii numu gbi mɔlii ndahii va,
48001017	tawao ngii lini Jelusalɛm nasia lɔva ti yɛni a toblɛisia nya gulɔ. Kia ngaa na wie, ngi lini yakpe Arebia lɔlei hu lɔ, na wooma ngi yama Damaskɔs lɛi hu.
48001018	Foo sawa i leweni pɛiŋ ngi yaa li Jelusalɛm aako mua Pita mu yɛpɛ, tawao mua ta mu yɛ na hoki fele.
48001019	Ngii tomɔ weka gbi lɔni kɛlee Jemisi, Ndemɔi ndewei.
48001020	Na ngi nyɛima tɔnya le. Ngewɔ kɔɔlɔ kɛ ndɛɛ ii le ngaa yɛ kulama.
48001021	Na wooma ngi liilɔ taangaa hu Siria lɔlei hu kɛɛ Silisia lɔlei hu.
48001022	A watii na Kristimablei nasia ti yɛ heiheini Judia lɔlei hu tii yɛ nya gɔɔ.
48001023	Na lekee ti yɛ kɔɔngɔ ta mia a na nungaa wekeisia ti yɛ nde tɛɛ, “Numui na wɔɔ i yɛ a pie juwuya i yɛ la mu ma taa na Yesu Wowili Yekpei na lema i yɛ lapi wɔɔ hunyaniva.”
48001024	Faale ti siɛgbuɛilɔ Ngewɔ ma kɔloongɔ nya ma.
48002001	Foo puu maahu naani na wooma, mua Banabasi mu yamɛilɔ gbɔma Jelusalɛm, ngi li a Taitɔs bɛɛ.
48002002	Ngi liilɔ jifa Ngewɔ i kɛilɔ a nge kɛ mahoungɔe ngi li. Ji mua tokulɔisia lekee mu gomɛni ngi Ngowili na hugɛilɔ a tie nga nde nasia ma Juublaa yaa tie. Ngii yɛ loni nya yengei na ngi pienga ngovama kɛɛ na ngi piema kiahuna i yɛ a kɛɛ-mɔɔnɛ.
48002003	Nya mbaa Taitɔs, kia bɛɛ Grikimɔ a ngie, tii kpɔndani ngi ma ngi heiva bili ya,
48002004	kia bɛɛ nungaa lɛɛngaa ti yɛ loni na i wie. Yeenungɛi jisia ti wuaailɔ mu lia yɛlɛŋ mu yabɛɛva, ta kɛ bi tɔaa bɛɛ mu mbaa Kristimableisia mia a tie aako ti tɔ kia mu gbuangɔ la nduwɔyahu jifa mua Yesu Kristi-ni mu wilingɔ hu. Ti longɔ yɛla ti mu yɛ a nduwɔngaa,
48002005	kɛɛ aako mu Ngowili Yekpei yee tɔnyɛi lamagbatɛ wu va hinda aa pie, muii lumani na ma ti longɔ yɛla mu pie.
48002006	Kɛɛ nasia Kristimablaa wekeisia ti ti wumbuni, a tokulɔisia, nyaa ji lema ajifa nya gbewe ii le ti yɛni a gbɔɔ; Ngewɔ ɛɛ kiti lewe numu ma bi yɛyii va; nyaa ndema kɛ, tokulɔi nasia tii hinda nina gbi wuni nya gulɔ pieva.
48002007	Kia taa na wie, ti tɔilɔ kɛ Ngewɔ i Ngowili Yekpei lela nasia ma Juublaa yaa tie yeengengei loko wuaanga nya yeya, kia lɔɔ i Ngowili Yekpei lela Juublaa ma yeengengei veni Pita wɛ.
48002008	Faale Ngewɔ gbayei lɔ i pieni ngi yɛni a tomɔ nasia gama Juublaa yaa tie kia lɔɔ Pita i yɛni a tomɔ Juubleisia gama.
48002009	Jemisi, Pita kɛɛ Jɔn, nasia Kristimableisia ti ti wumbuni a tokulɔisia ti kɔɛilɔ kɛ Ngewɔ i ngengei ji venga nya wɛ gba; faale ti loko wuaailɔ mua Banabasi yeya kɛva kɛ mbaanga mia a mua tieni kpɛlɛɛ. Mu hugbatɛilɔ kɛ mua Banabasi ma yenge nasia lia lɔ Juublaa yaa tie, tia ta yenge Juubleisia lia.
48002010	Na lekee ti mu mɔlini fa tamia a ji tɛɛ mu yaa gili a hinda-gbɔundablei nasia ti ti lia tawao na vulii mia nya magbɛlingɔ yɛla pieva.
48002011	Kɛɛ kia Pita i foni Antiɔk, ngi ngi wiehindei magbuɛilɔ Kristimableisia yaama ajifa i yɛ laailɔ ke kɛ kpulanga mia i pieni.
48002012	Pɛiŋ Juublei nasia lɛnga Jemisi i ti looni ti yaa foo Antiɔk, Pita tia mu ndeengɛi nasia Juublaa yaa a tie ti yɛlɔ a mɛhɛɛ mɛ hinda yakpe. Kɛɛ yeenungeisia ti fongɔi wooma, i gbuɛilɔ ti woohu, ɛɛ luma tia tieni taa gbɔma mɛhɛɛ mɛ jifa i luwɛilɔ nasia ma ti yɛ nde tɛɛ kɛlee ti nasia Juublaa yaa tie ti hei bili ya.
48002013	Mu mbaa Kristimablei nasia Juublaa a tie tia bɛɛ ti toilɔ Pita ma a nduwɛi ji wiela, tawao Banabasi vulii bɛɛ i ti wokɔɛilɔ i na wie i kɔɔngɔ kɛ ii wɔnani.
48002014	Kia ngi tɔni kɛ tii jiama a tɔnya welei na Ngowili Yekpei i kɛni, ngi ndeilɔ Pita ma ti gbi yaama ngɛɛ, “Juumɔ lɔ a bie, na hu gbi biaa gɛ hindei wiema kia nasia Juublaa yaa tie, ba na wie ii gbuani a Juumɔ. Gbɛe na hɔɔ bi lapima kpɔndava nasia ma Juublaa yaa tie bɛɛ ti luva kia Juungaa?”
48002015	Tɔnya le kɛ Juungaa lɔ a mue mu leyii hu, muii yɛni a “Nasia Juublaa yaa tie yee jumbungɔisia”.
48002016	Na hu gbi mu kɔɔlɔ kɛ Ngewɔ a numu yɛlɔ a pɔɔnamɔ i tia ta luahu gbatɛ jifa lekee ngi langɔ a Yesu Kristi, na wieva ii le Sawei longɔ la. Mua bɛɛ mu langa a Yesu Kristi aako Ngewɔ i mu yɛ a pɔɔnablaa i mua tieni luahu gbatɛ jifa mu langɔ a Kristi, na wieva ii le Sawei longɔ la. Gbamaile numu gbi tia Ngewɔ ti luahu ɛɛ gbatɛ jifa a na wie Sawei longɔ la.
48002017	Ina hɔɔ kia mu lapima mua Ngewɔ-ni mu luahu gbatɛva a ji mua Kristi-ni mu wilingɔ hu, mu woteilɔ a “Jumbublaa,” kia lɔɔ nasia Juublaa yaa tie ti na, kɛ Kristi i mɔnɛma aako jumbui i li gulɔma? Ii hii kulo bɛɛ!
48002018	Sawei yeenasia ngi ti hunyanini ngɛɛ tii yaa gbekpeni Kristimamɔ va, ina ngi tɔɔtoilɔ gbɔma a ti hugbatɛla, kɛ ngi kɛnga kɛ jumbumɔ vulii lɔ a nge.
48002019	I gɛlɛ Sawei lekee ma, nya haangɔe, Sawei vulii lɔ i nya waani, aako ngi vulu yengeva Ngewɔ wɛ. Ti mua Kristi waanga wɔɔ krɔsii ma,
48002020	faale nya ii le gbɔma nya vulungɔ aa yɛla, Kristi mia ngi vulungɔ nya hu. Ndɛvui ji na i nya hu kiahuna, i nya hu lɔ jifa nya langɔ a Ngewɔ Hindoloi na i loni a nge, i ngi lɛɛvui ve nya va.
48002021	Ngii gbeleni Ngewɔ yauwandei ma. Kɛɛ Sawei i yɛngaa a sabu Ngewɔ i tia numu luahu gbatɛ, kɛ Kristi i haailɔ gbama.
48003001	Wu Kristimablaa gbowangɔi nasia wu Galesia! Ye lɔ i wu gbɛgbɛlinga? Hee na Yesu Kristi pieni krɔsii ma, ngi nduawoilɔ gbalauŋ wu gama!
48003002	A mɔli yilei ji gbɛmbo lɛ nya wɛ: wu Ngewɔ Yafei majɔɛilɔ jifa wu na wieni Sawei longɔ la ɔɔ jifa wu Ngowili Yekpei humɛnini kɛ wu laala?
48003003	Wa yee gu wu gbowa hii! Ngewɔ Yafei lɔ i pieni wu ndɛvu nina lɔto; wu longɔe na wu ngakpua a wu wuma gbaya?
48003004	Na kpɛlɛɛ i wu wienga ii yɛni a gbɛogbɛ wu gama? A tɔnya na i yɛni vulii a hinda lɔ.
48003005	Ngewɔ a ngi Yafei velɔ wu wɛ, i kaabande hindangaa wie wu lia jifa wa na wie Sawei longɔ la ɔɔ jifa wa Ngowili Yekpei humɛni wu la la?
48003006	A gili a na i Ebraham wieni; kia Ngewɔ Gɔlɛi ndeni la yɛ, “I lailɔ a Ngewɔ tawao ngi lava a Ngewɔ, Ngewɔ i ngi wumbuilɔ a pɔɔnamɔ.”
48003007	Mahoungɔe hɔɔ wu kɔɔ kɛ Ebraham bɔɔsɔɛisia yeetɔnyangɔisia a nungei nasia lɔ ti langɔ a Ngewɔ.
48003008	Ngewɔ Gɔlɛi i kulɔmayia leilɔ yɛ Ngewɔ a taa nasia Juublaa yaa tie luahu gbatɛlɔ ji ta la a ngie. Faale Ngewɔ Gɔlɛi i Ngowili Yekpei hinda hugɛilɔ a Ebraham ji i ndeni yɛ, “Ngewɔ a pielɔ luba i yɛ nuuvu kpɛlɛɛ ma bi sabui hu.”
48003009	Ebraham i lailɔ a Ngewɔ tawao i luba majɔɛilɔ; faale nasia kpɛlɛɛ ta la a Ngewɔ ta luba majɔɔlɔ kia i ngi wieni.
48003010	Nasia ta gili tɛɛ Ngewɔ a ti gululɔ jifa ta Sawei hou, Ngewɔ jondii lɔ ti ma. Ajifa Ngewɔ Gɔlɛi yɛ, “Numu na gbi ii loni na kpɛlɛɛ wiela ma tɔnyangɔ Sawa Gɔlɛi hu, Ngewɔ jondii lɔ ngi ma!”
48003011	I langa na ke kɛ Ngewɔ ɛɛ tia numu gbi luahu gbatɛ jifa a na wie Sawei longɔ la, ajifa Ngewɔ Gɔlɛi yɛ, “Numui na lekee Ngewɔ a tia ta luahu gbatɛ jifa ngi langɔ a Ngewɔ, tamia a ndɛvui majɔɔ.”
48003012	Kɛɛ Sawei houla kɛɛ lola a Ngewɔ ti gba polouŋ ti nyɔunyɔ ma. Kia Ngewɔ Gɔlɛi ndeni la yɛ, “Numui na lekee a na kpɛlɛɛ wie Sawei longɔ la a ndɛvui majɔɔ hu lɔ.”
48003013	Kristi i mu wumawonga sondui yeya na Sawei a wala, ji i woteni a sondumamɔ mu va; ajifa Ngewɔ Gɔlɛi yɛ, “Numu gbi lekee ti ngi waani ti ngi hɛlɛ ngulii ma, Ngewɔ jondii lɔ ngi ma.”
48003014	Kristi i ji wieilɔ aako lubei na Ngewɔ i Lahei wumbuni pieva a Ebraham i foo nasia gama Juublaa yaa tie Yesu Kristi sabui hu, kɔɔ mu langaa a Kristi mu kpɛlɛɛ mu Ngewɔ Yafei na majɔɔ i Lahei wumbuni fa.
48003015	Nya mbaa Kristimableisia, hindei nasia ta wie folo gbi, nyaa yeengila yɛma a Ngewɔ Lahei yeetɔmaseli. Numu fele ti hinda yangilingaa, ti kɔlɔ gbatɛ fa ti ti lɛisia nyɛi ma, numu gbi ɛɛ gu aa nganyani ɔɔ i mato a hani gbi.
48003016	A nda nɛmahu kɛ Ngewɔ i ngi laheisia wumbuni Ebraham lɔ gama kɛɛ ngi bɔɔsɔɛi. Ngewɔ Gɔlɛi ii ndeni aa yɛma “bɔɔsɔɛisia” ngi lii aa yɛ faha ma, ngi lii i yɛ “bɔɔsɔ” yakpe lɔ ma tamia a Kristi.
48003017	Na nya lii i ma tamia a ji; kɛ Ngewɔ tia Ebraham ti hinda yangililɔ tawao Ngewɔ i Lahei wumbu yɛ ɛɛ nganyani. Sawei na Ngewɔ i feni foo hɔndɔ naani kaalɛ numu gbɔyɔngɔ maahu puu na wooma ɛɛ gu aa hinda yangilingɔi na yanyani tawao ɛɛ gu i Ngewɔ Lahei lufe.
48003018	Gbamaile ina jifa numu a Sawei hou famia Ngewɔ a hinda yekpe wie a ngie, kɛ ii piema Lahei na va i mbumbuni, na hu gbi, jifa Ngewɔ lahei wumbuni, famia i feni Ebraham wɛ.
48003019	Kɛ gbɔɔ hɔɔ Sawei yengei yɛla? Ngewɔ i ngi hinda yangilingɔi matoilɔ a Sawei kɛva kɛ nuuvunga ti jumbu wienga tawao Sawei yɛma lekee wɔɔ na haaŋ Ebraham bɔɔsɔɛi na Ngewɔ i Lahei wumbuni ngi gama fa i wa. Malikeisia lɔ Ngewɔ i pieni ti yei a Sawei Mojisi wɛ, Mojisi i fe nungeisia wɛ kɛ i wotenga a nduahu jiagamɔ Ngewɔ taa nungeisia luahu.
48003020	Kɛɛ watii na Ngewɔ i Lahei wumbuni Ebraham gama, ta yakpe lɔ i pieni, nduahumɔ ii yɛ ma.
48003021	Kɛ Sawei tia Ngewɔ laheisia ti gɔmaa a ti nyɔunyɔ? Sawo, tii gɔma kulo bɛɛ! Gbamaile ina Ngewɔ jawei a gulɔ a numu bawola, Ngewɔ a taa numui gbi luahu gbatɛlɔ jifa ta yeesawei hou.
48003022	Kɛɛ Ngewɔ Gɔlɛi yɛ dunyablaa gbi lɔ jumbui gbayei yeya; faale kpekpeyei wɔɔ Ngewɔ i Lahei wumbuni pieva, a pie a nasia lɔ ta la a Yesu Kristi.
48003023	Kɛɛ pɛiŋ lala a Kristi yeewatii i yaa wa, mu magbangɔ yɛla sawei yeya, haaŋ i to lalei magɛ gbei ma.
48003024	Faale Sawei lɔ mu yɛ ngi va haaŋ Kristi i wa, aako i mua Ngewɔ-ni luahu gbatɛ ji ma la a Kristi.
48003025	Kia na watii i hitinga lava a Kristi, muii yaa Sawei gbayei bu.
48003026	Jifa wu langɔ a Kristi famia wu kpɛlɛɛ wu yɛnga a Ngewɔ leengeisia, wua Yesu Kristi-ni wu wilingɔ hu.
48003027	Ti wu wuailɔ kɛ wua Kristi-ni wu wilinga hu, tawao kiahuna na wu kpɛlɛɛ wu wu lii huyilinga wieva kia Kristi vulii i na.
48003028	Faale nduahugɛ gbi ii yaa Juublaa luahu tia nasia Juublaa yaa tie, nduwɔngeisia tia nasia nduwɔ yaa tie, hingeisia tia nyahangɛisia, wu kpɛlɛɛ numu yakpe lɔ a wue, wu wilingɔ hu wua Yesu Kristi-ni.
48003029	Ina Kristi woo lɔ a wue, kɛ Ebraham bɔɔsɔɛisia lɔ a wue, tawao wa poohani na majɔɔlɔ Ngewɔ i Lahei wumbuni fa.
48004001	Na nya longɔ ngi nde tamia a ji: ndoi na ngi kɛkɛ woohani i loma ngi yeya, ta ngi houlɔ kia nduwɔ watii lɛ ngi gulongɔ, kia bɛɛ ta vulii lɔ ngi woo a hanii gbi.
48004002	Ngi gulongɔi hu, nungaa lɔ na ta ngi mahugbe, ta ngi hindei hugbatɛ haaŋ i to watii na ma ngi kɛkɛ a kɛ ta yekpe ngi hindei hugbatɛva.
48004003	Hii lɔɔ mua bɛɛ mu yɛ dunyei yeengafangeisia ti luwɔyɛi hu haaŋ mu yafeisia ti lakpa.
48004004	Kɛɛ ji watii yekpei i hitini sɔ, Ngewɔ i ngi Hindoloi yoyoilɔ dunyei hu. I woteilɔ a nuuvu, dunyama nyaha i ngi le, i wuaa Juublaa ti Jawei bu,
48004005	nasia mabawova ti yɛ yee Sawei bu, aako mu gbi mu yɛ a Ngewɔ leengeisia.
48004006	Kɔɔ Ngewɔ i kɛ kɛ ngi leengeisia mia a mue, i ngi Hindoloi Yafei wuaailɔ mu hu, Ngafei na a Ngewɔ loli gbalauŋ yɛ “Kɛkɛ, nya Kɛkɛ.”
48004007	Faale na, ndɔwu yaa gbɔma a bie, ndo lɔ na a bie. Tawao jifa ngi lui lɔ a bie, Ngewɔ a bi gɔlɔ na kpɛlɛɛ hu i ngi yeya ngi leengeisia va.
48004008	Wɔɔ ta, wuii yɛ Ngewɔ gɔɔ, famia wu yɛ nduwɔya hu haningaa yeya tii yɛni a Ngewɔngaa.
48004009	Kɛɛ kiahuna na wu Ngewɔ gɔnga, ɔɔ, mu nde muɛɛ Ngewɔ i wu gɔnga. Gbɛe wu longɔ wu yama gbɔma dunyama yafeisia gama nasia ti dunyei mahu nasia kpaya gbi ii ti wɛ? Gbɛe wu longɔ wu yama gbɔma ti luwɔyɛi hu?
48004010	Wa hɛɛ-gomɛngaa houlɔ folo lɛɛngaa ma kɛɛ ngalu lɛɛngaa kɛɛ foi yeewatii lɛɛnga kɛɛ foo lɛɛnga.
48004011	Wu hinda i nya liihɛlɛngɔe! Kɛ ngengei kpɛlɛɛ ngi pienga gbɔva wu ma i yɛma a kɛɛwɛ-mɔɔnɛ lɔ?
48004012	Nya mbaa Kristimableisia, wu lemungɔe, a wie kia ngi na, ajifa nya bɛɛ ngi wienga kia wu na. Wuii yaa hinda nyamu gbi wieni a nge.
48004013	Taa wu nɛmahu kɛ ngi Ngowili Yekpei leilɔ wu ma haalei hu; jifa nya heegbɛngɔ yɛla.
48004014	Kɛɛ kia bɛɛ nya heegbɛi i yɛni a kaha wu ma, wuii lɛɛni nya hu, tawao wuii gbeleni nya ma. Kia waa na wie, wu loko heiilɔ nya bu kia numu a loko hei Ngewɔ malika bu; wu loko heiilɔ nya bu bi tɔa bɛɛ Yesu Kristi mia wu loko heima ngi bu.
48004015	Wu goohu nɛngɔ waa yɛla! Nya vuli nga ndelɔ kɛ wu yɛ wu yamɛisia gbualɔ hu wu fe nya wɛ, ina wu yɛ gulɔ. Kɛɛ gbɔɔ na wienga?
48004016	Wu nya wotenga na a wu juwu jifa ngi tɔnyɛi lenga wu ma?
48004017	Nungaa wekeisia lɔ lapima vulii aako wu lewe ti wooma, kɛɛ na i ti nɛmahu pieva ii nyandeni wu va. Na lekee ti longɔ la ta mia a ji wa gbele nya wohu wu yɛ ti va, aako ti hinda i gbewe wu ma kia wu ndɛi gbewengɔ ti ma.
48004018	Nyandengɔe numu i gbewe hii numu wekei va ina na i ngi nɛmahu kpekpengɔe. Ji lɔnyangɔe kpele gbi, nya yɛngɔi hu lekee ii le wu lia.
48004019	Nya liima leengeisia, ndo-le-goohu-gbalɛi na a yɛ koonyahɛi ma, nyɔkɔ mia i nya ma wu va haaŋ i lohu wu wie kia Kristi na.
48004020	Nya longɔ waa le mua wueni mu yɛ mia ngaamɛi ji, aako ngi nya yɛpɛyii wu gama maluve. Wu hinda i nya liihɛlɛngɔ waa le.
48004021	A hugɛ lɛɛ na a nge, wua wu longɔ wu yɛ Sawei bu, wuii na mɛnima Sawei i ndema?
48004022	Yɛ hindolo fele lɔ ti yɛ Ebraham yeya, tia nduwɔ-nyaha yila ti yeengila le, kɛɛ nyahɛi na nduwɔ yaa ngie ti yeepekei le.
48004023	Ndoi na nduwɔ-nyahɛi i ndeni taa Ebraham lɔ ti ndeni kia ta ndoo gbi le la, kɛɛ nyahɛi na nduwɔ yaa ngie ngi nda loi i yɛni a Ngewɔ Lahei yeehuvɛi lɔ.
48004024	Tɔmaseli lɔ a ji. Nyaha felei jisia ti na hinda yangilingɔ fele lɔ va. Yeena i ndeengaa leni nduwɔyɛi hu tamia a Hega tawao ta lɔ hindei na Ngewɔ taa Isrɛlbleisia ti ngangilini Sainai Yiyei wumba, yeetɔmaseli a ngie.
48004025	Hega, na looni Sainai Yiyei va Arebia lɔlei hu, i yɛni a tɔmaseli lɔ taa wai Jelusalɛm na va i na kiahuna, ajifa tiaa nduwɔya hu taa ngi leengeisia gbi.
48004026	Kɛɛ Jelusalɛm yeena i mahui i yɛni a nyahɛi na lɔ nduwɔ yaa ngie, tawao ta lɔ mu nje le.
48004027	Ajifa Ngewɔ Gɔlɛi yɛ, “Goohunɛɛ, nyaha gbemangɔi! Yelei gula a kohunɛ, bia bii ndoo-le-goohugbaalɛ yaati gɔɔni! Gbamaile nyahɛi na ti vayani ngi ma a ndeengaa mato jɔlɔ i lewe nyahɛi na ma ngi hinii ii gbeleni ngi ma.”
48004028	Nya mbaa Kristimableisia, Ngewɔ leengeisia lɔ a wue kia Aisaki i yɛ na Lahei na va Ngewɔ i mbumbuni.
48004029	A watii na wɔɔ ndoi na ti ngi leni a ndoo gbi leyii i juwuya gbakpailɔ yeena ma Ngewɔ Yafei i pieni ti ngi le. Yeehinda yakpei mia i wiema kiahuna bɛɛ.
48004030	Kɛɛ Ngewɔ Gɔlɛi yɛ gbɛ? Yɛ, “Nduwɔ-nyahɛi taa ngi loi gbɛ mbei ti li; ajifa nduwɔ-nyahɛi loi taa nyahɛi na nduwɔ yaa ngie loi tɛɛ gbɔ ti kɛkɛ yeyahaniisia ma.”
48004031	Faale na, nya mbaa Kristimableisia, nduwɔ-nyahɛi leengaa yaa a mue, nyahɛi na nduwɔ yaa ngie ngi leengeisia lɔ a mue.
48005001	Mu yaa nduwɔyahu, Kristi i mu gbuanga nduwɔyɛi hu! A yɛ na naa, kɛɛ nduwɔya hu ii le, waa luma taa gbɔma wu wote a nduwɔngaa.
48005002	A woolo! Nya nya, Pɔɔl ngi nde wu ma kɛ wu lumangaa ti wu hei bili, ya kɛ na gbi Kristi pienga ii yɛni a gbɛ-o-gbɛ wu wɛ.
48005003	Nyaa gbɔma numui na laahima a luma ti ngi hei bili ya kɛ kpa lɔ ngi ma Sawei kpɛlɛɛ houva.
48005004	Wua wu lapima aako Ngewɔ i wu yɛ a pɔɔnablaa sawa houle wooma, wu wua yekpe gbendanga Kristi ma tawao wu baanga a Ngewɔ yauwandei.
48005005	Kɛɛ mua, na mu kulɔgbema ta mia a ji kɛ Ngewɔ a mu yɛlɔ a pɔɔnablaa; ji lɔ mu mawuloma tawao Ngewɔ Yafei a gbɔlɔ mu ma, jifa mu langɔ a Kristi.
48005006	Ajifa mua Yesu Kristi-ni mu wilingɔ hu yɛngaa la, numu heingɔ i yɛla bili ya ɔɔ ngi heingɔ ii le bili ya, gbɛ-o-gbɛ yaa na. Na baama hinda le ta mia a ji ma kɛ kɛ mu langɔe a Kristi a ji ma lo a nungaa wekeisia.
48005007	Wuaa gɛ wiimɛ ma pandaa! Ye lɔ i pienga wu gbenga a golo la a tɔnyɛi? I yee pieni i guni wu ma?
48005008	Ngewɔ na i loko loni wu ma ta ii le aa ji wie.
48005009	Kia ta nde la tɛɛ, “Yisti wulo hii lekee mia a pie lɛwɛ wai gbi i ve i yɛ buufa.”
48005010	Kɛɛ nya nya lii longɔe Ndemɔi ma wu va. Jifa mua wueni kpɛlɛɛ mu wilingɔ hu, nya langɔe la kɛ wuɛɛ nya nda nɛmahui gula waa peka wumbu tawao nya langɔe la kɛ numui na i wu lii gbavoma, i yɛ a numu-o-numu, Ngewɔ a kpaalɛ lalɔ ngi ma.
48005011	Kɛɛ nya, nya mbaa Kristimableisia, ina kia ti ndema la, nyaa lekee nungaa gaama ngɛ mahoungɔ ti yɛ a nungaa hei bili ya, kɛ gbɛe nungaa ti juwuya hitɛngɔ nya wooma lekee? Ina nyaa vulii na lema, kɛ Ngowili Yekpei ji nga nde kɔloongɔ Kristi haalei ma krɔsii ma ii yɛ numu gbi vawɔli.
48005012	Nga yɛ loni nasia ti wu lii gbavoma ti nɔɔ ma ti ngakpua; ti nɔɔ ma vulii ti lewe bili ma ti tia yekpe nuuni.
48005013	Kɛɛ wua, nya mbaa Kristimableisia, Ngewɔ i wu gbuanga nduwɔya hu. Kɛɛ waa wu gbuala nduwɔyahu aa yɛ a wu gbuawee wu luwui ma hindeisia wieva. Kia waa na wie, a wu nyɔunyɔ magbewe gbua ndoma hu.
48005014	Ajifa Sawei kpɛlɛɛ wuaangɔ njɛpɛ yakpɛi ji lɔ hu; “Lo a nungaa wekeisia kia bi longɔ a bia yekpe.”
48005015	Kɛɛ wu luvangaa kia fulahuangɛisia ta pie la, wa wu nyɔunyɔ nyinyi, wa wu gbaalɛ, kɛ a wu mahugbe, ina na ii le wa wu nyɔunyɔ hinda huwulɔ kpɛmgbɛjɛɛ.
48005016	Na ngi ndema ta mia a ji: A jia a pelei na Ngewɔ Yafei a kɛ a wue, tawao waa wu luwui liima hindeisia wie.
48005017	Gbamaile mu luwui liima hinda nyamui nasia mu nuuvuyei longɔ a piela, Ngewɔ Yafei ii loni mu ti wie; tawao hinda yekpei nasia ma lo mu ti wie ji Ngewɔ Yafei a yɛ mu hu, tamia mu nuuvuyei ii loni la. Hinda felei jisia ti mu hu tiaa Tuuŋ lapima wɛlɛva ti nyɔunyɔ maahu tawao ta pielɔ wuɛɛ gu waa na wie wu longɔ wu pie.
48005018	Wu jiangaa a pelei na Ngewɔ Yafei a kɛ, kɛ kpa ii yaa wu ma sawei houva.
48005019	Gbɔɔ nuuvuyei a pie i lailɔ kengelee, hinda nyamui jisia mia ta gbua hu: manɔhɔ hindeisia, ngawufema hindeisia;
48005020	hɛɛla nɔmɔliisia ma kɛɛ huana hindei. Nunga ta juwuyalɔ a ti nyɔunyɔ, ta lapi a ti nyɔunyɔ; ta lololɔ, ti liilewengɔ tawao hani gbi ɛɛ gu a tie. Ti luahu a gɔlɛkɔlɛlɔ ti hei a tiwa kɛɛ kuluma;
48005021	ta tomaya wie, ndɔi a ti hou, ta ndɔ-gboli-gomɛisia ga, ta hinda wekeisia wie kia jisia ti na. Nyaa na wu laahima kia ngi pienga la ngovama, nasia ta hindei jisia wie tɛɛ Kohunɛ na majɔɔ nasia ti Ngewɔ Mahayɛi bu ta majɔɔ.
48005022	Kɛɛ Ngewɔ Yafei i yaa yengema a mue, na a gbua hu tamia a ndoma, kohunɛ, ndiilɛli, ndiigɔlɛ, hindawanda, kpekpeya, pɔɔna hinda wiela,
48005023	ngayei kɛɛ ndiihou. Sawa gbii na kɛva kɛ hindei jisia ti nyamungɔ.
48005024	Tawao nungei nasia kpɛlɛɛ Yesu Kristi woo a tie ti ti nuuvuyei gbakpanga krɔsii ma, tia ngi manima hindeisia kɛɛ ngi liima hindeisia.
48005025	Ngewɔ Yafei lɔ i ndɛvui venga mu wɛ, mahoungɔ ta i kɛ a mue ma yee jia hinda gbi hu.
48005026	Mu yaama aa lɛ, maa jia mu nyɔunyɔ liima, ɔɔ maa lolo a mu nyɔunyɔ.
48006001	Nya mbaa Kristimableisia, wu tɔngaa wu yilayee i hinda nyamu laasi gbi wienga, mahoungɔ wua Ngewɔ Yafei i wu hu wu ngi lo pele yekpe ma, kɛɛ waa pie a ŋajiŋaji. Tawao a wu jiayii mahugbe aako wua bɛɛ hinda nyamu wie mani aa wu lɔ.
48006002	A ya a gbɔ wu nyɔunyɔ ma wu hinda gbɔugbɔisia hu; wu na wiengaa kɛ wu Kristi jawei hounga.
48006003	Numu i ta yekpe wumbungaa a baamamɔ waa kɛɛ gbɛ-o-gbɛ yaa a ngie, kɛ i ta yekpe lekee lɔ wɛlɛma.
48006004	Numu gbi i ngi wiehindei jɔgbɛ. Kpekpengɔ yɛngaa la, kɛ a mata gbualɔ a na ta vulii i pienga, kɛɛ aa huma na ma numu weka i pienga.
48006005	Gbamaile numu gbi a ngi nda ngahɛi lɔ hou.
48006006	Mahoungɔe numui na ti ngi gaama a Ngewɔ layiei i luma taa ngi Kaamɔ ti gbɔ hani yekpei kpɛlɛɛ ma i ngi yeya.
48006007	Waa wua yekpe wɛlɛ; numu gbi ɛɛ Ngewɔ wuhu baa. Tuhani na numu a hii, tamia lɔɔ a tewe.
48006008	Numu i tuhani hinga ngi luwui liima hindeisia yeekpalɛi hu, na a tewe na tamia a hee; i tuhani hiingaa Ngewɔ Yafei gbaalɛi hu, na Ngewɔ Yafei a fe ngi wɛ teweva, tamia a kunafɔ lɛɛvui.
48006009	Faale mu gahu aa gbɔyɔ a hinda yekpe wiela; gbamaile muii gbeilɔ kpekpe wiela ma, watii a hitilɔ ma yeenafei majɔɔ.
48006010	Faale, watii gbi lekee mu sabu jɔnga, mahoungɔ mu hinda yekpe wie a numu gbi, kakayee nasia mua tieni mu langɔ a Kristi.
48006011	A kɔlɔ-loi jisia wɔlɔyii lɔ lɛɛ ngi nyɛima ji ngi kɔlɛi ji nyɛima na wu gama a nya lokoi vulii!
48006012	Nungɛi nasia ti lapima bili gbɔndava wu ma tia mia a nasia ta ti luwumɛi nyandeyii magɛ, ta gbɔma lawo la. Na hu gbi, ta pielɔ lekee aako nungaa taa hitɛ ti wooma a juwuya Kristi krɔsii va.
48006013	Nasia vulii bɛɛ ta ti hei bili ya tɛɛ Sawei hou; ti longɔ ti wu hei bili ya kɔɔ ti lawo kɛ ti gunga wu ma lumava ti yenge wu luwui ma.
48006014	Na hu gbi, nya nga lawo lekee a mu Lemɔi Yesu Kristi krɔsii lɔ; ajifa ngi krɔsii sabui hu lɔ dunyei haangɔ nya wɛ, nya haangɔ dunyei wɛ.
48006015	Hinda gbi ii le ina numu heingɔe bili ya ɔɔ ngi heingɔ ii le bili ya. Na baa i ma ta mia a ji Ngewɔ a numu gbatɛ a nina.
48006016	Nasia ta sawei ji hou ti lɛɛvuisia hu, Ngewɔ i ti gɔ a ndiilɛli kɛɛ manuma tia kɛɛ Ngewɔ nungeisia kpɛlɛɛ!
48006017	Pɛiŋ ngi ya kɔlɛi ji nyɛila gbɔyɔ: gbɛɛ ngi nde; numu gbi aa gbɔma nya vawɔli, ajifa kpɔi jisia ti nya luwuma ta kɛlɔ kɛ Yesu luwei mia a nge.
48006018	Mu Lemɔi Yesu Kristi yauwandei i yɛ wu kpɛlɛɛ ma, nya mbaa Kristimableisia. Amiina.
49001001	Nya Pɔɔl, nya i nɛni Ngewɔ wɛ i nya yɛni a tomɔ Yesu Kristi va, nya mia ngi kɔlɛi ji nyɛima Kristimablei nasia gama ti ɛfisɔs, nasia tɛɛ wote jifa ti wilingɔ hu tia Yesu-ni:
49001002	Mu Kɛkɛ Ngewɔ kɛɛ Ndemɔi Yesu Kristi ti wu gɔ a ngauwanda kɛɛ ndiilɛli.
49001003	A mu siɛgbua Ngewɔ ma jifa kia mua Kristi-ni mu wilingɔ hu, i ngelegoohu gbekpeyɛi yeelasii kpɛlɛɛ wienga a mue mu yafeisia.
49001004	Pɛiŋ bɛɛ wɔɔ dunyei i yaa gbatɛ, Ngewɔ i loko longa wɔɔ mu ma yɛva a ngi woo, a ji mua Kristi-ni ma wili hu aako mu jiayii i yɛ sɛwɛsɛwɛ Ngewɔ yaama, tawao jumbu gbi aa yɛ mu ma. Ndomɛi va Ngewɔ pieni a mue,
49001005	hugbatɛngɔ yɛla ngi lii hu mu woteva a ngi leengeisia Yesu Kristi sabui hu, ji lɔ nɛngɔ yɛla ngi wɛ pieva.
49001006	Na a pielɔ tato i yɛ Ngewɔ ma ngi yauwanda wai va i pieni a mue gbaama, ngi Hindoloi sabui hu, na ngi langɔ la.
49001007	Jifa Kristi i haani krɔsii ma, i mu wumawonga a ngi ŋamɛi tawao Ngewɔ i gbenga mu jumbuisia ma. Ngewɔ yauwandei ya wɔlɔni ma kpa;
49001008	na ya wɔlɔngɔ wa i pieni a mue a ngi nɛmahu gbi kɛɛ ngi hinda hugɔɔlei.
49001009	Ngewɔ i na wieilɔ i yɛ ngi lii hu, i hinda hugbatɛngɔ lɔwungɔi na hugɛ a mue i yɛ ngi lii hu pieva a Kristi loko.
49001010	Yeehinda hugbatɛngɔi na Ngewɔ a ngakpua lɔ ji yeewatii a hiti, ta mia a ngi gbatɛ-hani kpɛlɛɛ lɛla ma hinda yila; hani gbi ti ngelegoohu kɛɛ dunyei hu, i Kristi yɛ a ngui ti mahu.
49001011	Hindei gbi a wielɔ kia i Ngewɔ lii hu kɛɛ kia i hugbatɛni la; tawao Ngewɔ i loko loilɔ mu ma yɛva a ngi nungeisia, mua Kristi-ni mu wilingɔ hu kia i yɛ ngi lii hu pieva pɛiŋ wɔɔ i yaa hani gbi gbatɛ.
49001012	Mua, mua yese mu liiloni Kristi ma. Kɛɛ i loko loilɔ mu ma aako mu tato ve Ngewɔ wɔlɔyei wɛ.
49001013	Wua bɛɛ wu woteilɔ a Ngewɔbleisia ji wu ngowili yeetɔnyangɔi mɛnini, Ngowili Yekpei na i pieni Ngewɔ i wu bawoni. Wu lailɔ a Kristi tawao Ngewɔ i ngi lokowoi wuilɔ wu ma yɛva a ngi woo a ji i ngi Yafei na veni wu wɛ i Lahei wumbuni fa.
49001014	Ji mu Ngewɔ Yafei majɔɔnga, mu langa la kɛ ma na majɔɔlɔ Ngewɔ i Lahei wumbuni feva ngi nungeisia wɛ, tawao a pielɔ mu la la kɛ Ngewɔ a nasia gbualɔ yɛlɛŋ nduwɔyahu ngi woo a tie. A mu ngi wɔlɔyei lato!
49001015	Sabui ji va lɔ i hiye watii ma ngi mɛnini kɛ wu langɔe a mu Lemɔi Yesu Kristi, tawao wu longɔ a Ngewɔbleisia kpɛlɛɛ,
49001016	ngi yaa lɛɛvui a siɛgbuala Ngewɔ ma wu va. Nga wu laa gɛlɔ ji nga yɛ Ngewɔ vɛlima
49001017	tawao nga mu Lemɔi Yesu Kristi ngi Kɛkɛ wɔlɔngɔ wai manɛnɛ aako i ngi Yafei ve wu wɛ, yee-Ngafei i pie wu nɛmahu i lewe, i Ngewɔ gɛ a wue, aako wu tɔnyɛi gɔɔ kɔloongɔ ngi ma.
49001018	Nyaa ngi vɛlima gbɔma kɔɔ wu nɛmahuisia ti lawo tɔnyɛi na gɔva gbalauŋ a gbua Ngewɔ gama aako wu hani na gɔɔ i wu lolinga kulɔgbeva, kɛɛ kabande gbekpeya gboto wai na Ngewɔ i Lahei wumbunga feva ngi nungeisia wɛ,
49001019	kɛɛ ngi gbayei huleweni kpa i yengema mu hu, mua mu langɔ a Kristi. Yeekpekpeya yakpei ji i yengema mu hu ti yakpe tia kpaya wai na
49001020	Ngewɔ i Kristi wuni la hee hu, i ngi hei ngi yeja gakei ma ngelegoohu.
49001021	Ngewɔ Kristi yɛlɔ a maha, ngi lewengɔ polouŋ mahubleisia gbi ma kɛɛ nasia kpaya wuangɔ ti yeya, kɛɛ tomableisia, kɛɛ mahawaisia tawao i leweni toma-biyɛi yeekpayei ma i dunyeihu kɛɛ na poma.
49001022	Ngewɔ i hani kpɛlɛɛ wuailɔ Kristi bu, kɛ i ngi wotɛnga a ngui hani gbi mahu sɔsii va.
49001023	Sɔsii i yɛni a Kristi gbuhɛi lɔ, tawao sɔsii lɔ i Kristi yakpuani, Kristi na i hani kpɛlɛɛ yakpuani dunyei hu gbi.
49002001	Bi wiengɔ kia haamɔ Ngewɔ yaama, ajifa wu gangani a Ngewɔ, wa jumbu hindeisia wie.
49002002	A watii na, wu jiani a pele na lɔ hinda nyamublaa ti jiama la; wu golongɔ yɛla ngafa nyamui nasia ti hinda gbi ti maha nyamui wɛ, ngafei na i yengema kiahuna a nungei nasia ti gangangɔ a Ngewɔ.
49002003	A tɔnya kia ti na, hii wɔɔ mu gbi mu yɛ na, ma lewe a mu nyɛkɛ gbuala, ma hinda gbi lekee wie mu gbuhɛisia liilɛliva kɛɛ mu nɛmahuisia. Kia lee nungaa gbi ti na, Ngewɔ i liileweilɔ huɛɛŋ mu ma jumbui va.
49002004	Kɛɛ Ngewɔ manumangɔ waa le, tawao ngi longɔ waa a mue,
49002005	faale kia bɛɛ mu haangɔ Ngewɔ yaama yɛla jifa mu gangangɔ a ngie, ji mua Kristi mu wilingɔ hu i mu vuluilɔ i mu wumbu hee hu. Ngewɔ yauwandei wooma mia wu bawonga.
49002006	Jifa mu wilingɔ hu mua Kristi-ni, i mua tieni wumbuilɔ hee hu i pie mu yɛ ngi mahayɛi ma ngelegoohu.
49002007	I ji wieilɔ aako watii gbi va ngi yauwanda hulewengɔ wai i gɛ, kɛɛ ndomɛi na va i pieni a mue Yesu Kristi sabui hu.
49002008	Gbamaile Ngewɔ yauwandei wooma mia wu bawonga mu lalei va a Kristi, wua yekpe wu wiehindeisia va ii le, aako numu gbi aa lawo.
49002010	Ngewɔ mia mu gbatɛni, tawao Kristi sabui hu, i mu gbatɛnga ngenge yekpei nasia wieva lɔ i hugbatɛni mu va a ngova pieva.
49002011	Wua ti wu leni Juublaa yaa wue, Juublaa ta wu loli a “pɔnɔblɛisia” ta tia yekpe loli a biliblɛisia, jifa ta ti luwui lewe ma. A gili gbɔɔ wɔɔ a wue.
49002012	A watii na wuii yɛ Kristi gɔɔ. Hotangaa lɔ wɔɔ a wue, wu gba Ngewɔ nungei nasia ma i ti wumbuni. Wuii yɛ Ngewɔ hinda yangilingɔi nasia ma toongɔ laaheisia ma i mbumbuni ngi nungeisia gama, wu yɛlɔ na dunyei hu wu liiloma gbi ii na, tawao wuii yɛ Ngewɔ gɔ.
49002013	Kɛɛ kiahuna na, wua Yesu Kristi-ni wu wilingɔ hu, wua wɔɔ wu maguhangɔ polouŋ a Ngewɔ, i wu lalangaa gbla jifa Kristi i woteni a saahanii i haa.
49002014	Gbamaile Kristi vulii i wanga mu wɛ a ndiilɛli a ji i Juublaa tia nasia Juublaa yaa tie yɛnga a numu yila. A ngi gbuhɛi vulii lɔ i pɛlɛ-bondɛi na woloni la, na i ti luahu gɔlɛngɔ wɔɔ, kɛ ndiimanyamu wuaangɔ ti luahu.
49002015	A ngi haalei i Juubleisia ti jawei gbuɛilɔ kɛɛ yeesawa mumuisia aako i kɛnyɛ felei jisia wote a numu nina yakpe tia tieni ti wilingɔ hu, kɛ i ndiilɛli wuaanga ti luahu.
49002016	Hee na Kristi pieni krɔsii ma, ta lɔ i ndiimanyamui gbɔyɔni ti luahu; yeehee na mia i kɛnyɛ felei jisia wɛlɛni hu, i ti yɛ a numu gbuha yila, i yama a tie Ngewɔ gama.
49002017	Famia Kristi i wailɔ i Ngowili Yekpei le wu ma kɔloongɔ ndiilɛli ma numui gbi va, wua Juublaa yaa wue wu maguhangɔ yɛla a Ngewɔ, kɛɛ Juubleisia, ti magutungɔ a ngie.
49002018	Kristi sabui hu lɔ mu kpɛlɛɛ, Juublaa kɛɛ nasia Juublaa yaa tie ma gu a wala mu Kɛkɛ Ngewɔ gama ngi Yafei gbayei hu.
49002019	Faale naa, wua Juublaa yaa wue wuii yɛni gbɔma a hotangaa; wu mbaa taalingaa lɔ a Ngewɔ nungeisia, wua tieni kpɛlɛɛ Ngewɔ leengeisia a wue.
49002020	Wua bɛɛ wu wiengɔe kia pɛlɛ na. Tobleisia tia tutuisia lɔ ti kpujani, tawao yeendiihu ngajei vuilɔ a Yesu Kristi!
49002021	Ta lɔ i houni pɛlei kpɛlɛɛ ma, a pie ti lo yeepɛlei loma i wote a pɛlɛ magayemangɔ Ndemɔi gɔɔma.
49002022	Wua bɛɛ wua Kristi-ni wu wilingɔ hu, a wu makpɔlɔ wua Ngewɔblaa wekɛisia gbi i wu wote a pɛlei na Ngewɔ Yafei a yɛ mbu.
49003001	Sabui ji vamia, nya Pɔɔl, nga hɛɛ wu va, kia bɛɛ kpindiwɛlɛbumɔ a nge Yesu Kristi va, wua wu va Juublaa yaa wue.
49003002	Pɛiŋ ngi ya li gulɔ, i laailɔ leiŋ kɛ Ngewɔ, ngi yauwandei hu, i ngengei ji venga nya wɛ kɔɔ ngi pie wu gbekpeyei va.
49003003	Ngewɔ i ngi hugbatɛ lɔwungɔe hugɛilɔ a nge, kia ngi nyɛinga sange.
49003004	Tawao wu na gaangaa ngi nyɛini, wa gulɔ a na gɔla ngi kɔɔngɔ kɔlooni Ngewɔ hinda lɔwungɔi na ma Kristi i ngayengema.
49003005	Wɔɔ ta, Ngewɔ ii yeehinda lɔwungɔi ji magɛni a nuuvungaa kɛɛ kiahuna i pienga ngi Yafei i hugɛnga a kayema looblɛisia kɛɛ ngi lutuisia.
49003006	Yeehinda lɔwungɔi a ji lɔ kɛ Ngowili Yekpei i pienga nasia Juublaa yaa tie tia Juubleisia ti gbɔnga Ngewɔ lubeisia ma; ti yɛni a Kristi gbuha yakpei lɔ, ti gbɔngɔ hani na ma Ngewɔ i Lahei wumbuni fa, Yesu Kristi sabui hu.
49003007	Ngewɔ pienga ngi yɛnga a ngengemɔ ngowili yekpei va a ngi yauwandei hu we, na i feni mbɛ gbama, a ngi gbayei yengeihu wɛ.
49003008	Numui na Ngewɔbleisia kpɛlɛɛ ti lewengɔ ngi ma, i leweni nya ma; na hu gbi nya lɔ Ngewɔ i ngauwandei ji veni nya wɛ liva nasia Juublaa yaa tie gama a Ngowili Yekpei kɔlooni Kristi gbatɛ wai na ma tɛɛ gu a mbugɔɔla;
49003009	tawao gbɔma ngi fasai numui kpɛlɛɛ gama kia Ngewɔ a yee ngi hinda hugbatɛngɔ lɔwungɔi yayenge. Ngewɔ na hani gbi gbatɛni, i ngi hugbatɛ lɔwungɔi lɔwuilɔ foo gboto lewengɔ kpɛlɛɛ va wɔɔ,
49003010	aako sɔsii sabui hu, malikei yeemahangeisia tia ngafa nyamui nasia ti na ti ngi nɛmahulewei yeelasii kpɛlɛɛ gɔɔ.
49003011	Ngewɔ i ji wieilɔ kia lɔɔ wɔɔ dunyei lɔtomɛi i hugbatɛni pieva, tawao i pieni a mu Lemɔi Yesu Kristi loko lɔ.
49003012	Jifa mua Kristi-ni mu wilingɔ hu tawao mu langa a ngie, ma ndiigba jɔlɔ liva Ngewɔ gɔɔbu, mu kɔɔngɔ kɛ a wololɔ mu ma.
49003013	Faale nyaa wu manɛnɛma, waa yɔkɔ jifa kpalɛ i lama nya ma wu va; ji kpɛlɛɛ i wiemaa aako wu nafa.
49003014	Sabui ji va lɔ kia ngi ji kpɛlɛɛ lenga nga gula lɔ mu Kɛkɛ gɔwɔbu,
49003015	na a hani gbi gɔ ti ngelegoohu kɛɛ dunya a ndɛvui.
49003016	Nyaa Ngewɔ manɛnɛma kɔɔ i pie ngi Yafei i kpaya gbua ngi wɔlɔya wai hu i fe wu wɛ aako wu yafeisia ti gbaya,
49003017	tawao nyaa Ngewɔ vɛlima ngɛɛ i pie Kristi i hei wu liisia hu kia wu langɔ a ngie. Nyaa Ngewɔ vɛlima ngɛɛ wu gbɔku ndoma hu, tawao i gbaya wu liisia hu,
49003018	aako wua Ngewɔbleisia gbi wu kpaya majɔɔ Kristi lomɛi yawɔlɔyii hugɔva gbalauŋ kɛɛ ngi guhayii kɛɛ ngi wungɛi kɛɛ ngi hubɔyii.
49003019	Ngewɔ i pie wu Kristi lomɛi gɔɔ, kia bɛɛ numu ɛɛ gu aa kpɛlɛɛ gɔɔ, aako wu gbua vulii a Ngewɔ.
49003020	Ngewɔ na, ngi gbayei i yengema mu hu, a gulɔ i na wie kpotongɔ kaka tewengɔ polouŋ na ma ma ngi mɔlila ɔɔ ma gilila,
49003021	Yesu Kristi kɛɛ Ngewɔbleisia ti mbɛlɛya ve Ngewɔ wɛ watii gbi va, kunafɔ kɛɛ kunafɔ. Amiina.
49004001	Faale ngi wu manɛnɛ, nya nya Pɔɔl, ngi kpindiwɛlɛ bu jifa Ndemɔi yengemɔ a nge, a luva a tuvei na i yɛ Ngewɔ nɛmahu jii wu lolini.
49004002	A wua yekpe mayei tawao, wu makɛngɔ i yɛla kpele gbi, tawao ndiihou i yɛ wu wɛ. A ndoma gɛ wu hinda i gu wu nyɔunyɔ hu.
49004003	A lapi a wu sɔbɛ gbi yɛva ngoyilɛi na hu Ngewɔ Yafei i hugbatɛnga, a ji wa hei ndiilɛli na hu i wu yɛnga a numu yila.
49004004	Kpuha yakpei mia a mue tawao Ngewɔ Yafei i yakpe, kia lɔɔ liiloma yakpei na Ngewɔ i mu lolinga kulɔgbeva.
49004005	Ndemɔi yakpe, lalei yakpe, nguɛi na i yakpe ti mu wuani la Ngewɔ biyei hu;
49004006	Ngewɔ yakpe taa Kɛkɛi nuuvu kpɛlɛɛ va, na Ndemɔi le nungeisia kpɛlɛɛ mahu, a yenge a numui gbi tawao, i numui kpɛlɛɛ hu.
49004007	Mu gbi a ngilangila, mu mboya hanisia majɔɔnga kia Kristi i kɔɛkɔɛini mu ma.
49004008	Kia Ngewɔ Gɔlɛi i ndeni la yɛ, “Ji i yɛ lɛma ngeleima, i liilɔ a kɔhou gboto waa; i mboya haningaa gɔɛkɔɛilɔ nuuvungaa ma.”
49004009	Gbɔɔ “i lɛilɔ ngelemahu” yeembui le i gbua ji ma i yeilɔ gbɔma ndɔu.
49004010	Faale ta lɔɔ i yeini ndɔu, talɔ gbɔma i lɛni polouŋ ngelemahu, aako i yɛ hani gbi hu dunyei hu gbi.
49004011	Ta lɔ i mboya haningaa venga nuuvungaa wɛ gbama; i kpaya veilɔ mu lɛɛnga wɛ yɛva a toblaa, i kpaya ve pekeisia wɛ yɛva a Ngewɔ lutungaa, i kpaya ve ti lɛɛngaa wɛ ta lewetewe ta Ngowili Yekpei le, yeenasia ti yɛngɔ a sɔsii mahublɛisia kɛɛ kaamɔngaa.
49004012	I ji wieilɔ aako i Ngewɔbleisia gbi magbatɛ Kristi yengei va kɔɔ mu Kristi gbuhɛi lo.
49004013	Faale na, mu kpɛlɛɛ ma lɛlɔ ma mu yɛ a numu yila mu layii hu a Ngewɔ kɛɛ ngi Hindoloi gɔlɛi; ma wotelɔ a numu lakpangɔngaa, mu wiengɔ kia Kristi na.
49004014	Na wiengaa muɛɛ yaa wie kia ndopongaa, ndɛi nasia numu wɛlɛbleisia ta nungaa gaa la ti yakava, taa wu hɔwɔhɔwɔ la hu kia viivii tia njavei ta pie a ndɛndɛ mumuisia.
49004015	Kia na aa wie, mu yɛngaa a tɔnya le, mu lo a mu nyɔunyɔ, ma lakpalɔ a pele gbi mu wie kia Kristi, na sɔsii yeengui a ngie.
49004016	Ta lɔ i pieni ngi gbuhɛi yeemahakɛisia gbi ti looni nga pandaa, yeengila i ngi nda yɛmɛi. Yeehakɛi kpɛlɛɛ ti yengengaa pandawanda a leenga kia mahoungɔ yeengila gbi i ngi nda yengei wie la, kpuhɛi gbi a loolalɔ kia nungeisia ta lo a ti nyɔunyɔ.
49004017	Nyaa naa wu laahima kpɔtukpɔtu a Ndemɔi gbayei ngɛɛ waa yaa luva kia nungei nasia tii Ngewɔ gɔɔ ta pie, nasia tɛɛ gili a hinda yekpe gbi kɛlee baabaa hindeisia,
49004018	tawao nɛmahu gbi ii ti ma. Ti nda gbi ii ndɛvu ninɛi na ma Ngewɔ a fe nungaa wɛ jifa tii gbɛogbɛ gɔɔ tawao ti woohu gbɔndangɔ.
49004019	Tɛɛ yaa wufe kulo bɛɛ; gbɛogbɛ ii gbeweni ti ma kɛlee pie nyamu hindei, ta manɔhɔ hindei yeelasii gbi wie kɛlɛma ii ma.
49004020	Kɛɛ na ii le taa wu gaa la kɔloongɔ Kristi ma!
49004021	Wu ngi hinda humɛninga vulii tawao kia ngi woomablaa a wue, ti wu gaailɔ a tɔnyɛi na i Yesu Kristi hu.
49004022	A gbe wu luvayii wovei na ma i yɛ pie wa hinda nyamui nasia wie, wu luvayii wovei na i yɛ wu nyani, a ji i yɛ pie hindei nasia ta numu yaka yeemani a wu lɔ.
49004023	Mahoungɔe vulii ndii nina kɛɛ nɛmahu nina ti yɛ wu hu,
49004024	tawao mahoungɔe wu tuva nina wumbu na Ngewɔ kpatɛni kɔɔ i wie kia i na, pɔɔnahu kɛɛ kayemahu a tɔnyahu we.
49004025	Faale a gbe ndɛɛ gulalei ma, numu gbi i yɛ a tɔnyɛi le ngi mbaa Kristimamɔi ma ajifa Kristi gbuha yakpei yeemahaakɛisia lɔ a mue.
49004026	Wu lii i lewengaa, waa luma wu liilewei aa wu lo jumbu hinda wiema; tawao waa luva kpɛiŋ yeendilewei hu.
49004027	Waa pele ve Seitana wɛ pieva wu jumbu wuli.
49004028	Numu na wɔɔ ngi hɛlɛngɔ a humɛi, mahoungɔ i gbe humɛi ma, i tɔtoo a ngengei na wiela a navoo jɔɔ hu pɔɔna hu ngi mahindeisia va kɛɛ gbɔva fɛɛliblɛisia ma.
49004029	Waa njia nyamu le numu ma kɛlee njɛpɛi nasia ta kpɔma wie, njɛpɛi nasia nyɔkɔ ta hinda hugbatɛ nungaa ti gbewengɔ fa aako na wa nde i kpekpe wie a nasia ta wu woi mɛni.
49004030	Waa Ngewɔ Gayema Yafei lii nyani; ajifa Ngewɔ Yafei lɔ Ngewɔ lokowoo le i wu ma kɛva kɛ ngi woo lɔ a wue haaŋ i to mbayoya voloi ma.
49004031	A gbe ndiimanyamui gbi ma kɛɛ ndiimavulɛi kɛɛ ndiilewei. Waa yaa lumbe, waa numu yɛli, tawao waa kili nyamu wumbu numu gbi va.
49004032	Kia waa na kpɛlɛɛ wie, a hindawanda wie a wu nyɔunyɔ, wu nasia mamamau lɔ hinda nyamu a ti wie, wu manu wu nyɔunyɔ ma, kia Kristi i pienga Ngewɔ i maanunga wu ma.
49005001	Faale naa, kia Ngewɔ liima leengeisia a wue, mahoungɔe vulii wu lapi aako wu wiehindeisia ti gbua a ngi ndei.
49005002	Mahoungɔ ndoma i jia a wue hinda gbi hu wu lɛɛvui hu, kia lɔɔ Kristi i loni a mue, i ngi lɛɛvui ve a saahanii gu nɛnɛɛ na nɛngɔ Ngewɔ wɛ.
49005003	Jifa Ngewɔ nungeisia a wue, puegbua hinda ɔɔ manɔhɔ hinda ɔɔ mani nyamu wiela nungaa ti yeya-hanisia ma, maa ii houni kulo bɛɛ ndaa gɛva vulii bɛɛ wu lia.
49005004	Tawao maa ii houni wu loko wili ngufeba yɛpɛ lela hu ɔɔ baaba yɛpɛ ɔɔ ndawɔ yɛpɛ. Kia waa na wie, a ya a siɛgbua Ngewɔ ma.
49005005	A la la kɛ numu gbi lekee a puegbua hindei wie ɔɔ manɔhɔ hinda ɔɔ a mani nyamu wie nungaa ti yeya-hanisia ma ɛɛ heima gbi jɔɔ kunafɔ mia Kristi taa Ngewɔ ta yɛ na mahayɛi ma; gbɛva hanimanimɔ wiengɔi kia numu na a vɛfɛ nɔmɔli yewɔi vɛlilei ma
49005006	Waa luma numu gbi aa wu wɛlɛ a baabaa yɛpɛngaa; yeehindei nasia vulii va lɔ Ngewɔ a liilewe nasia ma tɛɛ golo ngi wɛ.
49005007	Faale gbɛ-o-gbɛ aa yɛ wua numu bondɛi nasia luahu.
49005008	Wua vulii wu yɛ wɔɔ kpindi hu lɔ, kɛɛ i hiye watii na ma wu woteni a Ndemɔi woo, wu fofoi hu lɔ. Faale mahoungɔ wu luva kia fofohublaa,
49005009	gbamaile yeefofoi ji huvei lɔ a pie nungaa ti hinda gbi wie na kpekpengɔ, pɔɔnangɔ, tawao tɔnyangɔ.
49005010	A lapi wu Ndemɔi liima hindei gaa wu kɔɔ.
49005011	Waa wili baabaa hindei nasia hu kpekpeya gbi ii hu nungaa ta pie, gbɛva nasia ti kpindi hu tia mia ta yeehindei nasia wie. Kia waa na wie, a yeehindei jisia magbundɛ gula fofoya.
49005012	Mawufengɔe hulewengɔ gbo laliva vulii hindei nasia ma ta pie ndɔwuma.
49005013	Kɛɛ foofo i wungaa yeehindei jisia kpɛlɛɛ ma kɛ ti yɛyii yeetɔnyɛi maa i gɛnga gbalauŋ.
49005014	Ajifa hani gbi lekee numu a gu a tɔla, foofo le. Famia ta nde tɛ: “Njiimɔi, wu, bi hiye hee hu, tawao Kristi a voolɔ i foofo wu bi ma.”
49005015	Faale a wu luvayii mahugbe. Waa luva kia nungei nasia tii hinda hugɔɔ, kɛɛ a luva kia nɛmahuleweblaa.
49005016	Watii gbi lekee wa gu a hinda yekpe wiela mahoungɔ wu pie, ajifa nuuvuisia ti nyamungɔe a folei ji.
49005017	Waa yɛ a kpowablaa, a lapi kɔɔ gbɔɔ Ndemɔi longɔ la wu pie.
49005018	Ndɔ aa wu hou, ajifa a hinda lɔ huwu lekee; kia na aa wie, Ngewɔ Yafei ta i wu laave.
49005019	A wule wu nyɔunyɔ gama ngulei nasia ti Saam Gɔlɛi hu kɛɛ Kristimableisia ti wuleisia; a Kristimableisia ti wuleisia yaa kɛɛ Saamisia kɛɛ ngulii nasia Ngewɔ Yafei a kɛ, a wu lii gbi siɛgbuava Ndemɔi ma.
49005020	Mu Lemɔi Yesu Kristi biyɛi hu a siɛgbua mu Kɛkɛ Ngewɔ ma kpele gbi hindei gbi va i wiema.
49005021	A wuaa wu nyɔunyɔ bu mbɛlɛhei na gɛva i wu yeya Kristi va.
49005022	Hiniblɛisia, a wuaa wu hiningɛisia bu, bi tɔngaa bɛɛ Ndemɔi mia wu wuama ngi bu.
49005023	Gbamaile hinii lɔ kpaya i ngi wɛ nyahɛi maahu kia lɔɔ kpaya i Kristi wɛ sɔsiblɛisia maahu; tawao Kristi na ngi gbuhei a sɔsiblɛisia ta vulii lɔ i sɔsiblɛisia bawoni.
49005024	Faale mahoungɔe hinimɔ gbi i golo ngi hinii wɛ kia sɔsiblɛisia ti golongɔ Kristi wɛ.
49005025	Nyahamɔi, lo a bi nyahɛi a ndomɛi na nyɔkɔ Kristi i piengɔ a sɔsiblɛisia gbi, i ngi lɛɛvui ve ti va.
49005026	I ji wieilɔ kɔɔ i sɔsiblɛisia wua fo a njɛi kɛɛ Ngowili Yekpei;
49005027	aako i sɔsiblɛisia ve ta yekpe wɛ kia numui na, nyandengɔ waa tawao mbɛ gbi ii ngi ma.
49005028	Mahoungɔe hingeisia ti lo a ti nyahangɛisia kia ti longɔ a tia yekpe ti gbuhɛisia. Hindoi na ngi longɔ a ngi nyahɛi ngi longɔe a ta yekpe.
49005029	Numu gbii na aa lolo a ta yekpe ngi gbuhɛi. Kia aa na wie, a ngi gbuhɛi makɛlɔ a mɛhɛɛ, a mahugbe, kia lɔɔ Kristi a pie a sɔsiblɛisia,
49005030	ajifa ngi gbuhɛi yeemaahakɛisia lɔ a mue.
49005031	Kia Ngewɔ Gɔlɛi i ndeni la yɛ, “Sabui ji va, hindo a ngi kɛkɛ lolɔ kɛɛ ngi nje i vɛfɛ ngi nyahɛi ma, kɛ ti veengɔ ti yɛnga a numu yila.”
49005032	Tɔnya hubɔngɔ lɔwungɔ lɔ hugɛngɔ Ngewɔ Gɔlɛi ji hu, tawao ngi kɔɔlɔ kɛ kɔlooni Kristi kɛɛ sɔsii lɔ ma.
49005033	Kɛɛ kɔlooni wua bɛɛ lɔ ma: mahoungɔ nyahamɔ gbi i lo a ngi nyahɛi kia ngi longɔ a ta yekpe tawao mahoungɔ hinimɔ gbi i baa gɔɔ waa ngi hinii ma.
49006001	Ndeengɛisia, kpa le wu ma na gbi wieva wu leblesia ta nde wu ma pieva ajifa Ndemɔi woomia a wue, tawao namia pɔɔnangɔ pieva.
49006002	Sawei kpɛlɛɛ Ngewɔ i feni Mojisi wɛ yeehaalayei lɔ Lahei langɔ ma, i ndeilɔ yɛ, “Bagɔɔ bi kɛkɛ ma taa bi nje,
49006003	aako hindei gbi i nɛɛ bi ma tawao bi lɛɛvui hu i guha dunyei hu.”
49006004	Ndolebleisia, waa hinda wie a wu leengeisia a pie ti lii i lewe. Kia waa na wie, a ti makɛ a pelei na mahoungɔ Kristimamɔ i pie, wu ti gaa a na mahoungɔ ti pie.
49006005	Nduwɔngeisia, a golo wu luwɔkɛisia wɛ, nduwahu kɛɛ magbɛlihu; tawao a pie a ndiigole bi tɔngaa bɛɛ wu piema Kristi lɔ wɛ.
49006006	Watii na wu luwɔkɛisia ta yɛ wu gbema yeewatii lekee ii le waa yɛ ngenge yekpe wiema aako ti wu lato; kɛɛ a yɛ a na wie Ngewɔ longɔ la a wu lii gbi kia Kristi luwɔngaa.
49006007	A wu luwɔyengei wie a kohunɛ bi tɔngaa bɛɛ wu yengema Ndemɔi lɔ wɛ, nuuvungaa gbama ii le.
49006008	A la la kɛ Ndemɔi a numu gbi pawalɔ ngenge yekpei na va a pie, i yɛ a nduwɔ ɔɔ ii yɛni a nduwɔ.
49006009	Nduwɔkɛisia, hii mahoungɔ wu wu luwɔngɛisia hou kpekpengɔ; wu gbe a ti huluwala. I yɛ wu nɛmahu kɛ Ngewɔ na ngelegoohu ngi woo lɔ a wua kɛɛ wu luwɔngɛisia tawao mu gbi mu gbɛmboyii i yakpe, Ngewɔ ɛɛ topooma wie.
49006010	Gbɛɛ ngi kɔlɛi ji gɛlɛ a ndela ngɛɛ, wu gbayei i lɛ gulɔma Ndemɔi ngi gbaya wai hu.
49006011	A wu mayili a kɔhakei nasia kpɛlɛɛ Ngewɔ a fe wu wɛ aako wu gu a lapila a kaaso nyamui nasia Seitana a nungaa wɛlɛ la.
49006012	Gbamaile muii lapima a nuuvungaa; mu lapima a ngafa nyamui nasia lɔ ti na hinda gbi, yeemahangeisia kɛɛ yeekpaayablɛisia kɛɛ ngafangei nasia nungaa ta hɛɛ ti ma a watii ji mu hu kia kpindi.
49006013	Faale a wu mayili a kɔhakei nasia Ngewɔ fenga wu wɛ wu mahugbeva. Aako yeefolo nyamui nasia ti gbuangaa, wuɛ yama a wooma we ji wu gɔnyamui a gbundɛ wu ma; tawao yeendapi na i gɛlɛngaa, wa gulɔ huɛɛŋ a loola kpaukpaungɔ.
49006014	Faale a loo kpakpaungɔ wu magbatɛngɔ i yɛla, wu lia yilingɔ a tɔnyɛi, pɔɔnɛi yɛngɔ a kɔlu-lɛɛvɛ i wɛlɛni wu liimɛi,
49006015	tawao wu gɔwɔhu gɔwɛi i yɛ a magbatɛi na wa yɛ hu Ngowili Yekpei leva kɔlooni ndiilɛli ma.
49006016	Watii gbi lalei hou yeya kia kɔvɛlɛi na; ajifa i yɛngaa wu yeya, ndikpa gbandi-gbandi nasia Seitana a pili wu ma wa gulɔ a ti huhoula la, tɛɛ foo wu ma.
49006017	Tawao wu mbayoyei gulu wu pɛlɛ wumba a bɔlei, kɛɛ Ngewɔ Yiɛi i yɛ a kɔbolei na Ngewɔ Yafei a fe wu wɛ.
49006018	A ji kpɛlɛɛ wie, wa Ngewɔ vɛli Tuuŋ, wa ngi gbɔmi huvɛli. Wu yaa hinda gbi wiema a Ngewɔ vɛli a pelei na Ngewɔ Yafei a kɛ. Faale gbɛogbɛ i wie, waa gbe a Ngewɔ vɛlila waati gbi, tawao a yɛ a Ngewɔ vɛli Tuuŋ Ngewɔ nungeisia kpɛlɛɛ va.
49006019	A Ngewɔ vɛli nya bɛɛ va aako i yɛ a ngowili wu nya laa ji nga lo ngi yɛpɛ aako ngi yɛpɛ a ngaulewe, ngi pie nungaa ti hinda lɔwungɔi na gɔɔ Ngowili Yekpei i hugɛnga.
49006020	Ngowili Yekpei ji va, Yesu Kristi yaamei lɔ a nge kia bɛɛ ngi kpindiwɛlɛ bu kiahuna. A Ngewɔ vɛli aako ngaulewe i yɛ nya hu ngowili yekpei leva kia mahoungɔ ngi ndela.
49006021	Mu mbaa Kristimamɔi Taikikɔsi, na mu longɔ la tawao Ndemɔi yengemɔ yekpe waa a ngie, a nya mavaa gbi gɛlɔ a wue, aako wua bɛɛ wu nya yɛyii gɔɔ.
49006022	Na vamia ngi ngi loma wu gama aako i mu kpɛlɛɛ mu yɛyii hugɛ a wue, i yama i wu lii gba.
49006023	Mu Kɛkɛ Ngewɔ kɛɛ mu Lemɔi Yesu Kristi ti Kristimableisia kpɛlɛɛ gɔ a ndiilɛli kɛɛ ndoma kɛɛ lanaya.
49006024	Ngewɔ i ngauwanda ve nasia gbi wɛ ti longɔ a mu Lemɔi Yesu Kristi a kunafɔ lomɛi. Amiina.
50001001	Nya Pɔɔl, kɛɛ Timoti, Yesu Kristi yengeblaa a mue, nya mia ngi kɔlɛi ji nyɛima Kristimablei nasia gama ti Filipai, tia Yesu Kristi-ni ti wilingɔ hu vulii kɛɛ tokulɔisia tia nasia ta gbɔ ti ma.
50001002	Mu Kɛkɛ Ngewɔ tia mu Lemɔi Yesu Kristi ti wu gɔ a ngauwanda kɛɛ ndiilɛli.
50001003	Nga siɛgbualɔ nya Yewɔɛi ma wu va watii gbi wu hinda a hitɛ nya wɛ;
50001004	tawao watii gbi ngi yaa Ngewɔ vɛlima wu kpɛlɛɛ va nga ngi vɛli a kohunɛ waa lɔ,
50001005	pelei nasia va wu gbɔnga la nya ma Ngowili Yekpei vayava hu i hiye folei na vulii ma wu lani a Yesu Kristi i to folei ji ma.
50001006	Faale nya langɔe la kɛ Ngewɔ na i ngenge yekpei ji lɔtoni wu hu, a lolɔ piema i kpɔyɔ Folei na ma Yesu Kristi a yama.
50001007	Wu hinda lɔ Tuuŋ nya lii hu! Faale pɔɔnangɔ nya va giliva hii kɔlooni wu ma; ajifa wu gbɛɛnga nya ma mua ngengei na wiema Ngewɔ i fenga nya wɛ gba pieva kiahuna na ngi kpindiwɛlɛ bu kɛɛ watii na nya hugbɛmbongɔ yɛla kɛva kɛ tɔnya lɔ a Ngowili Yekpei kɛɛ pieva nungaa ti la la kiti gbi aa yɛ ti ma.
50001008	Ngewɔ lɔ nya jeli le kɛ tɔnyɛi mia nga nde wu ma ji nga nde ngɛɛ nya longɔe a wu kpɛlɛɛ kia lɔɔ Yesu Kristi vulii ngi longɔ a wue.
50001009	Nyaa Ngewɔ vɛlima aako i pie ndoma lii na i wu goohu wu nyɔunyɔ va i ya a gbaya Tuuŋ kɔɔ wu gu a tɔnyɛi gɔla, tawao wu yɛ a kiti lewe pɔɔnangɔ,
50001010	aako hindei na kpekpengɔ tewengɔ hinda yekpei kpɛlɛɛ ma wu gu a mbumbula pieva. Na wiengaa wu sɛwɛsɛwɛngɔ a yɛla tawao tɔwanyani ɛɛ yɛ wu ma Folei na ma Kristi a yama.
50001011	Na gbi wa pie a yɛ a hinda yekpe waa lɔ tawao Yesu Kristi yakpe lɔ a pie wu ji wie, aako nungaa ti Ngewɔ wɔlɔ, ti ngi lato.
50001012	Nya mbaa Kristimableisia, nya longɔ wu kɔɔ kɛ hindei nasia ti nya wienga ti pienga numu gboto lɔ lekee lama a Ngowili Yekpei.
50001013	Famia sojei nasia gbi ta Rom Maha Wai wɛlei mahugbe kɛɛ pekei nasia gbi ti mbei ti kɔɔlɔ kɛ jifa Kristi yengemɔ a nge famia ti nya wuni kpindiwɛlei bu.
50001014	Tawao nya wuava kpindiwɛlei bu i pienga Kristimableisia gbotoma ti lii valanga panda Ndemɔi ma na hii ti lii lɔ lekee gbaama Ngowili Yekpei leva a ngaulewe.
50001015	Tɔnya le kɛ ti lɛɛnga ta Ngowili Yekpei lelɔ kɔlooni Kristi ma tolo gbuava kɛɛ jifa ti longɔ a njianjia, kɛɛ pekeisia ta pie vulii a ndii yekpe lɔ ti longɔ kpekpeya i gbua hu.
50001016	Kɛlɛmayei jisia ta pielɔ hii jifa ti longɔ a nge ajifa ti kɔɔlɔ kɛ Ngewɔ kɛnga a nya yenge ndeva leiŋ kɛ tɔnya lɔ a Ngowili Yekpei.
50001017	Pekei nasia ti lolongɔ tɛɛ Ngowili Yekpei le kɔlooni Kristi ma a ndii yekpe, ta ndelɔ aako ti kpekpeya jɔɔ hu tia yekpe va; ti lii lɔ ma tɛɛ ta hinda gboto huwulɔ nya yeya kia lɛ ngi mbei kpindiwɛlei ji bu.
50001018	Njia gbi ii na ma ti longɔ ti pie a nge! Na kpewengɔ nya ma ta mia a Ngowili Yekpei lelei a pele gbi lekee, i yɛ lema sabu yekpe ma ɔɔ ndɛhu. Tawao nga goohunɛɛlɔ Tuuŋ,
50001019	ajifa ngi kɔɔlɔ kɛ Ngewɔ na wa fɛli nya va kɛɛ kpɔmɛi na a gbua Yesu Kristi Yafei gama ta pielɔ mahubleisia ti gbe nya ma.
50001020	Na kpewengɔ waa nya ma tawao nya lii i ma ta mia a ji kunafɔ ngaa gbaha a nya yengei wiela, tawao waati gbi, kakayee ngamɛi ji, ngi ndiilo waa majɔɔ aako nya layie hu kɛɛ nya wiehindei ngi pie nungaa ti Kristi mbɛlɛhei gɔɔ, ngi haa bɛɛ ɔɔ ngi vulu.
50001021	Gbamaile gbɔɔ ndɛvui yeesabui le? Nya nya wɛ, ndɛvui yeesabui lɔ a yengela Kristi wɛ. Nya haala ta, a walɔ a nafa wa nya gama.
50001022	Kɛɛ ngi lɛmbingaa nga gulɔ a ngenge yekpe mato wiela, faale ngii kɔɔ ina nga nya haalɛi lɔ wumbu ɔɔ nya lɛmbilɛi.
50001023	I wienga bi tɔaa bɛ tia nya laalama a leenga ngejahu we kɛɛ kɔwɔhu. Nya longɔ waa le ngi gbua ndɛvui ji hu ngi yɛ Kristi gama, tawao ji nyandengɔ polouŋ nya va.
50001024	Kɛɛ aako ngi gbɔ wu ma, baagɔma lɔ nya yɛla ma ndɛvu hu i lewe nya haalɛi ma.
50001025	Nya langɔe a ji, faale ngi kɔɔlɔ kɛ ngi yɛmaa lɛ na gbɔva wu gbi ma, aako wu lalei a Kristi kɛɛ wu goohunɛɛ mato.
50001026	Nga ji wielɔ kɔɔ ngi wangaa gbɔma wu gama wu sabu matongɔ jɔɔ mata gbuava a nge tuvei va wu piema wua Yesu Kristi-ni wu wilingɔ hu.
50001027	Kiahuna hinda yakpei na baagɔma i ma tamia a ji wa luva kia Ngowili Yekpei kɔlooni Kristi ma i ndeni yɛ wu pie, kɔɔ ngi gungaa a wala wu gama ɔɔ ngii guni, nga mɛnilɔ kɛ wuaa looni kpaŋ, wu lii i hani yakpe ma tawao wa lapi a ngooyila kɛɛ wu liima hindei yakpe lalei na va a gbua Ngowili Yekpei hu,
50001028	tawao waa luwa nasia ma ti lolongɔ a wu yengei. Wu lii i loo watii gbi; ji lɔ a kɛ a tie kɛ ta gbahalɔ tawao kɛ wua wa temaya majɔɔlɔ, jifa Ngewɔ lɔ a teemayɛi ve wu wɛ.
50001029	Gbamaile wua wu sabu yekpe waa majɔɔnga gbama yɛva a Kristi yengeblaa, wu lava lekee ii le a ngie, kɛɛ jifa gbɔma kpaalɛ a la wu ma ngi va.
50001030	Wa gulɔ na a gbɛɛla nya ma yeendapii ji hu. Ndapi yakpei na wu yɛ tɔ wɔɔ nga kɔ ta mia, kia wu tɔma la, ngi kɔma kiahuna bɛɛ.
50002001	Ina wu luvayii Kristi hu i wu gɔnga a ndii kpakpau, ina ngi lomɛi a wu nɛpɔlɔ, ina wua Ngewɔ Yafei-ni wuaa mbaaya hu, tawao hindawanda kɛɛ manuma lɔ wu hu wu nyɔunyɔ va,
50002002	Nyaa na wu manɛnɛma hɔɔ, kɔɔ wu pie nya goohu i nɛɛ waa a ji wu giliyii a yɛ yakpe, wu longɔ a wu nyɔunyɔ mahɔɔngɔ, wu lii i yɛ yakpe kɛɛ wu liima hindei.
50002003	Waa hinda gbi wie wua yekpe lekee nafava, ɔɔ aako nungaa ti nde tɛɛ numu waawaangaa lɔ a wue, kɛɛ a wua yekpe mayei wu nyɔunyɔ gama, kpema gbi wa nungaa wekɛisia fesa wua yekpe ma.
50002004	Wu mbaangɛisia ti nda hindei i gbewe wu ma vulii, wu wumayei lekee ii le.
50002005	Mahoungɔ wu wiehindei tia Yesu Kristi wiehindei ti yɛ yakpe:
50002006	Tia Ngewɔ ti gbatɛyii i yakpe wɔɔ gba, kɛɛ ii gilini la lapiva kɔɔ taa Ngewɔ ti maa i hɔɔ a kpaya.
50002007	Kia aa na wie, i gbuailɔ toma wai na a ngi wumaye, i wote a nduwɔ. I wieilɔ kia lɔɔ nuuvu, i gbua nga ngi yɛngɔ a nuuvu.
50002008	I ta yekpe mayeilɔ, i lo goloma Ngewɔ wɛ i luma i haa, hee na i pieni krɔsii ma.
50002009	Na vamia Ngewɔ i ngi loni tomɛi na tewengɔ tomɛi kpɛlɛɛ ma ngelegoohu, i mbiyɛ ve ngi wɛ tewengɔ mbiyɛ weka gbi ma.
50002010	Faale, baagɔma veva Yesu biyɛi wɛ, Hani kpɛlɛɛ ti ngelegoohu kɛɛ dunya kɛɛ ndɔu ta mawɛɛlɔ ngi gɔɔbu,
50002011	tawao ti gbi ta ndelɔ leiŋ tɛɛ Yesu Kristi lɔ ti Lemɔi le ngɔlɔyɛi veva mu Kɛkɛ Ngewɔ wɛ.
50002012	Faale naa nya liimablɛisia, kia lɔɔ wu yɛ woolo nya layie ma tuuŋ watii na ngi yɛ wu lia, fesangɔ waa a yɛla wu golo mbɛ tewengɔ na ma ji ngɛɛ yɛ wu lia. A wua yekpe ve Ngewɔ wɛ nduwahu kɛɛ magbɛli wu yɛ lɔɔ a lapi haaŋ wu mbawoyei majɔɔ,
50002013	ajifa Ngewɔ lɔ tuuŋ yengema wu lia, aako i pie mani i wu lɔ tawao wu kpaya majɔɔ ngi nda liima hindei wieva.
50002014	Wu yɛngaa hinda gbi wiema, waa gbonyɛ wu nyɔunyɔ ma tawao waa wu nyɔunyɔ laabla,
50002015	aako numu gbi aa wu yia nyamu le tawao wu joowi jumbui ma, wu yɛ sɛwɛ kia Ngewɔ leengaa yekpengaa, wu heini dunya hu kavablaa kɛɛ jumbublaa ti ndavengɔ. Mahoungɔ wu voo ti lia kia tumbekeisia ta ngelei ma voo la,
50002016	a ji wa Ndɛvu ve yiɛi le ti ma. Wu ji wiengaa, nga sabu jɔlɔ mata gbuava a wue Folei na ma Kristi a wa, ajifa na wu pienga a kɛlɔ kɛ ngenge gbayangɔi kpɛlɛɛ ngi pieni ii yɛni a kɛɛwɛ-mɔɔnɛ.
50002017	Tɛnga ti nya waamaa nya ŋamɛi i wu kia saahanii na wa fe Ngewɔ wɛ, tamia a wu lalei a Kristi. Na wiengaa hii, kɛ nya goohu nɛngɔe tawao kɛ mua wueni kpɛlɛɛ lɔ mu gbɔnga nya goohunɛɛi ma.
50002018	Hii lɔɔ mahoungɔ wua bɛɛ wu goohunɛɛ, mua wueni mu gbɔ wu goohunɛɛi ma.
50002019	Ndemɔi i lumangaa, taa nya lii hu Timoti loova wu gama hugutungɔ, kɔɔ ngi wu gama va gɔɔ nya lii i lɛli.
50002020	Ta yakpe lɔ wu hinda i mua ta lii hu tawao ngi gbewengɔe vulii wu va.
50002021	Yeepekeisia gbi ti gbewengɔ ti wuma hindei lekee lɔ va, tii gbeweni Yesu Kristi liima hindei wieva.
50002022	Tawao wua vulii wu ngi gbekpeyii gɔɔlɔ, kia mua ta mu Ngowili Yekpei yeengengei wienga la kia hindolo tia ngi kɛkɛ.
50002023	Faale ngi nya hindei gɛlɛyii gɔngaa lekee, ta lɔ nya lii ngi ma ngi loova wu gama.
50002024	Tawao nya lii lɔ looni Ndemɔi ma kɛ a pielɔ vulii ngi gu a wala wu gama hugutungɔ.
50002025	Ngi tɔnga kɛ a nyandelɔ ngi mu ndee Ipafɔditɔsi lo wu gama na mua ta mu ngenge gboto wienga, mu ndapi gboto gɔnga Kristi va tawao wu vamia i wanga, gbɔva nya ma.
50002026	Wu gbi wu lɔ-mani lɔ waa ngi ma, tawao ngi lii gbuangɔe ngi goohu jifa wu yɛ mɛniilɔ kɛ i heegbɛilɔ.
50002027	I heegbɛilɔ vulii a tɔnya, i loni te i haa. Kɛɛ Ngewɔ i manuilɔ ngi ma, tawao ta yaangɔ ii le, i manuni nya bɛɛ lɔ ma, i ndiinyani gboto veela nya ma.
50002028	Faale nya longɔ waa le ngi ngi lo wu gama aako wu goohu i nɛɛ gbɔma ji wa ngi lɔ, nya bɛɛ nya liinyani i gɛlɛ.
50002029	Kɔnɛle a loko hei ngi bu a kohunɛ waa ajifa wu ndee mia a ngie, wua tieni wu longɔ a Ndemɔi. A baagɔma ve nungei nasia kpɛlɛɛ wɛ ta na wie i pienga,
50002030	ajifa i ngi lɛɛvui gbuɛilɔ ndɔgbɔ a lo te i haa Kristi yengei va, kɔɔ i kpɔmɛi na wie nya ma wua vulii wuii yɛ gu a piela.
50003001	Nya mbaa Kristimableisia, pɛiŋ ngi yaa kɔlɛi ji gɛlɛ, nya longɔ ngi nde ngɛɛ wu goohunɛɛ jifa wua Ndemɔi-ni wu wilingɔ hu. Ɛɛ yɛ a mɔnɛ gbi nya va lajiava hindei nasia hu ngi nyɛinga ngovama, tawao ngi lajiangaa ti hu, kpundɛi na i wu mahu, mahu a yeilɔ.
50003002	A wu mahugbe a nasia ta hinda nyamuisia wie, ngilangɛi nasia, nungei nasia ti nɔɔngɔ hu tɛɛ kɛ ta numu luwui lewe ma.
50003003	Mua mia mu heingɔ bili yeekpekpei ya, yeenungei nasia ii le, ajifa mua ma Ngewɔ vɛli ngi Yafei gbɔmi hu lɔ, tawao gbɔma mu goohu nɛngɔ jifa mua Yesu Kristi-ni mu wilingɔ hu. Muii lani a hindei nasia nungaa ta pie ti luwui lewe gomɛisia hu.
50003004	Nga gulɔ vulii a hɛlɛla a hinda bondɛi nasia. Ina numu gbi langɔe la kɛ a gulɔ a hɛlɛla a ngi luwui lewela ma, sabu gboto lɔ nya wɛ tewengɔ ti ma pieva hii.
50003005	Ajifa ti nya leni hoki yila kɛ ti nya heinga bili ya, Isrɛlmɔ mia a nge ndavengɔ, ngi gbuani Bɛnjami bembei hu lɔ, Juumɔ a nya kɛkɛ kɛɛ nya nje. Juubleisia ti Jawei houla va, Farisiimɔ lɔ wɔɔ a nge,
50003006	tawao na kpewengɔ waa yɛla nya ma, tamia a juwuya hitɛ la Kristimableisia wooma. Ina Sawei houla a gulɔ i numu yɛ a pɔɔnamɔ, kɛ nyamu yakpe bɛɛ ngii kani.
50003007	Kɛɛ hindei kpɛlɛɛ wɔɔ ngi mbumbuni a nafa hinda, ngii yaa mbumbuni a gbɛogbɛ na va Kristi i pienga nya wɛ.
50003008	Hindei nasia lekee ii le, ngi hani kpɛlɛɛ wumbunga a gbɛ-o-gbɛ yee na va ngi jɔngɔi lewengɔ polouŋ ti ma, tamia a nya Lemɔi Yesu Kristi gɔlɛi. Ngi va lɔ ngi hani gbi wilinga; ngi ti kpɛlɛɛ wumbunga a manɔhɔ gbama lɔ, aako ngi yɛ a Kristi woo,
50003009	mua ta mu wili hu pandawanda. Pɔɔnamɔ yaa gbɔma a nge Ngewɔ yama hindei nasia va ngi pienga, pɔɔnamɔi na nyɔkɔ numu a wote la ji a Sawei hou. Ngewɔ i nya yɛnga na a pɔɔnamɔ jifa nya langɔ a Kristi; pɔɔni na a gbua Ngewɔ gama jifa nya langɔ a Kristi.
50003010	Na lekee kpewengɔ nya ma tamia a ji mua Kristi ma wili hu, kɛɛ kpayei na yayenge i ngi hiyengɔi hu hee hu, kpaalɛi nasia ti lani ngi ma, nyɔkɔ i la nya ma, ngi hee na nyɔkɔ wie i pieni,
50003011	nya lii ma ngɛɛ Ngewɔ a nya bɛɛ wumbulɔ hee hu i nya vulu.
50003012	Ngii ndema ngaa yɛma ngi wilanga a na kpɛlɛɛ wiela Ngewɔ longɔ ngi pie ɔɔ kɛ ngi yɛnga a numui na mahoungɔ ngi yɛla. Nya lapima tuuŋ mawaa na va Yesu Kristi i welanga a nya yɛla a ngi woo fa.
50003013	Tɔnya le, nya mbaa Kristimableisia, ngii lani la vulii kɛ ngi gunga yeemawaa ma; na hu gbi hinda yakpei na nga pie ta lɔ a ji nga gbewe gbua lɔ na kpɛlɛɛ hu i lewenga, ngi lapi a nya sɔbɛ gbi fova na ma i nya gulɔ.
50003014	Faale, nyaa wiimɛ ma tuuŋ nga li yakpe piimɛi gɛlɛmɛi aako ngi gu mawaa ma, tamia a kunafɔ lɛɛvui Ngewɔ i nya lolinga ma Yesu Kristi sabui hu.
50003015	Mua kpɛlɛɛ mu layii a Kristi huhitingɔ, mahoungɔ ndii yakpe ji i yɛ mu goohu. Kɛɛ ina ndii weka mia i wu lɛɛngaa goohu, Ngewɔ a pielɔ wu hugɔɔ gbalauŋ.
50003016	I yee gbi yɛna, a mu yɛ a jia tuuŋ a sawa yakpei na mu jianga la wɔɔ i to kiahuna ma.
50003017	Nya mbaa Kristimableisia, a yɛ tuuŋ a nya wokɔɔ. A woolo nasia ma ti jiama a pele wɔnɛi nasia mu kɛnga a wue.
50003018	Ngi ji lenga wɔɔ wu ma kaka, tawao nyaa laajiama hu nga wɔɔ; numu gboto lɔ na ti luvayii i Kristi haalɛi krɔsii ma yɛnga a gbama hinda.
50003019	Ti gɛlɛmɛi a jahama lɔ, gbamaile ti luwui liima hindeisia lɔ ti yewɔɛi le. Ta matɛi gbua a na lɔ mahoungɔ ti wufe fa, tawao ta gili lekee a dunyei ji hu hanisia lɔ.
50003020	Na hu gbi, mua mu yɛmii a ngelegoohu lɔ tawao mua mu Bawomɔi, mu Lemɔi Yesu Kristi mawuloma, i gbua ngelegoohu i wa.
50003021	Mu gbuha huhaangɔi jisia ta haa, Kristi i wangaa a yeekpuhɛi jisia maluvelɔ i pie ti wie kia ngi nda wai i na ngɔlɔya hu, a kpayei na yayenge a pie i gu a hani kpɛlɛɛ wuaala ngi mahayɛi bu.
50004001	Faale na, nya mbaa Kristimableisia, ngi loni a wue kpa tawao wu mani i nya lɔnga kpa! Wa pie kpa nya goohu i nɛɛ tawao nga mata gbua kpa kpele gbi a wue! Nya liima ndeengɛisia, hii mia mahoungɔ wu loo kpaŋ, waa wote wu luvayii hu kia wua Ndemɔi-ni wu wilingɔ hu.
50004002	Yuodia wua Sintiki, nyaa wu manɛnɛma, a lapi wu woo i yɛ yila kia ndeenyahalengei nasia tia Ndemɔi-ni ti wilingɔ hu.
50004003	Kɛɛ bia, nya mbaa ngengemɔ lɔnyangɔi, nya longɔ bi gbɔ nyahangɛi jisia ma; jifa mua tieni mu ngenge gbayangɔ wienga Ngowili Yekpei vayava hu, mua Klɛmɛnt-ni kɛɛ nya mbaa ngengeblaa wekɛisia gbi, ti biyɛi nyɛingɔ Ngewɔ Gɔlɛi na hu fuublɛisia ti lɛisia ti hu.
50004004	A goohu nɛɛ waa kpele gbi ji wua Ndemɔi-ni wu wilingɔ hu. Gbɛɛ ngi nde gbɔma: a goohunɛɛ.
50004005	A bɛwɛbɛwɛya gɛ a numu kpɛlɛɛ. Ndemɔi lɔ wama hugutungɔ.
50004006	Hinda gbi aa wu liihɛlɛ, kɛɛ wu yee yɛni gbi Ngewɔ vɛlima, a ngi vɛli kpele gbi a na wu gbewengɔ fa tawao wu siɛgboto gbua ngi ma watii gbi wa yɛ ngi vɛlima.
50004007	Faale ndiilɛli na Ngewɔ a fe, na numu gbi ɛɛ gu a ngi yɛyii gɔla a wu liisia mahugbelɔ kɛɛ wu nɛmahuisia jifa wua Yesu Kristi-ni wu wilingɔ hu.
50004008	Nya mbaa Kristimableisia, kɛlɛma yɛpɛi lɔ ngi ndema kɔlɛi ji hu a ya a gili a hindei nasia lekee ti gbekpengɔ tawao nungaa ta tato: tia mia a hindei nasia ti lɔnyangɔ, baagɔma i ti ma, ti wɔnangɔ, ti sɛwɛsɛwɛngɔ, hindei nasia numu gbi a lo la tawao ti malɔwɔi nyandengɔ.
50004009	Hindei nasia wu majɔɔni a nge, a ngayenge kia ngi yɛ nde la kɛɛ kia ngi yɛ pie; tawao Ngewɔ na a ndiilɛli ve mu wɛ a yɛlɔ wu wooma.
50004010	Nya goohu nɛngɔ wa Ndemɔi hu, kɛ kia na hu i lɛmbinga ka, nya ma lii i yamanga wu goohu. Ngii ndema ngaa yɛma nya hinda i gbeilɔ a gbewela wu ma sabu lɔ wuii majɔɔni kɛva kɛ wu gbewengɔe nya va.
50004011	Tawao ngii ji lema jifa ngi gilinga la kɛ wu nya gbuanga ndɔgbɔ, jifa nya liilɛlingɔe a na gbi a yɛ nya yeya.
50004012	Ngi kɔɔlɔ gbɔɔ hinda-gbɔundaa le a yɛ numu ma kɛɛ ji nɛnɛɛ a yɛ numu ma. Yeemakɛi ji gungɔe nya hu aako hinda gbi ngi yɛ na, watii gbi nya liilɛlingɔe, nya goovengɔ i yɛla ɔɔ ndɔlɛ i yɛ nya ma, hani i yɛ nya yeya mɔnungɔ nya ma ɔɔ i yɛ kulo hii.
50004013	Kristi lɔ a kpaya ve nya wɛ guva hinda gbi bu.
50004014	Kɛɛ hinda yekpe waa mia wu pieni ji wu gbɔni nya ma nya hinda-gbɔugbɔi hu.
50004015	Wua vulii wu Kristimableisia wu Filipai wu kɔɔlɔ vulii pandawanda kɛ watii na ngi gbuani Masidonia lɔlei hu, Ngowili Yekpei legbele ninɛi wu ma, wua yakpe mia Kristimablaa a wue wu gbɔni nya ma; wua lekee mia nya hinda-gbɔugbɔi i lani mua wueni ma kɛɛ yeenafei.
50004016	Ji ngi yɛ Tɛsalonika la wai hu, ngi gbeweni kpɔma va tewengɔ heima yila ma, wu njooyoilɔ nya wɛ.
50004017	Tii yɛma nya longɔ lekee ngi yɛ a hani majɔɔ a wue gbama; nya longɔ wu yɛ a kpekpeyei mato wie, i yɛ a wu yeena mahu wu pienga.
50004018	Kɔlɛi ji a selilɔ kɛ hani kpɛlɛɛ wu fenga nya wɛ, ngi majɔɛilɔ tawao i guilɔ, i mɔnu! Kia na Ipafɔditɔsi i wanga a wu hindawanda hani kpɛlɛɛ, na hii nya gbewengɔ fa ngi yeemaleema jɔnga. Yeehani jisia ti wiengɔe kia saahanii gunɛnɛ numu a fe Ngewɔ wɛ, saai na bonda a nɛɛ ngi wɛ tawao a ndahou.
50004019	Tawao Yesu Kristi sabui hu, na gbi wa gbewe fa, nya Yewɔɛi a kpualɔ ngi gbatɛ wai hu i fe wu wɛ.
50004020	Ngɔlɔyɛi i yɛ mu Kɛkɛ Ngewɔ wɛ kunafɔ kɛɛ kunafɔ! Amiina.
50004021	Ngewɔ nungei nasia Yesu Kristi woo a tie, nya fama gboto yoyoma ti wɛ. Kristimablei nasia ti mbei nya gama, tɛ ta va wu ma.
50004022	Ngewɔ nungei nasia kpɛlɛɛ ti mbei tiaa fama gboto yooyoma wu wɛ, kakayee nasia ti Rom Mahɛi yeepɛlɛbu.
50004023	Nyaa Ngewɔ vɛlima kɔɔ mu Lemɔi Yesu Kristi yauwandei i yɛ wu kpɛlɛɛ ma.
51001001	Nya Pɔɔl, nya i nɛni Ngewɔ wɛ nya yɛva a tomɔ Yesu Kristi va, nya mia ngi kɔlɛi ji nyɛima mua mu ndewei Timoti,
51001002	Ngewɔ nungei nasia gama ti heini Kɔlɔsi laa wai hu, ti yɛngɔ a mu mbaa Kristimablei nasia ti langɔ a Kristi, jifa ti wilingɔ hu tia Kristi-ni. Mu Kɛkɛ Ngewɔ i ngauwanda gɛ a wue i wu gɔ a ndiilɛli.
51001003	Ma siɛgbualɔ mu Lemɔi Yesu Kristi ngi Kɛkɛ ma watii gbi ma yɛ Ngewɔ vɛlima wu va,
51001004	ajifa mu mɛninga kia wu langɔ a Yesu Kristi kɛɛ kia wu longɔ a Ngewɔ nungeisia.
51001005	Watii na Ngowili yeetɔnyangɔi, na Ngowili Yekpei le, i foni wu ma haala, yeewatii mia wu hani yekpei na hinda humɛnini wu lii i ma majɔɔva. Faale wu lalei a Kristi kɛɛ wu loyii a Ngewɔmableisia ti gbuani na hu lɔ wu kulɔgbema; tawao yeehanii na lamagbatɛngɔe pandaa ngelegoohu.
51001006	Ngowili Yekpei lɔ tuuŋ piema kpekpeya a wa nungaa gama tawao taa lekee vayama dunyei hu gbi, kia lɔɔ i vayanga wu maahu i hiye folei na ma wu Ngewɔ yauwandei hinda humɛni, tawao wu ngi yɛyii yeetɔnyɛi gɔɔni vulii.
51001007	Ɛpafras lɔ i ji hinda hugɛni a wue, mu liima yengemɔi na mua tieni mu yengema Kristi wɛ, a mu wooma gbewe gbua.
51001008	I ndomɛi na hinda hugɛnga a mue Ngewɔ Yafei i punga wu lii hu.
51001009	Sabui ji va lɔ mu Ngewɔ vɛlima tuuŋ wu va i hiye watii na ma mu wu hinda humɛnini. Mua Ngewɔ manɛnɛma aako i ngi liima hindei gɔla yeenɛmahulewe waa ve wu wɛ, kɛɛ nɛmahulewei kɛɛ hinda hugɔɔlei na gbi Ngewɔ Yafei a fe.
51001010	Na wiengaa wa gulɔ a luvala kia Ndemɔi longɔ la, watii gbi wa ngi liima hindei wie. Wu luvayii hu, wa kpekpe laasi gbi wielɔ, tawao wu Yewɔ gɔlɛi maa a tolɔ tuuŋ.
51001011	Nyaa Ngewɔ vɛlima aako i pie ngi gbaya gabandengɔ wai i pie wu lii i lo wu gu hindei gbi bu. Tawao a siɛgbua a kohunɛ mu Kɛkɛ ma, na i pienga wu gunga a yɛla hanii na ma Ngewɔ i ndamagbatɛnga ngi nungeisia va ngi mahayɛi na hu foofo lekee i na.
51001013	I mu gbuanga jumbui lemayɛi yeekpindii hu, i wanga a mue ngi liima Hindoloi mahayɛi hu,
51001014	na i mu wumawonga a ji i pienga Ngewɔ i mu jumbuisia lufenga.
51001015	Ngewɔ na numu ɛɛ gu a tɔla, ngi gbuayei mia a Kristi na nungaa ti yɛ gu a tɔla. Ta lɔ Kplaloi le, ngi lewengɔ hani gbi ma Ngewɔ i kpatɛni.
51001016	Gbamaile Ngewɔ i hanii gbi gbatɛni a ngi loko lɔ, nasia ti ngelegoohu kɛɛ nasia ti dunyei hu, nasia numu a gu a tɔla kɛɛ nasia numu ɛɛ gu a tɔla, kɛɛ ngafangeisia ti lunyɛi kɛɛ ndebleisia tia yeemahangeisia kɛɛ mahubleisia. Ngewɔ i ngelegoohu kɛɛ dunyei gbi gbatɛni a ngi loko lɔ tawao i kpatɛni ngi va lɔ.
51001017	Kristi i yɛ na lɔ pɛiŋ Ngewɔ i yaa hani gbi gbatɛ, tawao ngi gbayei lɔ i houni hanii kpɛlɛɛ ma ti yɛmɛisia.
51001018	Kristi lɔ sɔsii yeengui le na yɛni a ngi gbuhɛi; ta lɔ ndɛvui a gbua ngi gama. Ta lɔ Kplaloi a ngie Ngewɔ i ngi wuni hee hu aako ta yakpe i yɛ a hindei gbi yeekulɔmɔ.
51001019	Gbamaile Ngewɔ vulii lɔ i hugbatɛni yɛ ngi Yewɔyɛi yeehuvɛi yɛyii gbi i yɛ ngi Hindoloi hu.
51001020	Faale Ngewɔ Hindoloi sabui hu, ta ngi Ngewɔ i hugbatɛilɔ pieva hanii gbi ngelegoohu kɛɛ dunya ti yama ngi ma. Ngewɔ i wailɔ a ndiilɛli hee va ngi Hindoloi i pieni krɔsii ma, i hanii gbi ti dunyei hu kɛɛ ngelegoohu yama ta yekpe ma.
51001021	Watii yila wɔɔ, wu maguhangɔ yɛla a Ngewɔ tawao ngi juwungaa yɛla a wue hinda nyamui nasia va wu yɛ pie ɔɔ wu yɛ gili la.
51001022	Kɛɛ kiahuna na, jifa ngi Hindoloi i haani kia nuuvu na, Ngewɔ i wu yamanga na tayekpe ma, aako i pie wu loo ngi gulɔ jumbu wulo bɛɛ ii wu ma.
51001023	Kɛɛ mahoungɔ wu yɛ a la tuuŋ a Ngowili Yekpei, wu lo kpaŋ kia pɛlei hitɛ gɔtii i na, wuɛɛ luma gbɛogbɛ aa wu loko gbenda na ma wu lii i loni ma sɔɔva ji wu Ngowili Yekpei mɛnini. Ngowili Yekpei ji lɔ nya nya Pɔɔl ngi woteni a yeengengemɔ Ngowili Yekpei ji numu laasi gboto ti hugɛnga a numu gbi dunyei hu.
51001024	Kiahuna nya goohu nɛngɔe kpalɛisia va ti lama nya ma wu va, ajifa kpaalɛi nasia ta la nya gbuhɛi ma tia lɔ ta pie ngi kpaalɛi nasia yeemɔɔnii yakpua i lani Kristi ma Kristimableisia gbi va ngi gbuhɛi a tie.
51001025	Tawao Ngewɔ i nya yɛnga a Kristimableisia ti yengemɔ, i yeengengei ji venga nya wɛ pieva wu gbekpeya va. Yeengengei i yɛni a ngi Wowili lelaa lɔ gbalauŋ nungaa ma,
51001026	ta lɔ ndɔwuma hindei le i ndɔwunga wɔɔ gba nuuvui kpɛlɛɛ ma kɛɛ i magɛnga na a ngi nungeisia.
51001027	Na i Ngewɔ nɛmahu pieva ta mia a ngi lɔwuma hindei hugɛla a ngi nungeisia, ndɔwuma-hinda gabandengɔ wai na i ngi yeya nuuvui yeelasii kpɛlɛɛ va. Tawao yeendɔwuma-hindei lɔ a ji kɛ Kristi lɔ heini wu liisia hu, tawao na a kɛlɔ kɛ wa Ngewɔ wɔlɔyei wu ndɛi majɔɔlɔ.
51001028	Famia ma Kristi hinda hugɛ a numu gbi. Nɛmahulewei na gbi lekee i mu wɛ, ma ngayengelɔ ti laahiva kɛɛ ti gaava aako mu pie yeengila gbi i lo Ngewɔ gulɔ kia nuuvu laavengɔ, tia Kristi ti wilingɔ hu.
51001029	Aako ji i wie, nga mɔnɛlɔ, nga lapi a Kristi gbayawai na gbi i yengema nya hu.
51002001	Gbɛɛ ngi mɔnɛ wai na hugɛ a wue ngi pienga wu va kɛɛ Laodisia lawai hubleisia va kɛɛ nungaa wekei nasia gbi tii yaa nya lɔni taa nya gɔɔ.
51002002	Nyaa ji wiema kɔɔ ti liisia ti yɛ kpaukpau tawao ti lalagblanga ndoma hu aako ti hinda hugɔɔla gbatɛ lavengɔi majɔɔ. Ji wiengaa, ta gulɔ a Ngewɔ hinda hulɔwungɔi gɔla, na i yɛni a Kristi vulii.
51002003	Ta lɔ Ngewɔ nɛmahulewei kɛɛ ngi hinda-hugɔlei lɔwungɔ ngi hu.
51002004	Faale, gbɛɛ ngi ji le wu ma aako numu gbi aa wu wɛlɛ a ndɛɛ yɛpɛngaa, yeenjɛpɛisia ti gbua bɛɛ kaka a njɛpɛ yekpengaa.
51002005	Ajifa kia bɛɛ nya gbuhɛi ii wu lia, na hu gbi nyalii lɔ wu gama, tawao nya goohu nɛngɔe ji ngi tɔma wu wilingɔ hu tawao wuɛɛ wotewote wu lalei hu a Kristi.
51002006	Kia na wu kɔɔnga tao wu lumanga kɛ Yesu Kristi lɔ wu Lemɔi le, wua tieni wu wilingɔ hu i yɛla.
51002007	Wa gulɔ a ji wiela a ji wa pie Kristi i hei wu liisia hu kia wu langɔ a ngie, tawao wu wu lɛɛvuisia loo ngi ma, wu lalei a ngie maa a yɛ a to, kia ti wu gaani la pieva. Tawao siɛgboto gbuala Ngewɔ ma aa baa wu la.
51002008	A wu mahugbe hɔɔ, kɔɔ numu gbi aa wu yama gbɔma nduwɔya hu a nuuvu nɛmahulewei na ta nungaa yaka la gbama, na a gbua kaai nasia hu ndebleisia ta ndo a ti leengeisia kɛɛ dunyei yeengafangeisia, kɛɛ ii gbuani Kristi gama.
51002009	Na gbi i Ngewɔ hu taa Kristi hu, watii bɛɛ i yɛ nuuvuya hu,
51002010	tawao Ngewɔ i ndɛvui yeekpekpei vulii venga wu wɛ ji wua Yesu-ni wu wilingɔ hu, tawao Yesu leweni ngafangaa ti mahangeisia ma kɛɛ ti mahublɛisia.
51002011	Ji wua Kristi-ni wu wilini hu, wu woteilɔ a biliblaa, bili na ii le nuuvungaa ta hei, bilii na le Kristi a hei, na i yɛni a mu gbualalɔ jumbu gbayei yeya.
51002012	Ajifa watii na ti wu wuani, ti wu gbɔwuilɔ kia ti Kristi gbɔwuni la, tawao watii ti yɛ wu wuama i wieilɔ bɛɛ wu lalei a Ngewɔ gbaya wai na i Kristi wuni la hee hu i wua bɛɛ wumbunga hee hu.
51002013	Watii yila ma wɔɔ wu wielɔ kia haablaa Ngewɔ yaama wu jumbuisia wooma ajifa Juublaa yaa a wue tawao jifa Mojisi Jawei ii wu yeya. Kɛɛ Ngewɔ i wu wunga na hee hu kia i Kristi wuni hee hu. Ngewɔ i manuilɔ mu ma mu jumbui kpɛlɛɛ va;
51002014	i kɔlɛi na hunyaniilɔ mu wienyamuisia ti nyɛingɔ hu, kɛɛ Sawei nasia kpɛngɔ ma, i gbe gbua feu yeekɔlɛi hinda hu i kpakpa krɔsii ma.
51002015	Ji Kristi i yɛ krɔsii ma, i ta yekpe gbuɛilɔ ngafangeisia ti mahangeisia kɛɛ ti mahublɛisia ti gbayei bu, i pie numui gbi ti ti lɔ ta to ngi ma kia kɔ-houngaa temaya vahɛi na hu ti yɛ tooni ngi ma.
51002016	Faale, numu gbi aa sawangaa la wu yeya kɔlooni na wa mɛ ɔɔ wa kpɔli, ɔɔ Kayema voleisia va ɔɔ Ngalu Ninɛi yeekomɛisia ɔɔ Ndɛvu Volei ndɛisia.
51002017	Hindei jisia nyɔkɔ kpɛlɛɛ ti yɛni a kulɔma hindeisia yeenɛnɛi lɔ; yeetɔnyɛi a Kristi lɔ.
51002018	Waa luma numu gbi aa pie wu baa a wu mawaa jifa a nde yɛ i leweni nungaa wekeisia ma jifa malikangaa ti gɛnga wɔɔ a ngie, a nɔɔ nungaa tia yekpe mayeiva a ndɛɛ kɛɛ hɛɛva malikeisia ma. Yeenumui ji bonda ngi giliyii a pielɔ ngi yaama i lɛ gbama,
51002019	tawao i gbenga a hɛlɛla a Kristi, na Kristimableisia gbi ti wui a ngie, ngi gbuhɛi a tie. Kpuhɛi na gbi i Kristi va a mɛhɛɛ jɔlɔ i gbɔvɔ, ndatɛisia ti yeehaniisia gbi hou kpaŋ ti yɛmɛisia, tawao yeekpuhɛi na a loolalɔ kia Ngewɔ longɔ i loola.
51002020	Wua Kristi-ni wu haanga tawao wu gbuanga ngafangei nasia bu kpaya i ti wɛ dunyei hu. Gbɛe hɔɔ wu luvama bi tɔngaa bɛɛ dunyei ji woo lɔ a wue? Gbɛe wa sawei nasia nyɔkɔ hou ta nde tɛɛ,
51002021	“Baa ji hou a loko, ɔɔ Baa na gɔɔ, ɔɔ Baa jaa a yeepekei?”
51002022	Ji kpɛlɛɛ i yɛpɛma hanii nasia lɔ va ta nyani ji lekee numu a yenge a tie; nuuvunga lekee lɔ ti yeesawei nasia gbatɛni kɛɛ yeekaaisia.
51002023	A tɔnya nungaa ta gililɔ tɛɛ sawei nasia bonda ti lablɛisia ti nɛmahu lewengɔe a ji ta nɔɔ nungaa ma hɛɛva malikeisia ma, ta tia yekpe mayei a ndɛɛ, ta ti gbuhɛisia goma a hanii nasia ti gbekpengɔ ndɛvui va; kɛɛ sawei jisia tɛɛ gbɔ numui na ma ngi longɔ i ta yekpe huhou hindei nasia wieva ta ngi gbuhɛi liilɛli.
51003001	Kia Ngewɔ i Kristi wunga hee hu i pienga wu ndɛvu nina majɔɔnga, faale a gbewe hanii nasia va ti Ngewɔ yeya wu va ngelegoohu mia Kristi i heini na ngi maha-heimɛi Ngewɔ yejei hu.
51003002	A gbewe tuuŋ hanii nasia va ti mahui, waa gbewe hanii nasia va ti mbei dunyei hu.
51003003	Ajifa piengɔe bɛɛ wu haanga, kɛɛ wu lɛɛvui yeekpekpei lɔwungɔe Ngewɔ gama, Kristi sabui hu.
51003004	Wu lɛɛvui yeekpekpei i Kristi yeya lɔ, tawao watii na a gbua nga, yeewatii na lɔ wua bɛɛ wa gbua nga wua tieni wu gbɔ ngi wɔlɔyɛi ma.
51003005	Mahoungɔ hɔɔ wu dunyama mani nyamui nasia waa ta wu yayenge kia nyɔkɔ: puegbuala, manɔhɔ hindei, nyaha mani, hinda nyamu wie mani kɛɛ hani-mani (ajifa hani-mani i yɛni a nɔmɔli vɛlilei yeelasii yila lɔ.)
51003006	Hindei jisia nyɔkɔ va, Ngewɔ a kpaalɛ maluwangɔ lalɔ nasia ma tɛɛ golo ngi wɛ.
51003007	Watii yila wɔɔ, mani nyamui jisia ti yɛlɔ wua bɛɛ vulii hu, wa pie ji wu yɛ yeemanii nasia yeya.
51003008	Kɛɛ kiahuna na mahoungɔ wu gbe a hinda nyamui jisia kpɛlɛɛ wiela: ndiilewei, ndiimavulɛi, kɛɛ kili nyamuisia. Njia nyamu nungaa wekeisia va ɔɔ manyimi yɛpɛ aa gbua wu laa kunafɔ.
51003009	Waa ndɛɛ guala wu nyɔunyɔ wɛ, ajifa wu gbuanga na wu yɛyii wovei hu kɛɛ hinda nyamui nasia kungɔ yɛla wu hu pieva,
51003010	wu yɛyii nina wumbunga. Numu ninɛi ji wu yɛnga la, wu Gbatɛmɔi Ngewɔ waa lɔ piema a gbua lekee a ngie aako wu ngi hinda hugɔɔ pandawanda.
51003011	Faale, nduahugɛ gbi ii yaa nasia Juublaa yaa tie ti luahu tia Juublaa, biliblɛisia tia pɔnɔblɛisia, ndɔlɔ weka hublɛisia, makɛvɛliblɛisia, nduwɔngɛisia kɛɛ nasia nduwɔ yaa tie, kɛɛ Kristi lɔ baama hanii le tawao numui kpɛlɛɛ hu.
51003012	Ngewɔ nungeisia lɔ a wue; i loilɔ a wue i wu yɛ a ngi woo. Faale na, a yɛ a nungaa mamaanu lɔ, wa hinda wanda wie, wa wua yekpe mayei, wu liigɔlɛngɔ, tawao wu liilongɔ i yɛla.
51003013	Wu wiehindei i gu wu nyɔunyɔ hu, wa manu wu nyɔunyɔ ma watii na numu yila a nyamu ga a pekei. Mahoungɔe wu manu wu nyɔunyɔ ma kia lɔɔ mu Lemɔi i manunga la wu ma.
51003014	Tewengɔ hindei jisia kpɛlɛɛ wiela ma, a lo a wu nyɔunyɔ ajifa na lɔ a pie wu wili hu, wu lii i yɛ yakpe kia mahoungɔ i wiela.
51003015	Ndiilɛli na Kristi a fe i na pele gɛva lɔ a wue hinda gbi hu wa pie; ajifa Ngewɔ i wu lɛnga ma hinda yila wu yɛva a kpuha yila aako wu yeendiilɛli ji yaati gɔɔ. Mahoungɔ wu siɛgbua Ngewɔ ma.
51003016	Mahoungɔe Kristi Wowili gabandengɔ wai i yɛ tuuŋ wu liisia hu. A yɛ a wu nyɔunyɔ gaa, wu yɛ a pele wɔnɛi gɛ a wu nyɔunyɔ a nɛmahulewei. A Saam wuleisia yaa, kɛɛ nguleisia kɔlooni Kristi ma kɛɛ ngulei nasia Ngewɔ Yafei a kɛ; a yɛ a wule Ngewɔ ma, wa siɛgboto gbua ngi ma a wu lii gbi.
51003017	Na gbi wa pie ɔɔ wa nde, mahoungɔ wu pie ɔɔ wu nde mu Lemɔi Yesu biyɛi hu kia wa siɛgbua la mu Kɛkɛ Ngewɔ ma ngi biyɛi hu.
51003018	Hiniblɛisia, a wuaa wu hiningɛisia bu, ajifa na mia mahoungɔ wu pie kia Kristimablaa a wue.
51003019	Nyahableisia, a lo a wu nyahangeisia, tawao waa gbandi a tie.
51003020	Ndeengɛisia, kia Kristimablaa a wue, kpa le wu ma golova wu leblɛisia wɛ kpele gbi, ajifa na mia a nɛɛ Ngewɔ wɛ.
51003021	Ndooblɛisia, waa wu leengeisia ti gbalɛma hinda wie; na wiengaa ti lii a nyanilɔ.
51003022	Nduwɔngɛisia, a golo wu luwɔkɛisia wɛ hinda gbi hu, watii na lekee ii le ta yɛ wu yabɛɛma waa yɛ goloma jifa wu longɔ ti wu lato; kɛɛ a golo a ndiigole bagɔɔmɛi na va i wu wɛ mu Lemɔi va.
51003023	Hinda gbi i yaa wu yeya pieva, a pie a wu lii gbi bi tɔa bɛɛ wu yengema mu Lemɔi lɔ wɛ, kɛɛ nuuvu va ii le.
51003024	I ye wu nɛmahu kɛ na mu Lemɔi i ndamagbatɛnga ngi nungeisia va a wu gɔlɔ hu a mawaa. Ajifa Kristi vulii lɔ Ndemɔi le wu yengema ngi wɛ.
51003025	Tawao Ngewɔ a hinda nyamu wiemɔ gbi pawalɔ hinda nyamui nasia va a pie, ajifa numui gbi ti gbɛmboyii i yakpe, Ngewɔ ɛɛ topooma wie.
51004001	Nduwɔkɛisia, a pɔɔna-hinda wie a wu luwɔngɛisia, waa ti gava. I yɛ wu nɛmahu kɛ numu lɔ ngelegoohu ngi woo a wua bɛɛ.
51004002	A nɔɔ Ngewɔ vɛlila ma, tawao wu ya aa lema, wa siɛgbua ngi ma.
51004003	A yɛ a Ngewɔ vɛli muabɛɛ va kɔɔ Ngewɔ i pele ve mu wɛ ngi Wowili na leva ndɔwungɔ wɔɔ kɔlooni Kristi ma. Gbamaile na vamia ngi kpindiwɛlei bu kiahuna.
51004004	Faale, a Ngewɔ vɛli kɔɔ ngi gu ngi ngi Wowili ji yeembui gɛ gbalauŋ kia mahoungɔ ngi pie la.
51004005	A nɛmahulewe wie wu wiehindei hu nasia gama tii lani a Kristi, watii gbi aa lewe wu ma kɛva a tie kɛ wua wu langɔe a Kristi.
51004006	Mahoungɔe wu layie manɛngɔ i yɛla kpele gbi nungaa woohu nahi yeemani i yɛ a ti lɔ, tawao mahoungɔe wu kpɛmboi na gɔɔ mbɛgɔma nguava numu gbi gama.
51004007	Mu liima ndewei Taikikɔsi, na ngengemɔ a ngie numu a gu i liilo ngi ma tawao mu mbaa ngengemɔɔ a ngie mu Lemɔi yengei hu, a vɛi kpɛlɛɛ gɛlɔ a wue kɔloongɔ nya ma.
51004008	Na vamia ngi ngi looma wu gama kɔɔ i pie wu goohu i nɛɛ gbɔma a ji a mu kpɛlɛɛ gama va gɛ a wue.
51004009	Tia Onɛsimɔsi mia ti wama, mu liima ndewei na mu liilongɔ ngi ma, tawao wua tieni mia Kristimableisia a wue miando. Ta hindei gbi hugɛlɔ a wue i wiema mbei.
51004010	Aristakɔs na mua ta mu kpindiwɛlei bu yɛ a va kaka wu ma, hii Maaki bɛɛ i na, Banabasi ndewei (Wu wilanga a fɛimawoo majɔɔla, loko heiva Maaki bu pandawanda ji a foo wu ma.)
51004011	Jɔsua na ta toli gbɔma a Jɔstɔs, ta bɛɛ yɛ a va kaka wu ma. Jisia sawei jisia lekee lɔ Juublaa a tie ti langɔ a Kristi mua tieni mu yengema Ngewɔ Mahayɛi va, tawao ti kpɔma waa wienga nya ma.
51004012	Ipafras yɛ a va kaka wu ma; wua vulii wu yilayee mia a ngie kɛɛ Yesu Kristi yengemɔ. Taa kpele gbi Ngewɔ vɛlima a ngi lii gbi wu va yɛ Ngewɔ i pie wu lo kpaŋ kia Kristimablaa huhitingɔngaa a wue, wu golo pandawanda Ngewɔ liima hindei bu.
51004013	Nya vulii nga gulɔ a selila kɛ i ngenge gbayangɔ waa wienga gbɔva wu ma kɛɛ nungei nasia ti Laodisia kɛɛ Haiarapolis laa waisia hu.
51004014	Mu liima Halemɔi Luki taa Diimas bɛɛ tɛɛ ta va kaka wu ma.
51004015	Mua fama yoyoma Kristimablei nasia gama ti Laodisia, kɛɛ nyapoi Niifa taa Kristimablei nasia ta gomɛ ngi wɛleibu.
51004016	Wu kpɔyɔngaa a kɔlɛi ji gaala wu tɔ i gaa Kristimablei nasia gama ti Laodisia. Hii mahoungɔ wu kɔlɛi na gaa mu ndeengɛi nasia ti Laodisia ti njoyoma wu gama.
51004017	A nde Akipɔs ma i Ndemɔi yengei na wie ti feni ngi wɛ.
51004018	Nya vulii nya lokoi mia ngi famɛi jisia nyɛima la ngi njoyoma wu wɛ. Waa lema kɛ nyaa kpindiwɛlei bu. Ngewɔ i ngauwanda gɛ a wue.
52001001	Nya Pɔɔl, nya mia ngi kɔlɛi ji yoyoma. Mua Sailas kɛɛ Timoti, Wu Kristimablei nasia gama wu heini Tɛsalonika, mu Kɛkɛ Ngewɔ woo a wue tia mu Lemɔi Yesu Kristi. Ngewɔ i wu gɔ a ngauwanda kɛɛ ndiilɛli.
52001002	Ma siɛgbualɔ Ngewɔ ma kpele gbi wu kpɛlɛɛ va, ma Ngewɔ vɛli wu gbi va watii gbi ma yɛ Ngewɔ vɛlima.
52001003	Ajifa kpelema gbi lekee mu yaa mu Kɛkɛ Ngewɔ vɛlima, ma laalilɔ wu layii a Kristi yaayengeyii ma kɛɛ ngenge gbayangɔi na wu pieni jifa wu longɔ a ngie kɛɛ kia wu lii i looni mu Lemɔi Yesu Kristi ma kpaukpaungɔ.
52001004	Mu ndeengɛisia, mu kɔɔlɔ kɛ Ngewɔ longɔe a wue tawao i wua wu wumbunga yɛva a ngi woo.
52001005	Mu wailɔ wu gama a Ngowili Yekpei kɔɔlooni Yesu Kristi ma, muii wani a laahu-yɛpɛ gbama lekee, mu wailɔ a kaabande hindangaa Ngewɔ Yafei i pieni tawao mu kɛilɔ gbalauŋ kɛ mu langɔe la kɛ tɔnya vulii lɔ a yee-Ngowili Yekpei. Wu kɔɔlɔ kia mu yɛ luva la ji mu yɛ wu lia; wu nda gbekpeyɛi vamia na kpɛlɛɛ i wieni.
52001006	Wu mu wookɔilɔ mua Ndemɔi-ni; tawao kia bɛɛ kpalɛ gboto i lani wu ma, wu lailɔ a yeengowili a Kohunɛ na Ngewɔ Yafei a fe.
52001007	Famia wu woteilɔ a tɔmaseli Kristimablei nasia kpɛlɛɛ gama ti Masidonia kɛɛ Akaya.
52001008	Ajifa ii gɛlɛni ngowili ma kɔlooni Ndemɔi ma wu fayani Masidonia kɛɛ Akaya, wu layii a Ngewɔ yeetɔwɔi i vayanga hu gbi. Famia njɛpɛ weka gbi ii na mahoungɔ mu nde.
52001009	Nungei nasia kpɛlɛɛ lɔ yɛpɛma kɔɔlooni pelei na ma wu mu houni ji mu wani wu gama, kɛɛ ji wu wounveni nɔmɔliisia ma, wu wote Ngewɔ gama, yengeva tɔnya Yewɔ vulungɔi wɛ,
52001010	kɛɛ ngi Hindoloi mawulova i hiye ngelegoohu i wa, ngi Hindoloi Yesu na i mbumbuni hee hu, kɛɛ na a pie mu bawo watii na Ngewɔ liilewe yagbalɛngɔ wai a hiti ma.
52002001	Mu mbaa Kristimableisia, wua vulii wu kɔɔlɔ kɛ pei na mu pieni wu gama ii yɛni a kɛwɛ jia.
52002002	Wu kɔɔlɔ kia ti kpalɛ lani la mu ma, ta mu bɛlɛ nyani Filipai pɛiŋ mu yaa wa wu gama Tɛsalonika. Tawao kia bɛɛ nungaa ti yɛ lapi waa a mue, mu Yewɔɛi i mu gɔilɔ a ndiilo Ngowili Yekpei na leva wu ma a gbua ngi gama.
52002003	Ji mu lapini aako wu la a Ngowili Yekpei muii ndɛɛ gualani tawao muii manɔhɔ hinda wieni tawao muii kava gulani numu gbi ma.
52002004	Kia maa na wie, watii gbi ma na lɔ le Ngewɔ longɔ mu nde, ajifa i mu hugɔɔnga i tɔnga kɛ mu mahoungɔe Ngowili Yekpei loko wuava mu yeya. Muii lapima nuuvungaa liilɛliva, mu lapima Ngewɔ lɔ liilɛliva, na i mu liisia huvei kpɛlɛɛ gɔɔngɔ.
52002005	Wu kɔɔlɔ vuli pandawanda kɛ muii wani wu gama a numu lɛ yɛpɛ ɔɔ njɛpɛi nasia ta mani nyamui nasia malɔwu ma pie nungaa wekɛisia ti yeya-hanisia va. Ngewɔ lɔ mu jeli le.
52002006	Muii lapini tato majɔɔva a numu gbi, muii loni a wu lato ɔɔ nungaa wekangaa ti nda,
52002007	kia bɛɛ mua ma gulɔ mu hani gboto gbua wu yeya ajifa toblaa lɔ a mue Kristi va. Na hu gbi mua mu ndii bɛbɛngɔ lɔ gɛni ji mu yɛ wu gama, kia koimɛi a ngi leengeisia nyini, a ti mahugbe.
52002008	Ndoma wai na va mu piengɔ a wue, mu magbatɛngɔ yɛla pieva wua bɛɛ wu Ngowili Yekpei hinda hugɔɔ a gbua Ngewɔ gama kɛɛ hinda gbi wieva gbɔva wu ma. Mu longɔ yɛla a wue hulewengɔ.
52002009	Taa wu nɛmahu vulii, mu mbaa Kristimableisia, kia mu yengeni kpayangɔ waa! Mu yengeilɔ a folo kɛɛ kpindi aako maa yɛ a kaha wu ma ji mu yɛ Ngowili Yekpei na lema wu ma a gbua Ngewɔ gama.
52002010	Wua lɔ mu jelisia a wue kɛɛ Ngewɔ kɛ mu luvayii wua wu Kristimableisia gama sɛwɛsɛwɛngɔ yɛla, pɔɔnangɔ, tawao nyamu gbi ii hu.
52002011	Wu kɔɔlɔ kɛ mu wu yilayee gbi houilɔ kia kɛkɛi a ngi nda leengeisia hou la.
52002012	Mu wu liiloilɔ, mu wu nɛpɔ, tawao mu yɛlɔ a nɔɔ wu ma jiava a pelei na a nɛɛ Ngewɔ wɛ na i wu lolima aako wua tieni wu gbɔ ngi Mahayɛi ma kɛɛ ngi wɔlɔyɛi.
52002013	Tawao sabu weka lɔ na ma siɛgbua Ngewɔ ma kpele gbi. Ji mu wani wu gama mu Ngewɔ wowili hugɛ a wue, wu mɛniilɔ tawao wu lailɔ la, wuii mbumbuni kia nuuvu wowili gbama, wu mbumbuilɔ a Ngewɔ wowili, tawao hii vulii i na. Ajifa Ngewɔ lɔ hinda wiema wu hu wua wu langɔ a ngie.
52002014	Mu mbaa Kristimableisia, hindei nasia ti wu wienga tia mia ti Kristimablei nasia wieni ti heiheini Judia lɔlei hu, nasia ti na Yesu Kristi woo a tie. Wu gbɔugbɔu gɛnyɛblɛisia ti juwuya hitɛilɔ wu wooma a toloma yakpei na Juublaa ti hitɛni la ti wooma,
52002015	Juublaa nasia ti Ndemɔi Yesu waani kɛɛ Ngewɔ lutuisia, ti hitɛni mu wooma a juwuya. Ti hinda i gbalɛni kpa Ngewɔ ma! Ti loloni kpa a numui gbi!
52002016	Ti lapilɔ gbɔma tɛɛ ti mu maabali maa Ngowili Yekpei na le nasia ma Juublaa yaa tie kɔɔ taa bawo. Hii ti jumbui kpɛlɛɛ laavenga ti piema wɔɔ gba. Faale kɛlɛmɛi ji lɔɔ, Ngewɔ i liilewenga ti ma.
52002017	Kɛɛ mua, mu mbaa Kristimableisia, ji mua wueni mu luahu i gɔlɛni kulo, kia bɛɛ wu hinda ii yɛ gbua mu nɛmahu, wu mani i mu lɔni kpa tawao mu lapini kpa wu lɔva gbɔma!
52002018	Mu longɔ yɛla mu yama gbɔma wu gama. Nya, Pɔɔl vulii ngi lapilɔ tewengɔ heima yila ma yamava wu gama, kɛɛ Seitana ii lumani mu wɛ.
52002019	Gbamaile wua vulii lɔ mu lii valamɛi a wue kɛɛ mu goohunɛi kɛɛ mu sabui lawova a temaya majɔɔla mu Lemɔi Yesu gulɔ watii na a wa gbɔma.
52002020	Tɔnya vulii le kɛ wua mia wa pie mu matagbua, mu kohunɛ jɔɔ!
52003001	Kɛlɛmɛi muii guni a mawulo weka wiela. Faale mu hugbatɛilɔ muɛɛ mua lekee mu lo Atɛns,
52003002	ji mu Timoti loni wu gama, mu ndewei na mua tieni mu yengema Ngewɔ wɛ a ji ma Ngowili Yekpei le kɔɔlooni Kristi ma. Mu ngi yoyoilɔ aako i pie wu layii a Kristi maa i to,
52003003	aako wu yilayee bɛɛ aa yama a wooma wee juwuyei jisia va. Wua vulii wu kɔɔlɔ kɛ juwuyei jisia nyɔkɔ ti yɛni a Ngewɔ liima hindei lɛɛngaa lɔ mu va.
52003004	Gbamaile watii na lɛ mu yɛ wu lia, mu humbuilɔ a hugɛ a wue kɛ nungaa ta juwuya hitɛlɔ wu wooma; tawao kia wu kɔɔngɔ la pandawanda, na mia lɔɔ i wieni.
52003005	Na vamia ngi Timoti yoyoni. Ngii yaa guni a mawulo wiela aa lewe na ma, famia ngi ngi loni kɔɔ i wu layii a Kristi hugbɛkpɛ. A tɔnya nya luwangɔ yɛla ngɛ Seitana i wu gɔlɛma a pelei lɛɛnga hu we, kɛ mu mɔnɛi kpɛlɛɛ i yɛnga mu ma a kɛwɛ mɔnɛ!
52003006	Timoti i yamanga mbei na tawao i wanga a va nɛnɛɛ kɔlooni wu layii ma a Ngewɔ kɛɛ ndomɛi na wu piengɔ a ngie. I hugɛnga a mue yɛ wa kili yekpe wielɔ a mue watii gbi, tawao yɛ wu longɔe wu mu lɔ kia lɔɔ mu longɔ mu wu lɔ.
52003007	Famia ndiinyani kɛɛ kpalɛi na kpɛlɛɛ hu i langa mu ma, wu hinda i mu lii nɛpɔnga, mu mbaa Kristimableisia. Wu layii a Kristi mia i mu lii nɛpɔni,
52003008	ajifa ndɛvui vulii lɔ na mu hu ji mu kɔɔnga kɛ wu lala a Ndemɔi i ya kpau.
52003009	Ma siɛgbualɔ mu Yewɔɛi ma wu va. Kɛɛ muɛɛ gu a siɛgbuala ngi ma pandawanda ngi yaama kohunɛi va i mu hu kɔlooni wu ma.
52003010	A folo kɛɛ kpindi mua ngi vɛlima a mu lii gbi aako i pie mua wueni mu yaama wɛlɛ ma, mu na ve wu gbewengɔ fa wu lalei va.
52003011	Mu Kɛkɛ Ngewɔ vulii kɛɛ mu Lemɔi Yesu ti pele la mu wɛ wava wu gama.
52003012	Ndemɔi i pie ndomɛi na wu peingɔ a wu nyɔunyɔ kɛɛ numui gbi maa i to i wɔlɔ i wie kia ndomɛi na i na mu piengɔ a wue.
52003013	Ji wiengaa, Ndemɔi a kpaya wuaalɔ wu hu, tawao nyamu gbi ɛɛ yɛ wu hu wu magayemangɔ a yɛla mu Kɛkɛ Ngewɔ yaama ji mu Lemɔi Yesu a wa tia nasia gbi ngi woo a tie.
52004001	Mu mbaa Kristimableisia, gbɛɛ ngi ji le njɛpɛi ji yakpuava: mu kɛilɔ a wue wa yee luva na a nɛɛ Ngewɔ wɛ. Tawao yeetuvei mia wɔɔ wu piema. Kiahuna na mua wu manɛnɛma Ndemɔi Yesu biyɛi hu yeetuvei na mato wieva.
52004002	Wu na gɔɔlɔ mu ndeni wu ma pieva kia Ndemɔi Yesu i puni mu laa ndeva.
52004003	Ngewɔ longɔ wu luva a pelei na a kɛ kɛ Ngewɔ woo lɔ a wue, wu loko gbi ii puegbua hinda hu.
52004004	Mahoungɔ wu yilayee gbi i kɔɔ kia mahoungɔ i ta yekpe houla puehinda hu mbɛlɛya hu kɛɛ pelei na a nɛɛ Ngewɔ wɛ,
52004005	tii yɛma sɔɔ-hinda lekee i gbewe wu ma kia nungei nasia ti na tii Ngewɔ gɔɔ.
52004006	Faale Nyahajɔɔ hindei hu, numu gbi aa ngi mba Kristimamɔ gava kulo bɛɛ. Mu ji lenga wu ma ngovama tawao mu wu laahilɔ kpɔtukpɔtu kɛ Ndemɔi a kpalɛ lalɔ nasia gbi ma ta na wie.
52004007	Ngewɔ ii mu lolini heiva a puegbuala, i mu lolini luvava lɔ kia nungei nasia na ngi woo a tie.
52004008	Faale na, numu gbi lekee a gbele kaai ji ma, ii gbeelema nuuvu lɔ ma kɛ Ngewɔ na a ngi Yafa Yekpei ve wu wɛ.
52004009	Sabu gbii na kɔlɔ nyɛiva wu gama kɔɔlooni ndomɛi na ma mahoungɔ wu pie a wu mbaa Kristimableisia. Ngewɔ i wua vulii gaanga kia wa yee lo a wu nyɔunyɔ.
52004010	Tawao a tɔnya, hii wu pienga a Kristimablei nasia gbi ti Masidonia lɔlei hu gbi. Faale, mua wu manɛnɛma, mu mbaa Kristimableisia, wu mato wie.
52004011	A wu lii huyili waa loko wili ndabla hu ɔɔ sɔlɛ, wu woo i yɛ wu nda hindei lekee ma, tawao a yenge a gahu hanii nasia majɔɔva wa gbewe fa kia mu ndeni la wu ma.
52004012	Ji lɔ a wie nasia tii lani a Ngewɔ ti baa gɔɔ wu ma, tawao waa hɛlɛ a numu gbi hanii nasia va wa gbewe fa.
52004013	Mu mbaa Kristimableisia, Mu longɔ wu tɔnyɛi hugɔɔ kɔɔlooni nungei nasia ma ti haanga, aako wu lii aa nyani, kia nungei nasia ti na ti lii ii ma ngelegoohu majɔɔva.
52004014	Mu langɔe la kɛ Yesu i haailɔ, i hiye gbɔma hee hu, faale mu langɔe la kɛ nasia ti loni lama a Kristi ti haanga, Ngewɔ a pielɔ ti vulu ti lɛ mia Yesu i na.
52004015	Kaai na Ndemɔi i kɛni a mue tamia mu wu gaama la kiahuna: Mua mu vulungɔ a yɛla folei na ma Ndemɔi a wa, mua yese muɛɛ li ngi gama nasia gulɔ ti haanga.
52004016	Ngewɔ malikei yeembawai a yɛpɛlɔ ngeleya, kɛɛ Ngewɔ bulii woi, tawao Ndemɔi a gbualɔ ngelegoohu i yei. Nasia ti loni lama a Kristi ti haanga, tia yese ta vulu lɔ ti hiye;
52004017	na wooma mua mu vulungɔ a yɛla a watii na Ngewɔ a mua tieni lɛlɔma hinda yila fɛfɛi hu, Ndemɔi maliva lugbui hu. Na wiengaa, mua Ndemɔi-ni ma heilɔ kunafɔ.
52004018	Faale na, a yɛ a wu nyɔunyɔ nɛpɔ a njɛpɛi jisia.
52005001	Nya mbaa Kristimableisia, sabu gbi ii na ngi kɔlɔ nyɛi wu gama kɔɔlooni lɔwɔi yeefoloi na ma Ndemɔi a yama mbei.
52005002	Ajifa wua vulii wu kɔɔlɔ pandawanda kɛ Ndemɔi wa-Volei a walɔ kia humamɔi a wa kualama hu a kpindi.
52005003	Ji nungaa ta tɔɔto a ndela tɛɛ, “Mu liilɛlingɔe tawao hinda nyamu gbi ii mu gama,” yeewatii na mia hunyani waa a yei ti ma fulo kia ndoo le goohugbalɛi i na, a gbundɛ nyahɛi ma ji ngi lo le watii a fo ma, tawao numu gbi ɛɛ gbua mbu.
52005004	Kɛɛ wua, nya mbaa Kristimableisia, kia wuii yeehindei ji yeekpindi hu, maa ii houni folei na i gɔla wu ma kia humamɔi a gɔla numu ma.
52005005	Wu kpɛlɛɛ wu yɛni a nungaa lɔ wa luva bi tɔa bɛɛ wa hinda gbi wie folei yeefofoi hu lɔ. Muɛɛ luva kia nungei nasia na ta hinda wie kpele gbi kpindi hu.
52005006	Faale na, maa ii houni mu yɛ njii hu, kia nungaa wekɛisia ti na; mahoungɔ mu valangɔ i yɛla tawao mu gungɔ mu lii ma.
52005007	Kpindi lɔ nungaa ta yii; kpindi lɔ ndɔi a nungaa hou.
52005008	Kɛɛ mua ma hinda gbi wie a folei lɔ tawao mahoungɔ mu gu mu lii ma. Mahoungɔ mu la a Ngewɔ mu lo a ngie na a wielɔ bi tɔa bɛɛ mu mu mayilinga kɔi va, tawao mu lii i yɛ vulii ma kɛ Ngewɔ a mu bawolɔ: na a wielɔ bi tɔa bɛɛ wu kɔlu-bɔlɛi lɔ wɛlɛnga wumba.
52005009	Ngewɔ ii loko looni mu ma aako mu kpalɛ majɔɔ ngi liilewei va kɛɛ aako mu mbawoyei maajɔɔ mu Lemɔi Yesu Kristi sabui hu,
52005010	na i haani mu va kɔɔ mu yɛna mua tieni, i bɛ mu vulungɔi ma ɔɔ mu haangɔi ma watii ma a yama mbei.
52005011	Faale, a yɛ a wu nyɔunyɔ lii nɛpɔ, wa gbɔ wu nyɔunyɔ ma, kia lɔɔ wu piema kiahuna.
52005012	Mua wu manɛnɛma, mu mbaa Kristimableisia, muɛɛ wu yɛ a baagɔma yekpe ve nasia wɛ ti yengema wu lia, nasia Ndemɔi i ti lolinga kɔɔ ti pele gɛ a wue, tawao ta wu gaa a pelei na mahoungɔ Kristimamɔi i jia la.
52005013	A baagɔma waa ve ti wɛ, wu lo a tie ngengei na kpɛlɛɛ va ti piema. Fawɔli gbi aa yɛ wu nyɔunyɔ luahu.
52005014	Mua wu manɛnɛma, mu mbaa Kristimableisia, muɛɛ wu kɛwɛ-gbuablɛisia laahii, wu nduwableisia liilo, wu gbɔ nasia ma ti gbewengɔ kpɔma va, waa gbandi a numu gbi.
52005015	Waa lo heini numu gbi aa hinda nyamu hunyɔɔ a hinda nyamu, tawao a lapi vulii watii gbi hinda yekpe wieva a wu nyɔunyɔ kɛɛ numui gbi.
52005016	Wu goohu nɛngɔ i yɛla watii gbi,
52005017	a Ngewɔ vɛli kpema gbi,
52005018	gbɛogbɛ bɛ i wie a yɛ a siɛgbua Ngewɔ ma. Tuvei ji lɔ Ngewɔ longɔ wu pie wua Yesu Kristi-ni wu wilingɔ hu.
52005019	Waa pie Ngewɔ Yafei aa gbe a ngi yengei wiela;
52005020	Waa lɛɛ Ngowili nasia hu Ngewɔ a pu nungaa ti lii hu ndeva.
52005021	A yɛ a gbua hindei gbi wooma, wu yɛ a na wie kpekpengɔ,
52005022	waa loko wili hinda nyamu yeelasii gbi wiela hu.
52005023	Ngewɔ na a ndiilɛli ve mu wɛ i pie wu gbua a ngie a pelei gbi, i pie wu lɛɛvui kɛɛ wu yafei kɛɛ wu gbuhɛi gbi i yɛ sɛwɛsɛwɛ aako watii na mu Lemɔi Yesu Kristi a wa gbɔma njia ɛɛ yɛ wu ma.
52005024	Ngewɔ na i wu lolima yɛva a ngi nda nungeisia a na wielɔ, ajifa ngi layie ɛɛ nyani.
52005025	Mu mbaa Kristimableisia, a yɛ a Ngewɔ vɛli mua bɛɛ va.
52005026	A va Kristimableisia kpɛlɛɛ ma a ndoma lii.
52005027	Nyaa ndema wu ma a kpayei na mu Lemɔi i feni nya wɛ ngɛɛ wu kɔlɛi ji gaa Kristimableisia gbi gama.
52005028	Mu Lemɔi Yesu Kristi i ngauwanda ve wu wɛ.
53001001	Nya Pɔɔl, nya mia ngi kɔlɛi ji yoyoma, mua Sailas kɛɛ Timoti. Wua wu Kristimablei nasia gama wu heini Tɛsalonika, mu Kɛkɛ Ngewɔ woo a wue tia mu Lemɔi Yesu Kristi.
53001002	Mu Kɛkɛ Ngewɔ kɛɛ mu Lemɔi Yesu Kristi ti ngauwanda gɛ a wue, ti wu gɔ a ndiilɛli.
53001003	Mu mbaa Kristimableisia, mahoungɔ mu siɛgbua Ngewɔ ma watii gbi wu kpɛlɛɛ va ajifa wu layii a Ngewɔ lɔ gbayama waa, tawao ndomɛi na i wu yilayee gbi hu wu mbaa wekɛisia va taa wɔlɔma.
53001004	Na vamia mua vulii ma matagbualɔ a wue Ngewɔ sɔsiisia hu kɛɛ guyii va hinda gbɔugbɔu bu wu layii a Kristi kia bɛɛ nungaa ti hitɛnga wu wooma a juwuya, ta kpalɛngaa la wu ma.
53001005	Ji kpɛlɛɛ a kɛlɔ leiŋ kɛ Ngewɔ a kiti lewe a pɔɔna lɔ, faale a pielɔ wu yɛ ngi mahayɛi na bu na kpalɛ i lama wu ma fa.
53001006	Na pɔɔnangɔ ta lɔ Ngewɔ a pie: a kpalɛ lalɔ nungei nasia bɛɛ ma ti kpalɛ lama wu ma,
53001007	tawao wua kpalɛ i lama wu ma kiahuna Ngewɔ a wu nɛpɔlɔ kɛɛ mua bɛɛ. A ji wielɔ watii na Ndemɔi Yesu a hiye ngelegoohu i gbua nga taa ngi malikei nasia kpaya waa i ti wɛ hinda waawaa wieva,
53001008	kɛɛ ngɔmbuvo waa, hinda nyamui hunyɔva nasia ma tii Ngewɔ gɔɔ kɛɛ nasia tɛɛ luma taa na wie Ngowili Yekpei kɔlooni mu Lemɔi Yesu ma i ndeni.
53001009	Ngewɔ a kpalɛ lalɔ ti ma, i ti nyani kunafɔ va, tɛɛ foo mia Ndemɔi i na tawao tɛɛ ngi wɔɔlɔya gabandengɔ wai hulɔ,
53001010	ji a wa folei na ma ngɔɔlɔya kɛɛ mbɛlɛya majɔɔva a ngi nungei nasia gbi ti langɔ a ngie. Wua bɛɛ wa yɛlɔ ti lia ajifa wu langa a ngowili na mu ndeni wu ma.
53001011	Na vamia mu Ngewɔ vɛlima wu va watii gbi. Ma mu Yewɔɛi manɛnɛlɔ aako i pie wu maa i hou tuvei na wieva i wu lolinga fa. Ngewɔ gbayei i pie wu gu a kpekpei na kpɛlɛɛ wiela mani i wu ma pieva, i wu yengei yakpua wa pie ajifa wu langɔ a Kristi.
53001012	Ji lɔ a wie mu Lemɔi Yesu biyɛi i ngɔɔlɔya majɔɔ a wue, wua bɛɛ wu majɔɔ a ngie, tawao ji a wielɔ mu Yewɔɛi kɛɛ Ndemɔi Yesu Kristi ti yauwandei yeesabui hu.
53002001	Kɔɔlooni mu Lemɔi Yesu Kristi yamalei ma mbei kɛɛ mu lɛla ma hinda yila aako mua tieni mu hei, nyaa wu manɛnɛma vulii, nya mbaa Kristimableisia,
53002002	waa luma nasia ti ndema tɛɛ Ndemɔi wa-gbelei i hitinga taa wu nɛmahu baa. Tɛngaa kulɔmayia lemɔ mia i ji leni ɔɔ vaagɛmɔ, ɔɔ tɛnga ti gililɔla kɛ mua mia mu ji wuni kɔlɔ ma.
53002003	Waa luma numu gbi aa wu yaka kulo bɛɛ. Gbamaile Ndemɔi wa-Volei ɛɛ hiti kɛlee watii na numu gboto waa ta ganga a Ngewɔ, tawao Sawa Nyanimɔi a gbuanga, na Ngewɔ i wama ngi nyanima i ngi wili jahama.
53002004	Hanii kpɛlɛɛ kɛɛ ngafei gbi nungaa ta hɛɛ ma, yeenumui ji ɛɛ ti wumbu a gbɛogbɛ tawao a ta yekpe lɛlɔ ti gbi maahu. A wuaalɔ vulii bɛɛ Ngewɔ wɛlɛ bu i hei a nde a ndawɔlɔ nungaa ma yɛ ta lɔ Ngewɔ a ngie.
53002005	Ii loni wu nɛmahu? Ngi ji gbi leilɔ wu ma ji ngi yɛ wu lia.
53002006	Na hu gbi wu kɔɔlɔ gbɔɔ i Sawa Nyanimɔi gbangɔhu kiahuna. Ngi gbangɔi hu aako i gbuanga watii yekpe ma.
53002007	Kɛɛ kiahuna kpaya Lɔwungɔ Nyamulɔ yengema dunyei hu, i wama wiema ɛɛ wie kɛlee numui na ngi gbekpangɔ kulɔ i gbua na.
53002008	Watii na ma lɔ sawa nyanimɔi a gbuanga, tawao Ndemɔi Yesu a ngi waalɔ a ngi laavɛfɛi, i ngi nyani a ngi vooyii na numu yaama ɛɛ loo ma watii na a wa.
53002009	Sawa nyanimɔi a wa a seitana gbayei lɔ i ndɛɛ gabande hindei yeelasii kpɛlɛɛ wie kɛɛ ndɛɛ naali hugɛlei taa kanakoisia,
53002010	i nungeisia wɛlɛ a nyamu, nungei nasia ti wama jukuluma huɛɛŋ. Ta jukululɔ ajifa ti gangɛilɔ a lola a tɔnyɛi na a ti bawo.
53002011	Sabui ji va Ngewɔ i ngafa nyamui yoyoma kɔɔ i ti huwu kɛɛ i pie ti ya a la a ndɛɛ yɛpɛisia.
53002012	Yeehuvɛi a yɛ a ji lɔ kɛ nungei nasia gbi tii ya lani a tɔnyɛi kɔlooni Yesu ma tawao ti longɔ a jumbu hindei wiela, Ngewɔ a ti lɛɛlɔ.
53002013	Mahoungɔe mu yɛ a siɛgbua Ngewɔ ma kpele gbi wu va, mu mbaa Kristimableisia, wua mu Lemɔi longɔ a wue. Gbamaile yeetɔtoomɛi wɔɔ Ngewɔ i loko loilɔ wu ma yɛva a haalablaa mbawoyei majɔɔva, i pie ngi Yafei i wu yɛ a ngi woo, ajifa wu langɔ a tɔnyɛi.
53002014	Ngewɔ i wu loliilɔ yɛva a ngi woo a Ngowili Yekpei na mu ndeni wu ma; i wu loliilɔ aako wu mu Lemɔi Yesu Kristi wɔlɔyɛi wu ndɛi majɔɔ.
53002015	Faale na, mu mbaa Kristimableisia, a lo kpaŋ, wu hɛlɛ a tɔnyɛi nasia mu wu gaani la laahu kɛɛ kɔlɛi yeehaalayei na hu mu nyɛini wu gama.
53002016	Mu Lemɔi Yesu Kristi vulii, kɛɛ mu Kɛkɛ Ngewɔ, na i loni a mue tawao ngi yauwandei sabui hu i mu gɔni a ndiiloi na ɛɛ gɛlɛ kɛɛ hani yekpe mawulova a ndiilo,
53002017	i ndiilo laavengɔ ve wu wɛ, i wu liisia gbaya hinda yekpe gbi hu wa pie kɛɛ wa nde.
53003001	Mu mbaa Kristimableisia, gbɛɛ na ngi njɛpɛi ji yeengui yeekɛlɛmayei le kɔnɛɛ, a Ngewɔ vɛli mu va aako Ngowili ji kɔlooni Ndemɔi ma i yɛ a vaya hu fulofulo tawao nasia ta majɔɔ ti baa gɔɔ ma, kia i wieni wu lia.
53003002	A gbɔma Ngewɔ vɛli aako i mu gbua nyamublɛisia kɛɛ pienyamubleisia yeya; ajifa numui kpɛlɛɛ ii le taa la a Ngowili Yekpei.
53003003	Kɛɛ Ndemɔi i yɛni a liivalamamɔ lɔ tawao a wu liisia gbalɔ, i pie Seitana ɛɛ gu aa hinda nyamu gbi wie a wue.
53003004	Ndemɔi i pienga mu liilonga wu ma, tawao mu langɔe la kɛ wuaa na wiema ma nde wu ma tao wuɛ gbe a piela.
53003005	Ndemɔi i pie wu liisia ti wote Ngewɔ lomɛi gama kɛɛ ndiiloi na Kristi pieni.
53003006	Mu mbaa Kristimableisia, mua ndema wu ma a mu Lemɔi Yesu Kristi biyei hu muɛɛ waa gbɛɛ nasia ma tɛɛ luma taa yenge tawao tɛɛ hindei nasia wie ma nde muɛ ti pie.
53003007	Wua vulii wu kɔɔlɔ pandawanda kɛ wa na lɔ wie mu pieni. Muii yɛ hawani ji mu yɛ wu lia.
53003008	Numu gbi ii nda mɛhɛɛ veni mu wɛ na muii sɔngɔ gbuani ngi ma. Kia maa nda mɛhɛɛ hou, mu yɛlɔ a yenge hulewengɔ; mu yɛlɔ a yenge a folo kɛɛ kpindi aako numu gbi aa bɔnɔ mu va.
53003009	Kpaya yɛlɔ mu hu kɔɔ mu wu mɔli gbɔva mu ma kɛɛ mu yɛlɔ a yenge mu magbewe gbua va aako mu tɔmaseli gɛ a wue pookɔɔva.
53003010	Ji mu yɛ wu lia mu yɛlɔ a nde wu ma muɛɛ, numui na ɛɛ yenge waa mɛhɛɛ gbi ve ngi wɛ.
53003011	Mua ji lema ajifa muaa mɛnima kɛ nungaa lɛɛngaa lɔ wu lia tɛɛ luma taa yenge tawao tɛɛ gbɛogbɛ wie kɛlee loko wilila nungaa wekɛisia ti yengei hu.
53003012	Mua ndema yeenungɛi jisia ma a mu Lemɔi Yesu Kristi biyei hu tawao mua ti laahima muɛɛ ti ti jiayii jɔgbɛ tawao ti yenge aako ti navoo jɔɔ hanii nasia yeyava ta gbewe fa.
53003013	Kɛɛ wua, mu mbaa Kristimableisia, wu gahu aa gbɔyɔ a hinda yekpe wiela.
53003014	Tɛngaa numu lɔ mia ɛɛ woolo Ngowili ji ma mu njoyoma kɔlɛi ji hu. Yeenumui i yɛngaa na, a lii hei ngi ma wu gbua ngi woohu, aako i wufe.
53003015	Kɛɛ waa jia a ngie kia wu juwu na: kia na aa wie, a ngi laahii kia wu ndee.
53003016	Ndemɔi vulii, na mu liilɛli a gbua ngi gama, i ndiilɛli ve wu wɛ kpele gbi kɛɛ a pelei gbi. Ndemɔi i yɛ wu gbi wooma.
53003017	Nya lokoi vulii lɔ ngi ji nyɛima la: Nya Pɔɔl, nga va kaka wu ma. Himia nga nya laa wu kɔlɛi gbi ma. Himia nga kɔlɛi nyɛi.
53003018	Mu Lemɔi Yesu Kristi i wu kpɛlɛɛ gɔ a ngauwanda.
54001001	Nya Pɔɔl, tomɔ a nge Yesu Kristi va kia mu Bawomɔi Ngewɔ kɛɛ mu liivalamɛi Kristi i ndeni.
54001002	Nya mia ngi kɔlɛi ji nyɛinga Timoti gama, nya hindoloi vulii a tɔnya mua ta mu langɔ a Ngewɔ. Mu Kɛkɛ Ngewɔ kɛɛ mu Lemɔi Yesu Kristi i bi gɔ a ngauwanda kɛɛ manuma kɛɛ ndiilɛli.
54001003	Nya longɔ bi yɛ Ɛfisɔs, kia lɔɔ ngi liigbani bi ma pieva ji ngi yɛ pelei hu nga li Masidonia. Nungaa lɛɛngaa ti na tiaa ndɛɛ gaaisia gɛma a nungaa, tawao mahoungɔ bi nde ti ma a kpaya ti gbe.
54001004	Nde ti ma ti loko gbua dɔmi gbualei nasia hu kɛɛ maadani ti laa gbawala guhaguhai nasia ta wa a ndabla gbamanga lekee; tɛɛ kpɔma gbi wie hugbatɛi na ma Ngewɔ pienga, na wu kɔɔngɔ jifa wu langɔ a Ngewɔ.
54001005	Nungɛi nasia mabalila yeesabui lɔ a ndomɛi na mahoungɔ i gbua ndiigolengɔ hu, kɛɛ kiliya sɛwɛsɛwɛ, kɛɛ lanaya lɔnyangɔ hu.
54001006	Nungaa lɛɛnga ti wounvenga jisia ma, ti gbulanga pele wɔnangɔi ma ti loko wilinga baaba lablangaa hu.
54001007	Ti longɔ ti yɛ a Ngewɔ jawei yeekamɔnga, kɛɛ tɛɛ tia yekpe ti layieisia vulii yeembui gɔɔ ɔɔ hindei nasia ta yɛpɛ kɔlooni ma bi tɔa bɛɛ ti hugɔɔlɔ wa.
54001008	Mu kɔɔlɔ kɛ Sawei gbekpengɔe ina nungaa ti ngayengeilɔ kia mahoungɔ ti ngayenge.
54001009	Mahoungɔ vulii i yɛ wu nɛmahu kɛ Saweisia tii na numu yekpeisia va, kɛlee sawa nyaniblɛisia kɛɛ pienyamubleisia kɛɛ nasia tii gbeweni Ngewɔ va kɛɛ nasia jumbu wielei i ti gɔɔngɔ kɛɛ nasia tɛɛ hɛɛ Ngewɔ ma tawao tii gbeweni ti yafei bawola va kɛɛ nasia ta ti kɛkɛ-ni waa ɔɔ ti njeni kɛɛ numu waableisia,
54001010	kɛɛ puegbuableisia, kɛɛ sɔɔ-nyamu wieblɛisia kɛɛ nasia ta nuuvuisia hou a kpaya kɛɛ ndɛɛ guaalablɛisia kɛɛ nasia ta ndɛɛ jelisia wuaa kɛɛ nasia ta hinda weka gbi wie tia kaa yekpei ti blangɔ nga.
54001011	Yeekaai na i Ngowili Yekpei na hu lɔ toko wuaangɔ nya yeya nga nde, Ngowili Yekpei na i gbuani Ngewɔ wɔlɔngɔ lubangɔi gama.
54001012	Nyaa siɛgbuama mu Lemɔi Yesu Kristi ma, na i kaahu venga mbɛ nya yengei va. Ngi siɛgbua ngi ma giliva la kɛ nya mahoungɔ yengeva ngi wɛ kɛɛ jifa i loko loni nya ma fa,
54001013	kia bɛɛ ngovama wɔɔ ngi yɛlɔ a ngi yia-nyamu le, nga hitɛ ngi wooma a juwuya kɛɛ mbɛlɛnyani. Kɛɛ Ngewɔ i manuilɔ nya ma, ajifa ngii yɛ lani lɛ a ngie tawao jifa ngii yɛ kɔɔ gbɛmia ngi piema.
54001014	Mu Lemɔi i ngi yauwandei yeilɔ nya ma kpotongɔ waa, tawao i lanayei ve mbɛ kɛɛ ndomɛi na mu woo le ji mua Yesu Kristi-ni mu wilingɔ hu.
54001015	Tɔnya yia lɔ a ji, kungɔ a kulula kɛɛ lava la kɛ Yesu Kristi i wani dunyei hu jumbubleisia bawova lɔ. Ngi nyamuni jumbubleisia kpɛlɛɛ ma,
54001016	kɛɛ Ngewɔ i manuilɔ nya ma aako Kristi i ngi liihouyii gɛ nya hinda hu, nya hii nya lewengɔ jumbubleisia gbi ma, aako i tɔmaseli gɛ a nasia kpɛlɛɛ ti wama lama a ngie ti kunafɔ lɛɛvui majɔɔ.
54001017	Mbɛlɛhei kɛɛ ngɔɔlɔya i yɛ kunafɔ Mahɛi ma, na ɛɛ haa tawao numu ɛɛ ngi lɔ, Ngewɔ Yakpei, kunafɔ kɛɛ kunafɔ! Amiina.
54001018	Nya loi Timoti, nyaa fɛimawoi ji loko wuama bi yeya, na ngoo i yakpe tia Ngewɔ lutuisia ti layie ti ndeni wɔɔ kɔlooni bi ma. Yee njɛpɛwoi nasia yayenge kia ndapi hakangaa aako bi ndapi gɔ pandawanda,
54001019	bi langɔ tuuŋ a Ngewɔ tawao kiliya sɛwɛsɛwɛ bi hu. Nungaa lɛɛnga tii yaa wooloni ti giliyei ma, ti ti layii a Ngewɔ hunyaninga.
54001020	Haiminiɔs kɛɛ Alɛksanda tia yeenungɛi jisia lia tawao ngi kpalɛ langa ti ma a ji ngi ti wuanga Seitana gbayei bu; ji a pielɔ ti gbe a Ngewɔ bɛɛnyanila.
54002001	Haala hinda, nyaa wu manɛnɛma kɛ wu yaa kponyɛ wiema Ngewɔ gama wa hɛɛ, wa ngi mɔli hinda gbi va ɔɔ wa siɛgbua Ngewɔ ma, a kpɛlɛɛ wie numui gbi va dunyei hu;
54002002	mahangeisia va kɛɛ nasia gbi ti mu maahu, aako mu yɛ heini ndiilɛli hu fawɔli gbi ii mu ma, mu bagɔnga Ngewɔ ma, tawao ma tuvei nasia wie a nɛɛ ngi wɛ.
54002003	Ji mia nyandengɔ tawao a nɛɛ mu Bawomɔi Ngewɔ wɛ,
54002004	na ngi longɔ numui gbi ti bawo ti ngi lɔnyɛi gɔɔ.
54002005	Gbamaile Ngewɔ yakpe, tawao numu yila lɔ na, na a pie Ngewɔ taa nuuvungaa ti hu i kpɔ, yeenumui mia a Yesu Kristi,
54002006	na i ta yekpe veni nuuvungaa wumawova. Namia seli le a watii na mbɛngɔ ma kɛ Ngewɔ longɔ numui gbi ti bawo,
54002007	tawao na vamia Ngewɔ i nya loni yɛ va a tomɔ kɛɛ Kaamɔ nasia va Juublaa yaa tie, aako ngi ngowili na le leiŋ kɔlooni lanayei ma a Ngewɔ kɛɛ tɔnyɛi. Tɔnyɛi mia ngi ndema; ndɛɛ yaa na ngaa yɛ kualama
54002008	Watii gbi wu gomɛngaa Ngewɔ vɛliva, nya longɔ hingeisia ti yɛ a hɛɛ, hingei nasia ti tia yekpe vengɔ Ngewɔ wɛ, ta loko lɛ ngeleya ji ta yɛ hɛɛma, tɛɛ liilewe tawao tɛɛ ndabla wie.
54002009	Nya longɔ gbɔma nyahangɛisia ti mayili yekpe wie tawao ti nɛmahulewe wie kɔlooni ti magulɛisia ma, tawao ti ya a tia yekpe mayili a pelei na a bɛ ma; taa ti wundie gbatɛ a voo dauŋ, taa kaningaa yili kpatɛngɔ a kanigbɔlu ɔɔ kɔtu jɛŋɛɛjɛŋɛɛngaa ɔɔ maayili baagbangɔngaa,
54002010	kɛɛ ti tia yekpe mayili a hinda yekpengaa wiela, kia mahoungɔ nyahangɛi nasia va ta nde tɛɛ tiaa Ngewɔ vɛlima.
54002011	Mahoungɔ nyahangɛisia ti gaa ndondohu tawao ti tia yekpe mayei.
54002012	Ngii lumani nyaha gbi wɛ hinga gaava ɔɔ yɛva ti maahu, mahoungɔ ti maa i yɛ louŋ.
54002013	Gbamaile Ngewɔ i Adam yese gbatɛni i yaa Iiv gbatɛ.
54002014	Tawao Adam ii le Seitana aa ngi wɛlɛ; nyahɛi mia Seitana i ngi wɛlɛni i Ngewɔ jawei nyani.
54002015	Kɛɛ ndoo lelei a pielɔ nyahɛi i mbawo majɔɔ, ina i nɔɛilɔ lala ma a Ngewɔ kɛɛ ndoma wiela kɛɛ kayema hinda wiela kɛɛ ta yekpe mayeila.
54003001	Tɔnya yia lɔ a ji: Numu i longaa i yɛ a Kristimableisia ti gulɔlomui, ngenge yekpe mia i longa la.
54003002	Kristimableisia ti gulɔmɔ ngi nyamuma gbi ɛɛ yɛ na, nyaha yakpe mia a yɛ ngi yeya, ngi nɛmahu yakpangɔ kpele gbi, ngi gungɔ ngi lii ma, a hinda hugbatɛ pandaa, a hotangɛisia gulu ngi yepɛlɛbu; tawao ngi bɛingɔ a yɛla a nungaa gaala;
54003003	maa ii houni i yɛ a ndɔhoumɔ ɔɔ ndapi gulamɔ; mahoungɔ ngi yagɔlɛngɔ i yɛ la tawao ii loni a njinjia; maa ii houni i lo kaka a navoei,
54003004	mahoungɔ i gu a ngi nyahɛi kɛɛ ngi leengeisia hinda hugbatɛlaa pandaa, tawao i pie ngi leengeisia ti golo ngi wɛ ti baa gɔɔ ngi ma.
54003005	Gbamaile numu ii bɛilɔ a ngi nyahɛi tia ngi leengeisia ti hinda hugbatɛla, a yee gu i Ngewɔblɛisia mahugbe?
54003006	Maa i houni i yɛ a numu nina sɔsii hu aako aa mamani Ngewɔ aa ngi gula, kia wɔɔ i Seitana gulani la.
54003007	A yɛ a numu lɔ nungei nasia Kristimabla yaa a tie ti baa gɔɔngɔ ngi ma, aako ngawufe aa ngi male, kɛ i wilinga Seitana mani hu.
54003008	Mahoungɔ kpɔmablaa Kristimableisia lia ti luvayii nyandengɔ i yɛla tawao ti lɔnyangɔ; tɛɛ ndɔ gbɔle hulewengɔ tawao tii haami navoo va;
54003009	mahoungɔ lanaya lɔnyangɔi na Ngewɔ i kɛnga ti hɛlɛ la nɛmahugili yekpehu.
54003010	Mahoungɔ bi ti hugɔɔ pɛiŋ, ti gungaa na a Ngewɔ yengei wiela, bi pie ti yenge.
54003011	Mahoungɔ ti nyahangɛisia bɛɛ ti luvayii nyandengɔ i yɛla tawao taa loko wili njɛpɛ-a-ngie hu; ti nɛmahui yakpangɔ a yɛla kpele gbi, ti wɔnangɔ hinda gbi hu.
54003012	Mahoungɔ kpɔmamɔ gbi Kristimableisia lia ngi nyahɛi i yɛ yakpe, tawao i gu a ngi leengeisia kɛɛ ngi lehubleisia ti hinda hugbatɛla pandawanda.
54003013	Kpɔmablei nasia ta ti yengei wie pandaa, baagɔma a yɛlɔ ti ma tawao ta gulɔ a yɛpɛla a ndiilo kɔlooni ti lalei ma a Yesu Kristi.
54003014	Nya lii lɔ ma wava mu lɔ hugutungɔ, kia ngi kɔlɛi ji nyɛima bi gama,
54003015	kɛɛ ngi gbɛndɛnga hu, kɔlɛi ji a pielɔ bi kɔɔ kia mahoungɔ mua Ngewɔ lehubleisia a mue ma luva, ndei na kɛngɔ a Ngewɔ vulungɔe sɔsii, ndɔkɔi na i looni tɔnyɛi bu.
54003016	Numu gbi ɛɛ hou a mawali kia ndɔwuma hindei kɔlooni mu Yewɔi ma malɔwungɔ la. I gbuailɔ nga nuuvuya hu, Ngewɔ Yafei kɛilɔ kɛ ngi wɔnangɔi tawao malikeisia ti ngi lɔilɔ. Ti ngi yɛpɛi leilɔ kɛnyɛihu gbi, ti lailɔ a ngie dunyeihu gbi, tawao Ngewɔ i lɛilɔ a ngie ngelegoohu
54004001	Ngewɔ Yafei lɔ ndema leiŋ yɛ nungaa lɛɛngaa ta gbelɔ a lala a Ngewɔ kɛlɛma voleisia ma; ta gololɔ ndɛɛ gula yafeisia wɛ, ti ngafa nyamuisia ti gaaisia wumbu.
54004002	Nasia ti yeekaa bondɛi nasia vayama hu tia mia a ndɛɛ gulablɛi nasia ta nungaa wɛlɛ, ti nɛmahugiliyeisia hu haangɔ, bi tɔaa bɛ ti mɔngalɔ a kɔlu gbɔlii.
54004003	Numu bondɛi nasia mia ta nungaa gaa tɛɛ hinda nyamu le nyaha ɔɔ hini jɔva kɛɛ mɛhɛɛ lɛɛngaa mɛva. Kɛɛ Ngewɔ i mɛhɛɛi nasia gbatɛni mɛva lɔ, ji nasia ti langɔ a ngie tawao ti tɔnyɛi gɔnga ta siɛgbua pɛiŋ ngi ma hɛɛ hu.
54004004	Hani gbi Ngewɔ i kpatɛnga kpekpengɔe; maa ii houni numu i gbele hani gbi ma tawao mahoungɔe bi siɛgbua Ngewɔ ma hɛɛ hu hani gbi va ba majɔɔ,
54004005	ajifa Ngewɔ layie kɛɛ hɛɛ na ba pie tia mia ta pie Ngewɔ i yeemɛhɛi luba.
54004006	Bi ndahii jisia vengaa mu mbaa Kristimableisia wɛ, ba yɛlɔ a Yesu Kristi yengemɔ yekpe, kia ba bi yafei makɛ a kaai nasia mu langɔ la kɛɛ tɔnyɛi nasia bi toma poma.
54004007	Kɛɛ bia yekpe maguha a nasia tii Ngewɔ gɔɔ ti dɔma gbamɛi nasia tii nyandeni hugɛva. Ya a bia yekpe makɛ aako bi luvayii i nɛɛ Ngewɔ wɛ.
54004008	Gaahu loliisia ta numu nafalɔ kulo, kɛɛ numu yafei yayengelɛi nafa lɔ hu a pelei gbi, ajifa ndɛvui a jɔlɔ hu kiahuna va kɛɛ kulɔmɛi kɛyila.
54004009	Tɔnya yia lɔ a ji mahoungɔ kuluva a loko veenjɔɔ kɛɛ lava la.
54004010	Ma lapilɔ mu yenge kpayangɔ ajifa mu lii valanga Ngewɔ vulungɔi ma, na a numui kpɛlɛɛ bawo kakayee nasia ti langɔ a ngie.
54004011	Ndahii jisia ve ti wɛ kɛɛ kaai jisia.
54004012	Baa luma numu gbi aa lɛɛ bi hu jifa ndopo a bie, kɛɛ yɛ a tɔmaseli Kristimableisia ta pookɔɔ, bi yɛpɛyii hu kɛɛ bi luvayii kɛɛ bi loyii a Ngewɔ kɛɛ nuuvungaa, kɛɛ bi layii a Ngewɔ kɛɛ bi sɛɛsɛɛyii Ngewɔ yaama.
54004013	Haaŋ i lohu ngi wa, bi magbewei gbi la bi wote Ngewɔ Gɔlɛi gaala leenga faha hu, kɛɛ Ngewɔ yiɛi lela kɛɛ nungaa gaala.
54004014	Baa Ngewɔ Yafei na gbua kɛwɛ i bi hu, na Ngewɔ i feni bi wɛ gbama ji ngi lutuisia ti yɛpɛni bi gama, kɛɛ kpakoleisia ti ti lokoisia wɛlɛni bi ma.
54004015	Yɛ a hindei jisia wie, tawao bi bi lii kpɛlɛɛ wu na, aako numu gbi lee ti tɔ kɛ bia lɛma gulɔma.
54004016	Bia yekpe yabɛɛ kɛɛ bi gaaisia.
54005001	Baa gbandɛ numui na la ngi wovangɔ bi ma, kɛɛ yɛpɛ ngi gama pandaa bi tɔa bɛɛ bi kɛkɛ mia a ngie. Hindo voningeisia hou kia bi ndeehingaa na,
54005002	bi nyaha gbakoloisia hou kia bi njeni, bi nyaha voningeisia hou kia bi ndeenyahaleengaa, tawao bi sɛɛsɛɛngɔ i yɛla Ngewɔ yaama.
54005003	Baagɔma ve ponyahangɛisia wɛ kakayee nasia tia lekee ti heini numu ii na aa gbɔ ti ma.
54005004	Kɛɛ ndeengaa ti yaa ponyaha yeya ɔɔ taaleengaa, mahoungɔ ti namakɔli pɛiŋ a ti Yewɔi-vɛli yengei wiela ti bondɛisia gama aako ti ti leblɛisia kɛɛ ti maadani kɛɛ ti mamani ti gbekpeyɛi hunyɔɔ, ajifa na mia a nɛɛ Ngewɔ wɛ.
54005005	Ponyahɛi na ta yakpe i heini numu gbi ii na aa ngi mahugbe, i lii valanga Ngewɔ ma, a ngi vɛli a folo kɛɛ kpindi kpɔma va.
54005006	Kɛɛ ponyahɛi na a lewe lekee nɛnɛɛ wooma, i welanga a haala, kia bɛɛ ngi vulungɔ.
54005007	Ndahii jisia ve ti wɛ kɔɔ numu gbi aa nyamu lɔ ti hu.
54005008	Kɛɛ numui na ɛɛ ngi bondɛisia makɛ kakayee ngi lenyɔuisia, i mawalinga ngi lalei ma a Ngewɔ tawao kɛ i nyamuni nasia ma tii lani gbi a Ngewɔ.
54005009	Baa ponyahangɛisia ti jikei mato a ponyaha gbi kɛlee ngi voo i lewe foo numu sawa gbɔyɔngɔ ma. I baa na ma, i hini yakpe lɔ wɔɔ jɔnga,
54005010	tawao tɔwɔ yekpe i yɛ ngi ma hinda yekpengaa wieva, a yɛ a nyahɛi na lɔ i ngi leengeisia makɛni pandaa, a hotangaa lama gbatɛ ngi yeepɛlɛbu, a ngenge mayeingɔngaa wie ngi mbaa Kristimableisia va, a gbɔ nungei nasia ma kpundɛ a gula ti ma, i ta yekpe vengɔ kpekpeya wiela laasi gbi wɛ.
54005011	Kɛɛ baa ponyahɛi yeefoningeisia ti lɛisia wu ponyahangɛisia ti la-gɔlɛi hu; gbamaile hini-mani i ti lɔnga ta wounvelɔ Kristi ma,
54005012	kɛ ti Lahei yeehaalayei na nyaninga ti mbumbuni wɔɔ ngi gama.
54005013	Ta gbɔma ti watii nyaanilɔ ta lewetewe nga, ta gbua pɛlei yeeji bu ta wuaa na bu; kɛɛ na nyamungɔ tewengɔ na ma ta mia a ji ta wote a njɛpɛ-a-ngieblaa tawao ta loko wili mbaa ti hindeisia hu, ta yɛpɛ a hindangaa maa ii houni ti yɛpɛ la.
54005014	A fisalɔ nya wɛ ponyahɛi yeefoningeisia ti hini jɔɔ, ti ndeengaa le, ti ti wɛlɛbu hindeisia hugbatɛ, kɔɔ mu juwuisia taa sabu gbi jɔɔ mu nyamu leva.
54005015	Ajifa ponyahangɛisia lɛɛngaa ti welanga bɛɛ a wounvela ti hitɛnga Seitana wooma.
54005016	Kɛɛ Kristimableisia yeeponyahangaa ti yaa nyaha gbi ngi lei hu, mahoungɔ i ti mahindei wumbu, aa yeekahɛi na lukpe sɔsiblɛisia wumba, kɔɔ ponyahangɛi nasia tia lekee ti heini ti mahindei i yɛ ti ma.
54005017	Kpakoloi nasia ta tokulɔ yengei wie pandaa, mahoungɔ yeengila gbi i numu fele pawa jɔɔ, kakayee nasia ta yenge kpayangɔ Ngewɔ yiɛi leva kɛɛ nungaa gaava.
54005018	Ajifa Ngewɔ Gɔlɛi yɛ, “Baa nika-hinɛi layili ji ba pie a yɛ mbei yangama”; yɛ gbɔma, “Mahoungɔ ngengemɔi i ngi pawɛi majɔɔ.”
54005019	Baa wolo mayiagɛ gbi ma ta kpakolo mayia gɛ la, kɛlee seli fele ɔɔ sawa ta seli pɛiŋ kɛ i yeehindei na wieilɔ.
54005020	Nasia gbi ta jumbu hindeisia wie, jɔlɛ ti ma a kpaya kɔɔ yeemɔniisia ti luwa.
54005021	Nyaa vulii ndema bi ma Ngewɔ gulɔ kɛɛ Yesu Kristi kɛɛ Ngewɔ malikeisia ngɛɛ bi hindei jisia wie ngi ndema bi ma, baa hinda gbi wie gba bi liimamɔ wɛ, ɔɔ ba pie gba numui na wɛ bi liimamɔ ii le.
54005022	Bi maa aa gbɛli loko lava numu gbi ma ngi veva Ngewɔ yengei wɛ. Baa gbɛɛ nungaa wekɛisia ma ti jumbu hindeisia hu; loo sɛwɛsɛwɛya hu Ngewɔ yaama.
54005023	Baa yaa nja lekee gbɔle; yɛ a ndɔ wulo gbɔle aako mɛhɛɛ i yɛ a vuka bi goohu jifa ba heegbɛ pɛɛpɛ.
54005024	Nungaa lɛɛnga ti jumbuisia ti lailɔ kɛ, tawao ta maleilɔ ti gulɔ kpɛmbo voloi ma; kɛɛ nungaa wekɛisia ti jumbuisia numu ɛɛ humbu a tɔ kɛlee hu a lɛmbi kulo.
54005025	Hii lɔɔ numu wiehinda yekpeisia ti laani ke tawao yeenasia vulii numu ɛɛ tɔ gbalauŋ tɛɛ gu a lɔwula.
54006001	Nasia nduwɔngaa a tie, mahoungɔe ti mbɛɛhei gbi ve ti luwɔkɛisia wɛ aako numu gbi aa njia nyamu le Ngewɔ biyɛi ma kɛɛ kaai mu nungaa gaama la.
54006002	Nduwɔngei nasia Kristimablaa a ti luwɔkɛisia taa lɛɛ ti hu, ajifa ti ndeengɛisia lɔ a tie. Kia taa na wie, mahoungɔ ti yenge ti wɛ kpekpengɔ, ajifa nasia ti yengei a ti nafa ti yɛni a Kristimableisia lɔ ti longɔ a tie. Hindei jisia lɔ ba nungaa gaa la, tawao ba hugɛ a tie.
54006003	Numu gbi lekee a nungaa gaa a kaa weka i gba polouŋ mu Lemɔi Yesu Kristi lɔnya yiɛisia ma kɛɛ mu Yewɔhindei yeekaai na ma nungaa gaa la,
54006004	mamanimɔ waa mia a yeenumui na tawao ii gbɛogbɛ gɔɔ. Mani nyamu lɔ ngi ma kɔɔ taa nungaa ti yɛ a ndabla wie, ta yianjia kɔloongɔ njɛpɛwo ngilangila ma, tawao ji a walɔ a tolei kɛɛ mawali houleisia kɛɛ ngɛlisia kɛɛ kili nyamuisia a nungaa,
54006005	kɛɛ ndableisia ndiima nyamublɛisia ta kpua nasia tɔnyɛi ii yaa ti hu. Ti gilingɔe la kɛ Ngewɔ yengei i yɛni a pele lɔ numu gbatɛva.
54006006	A tɔnya, Ngewɔ hindei a pielɔ numu i gbatɛ waa ina na a sɔɔ a ngi liilɛlilɔ.
54006007	Gbɔɔ mu wani la dunyei ji hu? Muii wani a gbɛogbɛ! Gbɔɔ ma gu a kpuala dunyei hu mu li la? Muɛɛ li a gbɛogbɛ!
54006008	Faale, mu yɛngaa a gu mɛhɛɛ ma mɛva kɛɛ kula ngiliva, mahoungɔ na i mu liilɛli.
54006009	Kɛɛ nasia ti longɔ ti gbatɛ, kɔlɛya a ti maleilɔ, ti wili mani hu, mani i ti lɔ kpowa hinda gboto wieva na a nungaa gbaalɛ tawao a tia vulii nyani i ti juku.
54006010	Gbamaile ndomɛi na nungaa ta pie a navoei, hinda nyamui yeelasii gbi a gbua hu lɔ. Nungaa lɛɛngaa ti maninga navoo jɔɔ-manii ma ti gbenga ti lalei ma a Ngewɔ ti pienga ndiigbalɛ gboto i ti lii malenga.
54006011	Kɛɛ bia, Ngewɔmɔ a bie, luwa hindei jisia kpɛlɛɛ ma. Lapi bi yɛ a pɔɔnamɔ, kɛɛ Ngewɔ gɔmɔ, kɛɛ lamɔ a Ngewɔ, ndoma i bi lii hu, ba gu hinda gbɔugbɔu bu, bi yagɔlɛngɔ.
54006012	Piengɔe bɛɛ nasia ti langɔ a Ngewɔ ti piimɛ-mawali lɔ hounga; faale yeepiimɛi ji wie vulii a bi sɔbɛi gbi aako bi kunafɔ lɛɛvui majɔɔ bia yekpe va; jifa yeendɛvui ji lɔ Ngewɔ i bi lolini ma ji bi ndeni a bi lii gbi seli gboto yaama bɛɛ bi langa a ngie.
54006013	Nyaa ndema bi ma a kpaya Ngewɔ yaama na a ndɛvui ve hani gbi wɛ kɛɛ Yesu Kristi na i laaligbani ngi lala ma a Ngewɔ Pɔntiɔsi Paileti gɔɔbu,
54006014	ngɛɛ bi golo hindei kpɛlɛɛ bu ngi vɛlinga la bi ma, bi lo jiama a tie, baa kpulanga, i to folei nama mu Lemɔi Yesu Kristi a gbua nga.
54006015	Ngi walɛi a bɛ kinɛiŋ lɔwɔi na lɔ ma Ngewɔ i ndani, Maha lubangɔ yakpei, mahangeisia ti Mahɛi, ndebleisia ti Lemɔi,
54006016	ta yakpe mia ɛɛ haa kunafɔ; i heini fofoi na hu lɔ numu gbi ɛɛ gu a lukpela kpla. Numu gbi ii yaa wɔɔ gba ngi lɔni; numu gbi ɛɛ gu a ngi lɔla kunafɔ. Mbɛlɛhei i yɛ ngi ma kɛɛ kunafɔ gbayei! Amiina.
54006017	Nde nasia ma ti dunyama hanisia yeekpatɛi hu taa mamani tawao taa liilo potepote hani na ma ta toli a kpatɛ, ti liilo Ngewɔ ma, na a hani gbi ve mu wɛ kpotongɔ waa mu goohu nɛva.
54006018	Nde ti ma ti hinda yekpe wie, hinda yekpe wiela i yɛ a ti gbatɛ, taa mamani wie tawao ti magbatɛngɔ i yɛla nungaa wekɛisia gɔva ti yeyahanisia hu.
54006019	Ti ji wiengaa kɛ tiaa kpatɛ lama gbatɛma tia yekpe va, na a yɛ a toma kpaukpau ti va kulɔma; tawao ta gulɔ ndɛvui na ma ndɛvui yeetɔnyangɔi le.
54006020	Timoti, hindei kpɛlɛɛ ngi toko wuanga bi yeya, mahugbe pandawanda. Baa loko wili Ngewɔ-gɔɔ-vɛli yɛpɛ gbi hu kɛɛ baabaa mawali houlei na nungaa ta gbula ngi lɛi ma ta toli a “Hinda hugɔɔlei.”
54006021	Nungaa lɛɛngaa tɛɛ yeehinda hugɔɔlɛi na lɔ ti wɛ, tawao i pienga ti baanga a pelei na ta jia la lava a Ngewɔ. Ngewɔ yauwandei i yɛ wu gbi ma.
55001001	Nya Pɔɔl, tomɔ a nge Yesu Kristi va kia i nɛni la Ngewɔ wɛ, i nya longa ndɛvui na hinda hugɛva i Lahei wumbuni feva mu wɛ, tawao mu majɔɔnga jifa mua Yesu Kristi-ni mu wilingɔ hu.
55001002	Nya mia ngi kɔlɛi ji nyɛinga nya liima hindoloi Timoti gama. Mu Kɛkɛ Ngewɔ kɛɛ mu Lemɔi Yesu Kristi i bi gɔ a ngauwandei, i manu bi ma, tawao i ndiilɛli ve bi wɛ.
55001003	Nyaa siɛgbuama Ngewɔ ma na ngi yengema ngi wɛ a nɛmahugiliya yekpe, kia nya maadani ti pieni. Nyaa siɛgbuama ngi ma jifa nga gili a bie tuuŋ ji nga yɛ Ngewɔ vɛlima a folo kɛɛ kpindi.
55001004	Ngayɛi na i yeini bi ma ji mu luahu i yɛ gɔlɛma taa nya nɛmahu, tawao bi lɔmani lɔ nya ma hulewengɔ aako nya goohu i nɛɛ waa.
55001005	Yee sabui lɔ a ndomɛi na mahoungɔ i gbua ndiigolengɔ hu, kɛɛ kiliya sɛwɛsɛwɛ hu, kɛɛ lanaya lɔnyangɔ hu.
55001006	Sabui ji va lɔ ngi hitɛma bi wɛ ngɛɛ bi yɛ a yenge a kpayei na Ngewɔ i bi mawaani la ji ngi nya lokoisia wɛlɛni bi ma ngi Ngewɔ vɛli bi va.
55001007	Gbamaile Ngewɔ Yafei na i fenga mu wɛ ɛɛ pie maa luwa; kia Ngewɔ Yafei aa pie mu luwa, a mu laavelɔ a kpaya kɛɛ ndoma kɛɛ ji ma gu mu lii ma.
55001008	Faale, baa wufe a seli wuaala mu Lemɔi va; tawao baa wufe nya hinda ma, kpindi-wɛlɛbumɔ a nge Kristi wooma. Kia baa na wie, kɛ kpalɛi bi ndɛi i la bi ma Ngowili Yekpei va, kia Ngewɔ a yeekahui ve bi wɛ fa.
55001009	I mu bawoilɔ i mu loli yɛva a ngi nda nungaa, mu wiehinda va ii le, kɛ na i yɛ ngi liihu wɔɔ gba pieva kɛɛ ngi yauwandei va. I yeengauwandei ji veilɔ mu wɛ Yesu Kristi sabui hu pɛiŋ wɔɔ hani gbi i yaa gbatɛ,
55001010	kɛɛ kiahuna na i magɛnga a mue a ji mu Bawomɔi Yesu Kristi i wanga. I hee gbayei gbuanga ngi yeya tawao i kunafɔ lɛɛvui magɛnga a Ngowili Yekpei hu wee.
55001011	Ngewɔ i nya yɛnga a tomɔ kɛɛ kaamɔ Ngowili Yekpei leva leiŋ nungaa ma,
55001012	tawao sabui ji valɔ kpalɛi jisia ti lama nya ma. Kɛɛ nguhugiti gbi ii nya ma ajifa ngi numui na gɔɔlɔ ngi lii longa ngi ma, tawao ngi kɔɔlɔ vulii kɛ hindei gbi i toko wuaanga nya yeya pieva, a lolɔ mahugbema haaŋ folo wai na i hiti ma.
55001013	A hou kpaŋ tɔnya yiɛi nasia ma ngi wu gaani la, i yɛ a tɔmaseli ba pookɔɔ, tawao baa gbua lanayei kɛɛ ndomɛi na ma mu woo le ji mua Yesu Kristi-ni mu wilingɔ hu.
55001014	Ngewɔ Yafei na i mu hu ngi gbayei hu, hinda yekpei nasia mahugbe toko wuaangɔ bi yeya.
55001015	Bi kɔɔlɔ kɛ numui gbi ti Esia lɔlei ji hu ti gbuanga nya woohu, Figɛlɔs kɛɛ Hamɔginis ti gbuangɔ ii le ma.
55001016	Ndemɔi i manu Onɛsiforɔs bondɛisia ma, ajifa i yɛlɔ a nya yanɛpɔ watii gboto va. Ii wufeni jifa ngi kpindi-wɛlɛ bu,
55001017	tawao kia lekee i foni Rom, i a nya gɔkɔlilɔ haaŋ i nya lɔ.
55001018	Ndemɔi i manu ngi ma Folo wai na ma! Tawao bi kɔɔlɔ pandawanda gbɔɔ kinɛiŋ i pieni nya wɛ Ɛfisɔs.
55002001	Bia, nya loi, Ngewɔ yauwandei na mu woo le ji mua Yesu Kristi-ni mu wilingɔ hu i pie bi kaahu majɔɔ.
55002002	Kaai nasia wumbu bi yɛ mɛni ngi yɛ kɛ leiŋ seli gboto yaama, bi ti loko wuaa ndiivalamablaa yeya, nasia tia bɛɛ ta gu a nungaa wekangaa gaala.
55002003	Kpalɛi bi ndɛi i la bi ma, kia Yesu Kristi gugba lɔnyangɔi a bie.
55002004	Kugba gbi a ngi yengei wielɔ aako i ngi mahumɔ wai liilɛli, faale ɛɛ loko wili numu gbamɛisia ti hindeisia hu.
55002005	Piimɛmɔi na tia ngi mbaangɛisia ta wiimɛ mawali ma ɛɛ gu aa ngi mbaangɛisia gula aa mawaa na majɔɔ ti lapima faa kɛlee i jia a yee saweisia.
55002006	Kpala yengemɔi na i yengema kpaayangɔ, mahoungɔ haala bei na ta tewe, ta yesei i ngi ndɛi majɔɔ.
55002007	Gili a njɛpɛi jisia ngi ndema, ajifa Ndemɔi a pielɔ bi gu a kpɛlɛɛ yeembui gɔla.
55002008	Yɛ a gili a Yesu Kristi na Ngewɔ i ngi wuni hee hu, na i yɛni a Devidi bɔɔsɔ, kia ma nungaa gaa la Ngowili Yekpei ji hu nga hugɛ,
55002009	jifa nga Ngowili Yekpei le nungaa ma famia kpalɛ a la nya ma tawao jɔwɔi vulii gulangɔ nya ma kia sawa nyanimɔ. Kɛɛ jɔwɔ gulangɔ ii le Ngewɔ laayiɛi ma.
55002010	Famia nga gu hindei gbi bu Ngewɔ nungaa wɔyɔngɔisia va kɔɔ tia bɛɛ ti mbawoi na majɔɔ Yesu Kristi a wala kpɛngɔ kunafɔ wɔlɔyɛi ma.
55002011	Tɔnya yia lɔ a ji, tɛɛ: “Ina mua Yesu-ni mu haanga, mua tieni lɔ ma vulu gbɔma.
55002012	Ina muii gbahai a gula hinda gbɔugbɔu bu, mua tieni ma mahayɛi mɛlɔ gbɔma. Ina mu mawalinga ngi hinda ma, ta bɛɛ a mawalilɔ mu hinda ma.
55002013	Ina mu gbenga a lala a Ngewɔ, ta ɛɛ gbe a lala a mue gbamaile ɛɛ ta yekpe hou a mawali”
55002014	Ji hitɛ nungeisia wɛ, bi ti laahii kpɔtukpɔtu Ngewɔ yaama taa ndabla wie, taa lapi kɔlooni njɛpɛwo gbi ma. Na ɛɛ kpekpe gbi wie tawao a nasia hinda huwulɔ ta wolo.
55002015	Lapi a bi sɔbɛ gbi bi tato majɔɔ Ngewɔ yaama, kia ngengemɔi na i na ɛɛ wufe ngi yengei ma, numui na ngi bɛɛngɔ a nungaa gaala a Ngewɔ wowili yeetɔnyɛi.
55002016	Gbe baabaa laablɛi nasia ma ta baa gbua Ngewɔ ma, ta pie nungaa tɛɛ la a Ngewɔ.
55002017	Kaai na wiengɔe kia ngelei na i na a li a numu luwui mɛ, yeekpalɛmɛi ya a wɔlɔ lekee. Hingaa fele ti nungaa gaanga a hinda bondɛi jisia, tia mia a Haiminiɔs kɛɛ Failetɔs.
55002018	Ti gbenga tɔnya welei ma tawao tiaa piema nungei nasia ti langɔ a Ngewɔ ti lii yaa a hupu, a ji ti ndema ti ma tɛɛ, mu welanga bɛɛ a wula hee hu.
55002019	Kɛɛ pɛlei ji Ngewɔ i hitɛnga, gbɛ-o-gbɛ ɛɛ sɛɛjia; tawao njɛpɛi jisia lɔ nyɛingɔ ma tɛɛ, “Ndemɔi i nasia gɔɔlɔ ngi woo a tie”, kɛɛ gbɔma, “Numu gbi lekee a nde yɛ Ndemɔi lɔ ngi woo a ngie, mahoungɔ i wounve hinda nyamu wiela ma.”
55002020	Mɛhɛɛ-mɛ haakei yeelasii gbi lɔ pɛlɛ waa gbi bu, tɛngaa gbatɛngɔ a kanigolei kɛɛ kanigbɔlui, pekeisia gbatɛngɔ a ngulii kɛɛ hujii; tɛɛnga lɔ na ta yenge la a ngila ngila hinda waawaisia mahu, pekeisia ti na ta yenge la kpele gbi.
55002021	Numu gbi i gbengaa hinda nyamui jisia kpɛlɛɛ ma i ta yekpe yɛ sɛwɛ, Ngewɔ a yengelɔ a ngie hinda waawaangaa hu, ajifa i ta yekpe venga ngi bɔɔsɔi wɛ tawao a gu a ngi magbewe gbuala, ngi magbatɛngɔ ngenge yekpe gbi wieva.
55002022	Joowi hinda nyamui nasia ma mani a numu lɔ foningeyɛi hu, bi lapi pɔɔna hinda wiela ma, kɛɛ lala a Ngewɔ, kɛɛ ndoma, kɛɛ ndiilɛli, wua nungei nasia ta wɔɔ Ngewɔ ma a ndiigole kpɔma va.
55002023	Joowi baabaa mawali houlei nasia ma nungei nasia tii gbɛ-o-gbɛ gɔɔ ta wa la; bi kɔɔlɔ kɛ ta gɛlɛ njianjiɛi hu lɔ.
55002024	Ndemɔi yengemɔi tia numu gbi tɛɛ yia. Mahoungɔ i yɛ a kpekpeya wie a numui gbi, Kaamɔ yekpe a ngie a ngi lii hou,
55002025	Ɛɛ liilewe ji a yɛ nungei nasia loma pele ma ta ngi hou a mawali. Gbamaile tɛngaa Ngewɔ a sabu lalɔ ti wɛ wounveva ti jumbuisia ma ti tɔnyɛi gɔɔ.
55002026	Tawao ti nɛmahui a walɔ na, ti bawo Seitana mani ya, na i ti hounga wɔɔ i kpɔndanga ti ma ngi liima hindei wieva.
55003001	I yɛ bi nɛmahu, hinda gbangɔngaa ta yɛlɔ na kɛlɛma voleisia ma.
55003002	Nunga ta lolɔ kpekpeyei gbi i lɛ tia yekpe lekee ma, ti haamingɔ a yɛla hulewengɔ hanii gbi va, ti yongangɔ, ti hinda i tia yekpe yaama houngɔ; ta yɛlɔ a ngɛli-ngɛlii wili, tɛɛ golo ti leblɛisia wɛ, tɛɛ sabu gɔɔ, ti gbewe ɛɛ yɛ Ngewɔ hinda hu;
55003003	tɛɛ hindawanda wie, tɛɛ manu numu ma, ti yafangɔ a yɛla, ta ndapi-ndapi gula, ti vulangɔ; ta lololɔ a hinda yekpei;
55003004	ta yɛlɔ a baayablaa, tɛɛ gili pɛiŋ taa yɛ a hinda wie, tawao ti mamaningɔ; ta lolɔ a nɛnɛɛ hindei i lewe Ngewɔ ma;
55003005	ta hindeisia wielɔ aako nungaa ti tɔ kɛ mu Yewɔ-hindei mia ti piema, kɛɛ ti gbelengɔ a yɛla kpayei na ma i mu Yewɔ-hindei hu. Joowi nungei jisia nyɔkɔ ma.
55003006	Ti lɛɛnga ta lilɔ nungaa ti wɛleisia bu, ti gu nyahangɛi nasia ma tɛɛ gu a tia yekpe huhoula tawao jumbu gahɛi i ti gotongɔ ta hinda nyamu laasi gbi wie mani a ti lɔ pieva;
55003007	nyahangɛi nasia ti lapima tuuŋ tɔnyɛi gaava kɛɛ tɛɛ gu a kɔɔla fɔ.
55003008	Kia lɔɔ Janis taa Jambris ti Mojisi houni a mawali, hii nungei jisia ta tɔnyɛi hou a mawali nungaa lɔ a tie ti nɛmahui ɛɛ yenge tawao ti lala a Ngewɔ ii lɔnyani.
55003009	Kɛɛ tɛɛ li kuhama ajifa numui gbi ta ti gbowayii lɔlɔ, kia lɔɔ i Janis taa Jambris wieni.
55003010	Kɛɛ bi jianga a kaai na ngi bi gaani la kɛɛ nya luvayii kɛɛ na i nya lii hu pieva ndɛvui ji hu; bi liiheinga nya layii ma a Ngewɔ, kɛɛ nya liilɛliyii hinda ma kɛɛ ndomɛi na nya hu, kɛɛ nya guyii hinda gbɔugbɔu bu,
55003011	kɛɛ juwuyei ti yɛ hitɛ la nya wooma, kɛɛ kpalɛi nasia ti lani nya ma. Bi na kpɛlɛɛ lɔilɔ i nya wieni Antiɔk, kɛɛ Aikoniɔm, kɛɛ Listra, juwuya hindei nasia ngi guni mbu; kɛɛ Ndemɔi i nya gbuɛilɔ kpɛlɛɛ hu.
55003012	Numu gbi lekee ngi longɔ i luva kia Ngewɔ longɔ la, tia Yesu Kristi ti wilingɔ hu, nungaa ta juwuya hitɛlɔ ngi wooma;
55003013	tawao numu nyamuisia kɛɛ nasia ta kasoo gula nungaa ma, ti nyamuyii maa a yɛlɔ a to, ta nungaa wekɛisia wɛlɛ, tia vulii nungaa ta ti wɛlɛ.
55003014	Kɛɛ bia, baa gbe tɔnyɛi nasia ma ngi bi gaani la tawao bi langɔ la kpaukpaungɔ. Bi kɔɔlɔ yeeni lɔ ti bi gaani,
55003015	tawao taa bi nɛmahu kɛ i hiye bi lopongɔi hu ma, bi Ngewɔ Gɔlɛi gɔnga, na a bi gɔ a nɛmahulewei na a wa a mbawoyei, a ji numu ba la a Yesu Kristi.
55003016	Ngewɔ Gɔlɛi kpɛlɛɛ Ngewɔ lɔ i puni nungaa lii hu ti nyɛini tawao kpekpengɔe nungaa gaava a tɔnyɛi, kɛɛ pieva nungaa ti kpulangei nasia gɔɔ ti piema, kɛɛ pieva nungaa ti gbe a hindei nasia wiela ii wɔnani, kɛɛ nungaa gaava a jiala a pelei na a nɛɛ Ngewɔ wɛ,
55003017	aako numui na a yenge Ngewɔ wɛ mahoungɔ ngi gaangɔ i yɛla tawao ngi magbatɛngɔ hinda yekpe yeelasii gbi wieva.
55004001	Nyaa bi laahima kpɔtukpɔtu Ngewɔ yaama kɛɛ Yesu Kristi, na i wama fuublaa gbɛmbova kɛɛ haablaa, tawao jifa taa wama yɛva a Mahɛi,
55004002	ngɛɛ bi yɛ a Ngewɔ wowili le nungaa ma, bi nɔɔ ndela ma; nde-gbelei i nyande nungaa wɛ ɔɔ ii nyandeni, pie ti kɔɔ gbɔɔ mahoungɔ pieva, kɛɛ ti kɔɔ ji ta hinda gbulanga tawao bi ti lii nɛpɔ, ya pie a ndiihou ji ba yɛ ti gama.
55004003	Watii a hitilɔ nungaa tɛɛ wolo kaa wɔnangɔ ma, tawao ta to ti liima hindeisia lɔ ma, ta kaamɔisia mato lɛma tuuŋ, yeekaamɔɛisia tɛɛ kaa weka gɛ kɛlee na yeenungeisia ti wolii hu i yangema mɛniva.
55004004	Ta gbelɔ a wolola Ngewɔ wowili lɔnyangɔi ma, ti wolo dɔmi gbamɛisia ma.
55004005	Kɛɛ mahoungɔ bi gu bi lii ma hinda gbi hu; gu hinda gbɔugbɔu bu, Ngowili Yekpei lela yengei wie, bi bi mahindei gbi wie kia mahoungɔ Ngewɔ yengemɔɔ i pie.
55004006	Nya nya va, watii i hitinga nya gbuava a saa; watii i hitinga nya va ngi gbua dunyei ji hu.
55004007	Ngi nya sɔbɛi gbi wienga piimɛi hu ngi piema wɔɔ, ngi wiimɛnga ngi fonga famia mahoungɔ ngi gɛlɛ na, tawao ngii gbeni a lala a Ngewɔ.
55004008	Kiahuna na kɔi ngi fayani yeemawai na Ngewɔ a fe pɔɔnablaa wɛ taa nya mawuloma, mawali na Ndemɔi, Njialemɔ wɔnangɔi, a fe nya wɛ Folei na ma tawao ɛɛ fe nya yaangɔ wɛ, a fe nungei nasia gbi lɔ wɛ ti longɔ a ngie, ti ngi mawuloma gbuava nga.
55004009	Lapi a bi sɛmbɛi yii gbi bi wa nya gama kaakaa.
55004010	Diimas i longa a dunyɛi ji hu-haniisia, i vayanga nya ma i ya Tɛsalonika. Klisɛnsi i ya Galesia, tawao Taitɔs i ya Dalmesia.
55004011	Luki yakpe lɔ mua ta mu mbei. Bi yaa wama wua Maaki wu wa ajifa a gulɔ a gbɔla nya ma nya yengei hu.
55004012	Ngi Taikikɔsi longa Ɛfisɔs.
55004013	Bi yaa wama bi wa a nya lomawai ngi ndoni Toasi a Kaapɔs; wa a bukuisia bɛɛ, kakayee yeenasia ti nyɛingɔ hua-kɔlɛisia ma.
55004014	Ngaimɔi Alɛksanda i nyamu waa wieilɔ a nge; na i pienga Ngewɔ a ngi pawalɔ a yeepawei.
55004015	Bia vulii bi mahugbe a ngie ajifa ngi lolongɔe a mu wowili hulewengɔ.
55004016	Numu yakpe bɛɛ ii loni nya wooma haala watii na ngi yɛ nya yekpe magaoma Kotii hu; ti gbi ti vayɛilɔ nya ma. Ngewɔ aa yeekpalɛ gbua ti ma!
55004017	Kɛɛ Ndemɔi i yɛlɔ nya wooma tuuŋ tawao i kpaya wuailɔ nya hu nahi ngi gu ngi ngowili gbi hugɛ gbalauŋ aako nasia Juublaa yaa tie ti kpɛlɛɛ ti mɛni; tawao i nya bawoilɔ tii nya lɛɛni nya waava.
55004018	Tawao Ndemɔi a nya gbualɔ hinda nyamu gbi hu, i li a nge panda ngi Mahayɛi hu ngelegoohu. Ngɔɔlɔya i yɛ ngi ma kunafɔ kɛɛ kunafɔ ! Amiina.
55004019	Nga va kaka Plisila taa Akuila ma kɛɛ Onɛsiforɔs mawɛlɛbublɛisia.
55004020	Irastɔs i longa poma Kɔlinti tawao ngi Trofimɔs loni Mailetɔsi lɔ jifa ngi heegbɛngɔ yɛla.
55004021	Lapi a bi sɛmbɛ yii gbi wava nya gama pɛiŋ kɔlɛ watii i yaa lɔto. Yubiulɔs, kɛɛ Piudɛns, kɛɛ Lainɔs kɛɛ Klɔdia ta va kaka bi ma tia Kristimablaa wekɛisia gbi.
55004022	Ndemɔi i yɛ tuuŋ a bi mahugbe. Ngewɔ i ngauwanda gɛ a wu kpɛlɛɛ.
56001001	Nya Pɔɔl, Ngewɔ yengemɔ a nge kɛɛ tomɔ Yesu Kristi va, nya mia ngi kɔlɛi ji nyɛinga. Ngewɔ mia i loko loni nya ma i nya yoyo ngi nungei nasia gama i ti wɔyɔni kɔɔ ngi gbɔ ti ma ti la vulii a ngie, ngi tɔnyɛi na gɛ a tie mu Yewɔ-hindei i mu gaani la,
56001002	na i pienga mu langa la kɛ ma kunafɔ lɛɛvui majɔɔlɔ. Ngewɔ ɛɛ ndɛɛ guala, tawao tamia i Lahei wumbuni pɛiŋ wɔɔ dunyei i yaa lɔɔto yɛ a yeendɛvui ji velɔ mu wɛ,
56001003	tawao ji yeewatii vulii i hitini sɔ, i yeendɛvui magɛilɔ ngi wowili hu. I yeengowili ji loko wuaailɔ nya yeya tawao nyaa ndema leiŋ kia mu Bawomɔi Ngewɔ i ndeni yɛ ngi pie la.
56001004	Ngi kɔlɛi ji nyɛinga Taitɔs lɔ gaama na i wotenga a nya hindoloi vulii jifa mua ta mu langɔ a Ngewɔ. Mu Kɛkɛ Ngewɔ taa mu Bawomɔi Yesu Kristi ti ngauwanda ve bi wɛ kɛɛ ndiilɛli.
56001005	Ngi bi loilɔ wooma Kliti tii hu kɔɔ bi hindei nasia hugbatɛ kungɔ ti wie kɛɛ mu loko ii foni ma, kɛɛ kɔɔ bi Kristimableisia ti gbakoleisia hei taa gbi hu. Baa lema fɛimɛi nasia ma ngi pieni bi ma,
56001006	maa ii houni nyamu gbi i yɛ kpakolo hu; nyaha yakpe mia a yɛ ngi yeya, tawao mahoungɔ ngi leengeisia ti yɛ a Kristimablaa, ti langangɔ aa yɛla kɛɛ ji tɛɛ numu gbi laayia mɛni.
56001007	Jifa Kristimablaa ti lokulɔ gbi i looni Ngewɔ yengei lɔ gulɔ, maa ii houni nyamu yakpe bɛɛ i yɛ ngi hu. Maa ii houni i yɛ a mamanimɔ ɔɔ ndiimavulamɔ, ɔɔ ndɔhoumɔ, ɔɔ ndapi-ndapimɔ, ɔɔ navoo haamimɔ.
56001008	Mahoungɔe i yɛ a gbekpe a hotangɛisia, ngi longɔ a hinda gbi lekee kpekpengɔ. Mahoungɔe i gu ngi lii ma, ngi wɔnangɔ, a Ngewɔ liima hindei wie, tawao ngi makɛngɔ.
56001009	Mahoungɔe i hɛlɛ kpaukpau a ngowili lɔnyangɔi na numu a gu a liivala ma tawao tia kaai na mu kɛma ti woo i yakpe. Ji lɔ a wie i gu a piela nungaa wekɛisia ti lii i wu yeekaa lɔnyangɔi ji hu, i yama i pɔɔnɛi na gɛ a nasia ta hou a mawali.
56001010	Gbamaile numu gboto lɔ na kakayee nasia ta nde tɛ ti nasia Juublaa yaa tie hei biliya, ta ganga a kaa wɔnangɔi ta nungaa wekɛisia wɛlɛ a ti wuhuba yɛpɛisia.
56001011	Mahoungɔe bi pie ti gbe yeenjɛpɛi nasia ma, ajifa tiaa mbonda gbuhangaa luahu nyanima a kaai nasia maa ii houni ti kɛ, tawao ti yeengufebaa hindei ji wiemaa aako lekee ti navoei majɔɔ.
56001012	Klitimɔ vulii yɛla wɔɔ, ti Yewɔ lutuisia yeengila, i ndeni yɛ, “Ndɛɛ gulabla lɔ a Klitiblɛisia kɛɛ fuuhani wienyɔungɔngaa kɛɛ ndiiblaa hawangɔngaa.”
56001013	Tawao na i ndeni na lɔnyangɔi na vamia mahoungɔ bi yɛ a gbandɛ ti laa aako ti lanaya yekpe majɔɔ;
56001014	taa gbɔma hɛlɛ a Juu dɔmingaa kɛɛ nuuvungaa ti jawei nasia ta gbua nungei nasia gama ta gbele tɔnyɛi ma.
56001015	Hani gbi sɛwɛsɛwɛngɔe nasia wɛ tia vulii ti sɛwɛsɛwɛngɔ; kɛɛ hani gbi ii sɛwɛsɛwɛni nasia wɛ ti nɔhɔngɔ Ngewɔ yaama tawao tii lani a Ngewɔ, ajifa Seitana i ti nɛmahuisia nɔhɔnga kɛɛ ti nɛmahugiliyeisia.
56001016	Ta ndelɔ nungaa ma tɛɛ ti Ngewɔ gɔɔlɔ, kɛɛ ti wiehindeisia ta ndɛɛ lolɔ ti ma. Ti liima nyamungɔe wa, tɛɛ woolo numu gbi laayia ma, tɛɛ gu a hinda yekpe gbi wiela.
56002001	Kɛɛ mahoungɔe bi yɛ a nungaa gaa a kaai na pɔɔnangɔ.
56002002	Yɛ a hindo gbakoloisia gaa bɛɛ ti sɔbɛ hou, ti nɛmahu lewengɔ i yɛla, ti gu ti lii ma; ti layii a Ngewɔ gbekpengɔ i yɛla, kɛɛ ndoma i yɛ ti liihu, kɛɛ ti guyii hinda gbɔugbɔu bu.
56002003	Hii lɔɔ mahoungɔ bi yɛ a nyaha gbakoloisia gaa ti yɛ a luva kia nyahangɛi nasia na Ngewɔ woo a tie. Tɛɛ yɛ a njafablaa, ɔɔ ndɔi luwɔngaa. Mahoungɔe ti yɛ a nungaa gaa a na kpekpengɔ,
56002004	aako ti nyaha voningeisia makɛ lova a ti hiningɛisia kɛɛ ti leengeisia,
56002005	ti gu ti lii ma, ti wiehindei i yɛ sɛwɛ, ti yɛ a ti wɛlɛbu yengeisia wie pandawanda, ti golongɔ ti hiningɛisia wɛ, aako numu gbi aa nde yɛ ngowili na a gbua Ngewɔ gama nyamungɔe.
56002006	Hii lɔɔ mahoungɔ bi yɛ a nɔɔ kɔɔngɛisia ma ti gu ti lii ma.
56002007	Hinda gbi hu bi luvayii i nyande pookɔɔva. Mahoungɔ bi yɛ a kɛ a nungaa kɛ bi langɔe vulii a kaai na ba ti gaa la tawao kɛ sali-hinda ii le.
56002008	Yɛ a nɛmaulewe yɛpɛngaa le, na numu ɛɛ gu a magbuala, aako bi yɛ a mu juwuisia yawufe a ji njia nyamu gbi ɛɛ yɛ ti laa ndeva kɔlooni mu ma.
56002009	Mahoungɔe nduwɔngeisia ti yɛ a ti luwɔkɛisia liima hindei wie hinda gbi hu. Maa ii houni taa tieni ti njɛpɛ maluve,
56002010	ɔɔ ti hani gbi huma ti yeya. Kia taa na wie, mahoungɔe ti kɛ kɛ ti gbekpengɔe kpele gbi tawao ti lɔnyangɔ, aako ti wiehindei gbi i wa a tɔwɔ yekpe kaai na ma mu kɛma kɔloongɔ mu Bawomɔi Ngewɔ ma.
56002011	Ajifa Ngewɔ i ngi yauwandei magɛnga nuuvui kpɛlɛɛ ti bawova.
56002012	Ngi yauwandei na lɔ mu laahima gbeva a luvala kia nungei nasia tii Ngewɔ gɔɔ kɛɛ toola hinda nyamui nasia wooma ti dunyei hu mu maningɔ ti ma, mu yɛ na mu gungɔ mu lii ma, mu wɔnangɔ, tawao ma luva dunyei ji hu kia nungei nasia ti Ngewɔ gɔɔngɔ ta pie,
56002013	kia mu Folo lubangɔi na mawuloma mu lii i ma, watii na mu Yewɔ wai kɛɛ mu Bawomɔi Yesu Kristi wɔlɔyɛi a wa.
56002014	I ta yekpe veilɔ a mu jɔngɔ, kɔɔ i mu wumawo hinda nyamu wiela gbi hu, i mu yɛ a nungaa sɛwɛsɛwɛ ta yakpe ngi woo a mue tawao mu magbɛlingɔ hinda yekpe wieva.
56002015	Yɛ a nungaa gaa a hindei jisia ba ti liinɛpɔ tawao ba ndigba a bi gbaaya lavengɔi. Baa luma taa lɛɛ bi hu.
56003001	Hitɛ bi nungeisia wɛ bɛɛ ti wuaa ti mahangeisia bu kɛɛ ti mahublɛisia, tawao ti yɛ a golo ti wɛ, ti magbatɛngɔ hinda yekpe wieva a pele gbi.
56003002	Nde ti ma taa njɛpɛ nyamu le numu gbi va, tawao taa loko wili njianjia hu, i yɛla tawao ti ndiamɔya gɛ a numui gbi, ti yagɔlɛngɔ numui gbi gama.
56003003	Gbamaile mua vulii mu baabangɔ yɛla wɔɔ, mu vɛlingɔ, muɛɛ pɔɔna hinda wie. Mu mua yekpe wuaailɔ mu liima hindeisia yeenduwɔya hu kɛɛ nɛnɛɛ hindei yeelasii gbi. Mu yɛlɔ tuuŋ a ndiimanyamui kɛɛ toloma wie a nungaa, tawao nungaa wekɛisia ti loleilɔ a mue, mua bɛɛ mu lolo a tie.
56003004	Kɛɛ watii na mu Bawomɔi Ngewɔ hindawandei kɛɛ ngi lomɛi i gɛni a mue,
56003005	i mu bawoilɔ. Ii wieni bɛɛ hinda yekpengaa gbi vamia mua yekpe mu pienga, kɛɛ jifa i manuni mu ma famia i mu bawoni a ngi Yafei loko, ngi Yafei na a mu le a nina i mu gɔ a ndɛvu nina a ji a mu jumbui gbi wua mu ma.
56003006	Ngewɔ i ngi Yafei yeilɔ mu ma ndalewengɔ ma, mu Bawomɔi Yesu Kristi sabui hu,
56003007	aako ngauwandei na i kɛni a mue i mua Ngewɔ-ni luahu gbatɛ mu kunafɔ lɛɛvui na majɔɔ mu lii i ma majɔɔva.
56003008	Tɔnya yia lɔ a ji. Nya longɔ bi laa liigba vulii hindei jisia ma, aako nasia ti langɔ a Ngewɔ i gbewe ti ma ti wote hinda yekpengaa wiela leenga; nasia ti gbekpengɔ tawao ta kpewe gbua numui gbi ma.
56003009	Kɛɛ waa loko wili nguhubaa laablangaa hu, ndebla woveisia ti laa gbawalɛi, njianjiɛisia kɛɛ ndapiisia kɔlooni Sawei ma. Na kpɛlɛɛ ii gbekpeni tawao nafa gbi ii hu.
56003010	Numui na a wa a nduahugɔlɛisia, ngi laahii heima yila ɔɔ fele, na wooma gbɛ-o-gbɛ aa yɛ wuata luahu.
56003011	Ba kɔɔlɔ kɛ numui na ii wɔnani tawao jumbui ngi lavengɔi, ngi wiehindeisia lɔ ta ngi lɛɛ.
56003012	Nyaa Atɛmas ɔɔ Taikikɔsi looma bi gama, yeengila gbi fongaa, lapi a bi sɛmbɛi gbi bi wa nya gama Nikopolisi, ajifa ngi hugbatɛnga kɔlɛ watii leweva na.
56003013	Lapi a bi sɛmbɛi gbi gbɔva lɔyɛi Sinas ma taa Apɔlɔs ti ti jɛsie lɔɔto, bi tɔ ti hanii gbi majɔɔ ta gbewe fa.
56003014	Mahoungɔe mu nungeisia ti namakɔli a kɛlaa a ti magbewe hinda yekpe wieva, aako ti gu hanii nasia ma ta haami gbua nungaa ma, taa hei lekee gbama tɛɛ kpewe gbi gbua.
56003015	Nasia kpɛlɛɛ ti mbei nya gama tɛɛ ta va kaka wu ma. A mu vama yia le mu ndiamɔi nasia ma mua tieni mu langɔ a Ngewɔ. Ngewɔ i ngauwanda ve wu kpɛlɛɛ wɛ.
57001001	Nya Pɔɔl, ngi kpindi-wɛlei bu Yesu Kristi wooma, mua mu ndewei Timoti mia mu kɔlɛi ji yoyoma bi gama, mu ndiamɔi kɛɛ mu mbaa ngengemɔi Failimɔn,
57001002	kɛɛ Kristimablei nasia ta gomɛ bi yeepɛlɛbu, kɛɛ mu ndewenyahaloi Afia kɛɛ mu mbaa ndapimɔi Akipɔs:
57001003	Mu Kɛkɛ Ngewɔ taa mu Lemɔi Yesu Kristi ti ngauwanda ve wu wɛ kɛɛ ndiilɛli.
57001004	Nya ndewei Failimɔn, watii gbi ngi yaa Ngewɔ vɛlima, nga bi laa gɛlɔ ngi siɛgbua Ngewɔ na ma nga ngi vɛli.
57001005	Ajifa ndomɛi na bi piengɔ a Ngewɔmableisia kɛɛ bi layii a mu Lemɔi Yesu yeetɔwɔi lɔ foma nya ma.
57001006	Nyaa Ngewɔ vɛlima aako mbaayɛi na mua wueni mu hu jifa mu langɔ a Kristi i pie mu kpekpeyei na kpɛlɛɛ gɔɔ pandawanda mu majɔɔnga ji mua Kristi-ni mu wilingɔ hu.
57001007	Nya liima ndewei, ndomɛi na bi piengɔ a mu mbaa Kristimableisia, i koohunɛɛ waa venga nya wɛ kɛɛ ndiigba! Bi Ngewɔ nungeisia gbi ti lii nɛnga.
57001008	Sabui ji va lɔ, jifa bi ndewei a nge mua Kristi-ni mu wilingɔ hu, nga gu ngi liilo ngi nde bi ma a ngaulewe ngɛɛ bi na wie mahoungɔ i wie.
57001009	Kɛɛ jifa mu longɔ ma hinda mia ngi bi manɛnɛma fa. Ngi ji wiemaa kia bɛɛ Pɔɔl a nge, Yesu Kristi yaamɛi kɛɛ gbɔma kpindiwɛlɛbumɔ kiahuna Kristi wooma.
57001010	Faale nyaa bi manɛnɛma Onɛsimɔsi va, na bi tɔaa bɛɛ i yɛnga a nya loi vulii ji i langa a Kristi; ajifa ngi longa kpindi-wɛlei bu lɔ ngi yɛnga a ngi kɛkɛ.
57001011	Watii yila ma wɔɔ ii yɛni a nafayahumɔ bi gama, kɛɛ kiahuna na nafayahumɔ mia bi gama kɛɛ nya bɛɛ.
57001012	Nyaa ngi yamama na bi gama, tawao taa nya lii mia ti lima.
57001013	Nga lolɔ i yɛ nya gbla kia lɛ ngi kpindiwɛlei bu Ngowili Yekpei wooma, aako i yɛ a gbɔ nya ma a bi jɔngɔ.
57001014	Na hu gbi, ngii loni ngi kpɔnda bi ma gbɔva nya ma; kia na aa wie, nga lolɔ bi pie a bi nyɛkɛ. Famia ngɛɛ gbɛogbɛ wie kɛlee bi luma pɛiŋ.
57001015	Tɛnga Onɛsimɔsi i gbuailɔ bi ma watii wulo va aako i yama bi gama kunafɔ va.
57001016	Faale na, ii yɛni a nduwɔ lekee, i leweni polouŋ nduwɔ ma: i langa a Kristi i wotenga a bi liima ndewei. Ngi hinda i wɔlɔni kpa nya yaama! Tawao ngi hinda a wɔlɔ kpa tewengɔ na ma bi gama jifa bi luwɔi a ngie kɛɛ bi ndewei jifa ngi langɔ a mu Lemɔi!
57001017	Faale, bi gilingaa kɛ bi mbaa mia a nge, loko hei ngi bu bi tɔaa bɛɛ nya mia bi loko heima nya bu.
57001018	Ina i hinda nyamu wienga gɛ a bie ɔɔ ina bi gbaa gbi lɔ ngi ma, loko hei nya wɛ fa.
57001019	Mbei kɔlɛi ji i gɛlɛnga na, nyaa yeeji ta nyɛima a nya vulii nya lokoi: Nya Pɔɔl nga yeekpɛi gbualɔ lɔɔ. (Maa ii houni ngi hitɛ bi wɛ kɛ nya nda gbɛi lɔ bi ma ndɛvu ninɛi va bi majɔɔnga Kristi sabui hu.)
57001020	Faale, nya ndewei, kɔnɛɛ le kpekpei ji wie a nge Ndemɔi va; kia nya ndewei a bie jifa mu langɔ a Kristi, nya lii i nɛɛ a na wiela.
57001021	Nya langɔe la kɛ kia ngi kɔlɛi ji nyɛima, ba na wielɔ ngi ndema bi ma; a tɔnya ngi kɔɔlɔ kɛ ba malema vulii wielɔ.
57001022	Nya longɔ gbɔma bi lomu yila hugbatɛ nya va, ajifa nya lii lɔ ma kɛ Ngewɔ a lumalɔ wu gbi wu hɛɛwoisia ma, a ji a nya yama wu ma.
57001023	Ipafras ji mua ta mu kpindiwɛlei bu Yesu Kristi wooma, yɛ a va kaka wu ma,
57001024	tawao nya mbaa ngengeblɛisia Maaki, Aristakɔs, Diimas kɛɛ Luki bɛɛ tɛɛ ta va kaka wu ma.
57001025	Mu Lemɔi Yesu Kristi yauwandei i yɛ bi ma.
58001001	Ngewɔ yɛlɔ wɔɔ a yɛpɛ watii gboto kɛɛ a pele gboto hu wee mu maadani gama a ngi lutuisia hu wee,
58001002	kɛɛ kiahuna na kɛlɛma voloi jisia ma, i yɛpɛnga mu gama a ngi Hindoloi hu wee. Ta lɔ Ngewɔ i hani gbi gbatɛni a ngi loko, tawao ta lɔ Ngewɔ i loko longa ngi ma hani kpɛlɛɛ yɛva a ngi woo.
58001003	Ta lɔ numu a Ngewɔ gabandeyii lɔ ngi hu tawao i gbuailɔ a Ngewɔ a pelei gbi, ngi laayia gbayangɔ wai a pie hani gbi ti yɛ na kia ti na. Kia i pieni Ngewɔ i manu nuuvungaa ti jumbuisia ma, i heiilɔ ngelegoohu Ngewɔ yejahui, Ngewɔ na kpayei gbi i ngi wɛ.
58001004	Ngewɔ i pieilɔ ngi Hindoloi i lewe malikeisia ma, kia lɔɔ tomɛi na Ngewɔ i yeembiyei veni ngi wɛ tewengɔ ti ndɛi ma.
58001005	Ajifa Ngewɔ ii ndeni wɔɔ gba ngi malikei yeengila bɛɛ ma aa yɛma, “Bia lɔ nya Hindoloi a bie; folei ji lɔ ngi yɛnga a bi Kɛkɛ.” Tawao Ngewɔ ii ndeni kɔloongɔ malika gbi ma aa yɛma, “Nga yɛlɔ a ngi Kɛkɛ tawao a yɛlɔ a nya Hindoloi.”
58001006	Kɛɛ kpelei na Ngewɔ i yɛ ngi gbla-loi yoyoma dunyei hu, i ndeilɔ yɛ, “Ngewɔ malikeisia kpɛlɛɛ ta mawɛɛlɔ ngi gɔɔbu ti ngi vɛli.”
58001007	Kɛ Ngewɔ ndeilɔ malikeisia va yɛ, “Ngewɔ a pielɔ ngi malikeisia ti wie kia fɛfɛi i na, kɛ ngi yengebleisia kia ngɔmbuvoi i na.”
58001008	Kɛɛ Ngewɔ ndeilɔ kɔloongɔ ngi Hindoloi ta ngi ma yɛ, “Aa Ngewɔ, bi mahayɛi a yɛlɔ na kunafɔ va! Ba yɛlɔ bi nungaa mahu tawao ba kiti lewe ti ma a pɔɔna.”
58001009	“Bi longɔ a na lɔ pɔɔnangɔ, tawao bi lolongɔ a na ii wɔnani; na vamia Ngewɔ, bi Yewɔɛi, i loko longa bi ma i bi gɔnga a koohunɛɛ mbɛlɛhei na majɔɔva tewengɔ polouŋ na ma i feni bi mbaangɛisia wɛ.”
58001010	I ndeilɔ gbɔma yɛ, “Bia bi Ndemɔi bi dunyei gbatɛilɔ hindei gbi lɔtomɛi, tawao bi lokoisia vulii lɔ bi ngelegoohu gbatɛni la.
58001011	Ta lolɔ hu, tɛɛ yaa yɛ na, kɛɛ bia ba yɛlɔ na; ti gbi ta hawalɔ kia kulɛi a pie.
58001012	Ba ti gotolɔ kia ndoma, tawao ti maa a luvelɔ kia kula wovei maa a luve a kula ninɛi. Kɛɛ bia bi maa ɛɛ luve, tawao kɛlɛma gbi ii bi lɛɛvui ma.”
58001013	Ngewɔ ii ndeni wɔɔ gba ngi malika gbi ma aa yɛma, “Hei mbei nya yejahui, haaŋ ngi bi gɔnyɔuisia wuaa bi gɔɔbu, bi gɔwɔ lo ti ma.”
58001014	Yeeni lɔ hɔɔ a malikeisia? Ngafangaa mia a tie ta yenge Ngewɔ wɛ, a ti lo gbɔva nungei nasia ma Ngewɔ i wama ti bawoma.
58002001	Na vamia mahoungɔ mu tɔnyɛi nasia kpɛlɛɛ hou vulii kpaŋ mu mɛninga aako mu lii aa gbua na.
58002002	Ngowili na malikeisia ti ndeni mu maadani ma i yɛlɔ a tɔnyɛi na mahoungɔ numu gbi i la la, tawao numu gbi lekee ii tooni pooma ɔɔ ii goloni yeetɔnyɛi na bu, kpalɛi na i lailɔ ngi ma mahoungɔ i la ngi ma.
58002003	Ma yee na gu mu bawo ina muii woloni gbi mbawo wai ji ma Ngewɔ longɔ i mu bawo la? Ndemɔi yese vulii lɔ i mbawoi ji hinda hugɛni tawao nasia ti mɛnini ngi laa ti kɛilɔ gbalauŋ a mue kɛ tɔnya le.
58002004	Yeewatii yakpei na, Ngewɔ i yɛlɔ a ti jeli wuaangɔi wooma nikpɔ mu gama a ji i yɛ kaabande hindei yeelasii gbi wie kɛɛ kanakoisia, kɛɛ ji i yɛ ngi Yafei wuaa nungaa hu kia i nɛni ngi wɛ pieva.
58002005	Ngewɔ ii yaa malikeisia yɛni a maha dunya ninɛi na maahu i wama, dunyei na mu yɛpɛma kɔlooni ma.
58002006	Kɛɛ kia nyɛingɔ la Ngewɔ Gɔlɛi yeehinda yila tɛɛ: “Nuuvu ii yɛni a gbɛogbɛ, kɛɛ ba gili a ngie; nuuvu gbaama, ba ngi mahugbe?
58002007	Bi pieilɔ waati wulo va, ngi mahu i yei i gulo malikeisia ma; bi ngɔlɔya ve ngi wɛ kɛɛ mbɛlɛhei,
58002008	bi ngi yɛ a mahɛi hani gbi maahu.” Yeekɔlɛi i ndeilɔ yɛ Ngewɔ i nuuvu yɛlɔ a “Mahɛi hani gbi mahu;” i laailɔ ke kɛ hani gbi gbuangɔ ii le ma. Na hu gbi, muii yaa tɔma kiahuna kia hani kpɛlɛɛ taa yɛ nuuvu mahayɛi bu.
58002009	Kɛɛ mua Yesu lɔma na Ngewɔ i pieni ngi mahu i yei i gulo malikeisia ma hinda hugutungɔ va, aako ndomɛi va Ngewɔ piengɔ a mue, i haa a numui kpɛlɛɛ jɔngɔ. Kɛɛ mua na ngi lɔma kia maha a ngie, ngɔlɔya i ngi ma kɛɛ baagɔma jifa i haa yagbalɛngɔi na wieni.
58002010	Mbɛngɔe ma vulii kɛ Ngewɔ, na a hani gbi gbatɛ a pie ta ngi yengeisia wie, i pieni Yesu i tomɛi na majɔɔ ngi woo yɛla kɛ kpaalɛi na va i lani ngi ma, aako i pie numu gboto ti langɔ a ngie, Ngewɔ i ti gɔ ngi wɔlɔyɛi hu. Ajifa Yesu lɔ a loo kulɔ i pelei na gɛ a li a tie mia Ngewɔ a ti bawo na.
58002011	Ta lɔ a nungeisia ti jumbuisia lufe, kɛ ta kɛɛ nasia a ti jumbuisia lufe ti yɛnga Kɛkɛ yakpei ma. Na vamia Yesu ii wufeni a ti lolila a ngi ndewengeisia.
58002012	I ndeilɔ Ngewɔ ma yɛ, “Nga hugɛlɔ a nya ndewengeisia gbɔɔ bi pienga; nga bi latolɔ ti gomɛi hu.”
58002013	I ndeilɔ gbɔma yɛ, “Nga liivalalɔ Ngewɔ ma.” Tawao i gbɔma ndeilɔ yɛ, “Nya gbe mbei mua ndeengɛi nasia Ngewɔ i ti venga nya wɛ.”
58002014	Jifa ndeengɛisia, kia a ti loli la, ti yɛni a nuuvungaa lɔ nduwu i ti ma, tawao ŋamɛi ti hu, Yesu vulii i woteilɔ a nuuvu kia ti na. I ji wieilɔ aako hee na wooma i pieni, i Seitana jukulu, na hee yeekpayei ngi yeya,
58002015	tawao kɔɔ i nungei nasia gbua ti yɛ nduwɔyahu, hee yeenduwama yeya ti lɛɛvuisia hu.
58002016	Ajifa i laailɔ ke kɛ malikeisia ii le aa yɛ gbɔma ti ma. Kia na aa wie, Ngewɔ Gɔlɛi i ndeilɔ yɛ, “A gbɔ Ebraham bɔɔsɔɛisia lɔ ma.”
58002017	Ji kɛilɔ kɛ mahoungɔ yɛla i wie kia ngi mbaa Kristimableisia ti na a pele gbi, aako i wote a ti Jaagbuablɛisia ti gulɔmɔ wai na ta gu a liilolaa ngi ma tawao a manu ti ma Ngewɔ yengei hu, aako Ngewɔ i maanu nungaa ti jumbuisia ma.
58002018	Faale na a gulɔ a gbɔla nasia ma Seitana a ti gɔlɛ hinda nyamu wieva ajifa Seitana ta vulii bɛ gɔlɛilɔ, i ngi mɔnɛ.
58003001	Nya mbaa Kristimableisia, wua Ngewɔ i wua bɛɛ lolinga! A gili a Yesu, na Ngewɔ i ngi yoyoni yɛva a Saagbuablɛisia ti gulɔmɔ wai gbɔva mu ma hinda gbi hu kɔloongɔ na ma ma nde mu langɔ la.
58003002	Ngewɔ na i ngi wumbuni yeengengei ji wieva, i guilɔ a liilola ngi ma, kia lɔɔ i liiloni Mojisi ma na va i pieni ji i gbɔni Ngewɔ nungeisia ma.
58003003	Numui na a pɛlei lo nungaa ta mbɛlɛhei velɔ ngi wɛ i lewe pɛlei vulii ma. Hii lɔɔ mahoungɔ nungaa ti ngɔlɔya waa ve Yesu wɛ i lewe Mojisi ma.
58003004	Tɔnya le kɛ pɛlɛ gbi numu lɔ a to, kɛɛ Ngewɔ lɔ i hani gbi gbatɛni.
58003005	Ngewɔ i guilɔ a liilola Mojisi ma ngengei na va i pieni Ngewɔ nungeisia gbi wɛ, tawao i yɛpɛilɔ a hindei nasia Ngewɔ i wama ndema kulɔma.
58003006	Kɛɛ Ngewɔ a liilolɔ Kristi ma ji Hindoloi na a ngie Ngewɔ nungeisia loko i ngi yeya. Mua lɔ Ngewɔ nungeisia a mue ina mu nɔɛilɔ liilola ngi ma kɛɛ lala la kɛ ma na majɔɔlɔ mu lii i ma kɛyila.
58003007	Faale na, kia Ngewɔ Yafei ndeni Ngewɔ Gɔlɛi hu yɛ, “Wu Ngewɔ woi mɛningaa haa,
58003008	waa ngoohugbɔnda wie kia wu maadani ti yɛ pie ji ti yɛ ganga a Ngewɔ, hii ti pieni ndɔgbɔ-lambɛi ma watii na ma ti yɛ ngi hugɔɔ.
58003009	Namia wu maadani ti nya hugɔɔni na, kia bɛɛ ti na lɔni ngi pieni foo numu fele gbɔyɔngɔ goohu.
58003010	Faale ngi liileweilɔ nungei nasia ma ngi nde ngɛɛ, ‘Ti gbelengɔe nya ma kpelema gbi, tawao tɛɛ luma taa nya jaweisia hou.’
58003011	Ngi liileweilɔ, ngi Lahei wumbu ngɛɛ: ‘Tɛɛ wuaa kunafɔ ndɔlei na hu ngaa pie ti lɛɛvu na!’ ”
58003012	Nya mbaa Kristimableisia, a wu mahugbe numu aa yɛ wu lia ngi nyamungɔ tawao ngi gangangɔ a Ngewɔ nahi a wounve Ngewɔ vulungɔi ma.
58003013	Mahoungɔ wu yɛ a gbɔ wu nyɔunyɔu ma folo gbi, ina lekee ti ndenga tɛɛ “Haa” mia, aako jumbu aa wu yilayee bɛɛ wɛlɛ, wu woohu aa gbɔnda.
58003014	Ajifa mu kpɛlɛɛ mua Kristi-ni mia mu yengema ina kia wɔɔ mu lani a ngie tɔto-gbelei, mu loilɔ lama hii a ngie i to mu lɛvui gɛlɛmɛi.
58003015	Ji lɔ Ngewɔ Gɔlɛi ndeni yɛ, “Wu Ngewɔ woi mɛningaa haa, waa ngoohugbɔnda wie kia wu maadani ti pieni ji ti gangani a Ngewɔ.”
58003016	Nungaa yeengbɛnga lɔ ti Ngewɔ woi mɛnini, ti gangani a ngie? Tia mia a nungei nasia gbi Mojisi i gbuani a tie Ijipt lɔlei hu.
58003017	Yeeni lɔ Ngewɔ i liileweni ti ma foo numu fele gbɔyɔngɔ va? Tia mia a nungei nasia ti jumbu hindei wieni, ti gula ti haa ndɔgbɔ lambɛi ma.
58003018	Ji Ngewɔ i Lahei wumbuni yɛ, “Tɛɛ wua kunafɔ ndɔlei na hu ngaa pie ti lɛɛvu na” yeeni lɔ i yɛ ti ma? Nasia ti gangani a ngie.
58003019	Mu tɔnga na kɛ tii guni a fola yeendɔlei hu, ajifa ti gangɛilɔ a lala a Ngewɔ.
58004001	Kiahuna, Ngewɔ i Lahei wumbunga mu gama yɛ ma ndɛvumɛi na majɔɔlɔ i yeenjɛpɛ leni, a mu gbi mu mu mahugbe hɔɔ aako Ngewɔ aa tɔ wu yilayee bɛɛ aa gbaha a yeendɛvumɛi na majɔɔla i Lahei wumbuni fa.
58004002	Gbamaile mu Ngowili Yekpei mɛninga, kia lɔɔ ti mɛniila. Ti ngoowili mɛniilɔ kɛɛ ii kpekpe gbi wieni a tie, ajifa ji ti mɛnini, tii lani la.
58004003	Mua mu langɔ la hɔɔ, ma ndɛvumɛi na majɔɔlɔ Ngewɔ i Lahei wumbuni fa. Kia lɔɔ i yɛ ndeni yɛ, “Ngi liileweilɔ, ngi Lahei wumbu ngɛɛ, ‘Kunafɔ tɛɛ wuaa ndɔlei na hu ngaa pie ti hei na ti lɛɛvu!’ ” Ngewɔ i ji leilɔ kia bɛɛ na gbi i yɛ wama piema hugbatɛngɔ yɛla i hiye dunyei gbatɛ-gbelei ma.
58004004	Gbamaile ji lɔ ndengɔ Ngewɔ Gɔlɛi yeehinda yila kɔlooni lɔwɔi yeewɔflei ma yɛ, “Ngewɔ i lɛɛvuilɔ ngi yengei kpɛlɛɛ ma lɔwɔi yeewɔflei ma.”
58004005	Ngewɔ i yeenjɛpɛ yakpei ji leilɔ gbɔma, “Kunafɔ tɛɛ wuaa ndɔlei na hu ngaa pie ti hei na ti lɛɛvu.”
58004006	Nasia ti humbuni a Ngowili Yekpei mɛni tii ndɛvuma majɔɔni, ajifa tii lani la. Kɛɛ nungaa wekangaa lɔ na Ngewɔ lumanga ti wɛ ndɛɛvumɛi majɔɔva.
58004007	Ji a kɛlɔ kɛ Ngewɔ i folo weka gɛnga ta toli a “Haa.” Foo gboto na wooma i yeenjɛpɛi wuilɔ Devidi laa Ngewɔ Gɔlɛi na hu ti welanga a ndagɛla yɛ, “Wu Ngewɔ woi mɛningaa haa, waa ngoohugbɔnda wie.”
58004008	Ina Jɔsua i ndɛvumɛi na veilɔ nungeisia wɛ Ngewɔ i Lahei wumbuni fa, Ngewɔ ii yɛ yɛpɛ pooma kɔloongɔ folo weka ma.
58004009	Faale na hu gbi, Ngewɔ nungeisia ta gulɔ lɛ a lɛɛvula kia Ngewɔ i lɛɛvuni lɔwɔi yeewɔflei ma.
58004010	Ajifa numu gbi lekee i wuani taa Ngewɔ ti lɛɛvu, a lɛɛvulɔ ngi nda yengei ma kia Ngewɔ i lɛɛvuni ngi ndɛi ma.
58004011	A mu mu sɔbɛ gbi wie hɔɔ ndɛvumɛi na majɔɔva aako mu yilayee bɛɛ aa ganga kia ti pieni jifa tii liiloni.
58004012	Gbamaile Ngewɔ laayiɛi vulungɔe keya tawao a yengelɔ, houngɔ tewengɔ kɔbowa yaama fele gbi ma. A numu ŋɔnalɔ i foo fa mia ndɛvui taa ngafei ta gomɛ na i ti luahu gɔlɛ, mia numu gbulɔngɛi taa yeengulɔi ta hukpɔ na, i tia bɛɛ luahu gɔlɛ. A kiti lewelɔ nuuvu liima hindeisia ma kɛɛ kilii nasia ta yɛ ngi lii hu.
58004013	Hinda gbi ii na nuuvu aa gu a ndɔwula Ngewɔ ma; hani kpɛlɛɛ i kpatɛni ti magɛngɔe, ngi yaamɛi a ti lɔ.
58004014	Famia, a mu hou kpaŋ lanayei ji ma mu tooma pooma. Gbamaile Saagbuablɛisia ti gulɔmɔ wai lɔ mu yeya na i ya i fonga fa Ngewɔ ma, tamia a Yesu, Ngewɔ Hindoloi.
58004015	Mu jaagbuablɛisia ti gulɔmɔ wai ii yɛni a numui na ɛɛ gu a manuma wiela hindei nasia va ma gbaha a piela Ngewɔ yaama; ajifa Seitana i yɛlɔ a ngi gɔlɛ a pelei kpɛlɛɛ kia a mu gɔɔlɛ la kɛɛ ii jumbu hinda yakpe bɛɛ wieni.
58004016	Faale a mu li Ngewɔ maha heimɛi a ndiilo, mia ngauwanda a jɔɔ na. Na lɔ ma manuma majɔɔ na kɛɛ ngauwandei na a gbɔ mu ma a watii kinɛiŋ ma gbewe fa.
58005001	Ngewɔ a Saagbuablɛisia ti gulɔmɔ wai gbi wumbu ngi nda nungeisia lia lɔ, i loko lo ngi ma yengeva ngi wɛ a ti jɔngɔ, a saa gbua ti jumbuisia va.
58005002	Jifa ta vulii a gbahalɔ a hinda gboto wiela mahoungɔ i pie, ɛɛ gu aa gbandi nasia ma tii hinda hugɔɔ, ta kpulanga wie.
58005003	Tawao jifa ta vulii a gbaha a hindei nasia wiela mahoungɔ i pie, mahoungɔe i saagbua nungeisia ti jumbuisia va kɛɛ ta vulii ngi ndɛisia.
58005004	Numu gbi ɛɛ gu aa ta yekpe yɛ a Saagbuamɔ Waa. Ngewɔ yakpe mia a loko lo numu ma yɛva a saagbuamɔ waa kia lɔɔ Ɛerɔn i yɛ na.
58005005	Hii lɔɔ i wieni a Kristi; ta ii le aa ta yekpe wote a Saagbuablɛisia ti gulɔmɔ wai. Kia na aa wie, Ngewɔ ndeilɔ ngi ma yɛ, “Nya Hindoloi lɔ a bie; folei ji mia ngi yɛnga a bi Kɛkɛ.”
58005006	I ndeilɔ gbɔma ngi Gɔlɛi yeehinda weka yɛ, “Ba yɛlɔ a Saagbuamɔ kunafɔ, kia lɔɔ Mɛlkijidɛki i yɛni a Saagbuamɔ.”
58005007	Ji Yesu i yɛ ndɛvu hu dunyei ji hu, i yɛlɔ a Ngewɔ vɛli ngele ya, a wɔɔ Ngewɔ ma na a gu a piela nungaa tɛɛ ngi waa. Jifa ngi golongɔ yɛla Ngewɔ wɛ, Ngewɔ i ngi hɛɛwoi guluilɔ.
58005008	Kɛɛ kia bɛɛ Ngewɔ Hindoloi mia wɔɔ a ngie, kpaalɛi nasia ti lani ngi ma ti ngi gaailɔ a golola Ngewɔ wɛ.
58005009	Kia Yesu i kpɔyɔni a hindei gbi wiela Ngewɔ longɔ yɛla i pie, i woteilɔ a numui na a pie nungei nasia ta golo ngi wɛ ti mbawo majɔɔ kunafɔ va,
58005010	tawao Ngewɔ i loko loilɔ ngi ma yɛva a Saagbuablɛisia ti gulɔmɔ wai kia lɔɔ Mɛlkijidɛki i yɛ na.
58005011	Njɛpɛ gboto lɔ mu laa ndeva kɔlooni Yesu yɛlɛi ma a Saagbuamɔ Waa, kɛɛ kpaukpaungɔe fasaiva wu ma, ajifa wu hulɛlɛngɔ hii a hinda yeembui gɔla.
58005012	Watii gboto lɔ wɔɔ wu yeya woteva a kaamɔngaa, na hu gbi wu gbewengɔe numu va kiahuna bee i wu gaa a Ngewɔ laayiɛi yeetɔtoomɛi. Wuaa lɛ nyini gbolima kia hɔɔ waa ya a mɛhɛɛ kpaukpau mɛ.
58005013	Numu gbi lekee i nyini gbɔlima lɛ, ndolaa mia a ngie tawao ii yaa guni a pɔɔna hinda luahu gɔla a hinda yakangɔ.
58005014	Kɛɛ numu lakpangɔisia tia, ta gulɔ a mɛhɛɛ kpaukpau mɛla ajifa ti longa gaama ti gunga a hinda yekpe luahu gɔla kɛɛ hinda nyamu.
58006001	A mu li gulɔma, hɔɔ, mu kaa na wie mbɛngɔ numu lakpangɔngaa ma, mu lewe kaa yeehaalayei nasia ma mu pieni kɔloongɔ Kristi ma. Maa ii houni gbɔma mu yɛpɛ kɔlongɔ kaa yeehaalayei nasia ma wu pieni kɔlooni wounvela ma tuvei nasia ma ta pie numu yafei i haa kɛɛ ngi lalei a Ngewɔ;
58006002	kɛɛ kaa na kɔloongɔ nguɛi ma kɛɛ loko wɛlɛla Kristimableisia wumba ti lubava; kɛɛ haablɛisia ti hiyelei hee hu kɛɛ kaa na kɔlooni kitii na ma Ngewɔ a tewe kpɛmbo-volei ma tawao yeekitii a lo ma kunafɔ.
58006003	A mu li gulɔma! Tawao ma ji lɔ wie ina Ngewɔ lumɛilɔ mu wɛ.
58006004	Gbamaile nasia ti langɔ wɔɔ a Kristi ti gbelengaa ti lalei ma a ngie, numu a yee gu i yama a tie ti wote gbɔma? Ti yɛ wɔɔ tɔnyɛi na gɔɔlɔ a gbua Ngewɔ gaama; ngelegoohu gbekpeyɛi kulo i foeilɔ ti ma tawao tia ti mbaangɛisia ti Ngewɔ Yafei majɔɛilɔ;
58006005	ti yɛ kɔɔlɔ ti liisia hu kɛ njɛpɛi na Ngewɔ i ndenga kpekpengɔe tawao watii na Ngewɔ i wama mahayɛi mɛma ti yeekpayei ngi walɛi ngɔɔlɔ.
58006006	Na hu gbi ti gbengaa lalei na ma ti yɛ piengɔ a Kristi, numu ɛɛ yaa gu i yama a tie ti gbɔma wote, ajifa tiaa Ngewɔ Hindoloi gbakpama krɔsii ma a nina, ta ngi yawufe fahii hu.
58006007	Kpekpe mia Ngewɔ a pie a ndɔmɛi na njɛi a wua pɛɛpɛ i tɔgbɔ tuhani nasia ta gbekpe na ta nungei nasia nafa ti ti hini ti va.
58006008	Kɛɛ ina ngaali kɛɛ kpiti lekee lɔ i wɔpɔni na, nafa gbi ɛɛ gbuahu; Ngewɔ ɛɛ loto yeendɔmɛi na jonduma, tawao ngɔmbui a mɔlɔ fo.
58006009	Kɛɛ mu yɛ bɛɛ ji lema, nya liima ndiamɔisia, mu langɔe a wue. Mu kɔɔlɔ kɛ wuaa looni pelei na ma a li mia Ngewɔ a wu bawo na.
58006010	Ngewɔ ii gavani. Ɛɛ lema ngengei na ma wu pieni, ɔɔ ndomɛi na wu pieni a ngie kpɔmɛi na va wu pieni tawao wu piema tuuŋ wu mbaa Kristimableisia ma.
58006011	Na nya longɔ la waa, ta mia a ji wu yilayee gbi i yɛ a madihou na wie i piema wɔɔ haaŋ wu foo kpekpei na ma wu mawuloma.
58006012	Ngii loni wu kɛwɛ hinda wie; nya longɔ wu wie kia nasia ti na ti langɔ a Kristi, ta mawulo wie a ndiilo, tawao na i pienga ti kpekpeyei na majɔɔnga Ngewɔ i Lahei wumbuni fa.
58006013	Watii na Ngewɔ i Lahei wumbuni Ebraham gama, i jonduilɔ na wieva i Lahei wumbuni fa. Jifa ngi malema gbi ii yɛ na, i jonduni ta yekpe ngi biyɛi lɔ ma a ngi Lahei wumbu-gbelei.
58006014	I ndeilɔ yɛ, “Nyaa Lahei wumbuma bi gama kɛ nga bi lubalɔ, ngi pie bi ndo gboto majɔɔ kɛɛ taa-loo gboto.”
58006015	Ebraham i liiloilɔ Ngewɔ ma i mawulo, famia i hani na majɔɔni Ngewɔ i Lahei wumbuni fa.
58006016	Numu i yaa jonduma, a jondu mbiyɛ lɔ ma yeemamɔi lewengɔ ta vulii ma, tawao i jondungaa lekee kɛ njɛpɛi na i gbɔyɔnga.
58006017	Ngewɔ longɔ yɛla nasia ti wama hani na majɔɔma i yɛ Lahei wumbuni fa ti kɔɔ gbalauŋ kɛ na gbi lekee Ngewɔ ndengaa yɛ a pielɔ, a pielɔ huɛɛŋ; famia i jonduni na wieva i Lahei wumbuni fa.
58006018	Ngewɔ Lahei taa ngi jondii ti hu ɛɛ nyani tawao Ngewɔ ɛɛ gu aa ndɛɛ guala kɔloongɔ ti ma. Aako mua i mu gɔnga a ndɔwuma, mu ndiigba majɔɔ liilova ngi ma.
58006019	Liilomɛi ji lɔ mu wɛ tawao piengɔe kia nja-ya-lɛndɛisia ti lomɛi i na mu yafeisia ti mahugbe va, na yaa kpau, numu a liilo ma. A wuaalɔ pɛlei na bu i ngelegoohu i lewe kulɛi na ma i hɛlɛni na, i foo lomu magayemangɔ wai hu,
58006020	mia Yesu i ya wɔɔ na mu gulɔ, i wuaanga na a mu jɔngɔ. I wotenga a Saagbuablɛisia ti gulɔmɔ wai kunafɔ va, kia Mɛlkijidɛki i yɛ na.
58007001	Taa wai na ti yɛ toli a Selɛm yeemahɛi mia wɔɔ a Mɛlkijidɛki ji tawao Ngewɔ Lɛngɔ wai Jaagbuamɔ lɔ wɔɔ a ngie. Kia Ebraham i yɛ yamama a gbua kɔi na hu i maha naanisia vayani hu, Mɛlkijidɛki i liilɔ ngi gulɔ i ngi luba,
58007002	kɛ Ebraham i hani na kpɛlɛɛ i sɔɔni kɔi hu gɔlɛnga na puu i kaka yila ve ngi wɛ. (Mɛlkijidɛki biyɛi ji yeembui yeehaalayei mia a “Pɔɔna Mahɛi;” Tawao jifa Selɛm yeemahɛi a ngie, ngi biyɛi yeembui mia gbɔma a “Ndiilɛli Mahɛi.”)
58007003	Kɔlɔ nyɛingɔ gbi ii na aa Mɛlkijidɛki ngi kɛkɛ ɔɔ ngi nje ɔɔ ngi maadani yeengila bɛɛ hinda hugɛ; ngi leyii kɛɛ ngi haayii yeekɔlɔ nyɛingɔ ii na. Ngi wiengɔe kia Ngewɔ Hindoloi na; a lo kunafɔ Saagbuamɔyɛi hu lɔ.
58007004	Wu ngi wɔlɔyii lɔnga na. Hani gbi mu maada lɔwɔngɔ wai Ebraham taa ngi mablɛisia ti sɔɔni kɔi hu, i kɔlɛilɔ na puu i kaka yila ve ngi wɛ.
58007005	Tawao i Sawei lailɔ Livai leengei nasia yeya ti yɛni a saagbuablaa yɛ hani gbi Isrɛlbleisia ta sɔɔ, ti yɛ a kɔlɛ na puu, tia ti Saagbuablɛisia ti kaka ngilangila wɔyɔ ti yeya, ti gbɔugbɔu bondɛisia, kia bɛɛ Ebraham bɔɔsɔngaa a yeembondɛi nasia.
58007006	Mɛlkijidɛki ii gbuani Livai hu, kɛɛ i Ebraham jɔɔhani gɔlɛma puu, yeekaka yila houilɔ i Ebraham luba, Ebraham na Ngewɔ lubɛi i yɛ ngi wooma.
58007007	I laailɔ ke kɛ numui na a numu luba i leweni numui na ma ta ngi luba.
58007008	Saagbuablei nasia tia ti gbuani Livai hu, nasia ta hani gɔlɛma pui yeekaka yilei wɔyɔ nungaa yeya, ti yɛni a nungaa lɔ ta haa huɛɛŋ; kɛɛ Mɛlkijidɛki ndɛi hu ta, i hani gɔlɛma pui yeekaka yilei houilɔ tawao ngi vulungɔe tuuŋ kia Ngewɔ Gɔlɛi ndeni la.
58007009	Faale numu a gulɔ a ndela yɛ ji Ebraham i hani gɔlɛima pui veni, Livai (na ngi bɔɔsɔɛisia ta hani gɔlɛma puu yeekaka ngilangilɛisia wɔyɔ) ta bɛɛ i feilɔ.
58007010	Ajifa Livai lengɔ ii yɛla lɛ, kɛɛ numu a gulɔ i nde yɛ, i yɛ ngi maada Ebraham goohu lɔ ji Mɛlkijidɛki taa Ebraham ti lɔni.
58007011	Sawei na Ngewɔ i feni Isrɛlbleisia wɛ ngoto i yɛ heini livai bɔɔsɔɛisia lɔ gɔwɔma ti yɛni a saagbuablaa. Ina saagbuablei nasia ti gbuani livai hu ti yengeilɔ kia Ngewɔ longɔ yɛla la, saagbuamɔ laasi weka gbuala nga yeekpewe ɛɛ yɛ na, numui na i Mɛlkijidɛki jaagbuayii wooma, Eerɔn ndɛi ii le.
58007012	Tawao Saagbuablaa woveisia ti gbuangaa na yeeninangaa ti lewe na, saweisia bɛɛ ti maa a luvelɔ huɛɛŋ.
58007013	Ajifa mu Lemɔi na ti njɛpɛi jisia leni ngi va, i yɛni a kɛnyɛmɔ weka lɔ, tawao ngi gɛnyɛmɔ yakpe bɛɛ ii saagbua yenge wieni.
58007014	Numui gbi ti kɔɔlɔ pandawanda kɛ ti mu Lemɔi leni Juda gɛnyɛi hulɔ; tawao Mojisi ii laalini yeekɛnyɛi ji hinda ma ji i yɛ yɛpɛma kɔloongɔ Saagbuablɛisia ma.
58007015	Na haa ngi yɛpɛma kɔlooni ma wa gulɔ na a mbugɔɔla gbalauŋ; Saagbuamɔ laasi weka i gbuanga nga, ngi wiengɔ kia Mɛlkijidɛki i na.
58007016	Nuuvu Jawa langɔngaa ii le taa ngi yɛ a Saagbuamɔ; ndɛvui na ɛɛ gɛlɛ, ngi gbayei hu lɔ Ngewɔ i ngi yɛni a Saagbuamɔ.
58007017	Gbamaile Ngewɔ Gɔlɛi yɛ, “Ba yɛlɔ a Saagbuamɔ kunafɔ va kia Mɛlkijidɛki i yɛ na.”
58007018	Faale sawa wovei i haanga na ajifa ii guni a yengela tawao kpekpeya gbi ii hu.
58007019	Gbamaile Sawei na Ngewɔ feni Mojisi wɛ kɛva a nungaa ii guni a piela hani gbi aa gbekpe kia mahoungɔ yɛla i gbekpe. Kɛɛ kiahuna na mu lii lɔ hani na ma kpekpengɔ tewengɔ na ma mu lii i yɛ wɔɔ ma, tawao a pielɔ mu lukpe Ngewɔ gbla.
58007020	I baa na ma, Lahei na bɛɛ lɔ na Ngewɔ i mbumbuni. Ngewɔ ii Lahei na nyikɔ wumbuni watii na nungaa wekeisia ti woteni a saagbuablaa.
58007021	Kɛɛ ji Yesu i woteni a saagbuamɔ Ngewɔ i Lahei wumbuilɔ yɛ ngi ma, “Ndemɔi i Lahei kpaukpau wumbunga tawao ɛɛ yaa ngayama, yɛ, ‘Ba yɛlɔ a Saagbuamɔ kunafɔ va.’ ”
58007022	Jifa Ngewɔ i Lahei kpaukpau wumbuni watii na i Yesu woteni a Saagbuamɔ, ta lɔ i Yesu yɛni gbɔma a taanimɔ kɛ hinda yangilingɔ ninɛi i gbekpeni yeengovei ma.
58007023	Nduahugɛ weka lɔ na: saagbuablaa wekei nasia ti gbotongɔ yɛla ajifa ti yɛlɔ a haa ti loko a gbenda ti yengei ma.
58007024	Kɛɛ Yesu vulungɔe kunafɔ va tawao ngi jaagbua yengei ɛɛ lewe numu weka gama.
58007025	Famia kiahuna, kɛɛ kpele gbi ngi gungɔ a nungei nasia bawola ta wa Ngewɔ gama a ngi sabui hu we, ajifa ngi vulungɔe kunafɔ va ti manɛnɛ wuava Ngewɔ gama.
58007026	Faale Yesu lɔ Saagbuablɛisia ti gulɔmɔ wai na le, a na gbi wie mu wɛ ma gbewe fa. Ngi gayemangɔ waa le; nyamu ii ngi hu tawao jumbu ii ngi ma; Ngewɔ i ngi gbuanga jumbubleisia ma i ngi lɛnga ngelegoohu.
58007027	Ii wieni kia Saagbuabla wekeisia ti na; saa gbuala ii ngi ma folo gbi, ta yese ngi nda jumbuisia va kɛɛ na nungeisia ti ndɛisia. I saa yakpe lɔ gbuani heima yakpe kunafɔ va, ji i ta yekpe veni Ngewɔ wɛ a saahanii.
58007028	Nungaa ti woteilɔ a saagbuablaa kia bɛɛ tii yɛ a na wie mahoungɔ yɛla ti pie, kɛɛ Lahei kpaukpau na Ngewɔ i mbumbuni Sawei na wooma i feni Mojisi wɛ ta lɔ a pie Ngewɔ Hindoloi na a gu kunafɔ a hinda gbi wiela mahoungɔ i pie.
58008001	Njɛpɛi kpɛlɛɛ mu ndema yeengui lɔ a ji: Saagbuablɛisia ti gulɔmɔ waa bondɛi na lɔ mu yeya, na i heini Ngewɔ maha-heimɛi yeengejahui mia ngelegoohu.
58008002	Saagbuamɔ waa lɔ a ngie a yenge Ngewɔ wɛ yeehindei na saagbuamɔi a saa gbua na Ngewɔ ma, tamia kula-wɛlei yeekpekpei na le Ndemɔi Ngewɔ i toni, nuuvu ii le aa to.
58008003	Ngewɔ lɔ a Saagbuablɛisia ti gulɔmɔ wai gbi gɛ wava a saahaniisia kɛɛ saa-lohaniisia Ngewɔ gama, faale mahoungɔ yɛla hani i yɛ mu Jaagbuamɔ Wai Yesu yeya feva Ngewɔ wɛ.
58008004	Ina taa dunyei hu, ii yɛ yɛ a Saagbuamɔ kulo bɛɛ, ajifa Saagbuablaa lɔ na ta li a saahani nasia Ngewɔ gaama kia Juubleisia ti Jawei i kɛni.
58008005	Saagbuamɔ yengei na ta pie i yɛni lekee a na lɔ i wiema ngelegoohu yeekpuayei ɔɔ yeenɛnɛ. Hii wɔɔ i Mojisi wieni. Ji i ngi magbatɛni kula-wɛlei na lova Ngewɔ Hinda Yangilingɔi a yɛ mbu, Ngewɔ ndeilɔ ngi ma yɛ, “Tɔ vulii bi yeekula-wɛlei gbatɛ kia na i yɛ na ngi kɛni a bie ngiyei wumba.”
58008006	Kɛɛ kiahuna na, Ngewɔ i saagbuamɔ yengei venga Yesu wɛ tewengɔ ti ndɛi ma, kia lɔ hindei na i ngangilini taa ngi nungeisia kpekpengɔ yeengovei ma, ajifa i gbuani Lahei nasia hu lɔɔ i mbumbuni yɛ nungaa ta kpekpeyangaa majɔɔlɔ tewengɔ yeengovei ma.
58008007	Ina hinda yangilingɔi yeehaalayei i guilɔ a ngi yengei wiela, hinda yangilingɔ yeefelei yeemani ii yɛ yɛ na.
58008008	Kɛɛ Ngewɔ i hinda lɔilɔ kpulangɔnga yeehaalayei hu ji i ndeni yɛ, “Watii lɔ hitima, Ndemɔi yɛ, ji nga hinda nina yangilingɔi hugbatɛ a Isrɛlbleisia kɛɛ na Judableisia.
58008009	Ɛɛ wie kia hinda yangilingɔi na ngi hugbatɛni a ti maadani folei na ma ngi houni ti lokoi ma ngi ti gbua Ijipt lɔlei hu. Tii na wieni hinda yangilingɔi yɛ ta pie, famia ngii woloni kulo bɛ ti ma, himia Ndemɔi ndeni.
58008010	Kiahuna, ji mia hinda yangilingɔi le nga hugbatɛ a Isrɛlbleisia Watii na ma wama, himia Ndemɔi ndeni: Nga nya Jaweisia wulɔ kpaŋ ti nɛmahu, tawao nga nyɛilɔ ti liisia hu. Nga yɛlɔ a ti Yewɔi, tawao ta yɛlɔ a nya nungeisia.
58008011	Ɛɛ yɛ a kpaa gbi numu ma. ngi mba taali gaava, ɔɔ ndeva ngi mba kɛnyɛmɔi ma, yɛ ‘Ndemɔi gɔɔ!’ Ajifa ti kpɛlɛɛ ta nya gɔɔlɔ, i hiye yeekuloi ma i too yeembawai ma.
58008012	Nga manulɔ ti jumbuisia ma, tawao ngɛɛ yaa gbɔma gili a ti wiehinda nyamuisia.”
58008013	Ji Ngewɔ i yɛpɛni kɔlooni hinda yangilingɔ nina ma, i pienga yeehaalayei i wovanga; tawao hani gbi lekee i wovanga, i hawa, a lolɔhu hugutungɔ.
58009001	Sawangaa ti yɛlɔ hinda yangilingɔi yeehaalayei hu kɔloongɔ Ngewɔ vɛlile ma kɛɛ gbɔma yee-Ngewɔ vɛli mi dunyei hu na nungaa ti kpatɛni.
58009002	Ti kula-wɛlei loilɔ, yeelomui yeehaalayei i na numu gbi a wuaa na, ta toli a Lomu Magayemangɔi. Na mia lambo-lomɛi i yɛ na, kɛɛ tebii, kɛɛ bledii na ta kpua a saa Ngewɔ ma i wuni yeetebii ma.
58009003	Bi lewengaa wɔɔ kula hɛlɛngɔi yeefelei ma, kɛ bi fonga lomui na hu ta toli a Lomu Magayemangɔ Wai.
58009004	Namia wɔɔ saagbuamɛi na i yɛ na, kpatɛngɔ a kanigbɔlui, ta siminjii mɔ na kɛɛ Hinda Yangilingɔi Yeekaŋaa, kanigbɔlui jiangɔ ma gbi, kanigbɔlu bolei na “mana” i yɛ hu i yeekaŋaa hu kɛɛ Eerɔn likpɔi na wɔɔ i yɛ vale a ndawa gbua kɛɛ kɔtu waala felei nasia wɔɔ saweisia ti nyɛingɔ yɛla ma.
58009005	Fuuhanisia ti yɛlɔ yeekaŋaa mahu kpakiisia ti ti ma, na a kɛ kɛ Ngewɔ hei na lɔ, ti gbakisia vombongɔ hindei na maahu Ngewɔ a manu na jumbuisia ma. Kɛɛ kiahuna ii le hindei gbi hu aa yɛ gɛma a njɛpɛ gboto.
58009006	Hii mia hindei nasia ti hugbatɛngɔ yɛla. Saagbuablɛisia ta wuaalɔ lomui yeehaalayei hu folo gbi ti yengeisia wieva;
58009007	kɛ Saagbuablɛisia ti gulɔmɔ wai yakpe lɔ a wuaa lomui yeekohuyei hu, tawao a ji wie heima yakpe foo ma. A wuaalɔ wɔɔ na a tohani na ti kpuanga a saa lomui yeehaalayei hu, i kpua a saa Ngewɔ ma ta vulii va kɛɛ jumbui nasia nungeisia ta pie, na tɛɛ kɔɔ kɛ jumbu mia ti piema.
58009008	Ngewɔ Yafei lɔ nungeisia gaama gbalauŋ a hugbatɛi jisia kpɛlɛɛ hu wee kɛ Lomui Yeemagayemangɔ Wai yeepelei ii yaa lawoni lɛ ina lekee lomu yeehaalayei lɔ lɛ looni.
58009009	Ji kpɛlɛɛ i yɛni a hindei nasia ti wiema kiahuna yeetɔmaseli lɔ. Yeembui lɔ a ji kɛ saahaniisia kɛɛ tohani nasia nungaa ta kpua a saa ta fe Ngewɔ wɛ tɛɛ gu a piela yeenungeisia ti lii aa gbe a mɔnɛla jumbui nasia va ta pie,
58009010	ajifa saahanii nasia ta fe Ngewɔ wɛ ta sawei nasia lekee lɔ gɛ kɔlooni gbɔɔ mahoungɔ ɔɔ maa ii houni numu i mɛ ɔɔ i kpɔle kɛɛ nguɛi nasia ta ti wua la jumbuisia gbuava ti ma. Sawei jisia kpɛlɛɛ ti gbitingɔ ii le numu lii ma tawao ta yɛlɔ lekee na i to watii na ma Ngewɔ a hindei gbi hugbatɛ a nina.
58009011	Kɛɛ Kristi i yɛnga a Saagbuablɛisia ti gulɔmɔ wai na hinda yekpei nasia ti welanga a lɛla mu ma mbei ta gbua ngi gaama. Hindei na a saa gbua na mu jumbuisia va, baagɔma lɔ na ma tawao ngi yɛyii i gbekpeni i lewe dunyayei ma; nuuvu gula-wɛlɛ gbatɛngɔ ii le, ii yɛni a hani na i mbei Ngewɔ i tia dunyei gbatɛni.
58009012	Ji Kristi i wuaani Saagbuamɛi na i ngelegoohu, i wuaa Lomu Magayemangɔ Wai hu yakpe kunafɔ va, ii lini a njengaa kɛɛ nika-hinangaa ti ŋama gbuava a saa; i ta yekpe ngi ŋamɛi lɔ veni i pie mu wote a mahaleengaa kunafɔ va.
58009013	Saagbuablɛisia ta njengɛisia kɛɛ nika hinangɛisia ti ŋamɛi lɔ wumbu kɛɛ nika lɔgbɛ gewengɔi yeenduvui ti falifali nungei nasia ma ti nɔhɔngɔ hɛɛva Ngewɔ Wɛlei bu tawao ji a pielɔ ti yɛ sɛwɛ i yeemanɔhɔi na gbua ti ma.
58009014	Ina tohaningaa ti ŋama a gulɔ i nungaa yɛ sɛwɛ, kpayei na i Yesu ŋamɛi hu mu liisia yɛva sɛwɛ i leweni polouŋ na ma. Ngewɔ Yafei na i na kunafɔ va ngi sabui hu, Kristi i ta yekpe veilɔ Ngewɔ wɛ a saahani na mbɛ gbi ii ma ji i haani krɔsii ma. Hee na Kristi i pieni ji i ta yekpe gbuani a saa, a manɔhɔ mɔni na wualɔ i loni mu ma ji mu yɛ saa gbamɛi nasia gbua tɛɛ gu a gbɛogbɛ wiela, aako mu na wie Ngewɔ vulungɔi longɔ mu pie.
58009015	Sabui na va lɔ Kristi i hinda yangilingɔ nina hugbatɛma aako nungei nasia Ngewɔ i ti lolinga yɛva a ngi woo ti lubɛi na majɔɔ kunafɔ va i yɛ Lahei wumbuni fa. Ji a gulɔ a wiela ajifa Kristi i haailɔ tawao yeehei ji lɔ a nungaa wumawo jumbui nasia hu ti pieni ji hinda yangilingɔi yeehaalayei i yɛ hu.
58009016	Ji numu a ngi woohani gɔlɛkɔlɛyii wu kɔlɔ ma, numu ba kɛ pɛiŋ kɛ yeekɔlɛi na gbatɛmɔi i haanga,
58009017	ajifa numu gbi ɛɛ gu aa yeekɔlɛi na yayenge ina lekee yeekpatɛmɔi lɔ heini; numu a gulɔ lekee a ngayengela, yeekpatɛmɔi haangɔi wooma.
58009018	Na vamia kpaya gbi ii yɛ hinda yangilingɔi yeehaalayei vulii bɛɛ hu kɛlee ji nungaa ti yɛ tohanisia ti ŋamɛi gbua a saa Ngewɔ ma.
58009019	Haala hindei Mojisi i pieni tamia a ji sawa ngilangilɛi kpɛlɛɛ Ngewɔ longɔ nungaa ti hou i hugɛni gbalauŋ a nungaa gbi kia nyɛingɔ la Sawa-gɔlɛi hu. Na wooma i nika-lɔgbɛisia kɛɛ njengɛisia ti ŋamɛi wumbuilɔ, i ngahupu a njɛi, i falifali Sawa-gɔlɛi ma kɛɛ nungaa kpɛlɛɛ ma a hisɔp wulii yeembekeisia, ngilingɔ a mbaala-yombo gbɔugbɔi.
58009020	Kɛ i ndenga yɛ, “Ŋamɛi ji lɔ i kpaya wuaanga hinda yangilingɔi na hu Ngewɔ i ndea yɛ waa nganyani.”
58009021	Hii lɔ Mojisi i ŋamɛi valifalini Lomu Magayemangɔ Wai bu gbi kɛɛ hani gbi i yengeni la saagbuamɛi.
58009022	A tɔnya, kia ndengɔ la Sawa-gɔlɛi hu, ŋama wula lɔ a hani gbi yɛ sɛwɛ tawao Ngewɔ a manulɔ lekee jumbui ma ji ta tohani waa ti yeeŋamɛi gbua a saa.
58009023	Hinde jisia ti yeenasia vuii lɔ wokɔɔma ti ngelegoohu. Faale mahoungɔ yɛla ti yɛ sɛwɛsɛwɛ kia lekee ngi ndeni la. Kɛɛ ngelegoohu haakeisia vulii mahoungɔ saa yekpe gbuava ti va.
58009024	Ajifa Kristi ii wuaani Lomu Magayemangɔ hu nuuvu i kpatɛni, na kpuangɔ vulii a yeekpekpei. I lini ngelegoohu vulii lɔ, tawao taa naa na a mu jɔngɔ Ngewɔ gulɔ.
58009025	Juubleisia ti Jaabuablɛisia ti gulɔmɔ wai a wuaalɔ Lomu Magayemangɔi Wai hu foo gbi a hua ŋamɛi i haaka hu. Kɛɛ Kristi ta ii wuaani na ta yekpe gbuava a saa Ngewɔ ma heima gboto va,
58009026	ajifa aa na wie, a yɛlɔ a mɔnɛ heima gboto va i hiye lekee wɔɔ dunyei gbatɛ-gbelei ma. Kia na aa wie, kia na hindei kpɛlɛɛ ti gbɔyɔ-gbelei i lukpenga kpla, i wanga heima yakpe kunafɔ va aako i pie manuma i jɔɔ nungaa ti jumbuisia va a ji i ta yekpe veni ti ngi waa kia saahanii.
58009027	Numu gbi a haalɔ huɛɛŋ heima yila, na wooma Ngewɔ i ngi gbɛmbo.
58009028	Hii lɔɔ Kristi i ta yekpe gbuani a saa heima yakpe numu gboto waa ti jumbuisia gbuava ti ma. A walɔ gbɔma kɛɛ jumbu gbuava ii le hu, kɛɛ kɔɔ i nasia ti bawo ti ngi gulɔgbema.
58010001	Juubleisia ti jawei ii gbuani waa vuli a hinda yekpei nasia ti wama wama; ti yɛni lekee a yeenɛnɛ magbindingɔ lɔ. Saa nasia saweisia ti kɛni, Saagbuablɛisia lɔ kunafɔ ti gbuama foo gbi. Sawei nasia ta saasia gbuayii hugɛ, ta yee gu ti jumbui gbua nungei nasia ma ta wa Ngewɔ gaama?
58010002	Ina nungei nasia ta hɛɛ Ngewɔ ma ti jumbuisia gbuangɔi vulii ti ma, ti lii i yɛ yaa mɔnɛ jumbui nasia va ti pienga tawao saa gbualei aa gɛlɛlɔ.
58010003	Kia hindei yɛyii i na kiahuna, saasia lɔ ta nungaa ti jumbuisia hitɛ ti nɛmahu foo gbi.
58010004	Ajifa nika-hinangaa ti ŋama kɛɛ njengaa ti ŋama ɛɛ gu fɔ a jumbu gbuala numu ma.
58010005	Na vamia ji Kristi i yɛ wama dunyei hu, i ndeilɔ Ngewɔ ma yɛ, “Bii gbeweni saa gbuala va kɛɛ saahaningaa kɛɛ bi nya gbuhɛi gbatɛnga.
58010006	Tohani nasia ta ti gbuhɛi mɔ saagbuamɛi ɛɛ bi lii lɛli ɔɔ saasia jumbuisia wuava nungaa ma.
58010007	Kɛ ngi ndenga ngɛɛ, ‘Nya gbe bi liimɛi wieva, Oo Ngewɔ, kia lɔɔ nyɛingɔ la sawa gɔlɛi hu kɔloongɔ nya ma.’ ”
58010008	Haalɛi hu i ndeilɔ yɛ, “Bii gbeweni tawao bi goohu ɛɛ nɛɛ saa gbuangɔngaa va ɔɔ saahaningaa ɔɔ tohani nasia ta mɔ saagbuamɛi kɛɛ saasia jumbuisia wuava nungaa ma.” I ji leilɔ kia bɛɛ ta saa jisia kpɛlɛɛ gbua a pelei na lɔ Sawei kɛni.
58010009	Na wooma kɛ i ndenga yɛ, “Nya gbe, Oo Ngewɔ, bi liimɛi wieva.” Faale Ngewɔ lɔ ndema yɛ kpaya gbi ii yaa sawa woveisia kpɛlɛɛ hu, i Kristi jaa gbuangɔi wunga yeepomɛi.
58010010	Ajifa Yesu Kristi i na wieni Ngewɔ longɔ i pie, saa yakpei na i kpuani kunafɔ va a ngi gbuhɛi vulii i pienga jumbui i wuanga gbɛlɛŋ mu ma.
58010011	Juu Jaagbuamɔ gbi a ngi yengei wielɔ folo gbi tawao a saa laasi yilei gbualɔ wɔɔ heima gboto; kɛɛ yeesaa jisia tɛɛ gu kunafɔ taa jumbu gbua numu ma.
58010012	Na hu gbi Kristi i saa yakpe lɔ gbuani jumbuisia va, tawao yeesaa na laahoungɔe kunafɔ va, na wooma i heiilɔ Ngewɔ yejahui.
58010013	Taa na mawuloma na haaŋ Ngewɔ i ngi juwuisia wuaa ngi gɔwɔbu i gɔwɔ lo ti ma.
58010014	Saa yakpei Kristi i ta yekpe gbuani la i jumbui gbuanga kunafɔ nasia ma Ngewɔ i ti yɛnga a ngi woo.
58010015	Tawao Ngewɔ Yafei bɛɛ i seli wuanga mu gama. Haalɛi hu i ndeilɔ yɛ,
58010016	“Ji lɔ hinda le mua tieni ma ngangili kulɔmɛi, hii Ndemɔi i ndenga yɛ: Nga nya jaweisia wulɔ kpaŋ ti liisia hu ngi ti nyɛi ti nɛmahuisia.”
58010017	Kɛ i ndenga yɛ, “Ti jumbuisia kɛɛ ti hinda nyamuisia tɛɛ yaa hitɛ nya wɛ kunafɔ.”
58010018	Faale Ngewɔ i manunga ti jumbuisia ma kɛɛ ti hinda nyamuisia, sabu gbi ɛɛ yɛ na saa gbuava jumbungaa gbuava nungaa ma.
58010019	Faale, nya Kristimableisia, hei na Yesu i pieni i mu liigbanga wuava, Lomu Magayemangɔ Wai na hu Ngewɔ i yɛ wɔɔ na.
58010020	Kristi i ngi gbuhɛi gbuailɔ a saa aako i pele nina la nungaa ta ndɛvu nina majɔɔ la. Ngi gbuhɛi wiengɔe kia kula kpɔtukpɔtui na i yɛ na i yɛ hɛlɛni Ngewɔ Wɛlei bu a Ngewɔ yɛmɛi maalɔɔwu.
58010021	Saagbuamɔ waa lɔ mu yeya ngelegoohu wɛlei bu mia Ngewɔ gama.
58010022	Faale a mu lukpe Ngewɔ gbla a mu lii gbi mu liilo ngi ma, mu wa ngi gaama a ndii nasia Kristi i nguanga fo a njaa sɛwɛsɛwɛ.
58010023	Faale a mu lo kpaŋ, maa gbe kulo bɛɛ hani nasia ma Ngewɔ a fe mu wɛ, gbamaile ma gulɔ a liilola Ngewɔ ma jifa hinda gbi i Lahei wumbungaa pieva a pielɔ huɛɛŋ.
58010024	A mu gbewe mu nyɔunyɔu va, mu gbɔ mu nyɔunyɔu ma ndoma gɛva kɛɛ hinda yekpe wieva.
58010025	Maa gbe a yandɔla a lenga hinda yila, kia nungaa lɛɛngaa ti piema la. Kia maa na wie, a mu mu nyɔunyɔu lii gba i lewe yeengovei ma, jifa wuaa tɔma Ndemɔi wa-volei lukpenga kpla.
58010026	Saa gbi ii yaa na aa jumbu gbua numu ma ina mu liilɔ lekee a jumbu wie a kɛwɛ tɔnyɛi gɛngɔi wooma a mue.
58010027	Kia maa na wie, na lekee mahoungɔ mu pie ta lɔ a Kpɛmbo-Volo maluwangɔ wai mawulola nduwa hu, kɛɛ ngɔmbu yagbalɛngɔ wai na a nungei nasia gbi gewe ti gangangɔ a Ngewɔ.
58010028	Numu gbi lekee a sawei nasia nyani a kɛwɛ Ngewɔ i feni a Mojisi loko, seli fele ɔɔ sawa tɛɛ ti ngi lɔilɔ i pie, Kotii mahublɛisia ta pielɔ ti ngi waa, tɛɛ manu gbi ngi ma.
58010029	Gbɔɔ hɔɔ a numui na ii Ngewɔ Hindoloi lɔni a gbɛogbɛ? Yemia a numui na a Kristi haalɛi wumbu a baabaa-hinda, Kristi haalɛi na i pieni Ngewɔ i hinda nina yangili, i yama i yeenumui na vulii gbua jumbui yeenjiɛi hu, numui na a njia nyamu le ngauwanda Yafei ma? A gili lɛɛ a kpaalɛi ya wɔlɔyii i piema Ngewɔ a nda ngi ma!
58010030	Ajifa mu kɔɔlɔ kɛ Ngewɔ vulii lɔ i ndeni yɛ, “Gbema nya wɛ hunyɔu va, nga kpɛi gbualɔ;” tawao mu gbɔma kɔɔlɔ ye lɔ i ndeni yɛ, “Nga nya nungeisia gbɛmbolɔ.”
58010031	Hinda maaluwangɔ waa le wuava Ngewɔ vulungɔi gbɛmboi bu.
58010032	A gili lɛɛ a na wɔɔ i yɛ wu wie ngovama. Watii na, ji wu lani a Ngowili Yekpei a nina, hinda yagbalɛngɔ gboto i lailɔ wu ma, kɛɛ na hu gbi wu yeendapii na gɔilɔ wuii gbahani.
58010033	Watii lɛɛngaa nungaa ti yɛlɔ a njia nyamungaa le wu ma faha hu, ta kpaalɛ la wu ma tawao watii lɛɛngaa wu yɛlɔ a gbɛɛ nasia ma a wu nyɛkɛ nungaa ti yɛ njia nyamungaa le ti ma, ta kpaalɛ la ti ma.
58010034	Wu yɛlɔ a gbɛɛ yeenasia ma ti yɛ kpindi-wɛlei bu kpaalɛɛngaa ta la wua tieni ma, tawao watii na ti wu yeya- hanisia kpɛlɛɛ houni wu yeya a kpaya, yeembɔnɛi na i guilɔ wu hu tawao ii wu goohunɛɛi nyanini, ajifa wu yɛ kɔɔlɔ kɛ hani lɔ lɛ wu yeya kpekpengɔ na kpɛlɛɛ ma, tawao a lo wu yeya kunafɔ.
58010035	Faale yeehinda gbangɔi jisia taa pie waa gbaha ajifa ndiiloi a walɔ a mawaa wa.
58010036	Mahoungɔ wu mawulo a ndiilo, aako wu Ngewɔ liima hindei wie, wu mawaa na majɔɔ i Lahei wumbuni feva wu wɛ.
58010037	Gbamaile Ngewɔ Gɔlɛi lɔ ndema yɛ, “I longa kulo te, numui na i wama a walɔ, ɛɛ lɛmbi hu;
58010038	Na hu gbi, nya nungaa wɔnangɔisia ta bawo lanaya wooma lɔ; kɛɛ ti yilayee gbi i yamangaa a wooma wee, ngi hinda ɛɛ nɛɛ nya wɛ.”
58010039	Kɛɛ muii yɛni a nungei nasia ta yama a wooma wee tawao ta jukulu. Mua mu langɔe a Ngewɔ tawao mu bawongɔe.
58011001	Lanaya mia a lala la kɛ hani nasia mu lii i ti ma tiaa na, kɛɛ lala vulii kɛ hanii nasia muɛɛ ti lɔ tiaa na.
58011002	Jifa wɔwɔmablɛisia ti lani a Ngewɔ famia ti hinda i nɛni ngi wɛ.
58011003	Jifa mu langɔ a Ngewɔ famia mu kɔɔnga gbalauŋ kɛ Ngewɔ laayiɛi lɔ i dunya wai ji gbatɛni la, aako na ma gu a tɔla i gbuani na hu lɔ numu ɛɛ gu a tɔla.
58011004	Ebɛl lava lɔ a Ngewɔ i saa gbuani Ngewɔ ma kpekpengɔ tewengɔ Ken ndɛi ma. Ngi lava a Ngewɔ, ngi hinda i nɛilɔ Ngewɔ wɛ i ngi wumbu a pɔɔnamɔ a ji i ngi jaa-hanisia guluni. Tawao Ebɛl lava a Ngewɔ, a yɛpɛlɔ tuuŋ mu gama kia bɛɛ ii ndɛvu hu.
58011005	Jifa Inɔk langɔ yɛla a Ngewɔ famia ii haani. Kia aa haa, Ngewɔ i ngi wumbuilɔ i lɛ a ngie, tawao numu gbi ii guni a ngi lɔla, ajifa Ngewɔ i lɛnga a ngie. Ngewɔ Gɔlɛi yɛ pɛiŋ Ngewɔ i yaa lɛ a Inɔk ngelegoohu, i pieilɔ ngi hinda i nɛɛ Ngewɔ wɛ.
58011006	Numu gbi lekee ii lani a Ngewɔ ɛɛ gu aa ngi liima hinda wie, ajifa numu gbi lekee ngi longɔ i hɛɛ Ngewɔ ma, mahoungɔ i la la vulii kɛ Ngewɔ lɔ na tawao a kpekpe wielɔ a nungei nasia ta wa ngi gama.
58011007	Jifa Noa langɔ yɛla a Ngewɔ famia i woloni ndahii na ma Ngewɔ feni ngi wɛ kɔlooni kulɔma hindei nasia ma ii yɛ gu a tɔla. I goloilɔ Ngewɔ laayiɛi bu, i nja-ya-lɛndɛ yila gbatɛ, taa ngi nyahɛi kɛɛ ti leengeisia ti bawo hu. Noa wiehindei ji i kɛilɔ kɛ dunyableisia ti nyamungɔe, tawao Ngewɔ i ndeilɔ yɛ pɔɔnamɔ lɔ a Noa jifa ngi langɔ a Ngewɔ.
58011008	Jifa Ebraham langɔ yɛla a Ngewɔ, i goloilɔ Ngewɔ laayiɛi bu ji Ngewɔ i ndeni ngi ma yɛ i gbua ngi nda lɔlei hu i li ndɔlɔ weka hu i yɛ Lahei wumbuni feva ngi wɛ. Kia bɛɛ ii yɛ mia gɔɔ i lima na, i gbuailɔ ngi nda lɔlei hu, i li.
58011009	Jifa ngi langɔ yɛla a Ngewɔ, i heilɔ kia hota ndɔlei na hu Ngewɔ i yɛ Lahei wumbuni feva ngi wɛ. Taa ngi mablɛisia ti yɛ yii kula-wɛleisia bu lɔ, kia ngi loi Aisaki taa ngi nda loi Jekɔpi ti pieni, jifa Ngewɔ i yeelahei yakpei na wumbuilɔ tia bɛɛ gaama.
58011010	Gbamaile Ebraham lii i yɛlɔ ma heiva tɛi na hu Ngewɔ i humanga i tonga, tɛi na a yɛ na kunafɔ ɛɛ wolo.
58011011	Jifa Ebraham langɔ yɛla a Ngewɔ famia i guni a ndo lela kia bɛɛ ngi wovangɔ waa yɛla tawao Sera bɛɛ ngi lewengɔ ndole gbelei ma. I yɛ kɔɔlɔ kɛ Ngewɔ Lahei wumbungɔi hu ɛɛ nyani.
58011012	Kia bɛɛ Ebraham haangɔ jɔngɔ yɛla, na hu gbi ndeengaa ti gbuailɔ ngi hu ti gbotongɔ kia tumbekeisia na ti ngelei ma, ti vahangɔ kia ŋanya gate ngilangilɛi nasia na ti ŋanyakpaa ma.
58011013	Nungɛi jisia gbi ti loni lamaa a Ngewɔ ti haa. Tii hani nasia majɔɔni Ngewɔ i Lahei wumbuni fa, kɛɛ ti loilɔ kuhama ti tɔ ti goohunɛɛ ma, ta hugɛ a nungaa foofo hu kɛ hotangaa lɔ a tie dunyei ji hu.
58011014	Nasia ta njɛpɛ bondɛi nasia le tiaa ndama leiŋ kɛ ti nda lɔlei mia ti kɔkɔlima.
58011015	Tii lɛmbini gilima a ti lɔlei na ti gbuani hu; ina ti lɔlei yeemani i ti lɔilɔ, gbɛogbɛ ii yɛ aa ti huhou yamava na.
58011016	Kɛɛ tɔnyɛi a ji lɔ kɛ ndɔlei na kpekpengɔ na mia yeemani i ti ma, ndɔɔlɔ weka gbi ii le kɛlee ngelegoohu. Faale na ii wufeni Ngewɔ wɛ ji ta ngi loli a ti Yewɔɛi, jifa i taa waa loonga ti wɛ.
58011017	Jifa Ebraham langɔ yɛla a Ngewɔ famia i yɛ ngi hindoloi gbuama a saa, ji Ngewɔ i ngi hugɔɔni. Ebraham lɔ Ngewɔ i Lahei wumbuni ngi gama, na hu gbi ngi magbatɛngɔ yɛla ngi hindolo yakpei Aisaki gbuava a saa.
58011018	Ngewɔ i yɛ ndeilɔ ngi ma yɛ, “Bi bɔɔsɔ vaha wai nasia ngi yeelahei wumbuni bi gaama, ba ti majɔɔ a Aisaki lɔ.”
58011019	Ebraham i kɔɛilɔ nɛmahu kɛ Ngewɔ a gulɔ i Aisaki vulu i ngi wumbu hee hu tawao Ngewɔ i pieilɔ Aisaki i yama ngi ma bi tɔaa bɛɛ i gbuanga hee hu lɔ.
58011020	Jifa Aisaki langɔ yɛla a Ngewɔ famia i Lahei wumbuni yɛ a ngi leengeisia luba lɔ, Jekɔpi kɛɛ Isɔ.
58011021	Jifa Jekɔpi langɔ yɛla a Ngewɔ famia i Josɛfi leengeisia lubani a ngilangila ji ngi haalɛi i loni te. Ngi valangɔ yɛla ngi likpɔi ma i hɛɛni Ngewɔ ma.
58011022	Jifa Josɛfi langɔ yɛla a Ngewɔ famia ji ngi haa-gbelei i loni te, i yɛpɛilɔ kɔlooni Isrɛelblɛisia ti gbualei ma Ijipt, i yama i hugɛ a nungeisia gbɔɔ mahoungɔ ti pie a ngi womɛi.
58011023	Jifa Mojisi leblɛisia ti langɔ yɛla a Ngewɔ famia ti ngi lɔwuilɔ ngawu sawa va ngi lengɔi wooma. Ti tɔilɔ kɛ ndoi nyandengɔ waa le famia tii luwani a mahɛi jawei nyanila.
58011024	Jifa Mojisi langɔ yɛla a Ngewɔ famia kia i lakpani, ii yɛ luma numu aa ngi loli a mahɛi nyahaloi goohu hindoloi.
58011025	Ji wɔɔ a gbɛɛ Ngewɔ nungeisia ma kɔɔ kpaalɛ i la taa tieni ma, manɛngɔ yɛla ngi wɛ i lewe ji a goohunɛɛ jumbu ma watii hugutungɔ va.
58011026	I tɔilɔ kɛ ji mbɛnyani a numu maale Kristi va, nafa i hu i lewe polouŋ kpatɛi kpɛlɛɛ ma i Ijipt lɔlei hu, ajifa ngi lii i yɛ mawaa na lɔ ma i wama sɔɔma kulɔma.
58011027	Jifa Mojisi langɔ yɛla a Ngewɔ famia i gbuani Ijipt ii luwani ndiilewei na ma mahɛi i pieni; i gangailɔ a yamala, bi tɔa bɛɛ i Ngewɔ na lɔilɔ numu ɛɛ ngi lɔ.
58011028	Jifa ngi langɔ yɛla a Ngewɔ, i Tewema Gomɛi gbɔkuilɔ tawao i nde yɛ ti yeembala ŋamɛi jia ti wɛleisia lama aako Numu-waa malikei aa Isrɛelblɛisia ti gbla-lengeisia waa.
58011029	Jifa Isrɛelblɛisia ti langɔ yɛla a Ngewɔ famia ti guni a jiala ndɔma bengɔi ma ti gbooyɛi na lewe ta toli a Rɛd Sii; kia Ijiptblɛisia ti hitɛni ti wooma, njɛi i yeilɔ a tie ti lo hu.
58011030	Jifa Isrɛelblɛisia ti langɔ yɛla a Ngewɔ, i pieilɔ Jɛliko yeegɔlɔi i gula ji ti yɛ jia ta kaala heima yila folo ma njii wɔfla va.
58011031	Jifa hitɛ-nyahɛi Rehab langɔ yɛla a Ngewɔ famia Isrɛlbleisia tii ngi waani taa nasia ti gangangɔ yɛla a Ngewɔ, ajifa i loko heiilɔ pandaa Isrɛlbleisia ti nɛnɛjiagablɛisia bu.
58011032	Ngi nungei jisia yeepekeisia gbi ti hinda hugɛ? Watii ii nya yeya ngaa gu Gidiɔn hinda hugɛva kɛɛ Berak kɛɛ Samisi kɛɛ Jɛfta kɛɛ Devidi kɛɛ Samuɛl kɛɛ Ngewɔ lutuisia.
58011033	Jifa ti langɔ yɛla a Ngewɔ, ti gɔilɔ a kɛnyɛ wekangaa ti ti vaya. Ti pɔɔna hindei lɔ wieni tawao ti na majɔɛilɔ Ngewɔ i Lahei wumbuni fa. Ti pieilɔ njalɛisia ti londo,
58011034	ti ngɔmbu maaluwangɔngaa lufe, ta bawo kɔbowei yeya. Kaahu gbi ii yɛ ti ma kɛɛ ti gbayailɔ; ti gbayangɔ yɛla kɔi hu tawao ti kɛnyɛblaa wekeisia ti gɔblɛisia vayɛilɔ.
58011035	Jifa nyahangaa lɛɛnga ti langɔ yɛla a Ngewɔ, ti lenyɔuisia ti yɛ hiyelɔ hee hu ta yama ti ma. Pekei nasia tii lumani taa gbe a laala a Ngewɔ aako ti gbe ti ma, ti ngagbalɛ haa wieilɔ aako ti hiye hee hu ndɛvu yekpe majɔɔva.
58011036	Nungaa ti yɛlɔ a ti lɛɛngaa gbafa, ta ti lewe, ta ti lɛɛngaa wu jɔɔwɔisia ya, ta li a tie kpindi-wɛlei bu.
58011037	Ti yɛlɔ a ti hɔwɔhɔwɔ a kɔtiisia ta haa, ta ti lewendia, ta ti waa a kɔbowei. Ti yɛlɔ a lewetewe mbala-kɔlɛisia ɔɔ nje-kɔlɛisia ti ti ma a kula, ti vɛlingɔ hulewengɔ, juwuya i ti ma, ta ndoli nyamunyamungaa wie a tie.
58011038	Ti gbekpengɔ waa yɛla na hii dunyei ji ii yɛ gbekpeni ti heiva hu. Ti yɛlɔ a lewetewenga ndɔgbɔlambɛisia ma kɛɛ ngiyeisia hu ta yii puisia hu kɛɛ ndoweisia ndɔwu.
58011039	Nungɛi jisia gbi ti hinda i nɛɛilɔ waa Ngewɔ wɛ ajifa ti lani a ngie; na hu gbi tii hani na majɔɔni Ngewɔ i yɛ Lahei wumbuni feva ti wɛ,
58011040	ajifa i yɛlɔ Ngewɔ nɛmahu hinda hugbatɛva mu va kpekpengɔ tewengɔ yeengovei ma. I yɛ ngi lii hu lɔ kɛ ɛɛ tia lekee wote a pɔɔnablaa mu wooma.
58012001	Mua bɛɛ, kia seli vaha wai nasia ti mu galangɔ, mahoungɔe mu loko gbua hinda gbi a mu gbaha hindei nasia ma mahoungɔ mu pie, kɛɛ jumbui na fɛɛfɛngɔ kpauŋ mu ma, mu mu lii huyili hindei wieva kia mahoungɔ mu pie ndɛvui yeena hu mu wama majɔɔma.
58012002	A mu yɛ a gili tuuŋ a Yesu na i pienga mu langa a Ngewɔ i hiye watii na ma mu lani a ngie. I yɛ kɔɔlɔ kɛ na i wama piema dunya a pielɔ ti ngi waa krɔsii ma kɛɛ ii gbeni na va. Koohunɛɛ na Ngewɔ i yɛ wama fema ngi wɛ, ii krɔsi-ma-hee yeembɛnyanii lɔni a gbɛogbɛ, tawao taa na heini Ngewɔ maha-heimɛi yeengejahui.
58012003	A gili lɛɛ a kpaalɛi na kpɛlɛɛ i lani ngi ma; a gili a kpaalɛi kinɛiŋ jumbublei nasia ti lolongɔ yɛla a ngie ti ndani ngi ma i guni mbu! Faale waa luma wu gahu aa gbɔyɔ wa gbe a lala a Ngewɔ.
58012004	Ajifa magawoi ji hu wu wu magawoma la jumbui yeya, wuii yaa foni lɛ mia wa lo wu magawoma na ti wu waa.
58012005	Wu lemanga numu liigba yɛpɛi nasia ma Ngewɔ a nde wu ma jifa ngi leengeisia a wue yɛ, “Nya loi, wolo Ndemɔi ma i bi lo pele ma, tawao bi lii aa lewe ji a lumbe bi laa.
58012006	Jifa numu gbi lekee Ndemɔi longɔ la a ngi loolɔ pele ma, tawao a numu gbi liima belɔ ji a ngi wumbu a ngi loi.”
58012007	A gu kpaalɛi nasia bu ta la wu ma kia kpaalɛi na na kɛkɛi a nda ndoima ji a kpulanga wie; gbamaile wu gbalei a kɛlɔ kɛ Ngewɔ lɔ wu houma kia ngi leengaa. Ndo lɔ na wɔɔ na ngi kɛkɛ ii kpaalɛ lani ngi ma?
58012008	Ngewɔ a kpaalɛ lalɔ ngi leengeisia kpɛlɛɛ ma ti loova pele ma, faale ii kpaalɛ lailɔ wu ma, na a kɛlɔ kɛ ngi leengaa vulii yaa a wue, kɛ pue-leengaa mia a wue.
58012009	Mu kɛkɛ nasia ti mu leni dunyei hu, ti kpaalɛ lailɔ mu ma mu makɛva tawao mu wuaailɔ ti bu. Faale mahoungɔ waa le mu gu kpaalɛi na bu mu Kɛkɛ na i ngelegoohu a pie i la mu ma aako mu ndɛvu majɔɔ a ngie!
58012010	Mu kɛkɛ nasia ti yɛ dunyei hu ti kpaalɛ lailɔ mu ma hinda hugutungɔ va kia pɔɔnangɔ yɛla ti yaama; kɛɛ Ngewɔ a kpaalɛ la mu ma mua yekpe mu gbekpeyɛi va lɔ, aako mu gbua a ngie.
58012011	Ngewɔ i kpaalɛ langaa mu ma, a wielɔ mu gama bɛɛ i pienga mu lii nyaniva lɔ, mu goohu nɛva ii le. Kɛɛ pooma, nasia yeekpalɛi na a pie ti makɛ ta mawaa majɔɔlɔ, ta mia a ji ta wote a pɔɔna wieblaa, ti ndiilɛlihu.
58012012	Faale, a wu loko huhaangɔisia lɛ ngelema, wu wu wombii nasia hulata ti gbɛlima wu bu!
58012013	A yɛ tuuŋ a jia a pele wɔnangaa kɔɔ wu gɔwɔ gbalɛngɔisia taa haa, ti bawo.
58012014	A lapi wua numui gbi wu hei ndiilɛli hu, tawao a lapi wu luva kia numui na na ngi lɛɛvui vengɔ Ngewɔ wɛ, ajifa wuii na wieilɔ, wuɛɛ Ndemɔi lɔ.
58012015	A wu mahugbe waa wounve Ngewɔ yauwandei ma. Numu gbi aa wie kia tuhani ŋɔnangɔ, na a lakpa i numu gboto hubɔnɔ.
58012016	Numu gbi aa yɛ a puegbua kɛɛ numui na ii baagɔɔ hani nasia ma Ngewɔ woo le kia Isɔ i pieni, i ndewewayɛi majiɛilɔ mɛhɛɛ wulo hii va, i baa a poohani na kpɛlɛɛ i yɛ looni kulɔ.
58012017	Wu hugɔɔlɔ kɛ na wooma ngi longɔ yɛla ngi kɛkɛ i hɛɛ ngi wɛ, hindei yangamava i pieni wɔɔ, kɛɛ ii guni a bɛla ma kia bɛɛ i yɛpɛni kaka a wɔɔ.
58012018	Wuii wani kia Isrɛelblɛisia ti wani hani na gama wa gu a ngati gɔlaa ngiyei na ti yɛ toli a Sainai, ngɔmbu waa a vo ngumba, kpindi nilinili waa i heini ma kɛɛ ma yaa pumulu, viivii a wa na,
58012019	bulii a vɛ na, Ngewɔ yɛpɛwoi a gbua na. Kia nungeisia ti Ngewɔ yiawoi mɛnini, ti manɛnɛ wuaailɔ tɛɛ Ngewɔ aa njɛpɛ yakpe bɛɛ le gbɔma ti ma,
58012020	ajifa tii yɛ gu sawei na bu Ngewɔ ndani yɛ, “Ndɔgbɔ-hua bɛɛ i gbitingaa ngiyei na ma, mahoungɔ ti lo hɔwɔhɔwɔma ti paa.”
58012021	Hindei na i yɛ wie Sainai yiyei hu i nungaa huluwailɔ hulewengɔ kɛ Mojisi i ndenga yɛ, “Ngi luwanga nya maa lɔ gbɛlima.”
58012022	Wuii lini Sainai Yiyei gama, wu wanga Sayɔn Yiyei lɔ hu kɛɛ Ngewɔ vulungɔi laa wai, Jelusalɛm, na i ngelegoohu, taa ngi malika tauji gboto wai.
58012023	Wu wanga komɛi na hu lɔ Ngewɔ gblalengaa goohu nɛngɔisia ti pienga, nasia ti lɛisia nyɛingɔ ngelegoohu. Wu wanga Ngewɔ gama, na nuuvu gbi ti gbɛmbomɔi a ngie, tawao wu wanga numu yekpei nasia gama lɔ Ngewɔ i ti yɛni wɔɔ a pɔɔnablaa.
58012024	Wu wanga Yesu gama, na yɛni a sabu hinda yangilingɔ ninɛi hu i gbatɛni, tawao ngi ŋamɛi na i wuni i yɛnga a Lahei haningaa veva mu wɛ ti gbekpengɔ tewengɔ polouŋ na ma Ebɛl ŋamɛi a gu a fela.
58012025	Faale, a tɔ vulii wu wolo pandawanda numui na ma i yɛpɛma. Nasia ti gangani a wolola numui na ma i Ngewɔ wowili leni dunyei hu tii bawoni. I laailɔ ke kɛ muɛɛ bawo ina mu wounveilɔ numui na ma i ngelegoohu a yɛpɛ.
58012026	Ngewɔ woi i dunyei gbɛlilɔ a watii na, kɛɛ i Lahei wumbunga na yɛ, “Nga gbɔma dunyei jɛsialɔ kɛɛ ta lekee ɛɛ yɛla, taa ngelegoohu a yɛla.”
58012027	Ji i ndeni, “Yɛ gbɔma” a dunyei jɛsialɔ, i kɛ maa a mue leiŋ kɛ a ngi gbatɛhanisia jɛsialɔ i ti gule, aako hanii nasia tɛɛ jɛɛsia ti lo.
58012028	A mu siɛgbua Ngewɔ ma ajifa mua tieni ma yɛlɔ mahayɛi na hu ɛɛ jɛɛsia. A mu siɛgbua Ngewɔ ma mu hɛɛ ngi ma a pelei na a nɛɛ ngi wɛ, a baagɔma waa kɛ nduwahu,
58012029	ajifa mu Yewɔɛi gbuangɔ vuli a hinda hunyani yɔmbu lɔ.
58013001	A yɛ tuuŋ a lo a wu nyɔunyɔu kia mahoungɔ Kristi lehubleisia ti pie.
58013002	Waa lema a hotangɛisia gulula wu wɛleisia bu. Nunga lɛɛnga ti loilɔ wɔɔ ji wiema ti gbekpe a malikangaa tii kɔɔ kɛ malikangaa mia.
58013003	Nasia ti kpindi wɛlei bu ti hinda i yɛ tuuŋ wu nɛmahu bi tɔa bɛɛ wua tieni mia wu na. A gbewe tuuŋ nasia va kpalɛ i ti ma bi tɔa bɛɛ yeekpalɛi i wua tieni lɔ ma.
58013004	Mahoungɔ numui gbi ti baa gɔɔ nyaha-jɔɔ taa hini-jɔɔ ma, tawao maa ii houni nyahamɔ ɔɔ hinimɔ gbi taa numu weka ti la. Ngewɔ a nasia gbɛmbolɔ ta manɔhɔ kɛɛ puegbua hindeisia wie.
58013005	Navoo-mani aa yɛ wu hu kulo bɛɛ, tawao wu lii i lɛli a na i wu yeya. Gbamaile Ngewɔ i ndenga yɛ, “Ngɛɛ gbe bi ma tawao ngɛɛ gbua bi woohu.”
58013006	Faale, a mu nde a ndiilo muɛɛ, “Ndemɔi lɔ a gbɔ nya ma, ngɛɛ luwa. Gbɔɔ numu gbi a gu i pie a nge?”
58013007	A gili a wu mahublɛisia wɔɔ, nasia ti Ngewɔ wowili hugɛni a wue. A gili lɛɛ a ti luvayii wɔɔ kɛɛ ti haayii, wu ti wokɔɔ a ti layii hu a Ngewɔ.
58013008	Yesu Kristi ɛɛ wotewote, kia i yɛ na wɔɔ, hii i na kiahuna tawao hii a yɛ na kunafɔ.
58013009	Waa luma kaa gɛwɛgɛwɛ laasii kpɛlɛɛ taa wu yaka wu gbua tɔnya welei ma; nyandengɔ waa le ji Ngewɔ a mu liisia gbaya a ngi yauwandei hu we, i lewe sawangaa houla ma kɔloongɔ mɛhɛɛngaa ma; yeesawei jisia tii yɛ gbɔni nasia ma ta ti hou.
58013010	Saagbuablei nasia ta saa gbua Juubleisia ti hɛɛmɛi, ii wɔnani ti va saahanii na mɛva ma kpua a saa mu nda jaa gbuamɛi.
58013011	Juu Jaagbuablɛisia ti gulɔmɔ wai a walɔ a huangaa ti ŋamɛi Lomu Magayemangɔ Wai na bu Ngewɔ a yɛ na kpuava a saa nungaa ti jumbuisia va; kɛɛ ta gbualɔ a yeehuangɛsia ti woomɛi tei hu ti mɔ.
58013012	Na vamia Yesu bɛɛ i gbuani taa wai hu i haa aako i jumbuisia wua nungeisia ma a ta vulii ngi ŋamɛi.
58013013	Faale, a mu li ngi gama tei wooma ngufei na i lɛni ngi ma i lɛ mua tieni ma.
58013014	Gbamaile taa gbi ii na mu va mbei dunyei ji hu a yɛ na kunafɔ; mu taa wai na lɔ gulɔgbema i wama wama kulɔmɛi.
58013015	Faale a mu yɛ a Ngewɔ lato kpele gbi, yeetatoi i yɛ a mu jaahani Yesu sabui hu, tawao yeetatoi ji lɔ saahanii le ndaguli nasia ta nde tɛɛ Yesu lɔ Ndemɔi le.
58013016	Waa lema a kpekpe kɛɛ kpɔma wiela wu nyɔunyɔu ma, ajifa saa jisia lɔ a nɛɛ Ngewɔ wɛ.
58013017	A golo wu gulɔbleisia wɛ, wu yɛ a na wie ta nde wu ma pieva. Tia mia ta wu yafeisia mahugbe ndɛvu ii ti ma, jifa i ti ma a kpa lɔ gonava Ngewɔ ma a ngengei na ti pienga. Wu golongaa ti wɛ, ta ti yengei wielɔ a kohunɛɛ; wuii goloilɔ ti wɛ, ta ti yengei wie a ndiinyani lɔ, tawao na ɛɛ wu nafa.
58013018	A yɛ a Ngewɔ vɛli mu va tuuŋ. Mu kɔɔlɔ vulii pandawanda kɛ mu hinda nyamu wova gbi ii na aa yɛ wu lii mɔnɛma, ajifa ma hindei yeepɔnɛi lɔ wie watii gbi.
58013019	Nyaa wu manɛnɛma vulii a kɔnɛkɔnɛ wu Ngewɔ vɛli kɔɔ i nya yama gbɔma wu gama hugutungɔ.
58013020	Ngewɔ i pienga mu Lemɔi Yesu na mbalangɛisia ti Mahugbemɔ Wai a ngie i vulunga i hiyenga hee hu ajifa i ta yekpe gbuani a saa i haa, yeehɛi na i kalɛ wuaa kunafɔ hinda yangilingɔi hu. Ngewɔ na a ndiilɛli ve mu wɛ i hani yekpe gbi ve wu wɛ wu gbewengɔ fa aako wu ngi liima hindei wie, tawao Yesu Kristi sabui hu, i ngi liima hindei wie mu hu. Tato i yɛ Yesu Kristi ma kunafɔ kɛɛ kunafɔ va! Amiina.
58013022	Nya mbaa Kristimableisia, nyaa wu manɛnɛma kɔɔ wu ndahii ji mɛni vulii a ndii yekpe; gbamaile kɔlɛi ji ngi nyɛinga wu gama hu ii guhani wa.
58013023	Nya longɔ wu kɔɔ kɛ ti mu ndewei Timoti gbuanga kpindiwɛlei bu. I humbungaa a wa mbei, mua ta lɔ ma wa wu gama.
58013024	Ma va wu lokulɔisia gbi ma kɛɛ Ngewɔbleisia kpɛlɛɛ. Mu mbaa Kristimablei nasia Italiblaa a tie tiaa vama wu ma kaka.
58013025	Ngewɔ i ngauwanda gɛ a wu kpɛlɛɛ.
59001001	Nya Jemisi, Ngewɔ yengemɔ a nge kɛɛ Ndemɔi Yesu Kristi bɛɛ, nya mia ngi kɔlɛi ji yoyoma Ngewɔ nungei nasia kpɛlɛɛ gama ti vayafayangɔ dunyei hu gbi. Nga va wu kpɛlɛɛ ma.
59001002	Nya mbaa Kristimableisia, a koohunɛɛ waa wie ji hinda gbɔugbɔu gɛwɛgɛwɛngaa ta wu male,
59001003	ajifa wu kɔɔlɔ kɛ wu longaa houni wu lalei ma wu yeehinda gbɔugbɔisia huvo, kɛ wu kɛnga kɛ wa gulɔ hinda gbɔugbɔu bu.
59001004	Tawao a pie wu hinda gbɔugbɔu huhoulɛi hu aa lewe tawao waa gbaha, aako wu yɛ a Kristimablaa lavengɔngaa, wu nyamu gbi aa yɛ na!
59001005	Nɛmahulewe ii yɛlɔ wu yilaye wɛ, i Ngewɔ vɛli, na ngi lokohu lambongɔ hani majiava numu gbi ma, kponyɛ wooma ii le, Ngewɔ a nɛmahulewe velɔ ngi wɛ.
59001006	Kɛɛ mahoungɔ i Ngewɔ vɛli ngi langɔ la vulii kɛ Ngewɔ a ngi hɛɛwoi mɛnilɔ, tawao sekahu gbi aa yɛ ngi lii hu, gbamaile numui na a sekahu wie ngi gbuangɔ a gboyei yeenjagatei lɔ fɛfɛi a ngi hɔwɔhɔwɔ hu.
59001007	Yeenumui na nyɔkɔ, a wotewote ngi giliyii hu kɛɛ ngi wiehindei, aa gili la kɛ a hani gbi majɔɔlɔ a Ndemɔi.
59001009	Mahoungɔ Kristimamɔi na ngi vɛlingɔ i goohunɛɛ ji Ngewɔ a ngi lɛ,
59001010	tawao Kristimamɔi na ngi gbatɛngɔ i goohunɛɛ ji Ngewɔ a ngi yei. Ajifa kpatɛblaa ta haalɔ hugutungɔ kia kpitii yeepuɛi a haa.
59001011	Gbamaile folei a gbualɔ kpandingɔ waa i kpitii mɔ kɛ yeepuɛi i logbonga i gula, kɛ ngi nyandei i jukulunga. Hii kpatɛblaa jukulu watii na ti wugbakpangɔ a yɛla ti navoo gɔlilei hu.
59001012	Numui na goohu nɛngɔe ɛɛ gbe a lala a Ngewɔ ji hinda gbɔugbɔngaa ta ngi male, ajifa i hugɔɔmahindei nasia huvoongaa pandaa, Ngewɔ a ngi pawalɔ a kunafɔ lɛɛvui na i Lahei wumbunga feva nasia wɛ ti longɔ a ngie.
59001013	Hinda gbɔugbɔu bondɛi nasia ti numu gɔlɛngaa jumbu hinda wieva, maa ii houni i nde yɛ, “Ngewɔ mia i nya gɔlɛma;” ajifa numu gbi ɛɛ gu aa Ngewɔ gɔlɛ hinda nyamu wieva, tawao ta vulii ɛɛ numu gbi gɔlɛ.
59001014	Kɛɛ numu gbi ngi liima hinda nyamuisia mia ta ngi laala ti ngi wili jumbui hu.
59001015	Kɛɛ numu i golongaa ngi liima hinda nyamui wiela wɛ, a jumbui lɔ wie tawao numu i nɔɔngaa jumbui wiela ma, ngi yafei a haalɔ kunafɔ va.
59001016	Nya mbaa Kristimableisia, numu gbi aa wu wɛlɛ.
59001017	Mboya hani yekpe gbi kɛɛ hani gbi lekee ma majɔɔ gbama, a gbua ngelegoohu lɔ; a gbua mu Kɛkɛ Ngewɔ gama lɔ na i ngelema voofoisia gbatɛni, ɛɛ wotewote tawao ɛɛ wounve mu ma aa mu lo kpindi hu.
59001018	I nɛni Ngewɔ vulii lɔ wɛ pieva ngi wowili lɔnyangɔe i pie ti mu le a nina jifa ngi longɔ mu gbekpe mu lewe ngi gbatɛ-hanii kpɛlɛɛ ma.
59001019	Ji i yɛ wu nɛmahu, nya mbaa Kristimableisia, numu gbi ngi hu i vula a wolola, kɛɛ ngi hu i lɛli a yɛpɛla kɛɛ liileweva.
59001020	Ndiilewe ɛɛ gu a wala a pɔɔnɛi na Ngewɔ lii i ma ngi nungeisia va.
59001021	Faale a gbe numu nɔhɔ hindei nasia kpɛlɛɛ ma piela gungɔ wu hu kɛɛ tuva nyamui gbi. A golo Ngewɔ wɛ wu njɛpɛi na gulu i hiima wu liisia hu, njɛpɛi na a gu a wu bawola.
59001022	Waa wua yekpe wɛlɛ a ji wa wolo lekee Ngowili Yekpei ma; kia aa yɛ hii, a na wie Ngowili Yekpei a wu gaa la.
59001023	Numu gbi lekee a wolo gbama Ngowili Yekpei ma kɛɛ ɛɛ na wie a nde, ngi wiengɔe kia numui i na a mɛmɛɛ hugbee i ngi yɛyii yeetɔnyangɔi lɔ.
59001024	A ta yekpe gbelɔ vulii pandawanda kɛɛ ngi gbuangɔ lekee kɛ i lema ngi yɛyii ma ngaama.
59001025	Kɛɛ numui na a sawei gaa vulii pandawanda kpekpengɔ tewengɔ sawei gbi ma, sawei na a nungaa gbua nduwɔya hu, i nɔɔ kaala ma tawao ɛɛ mɛni lekee gbama aa lema ma, kɛɛ a na wie yeesawei i ndeni, Ngewɔ a ngi nafalɔ hinda gbi hu a pie.
59001026	Numu gbi langɔe la yɛ Kristimamɔ yekpe lɔ a ngie? Ina yeenumui na ii guni ngi nɛi ma, kɛ baabaa-hinda gbama mia a ngi Yewɔ-hindei tawao kɛ taa ta yekpe wɛlɛma.
59001027	Ngewɔ-hindei na sɛwɛsɛwɛngɔ tawao kpekpengɔ mu Kɛkɛ Ngewɔ yaama ta lɔ a ji: poleengeisia tia ponyahangeisia mahugbela ti hinda gbɔugbɔi hu kɛɛ numu bia yekpe mahugbela aako baa yɛ a dunyei ji yeejumbu wieblɛisia yilayee.
59002001	Nya mbaa Kristimableisia, kia wu langɔ a mu Lemɔi Yesu Kristi, Ngɔlɔya Lemɔ wai, waa nungaa huwɔyɔ ti yɛyii va ti luwui ma.
59002002	Gbamaile wu gomɛngaa mia kpatɛmɔ a wa na, kanigbɔli i ngi lokohu kɛɛ ndoma nyande waa i ngi ma, kɛ fɛɛlimɔi bɛɛ i wa na ndoma hawei i ngi ma,
59002003	bi baagɔma vengaa kpatɛmɔi wɛ bi nde ngi ma bɛɛ, “Hei heiwulii yeekpekpe wai ji ma mbei,” kɛ bi ndenga fɛɛlimɔi ma bɛɛ, “Li bi lo mia,” ɔɔ “Hei mbei ndɔmɛi nya gɔɔbu,”
59002004	kɛ wua wua yekpe luahu gɔlɛma, wa kiti lewe la nungaa ma a ndii nyamui.
59002005	A wolo, nya mbaa Kristimableisia! Ngewɔ i nasia lɔ wumbuni ti vɛlingɔ dunyei ji hu i ti wote a kpatɛbla ti layii va a ngie tawao i ti gbɛɛ nasia ma ti ngi mahayɛi na bu i Lahei wumbuni feva nasia wɛ ti longɔ a ngie.
59002006	Kɛɛ wuaa fɛɛliblɛisia bɛlɛ nyanima. Yeeni lɔ ti ngulu liigbama wu bolowooma, ta li a wue kootiisia gulɔ a kpaya? Kpatɛblaa le!
59002007	Tia lɔ ta baa gbua mbiyɛ yekpei na ma ti fenga wu wɛ.
59002008	Hindei yeepɔnangɔi mia wa pie ji wa jia a Mahɛi Ngewɔ jawei na i ngi Gɔlɛi hu i ndeni yɛ, “Lo a bi heinyɔui kia bi longɔ a bia yekpe.”
59002009	Kɛɛ bi nungaa luahu gɔlɛngaa, bi longɔ a ti lɛɛngaa tewengɔ yeepekeisia ma, kɛ bi jumbu wulinga tawao Sawei a bi wumbu a sawa-nyanimɔ lɔ.
59002010	Numu na a Sawei yeengila nyani, i sawei kpɛlɛɛ lɔ nyanini.
59002011	Gbamaile numu yakpei na i ndeni yɛ, “Baa puegbua,” ta lɔ gbɔma i ndeni yɛ, “Baa numu waa.” Faale kiaa bɛɛ bii puegbuani, kɛɛ bi numu waangaa, kɛ bi sawei kpɛlɛɛ nyaninga.
59002012	Faale a yɛ a yɛpɛ, wa hinda wie kia nungei nasia na Ngewɔ i wama ti gbɛmboma a sawei na a mu gbua nduwɔyahu.
59002013	Ajifa Ngewɔ ɛɛ manuma wie ji a yɛ numui na gbɛmboma ii manuma wieni; kɛɛ manuma a temaya jɔlɔ kitilewela maahu.
59002014	Nya mbaa Kristimableisia, gbɛ nafa le jii numui a nde yɛ ngi langɔe a Kristi a sɔbɛ ina ngi wiehindeisia tii kɛni kɛ ngi langɔe a Kristi? Ngi lalei na a Kristi a ngi bawolɔ?
59002015	Ina bi ndehingɛisia lɔ na ɔɔ bi ndenyahaleengeisia kula ii ti ma tawao mɛhɛɛ yekpe ii ti yeya;
59002016	a yee ti nafa ina bi ndeilɔ lekee ti ma bɛɛ, “Ngewɔ i wu luba! Kɔlɛ-vɛfɛ aa wu vɛ tawao a mɛhɛɛ mɛ kpoto wu goo i ve!” Ina bii hanii nasia veni ti wɛ ti haamingɔ fa ti lɛɛvui yeva na?
59002017	Faale lanayei lekee yaa numu wɛ kɛɛ kpekpeya wiela gɛngɔ ii le ma kɛ hu haangɔi.
59002018	Kɛɛ tɛngaa numu yila a ndelɔ yɛ, “Numu yila langɔe a Ngewɔ kɛɛ yee pekei ta a hinda yekpe lɔ wie.” Kɛ a nge kɛ bɛɛ hinda yekpe wie kɛɛ bi langɔe a Ngewɔ, nya bɛɛ nga kɛlɔ a bie kɛ kpekpei na nga pie a kɛlɔ kɛ nya langɔe a Ngewɔ.
59002019	Bi langɔe la kɛ Ngewɔ i yakpe? Na nyandengɔe. Ngafa nyamuisia vulii bɛɛ ti langɔe a Ngewɔ tawao ti maa a gbɛli lɔ a nduwɛi.
59002020	Bia bi kpowamɔi ji! Bi longɔe ngi kɛ a bie kɛ lala lekee a Ngewɔ ii gbekpeni hinda yekpe wiela wooma?
59002021	Ngewɔ i yee mu maada Ebraham woteni a pɔɔnamɔ, i tia ta luahu gbatɛ? I ji wieni Ebraham wiehindeisia lɔ va, ji i ngi hindoloi Aisaki veni Ngewɔ wɛ a saai hani.
59002022	Bii tɔma? Ebraham layii a Ngewɔ kɛɛ ngi wiehindeisia ti makpɔilɔ ti yenge; ngi wiehindeisia lɔ ti ngi lalei a Ngewɔ yakpani.
59002023	Tawao Ngewɔ Gɔlɛi layie i longa ma ji i ndeni yɛ, “Ebraham lailɔ a Ngewɔ, tawao jifa i lani a Ngewɔ, Ngewɔ i ngi wumbuilɔ a pɔɔnamɔ.” Faale ti Ebraham loliilɔ a Ngewɔ ndiamɔ.
59002024	Bi tɔnga na kɛ numu wiehinda yekpeisia lɔ ta pie Ngewɔ i ngi wote a pɔɔnamɔ, ngi lalei lekee ii le a Ngewɔ.
59002025	Hii lɔɔ i wieni a hitɛ-nyahɛi Rehab. Ngewɔ i ngi woteilɔ a pɔɔnamɔ, i taa ta luahu gbatɛ hinda yekpei nasia va i pieni ji i loko heini Juubleisia ti nɛnɛjiagablɛisia bu, i gbɔ ti ma ti yama a pele weka tawao tii ti houni.
59002026	Faale le kia lɔɔ ngafei ii yɛlɔ numu gbuhɛi hu yeekpuhɛi haangɔ a yɛla, hii lanaya bɛɛ haangɔ a yɛla ina hinda yekpe wiela ii pooma.
59003001	Nya mbaa Kristimableisia, wua wu longɔ wu yɛ a Ngewɔ hindei yeekaamɔngaa, waa gboto, ajifa wu kɔɔlɔ kɛ Ngewɔ a mua mu kaamɔisia gbɛmbo a ndiimabe lɔ i lewe nungaa wekeisia ma.
59003002	Mu gbi ma kpulanga gboto wielɔ. Kɛɛ numui na ɛɛ kpulanga wie wɔɔ gba njɛpɛi nasia hu a nde, kɛ nyamu gbi ii ngi hu tawao kɛ a gulɔ a tayekpe huhoula.
59003003	Ma kɔlii wuaalɔ soi baahu aako i golo mu wɛ, mu gu mu pie i li mia mu longɔ a na.
59003004	Ɔɔ a gili a njaya-lɛndɛi: kia bɛɛ ngɔlɔngɔ waa tawao kɛ fɛfɛ gbayangɔ waa lɔ a gu i jia a ngie hani wulo lɔ a ngi lo pele ma, a pie i li mia gbi ngi njiamɔi longɔ i li na.
59003005	Hii lɔɔ numu nɛi i na: kia bɛɛ kulongɔ, a lawolɔ yɛ a gulɔ a hinda waawanga wiela. A gili lɛɛ kia ngɔmbuvo wulohii a gu a ngola lakpa waa mɔla.
59003006	Numu nɛi wiengɔe kia ngɔmbui i na. Piengɔe gbɔma kia dunyei na hinda nyamu wiela lekee i na, i heini ngi nda yɛmɛi mu luwui hu, a pie mu gbuhɛi gbi i nyamu. A ngɔmbu yatɛlɔ mu lɛɛvui hu hindei kpɛlɛɛ ma, ngɔmbui na a wa ngi gama a gbua jahama vulii.
59003007	Nuuvu a gulɔ tawao i gunga a fuuhani wekeisia gbi makɛla, ndɔgbɔ-huangaa kɛɛ ŋɔningɛisia kɛɛ ndala-hanisia kɛɛ nyɛngɛisa.
59003008	Kɛɛ numu gbi ii yaa wɔɔ gba guni a nɛi makɛla. Hani nyamu lɔ a ngie, numu gbi ɛɛ gu a ngi makɛla, a gu a numu waala kia kaali nyamunyamu.
59003009	Mu nɛi lɔ ma siɛgbua la mu Lemɔi kɛɛ mu Kɛkɛ ma, ma gbɔma mu mbaa nuuvuisia jondu la, na Ngewɔ i kpatɛni gbuava a ngie.
59003010	Nda yakpei lɔ njia yekpei a gbua hu kɛɛ njia nyamu. Nya mbaa Kristimableisia, maa ii houni ji i wie.
59003011	Nja nɛnɛɛ kɛɛ nja ŋɔnaŋɔna tɛɛ gbua ndowa yakpei hu.
59003012	Nya mbaa Kristimableisia, figi wulii ɛɛ gu aa wua a ɔlivi; glepii ɛɛ gu aa wua a figi, tawao nja nɛnɛɛ ɛɛ gu a gbuala njalowɛi na hu a kpolo-yɛi ve.
59003013	Numu lɔ wu lia ngi nɛmahu lewengɔ tawao i hinda hugɔɔngɔ? Mahoungɔ i ji magɛ a tuva yekpei na a pie kɛɛ hinda yekpei nasia a pie a nɛmahulewe tawao ngi yaama ɛɛ lɛ.
59003014	Kɛɛ ina toloi lɔ wu liisia hu kɛɛ ndiimanyamu tawao wu longɔ a kpekpeyei gbi wua yekpe lekee va, wuaa lawola tawao wa ndɛɛ gula tɔnyɛi ma.
59003015	Nɛmahulewei na bonda ii gbuama Ngewɔ gama, dunyei ji woo mia, Ngewɔ Yafei ndɛi ii le, ngafa nyamuisia ti nde mia.
59003016	Gbamaile mia nungaa ti yɛngaa na wu lia ti lolongɔ tawao ta tia yekpe lekee ti gbekpeyɛi gɔli, ngo-ya-vayei a yɛlɔ na kɛɛ hinda nyamui yeelasii gbi.
59003017	Kɛɛ nungei nasia Ngewɔ a nɛmahulewei na ve ti wɛ a gbua ngi gama, nyamu ii ti hu, ta nungaa luahu gbatɛlɔ, tɛɛ jɔlɛ, ti longɔ a ndiamɔya; ta manu nungaa ma tawao hinda yekpei yeelasii gbi wiela i ti gɔɔngɔ; tɛɛ topooma wie tawao tɛɛ baaya hinda wie.
59003018	Tawao tuhani gaalɛi na nduahugbatɛbleisia ta hii wava a ndiilɛli, a wa kpekpeya lɔ.
59004001	Ndapi jisia kpɛlɛɛ kɛɛ njianjiɛisia ti wu luahu ti gbuama gbɔɔ hu? Tii gbuama nɛnɛɛisia yeemanii nasia hu lɔ ti lapima wu liisia hu?
59004002	Wu longɔe a haningaa kɛɛ wuɛɛ gu a ti majɔɔla, faale wu magbatɛngɔe numu waava. Wu haamingɔ waa le haningaa va kɛɛ wuɛɛ gu waa ti majɔɔ, famia wa yia, wa lapi. Wuɛɛ hanii nasia majɔɔ wu haamingɔ fa jifa wuɛɛ fɛli Ngewɔ ma.
59004003	Tawao wu ti vɛli bɛɛ Ngewɔ ma wuɛɛ ti majɔɔ ajifa wa ti vɛli hinda nyamu lɔ va. Wa haningaa vɛli Ngewɔ ma nguava wu liima hinda nyamuisia hu lɔ.
59004004	Wua wa Ngewɔ wekeisia vɛli! Wuii kɔɔ kɛ bi yɛngaa a dunyei ndiamɔ kɛ bi yɛnga a Ngewɔ juwu lɔ? Numui na lekee gbi ngi longɔ i yɛ a dunyei ndiamɔ, i ta yekpe yɛnga a Ngewɔ juwu.
59004005	Waa gili la kɛ Ngewɔ Gɔlɛi ii tɔnya yia leni ji i ndeni yɛ, “Ngafei na Ngewɔ i puni mu hu, ngi longɔ waa le la tawao a malolo gbualɔ waa.”
59004006	Kɛɛ ngauwandei na Ngewɔ piengɔ a mue i leweni na ma. Famia Ngewɔ Gɔlɛi i ndeni yɛ, “Ngewɔ ɛɛ luma mamaniblɛisia wɛ taa ti liimɛi wie, kɛɛ a ngauwanda velɔ nungei nasia wɛ ta tia yekpe mayei.”
59004007	Faale na, a golo Ngewɔ wɛ. A lapi a Seitana kɛ i lewenga a piimɛ i gbua wu gama.
59004008	A lukpe Ngewɔ gbla, ta bɛɛ a lukpelɔ wu gbla. A wu yeyɛisia wua ti yɛ sɛwɛ, wu jumbublɛi jisia! A wu liisia hu yɛ sɛwɛsɛwɛ, wu baayablɛi jisia!
59004009	A wu mamamau, wu wɔlɔ kaka; a gbe a yɛlɛla wu tɔtoo a wɔlɔla, wu gbe a goohunɛɛla wu lii i nyani.
59004010	A wua yekpe mayei Ndemɔi gulɔ, a wu yalɛlɔ.
59004011	Waa njia nyamu le wu nyɔunyɔu ma, nya mbaa Kristimableisia. Numu gbi lekee a njia nyamu le kɔlooni ngi mbaa Kristimamɔ ma yɛ ngi nyamungɔe, i njia nyamu lenga Sawei ma yɛ Sawei nyamungɔe. Bi ndengaa bɛɛ Sawei nyamungɔe, kɛ bii yɛni gbɔma a Sawei houmɔ, bi yɛnga na a kiti lewemɔ lɔ Sawei ma.
59004012	Ngewɔ yakpe lɔ Sawa lamɔ a ngie kɛɛ kiti lewemɔ. Ta yakpe lɔ a gu a numu bawola ɔɔ numu nyanila. Bi langɔ la yelɔ a bie ba nde bɛɛ bi mbaa nuuvu nyamungɔe?
59004013	A wolo ji ma, wua wa nde wuɛɛ, “Haa ɔɔ sina ma lilɔ tei na bonda hu, mu foo yila gbɔyɔ na, mu fele gɔ na, mu navoo gboto jɔɔ.”
59004014	Wuii kɔɔ vulii wu lɛɛvui a yee yɛ na sina! Wu wiengɔe kia ndulii na a hɛlɛ kulo kɛ i longa hu fulo.
59004015	Na mahoungɔ wu nde ta lɔ a ji: “Ina Ndemɔi i lumangaa, ndɛvu a yɛlɔ mu hokpala ji bonda wieva ɔɔ na.”
59004016	Kɛɛ kiahuna wu mamaingɔ, wa lawo; tawao ndawoei na bonda kpɛlɛɛ nyamungɔe.
59004017	Faale na, numu i hindei na gɔngaa mahoungɔ i pie, ii pieilɔ, kɛ yeenumui na lɔ jumbu wiema.
59005001	A wolo naa ji ma, wu kpatɛbleisia! A wɔlɔ, wu yelei gula kpaalɛi nasia va ti wama lama wu ma.
59005002	Wu gbateisia ti lulanga, gilingɛisia ti wu magulɛisia mɛnga.
59005003	Kaayei i wu ganigbɔli nyaninga kɛɛ wu gani-golei, tawao Kpɛmbo-Volei ma yeekaayei ji a selilɔ kɛ wu gbewengɔ wɔɔ wua yekpe lekee lɔ va tawao a wu luwui mɔlɔ kia ngɔmbui na. Wu kpatɛ gboto lɛnga ma dunyei ji hu i wama gbɔyɔma.
59005004	Wuii yaa pawa gbi veni ngengeblɛi nasia wɛ ta yenge wu gbalɛisia hu. A wolo lɛɛ ti gboonyɛwoisia ma! Nasia ta wu luhanisia lewe, ti wɔɔwoi i fonga Ngewɔ ma, Ndemɔi na kpayei gbi i ngi wɛ.
59005005	Wu yɛngɔi hu dunyei hu, wu koohunɛɛ hu lɔ tuuŋ, wa nɛnɛɛ lekee mɛ, wu wua yekpe wulɔnga kia fuuhanii nasia ta ti wulɔ ti waava.
59005006	Wu nungei nasia lɛɛnga tii hinda nyamu gbi wieni, wu ti waanga, tawao tii lapini a wue.
59005007	Faale a liilo, nya mbaa Kristimableisia, haaŋ Ndemɔi i yama mbei. A tɔ lɛɛ kia kpaa lamɔi a liilo ji a yɛ tuhani yekpe mawuloma majɔɔva ngi lɔlɔmɛi. A haama-yɛi mawulolɔ a ndiilo haaŋ i wua.
59005008	Mahoungɔe wua bɛɛ wu liilo. Wu gahu aa gbɔyɔ gbamaile Ndemɔi wa-Volei magutungɔe.
59005009	Waa gboonyɛ a wu nyɔunyɔu, nya mbaa Kristimableisia, aako Ngewɔ aa wu gbɛmbo. Numui gbi ti Gbɛmbomɔi wala hugutungɔe.
59005010	Nya mbaa Kristimableisia, a gili a Ngewɔ lutui nasia ti yɛ Ndemɔi wowili le nungaa ma. Ti guyii hinda gbɔugbɔu bu i yɛni a tɔmaseli lɔ mahoungɔ wu pookɔɔ.
59005011	Ma ndelɔ muɛɛ mahoungɔe mu nasia lato ti guni hinda gbɔugbɔu bu. Wu mɛninga kia Job i liiloni, tawao wu kɔɔlɔ gbɔɔ Ngewɔ pieni ngi wɛ kɛlɛmɛi. Ajifa Ndemɔi manumangɔ tawao ngi hindawandangɔ.
59005012	Tewengɔ ji kpɛlɛɛ ma nya mbaa Kristimableisia, wu yaa Lahei wumbuma waa jondu ngelegoohu ma ɔɔ dunyei ɔɔ hani weka gbi. Luma lekee ji bi lii a yɛ tumɛi ma, bi mawali ji bi lii a mawali ma, na lɔ a wie Ngewɔ ɛɛ bi lɛɛ.
59005013	Numu lɔ wu lia hinda gbɔugbɔu i ngi ma? Mahoungɔ i Ngewɔ vɛli. Numu lɔ na ngi goohunɛngɔ? Mahoungɔe i siɛgbua Ngewɔ ma ngule hu.
59005014	Numu lɔ wu lia ngi heegbɛngɔ? Mahoungɔ i Kristimableisia yeekpakoleisia loli ti Ngewɔ vɛli ngi va, ti ɔlivi wulɔi jia ngi ma a mu Lemɔi biyeihu.
59005015	Kristimableisia yeekpakoloisia ti langɔ yɛngaa la kɛ Ngewɔ a ti hɛɛwoi mɛnilɔ, heegbɛmɔi na a bawolɔ; Ndemɔi a kahugbua velɔ ngi ma, i manu ngi ma jumbui nasia va i pienga.
59005016	Faale na, a gaye a wu jumbuisia wu nyɔunyɔu gama, wu Ngewɔ vɛli wu nyɔunyɔu va aako Ngewɔ i wu bawo. Hɛɛ na numu yekpei a pie Ngewɔ ma a gulɔ a hinda waawaa wiela.
59005017	Ilaija i yɛni wɔɔ a nuuvu lɔ kia mu na. I nɔɛilɔ Ngewɔ vɛlila ma yɛ nja gbi aa wua, tawao nja gbi ii wuani aa wu ndɔlei ma foo sawa kɛɛ yeekutu va.
59005018	Na wooma i gbɔma Ngewɔ vɛlilɔ kɛ njɛi i tɔtongɔ a wuala, tuhanisia ti gbɔma gbekpe kpaalɛisia hu.
59005019	Nya mbaa Kristimableisia, wu yilayee i gbuangaa tɔnya welei ma, numu wekei i yama a ngie tɔnya welei ma,
59005020	a ji la nɛmahu; numu gbi lekee a jumbumɔi gbua kaka-welei ma i ngi yama tɔnya welei ma, a yeejumbumɔi na yafei mabawolɔ kunafɔ hee yeya, i pie Ngewɔ i manu jumbu gboto ma.
60001001	Nya Pita, tomɔ a nge Yesu Kristi va, nya mia ngi kɔlɛi ji nyɛinga Ngewɔ nungaa wumbungɔi nasia gama ti gbuanga ti yee ti heiheini hotaya hu Pɔntɔsi plɔvinsi hu, kɛɛ Galesia kɛɛ Kapadosia kɛɛ Esia kɛɛ Bitinia.
60001002	Mu Kɛkɛ Ngewɔ i wu wumbuilɔ kia hugbatɛngɔ yɛla ngi nɛmahu, Ngewɔ Yafei i pie wu wote a pɔɔnablaa aako wu golo Yesu Kristi wɛ, tawao wu yɛ sɛwɛ a ngi ŋamɛi. Ngauwanda kɛɛ ndiilɛli i yɛ wu hu ndavengɔ kpauŋ.
60001003	A mu siɛgbua Ngewɔ ma, mu Lemɔi Yesu Kristi ngi Kɛkɛ! Jifa ngi manumangɔ waa, i ndɛvu nina veilɔ mu wɛ a ji i Yesu Kristi vuluni i ngi wumbu hee hu. Na Ngewɔ i pieni, ta lɔ i pienga mu liilomɛi na gulɔgbema i yeya mu va na ɛɛ gbɔyɔ;
60001004	famia mu lii lɔ ma kpekpeya wai nasia majɔɔva Ngewɔ i ndamagbatɛnga feva ngi nungeisia wɛ. I ndamagbatɛnga ngelegoohu wu va tawao ɛɛ lula, ɛɛ nyani tawao ɛɛ lohu.
60001005	Ti na wu va lɔ, wua Ngewɔ gbayei i wu mahugbema jifa wu langɔ a Kristi aako wu mbawoyei na majɔɔ Ngewɔ magbatɛngɔ na magɛva kɛlɛma volei ma.
60001006	A goohunɛɛ ji va, kia bɛɛ kiahuna hinda hugutungɔ va hinda gbɔugbɔu laasi gbotoi nasia va ti lama wu ma.
60001007	Kpaalɛi jisia ti lama wu ma gbuava pooma mia ina wu langɔe a Kristi a tɔnya. Nungaa ta gulɔ a kanigbɔlui vulii nyanila, kɛɛ ta gbua pooma a ngɔmbui lɔ tɔva ina kpekpengɔe; hii mahoungɔ gbuava wu lalei wooma na baagɔma i ma tewengɔ kanigbɔlui ma, aako i lɛmbi. Na wiengaa, wa tato majɔɔlɔ kɛɛ ngɔlɔya kɛɛ mbɛlɛhei Folei na ma Yesu Kristi a ta yekpe gɛ a numui gbi.
60001008	Wu longɔe a ngie kia bɛɛ wɔɔ gba wuii yaa ngi lɔni, tawao wu langɔe a ngie, kia bɛɛ wuɛɛ gu a ngi lɔla kiahuna. Faale wa koohunɛɛ lakpa waa wielɔ na numu gbi ɛɛ gu i hungɛ,
60001009	ajifa wu langa a ngie, na vamia wu yafeisia ti mbawoyei majɔɔnga.
60001010	Ngewɔ lutuisia ti mbawoyei ji hinda hugbɛkpɛilɔ a, tɔmbɛyama wee, tawao i loni kulɔma lɔ ti mbawoyei na hinda hugɛ Ngewɔ a fe wu wɛ gbama.
60001011	Ti lapilɔ kɔɔva migbe lɔ mbawoyei ji a wa tawao a yee wa. Watii ji lɔ Kristi Yafei na i ti hu i loko loni ma ji i yɛ kpaalɛi nasia hinda hugɛma i wama lama Kristi ma kɛɛ ngɔlɔyɛi na a majɔɔ na wooma.
60001012	Ngewɔ kɛilɔ a ngi lutui jisia kɛ tii ti yengei wiema ti yekpe nafava kɛlee wua, ji ti yɛ yɛpɛ kɔlooni hindei nasia ma wu mɛninga na a nasia ti Ngowili Yekpei hugɛni a wue Ngewɔ Yafei na Ngewɔ i ngi yoyoni a gbua ngelegoohu ngi gbayei hu. Jisia ti yɛni a hindangaa lɔ malikeisia vulii bɛɛ ta yɛ loni ti mbugɔɔ.
60001013	Faale naa, a wu lii huyili yengeva. Wu ya aa lema, wu valangɔ i yɛla, wu mbawoyei na yakpe gulɔgbe Yesu Kristi a fe wu wɛ gbama watii na a ta yekpe magɛ a numui kpɛlɛɛ.
60001014	A golo Ngewɔ wɛ tawao waa luma mani nyamui nasia ti yɛ wu lɔ watii lɛ wɔɔ wuii yɛ Ngowili Yekpei hinda hugɔɔ kɔlooni Kristi ma.
60001015	Kia waa na wie, a joowi hinda nyamu laasi gbi ma wu wiehindei kpɛlɛɛ hu kia lɔɔ Ngewɔ na i wu lolini ngi yengei wieva ngi lolongɔ a hinda nyamu.
60001016	Ngewɔ ndeilɔ ngi Gɔlɛi hu yɛ, “Jumbu gbi aa yɛ wu ma ajifa jumbu gbi ii nya ma.”
60001017	Wa Ngewɔ loli a wu Kɛkɛ, ji wa yɛ ngi vɛlima; ta lɔ a numui gbi gbɛmbo ngi wiehindeisia ma. Ɛɛ topooma wie. Faale naa, a baagɔma waa ve ngi wɛ wu lɛɛvui yeemɔni hu gbi mbei ngelebu.
60001018	Gbamaile wu kɔɔlɔ Ngewɔ i yee wu wumawoni i wu gbua wu luvayii wovei hu, tuva huwopongɔ gbamɛi na wu maadani ti ndoni a wue. Ngewɔ ii wu wumawoni a na a nyani kia nyɔkɔ kanigole ɔɔ kanigbɔlu,
60001019	kɛɛ i wu wumawoni a saa baagbangɔ waa lɔ i kpuani a Kristi na i wieni kia mbaalɛi na mbɛ gbi ii ma.
60001020	Pɛiŋ wɔɔ Ngewɔ i yaa dunyei gbatɛ, i loko loilɔ Kristi ma kɛ ngi sabui hu lɔ a wu bawo; famia Kristi i wani kɛlɛma volei jisia ma kɔɔ i wu bawo.
60001021	Ta lɔ i yɛni a sabu wu lani a Ngewɔ na i ngi vuluni, i ngi wumbu hee hu, i ngi gɔ a ngɔlɔya waa; faale wu langɔ a Ngewɔ lɔ, wu lii i looni ngi ma.
60001022	Kia naa wu sawei nasia hounga Ngowili Yekpei kɛni tawao na i pienga Ngewɔ i manunga wu jumbui ma wu yafeisia ti yɛnga sɛwɛ, ji lɔ i pienga wu ndoma yekpe wienga a wu mbaa Kristimableisia, a lo a wu nyɔunyɔ a wu lii gbi.
60001023	Ngewɔ layia vulungɔe na a yɛ na kunafɔ, i ndɛvu nina venga wu wɛ, wu wienga kia ndeengɛi nasia ti lemɔi ɛɛ haa kunafɔ kia mu nda leblɛisia ta haa.
60001024	Kia Ngewɔ Gɔlɛi ndeni yɛ, “Nuuvui kpɛlɛɛ ti wiengɔe kia kpitii i na, tawao ti wɔlɔyɛi gbi wiengɔe kia ngulu-wuɛisia ti na. Kpitii a belɔ, tawao ngulu-wuɛisia ta gulalɔ ti nyani,
60001025	kɛɛ njɛpɛi na Ndemɔi i ndenga a yɛlɔ na kunafɔ.” Njɛpɛi ji i yɛni a Ngowili Yekpei na lɔ ti ndeni wu ma gbalauŋ.
60002001	Faale, a gbe hinda nyamui yeelasii gbi wiela ma; waa gbɔma ndɛɛ guala, waa numu wɛlɛ, waa lolo a numu gbi, waa mbɛlɛnyani yɛpɛ le a numu.
60002002	A wie kia ndoola nɛnɛɛngaa ti na, wa wɔɔ nyiniya senyangɔi na va numu yafei longɔ la, aako wu yɛ a kpɔle wu yafeisia ti lakpa tawao ti bawo.
60002003	Kia Ngewɔ Gɔlɛi ndeni la yɛ, “Wua yekpe vulii wu Ndemɔi gbekpeyii lɔnga na.”
60002004	A yɛ a lukpe Ndemɔi gbla. Ngi wiengɔe kia pɛlɛ- lo-gɔtii na pɛlɛ loblɛisia ti pilini tɛɛ ii gbekpeni kɛɛ Ngewɔ i mbumbuni a kɔtu baagbangɔ waa.
60002005	A wa Ndemɔi gama kia kɔtii yekpengaa, wu luma Ngewɔ Yafei i Ngewɔ Wɛlei lo a wue, wu wote na a Ngewɔ jaagbuablaa Yesu Kristi biyɛi hu, wa saai nasia gbua Ngewɔ ma ngi Yafei a kɛ a wue tawao a nɛɛ ngi wɛ.
60002006	Ajifa Ngewɔ Gɔlɛi ndeilɔ yɛ, “Ngi kɔtu baagbangɔ wumbuilɔ, tamia ngi ngi yɛma a dɛmɛ gɔtiwai mia Jayɔn; tawao numu gbi lekee a la a ngie, ngi yaa ɛɛ wufe kunafɔ.”
60002007	Kɔtii ji baa wɔlɔngɔ waa le wu va wua wu langɔ a Kristi; kɛɛ nasia tii lani a Kristi: “Kɔtii na pɛlɛ loblɛisia ti pilini tɛɛ ii gbekpeni, i woteilɔ a bagɔma gɔtii tewengɔ kɔtii kpɛlɛɛ ma.”
60002008	Tawao Ngewɔ Gɔlɛi yeepekei i ndeilɔ yɛ, “Kɔtii ji lɔ nungaa ta lugba la, ta gula.” Ti lugbɛilɔ jifa tii lani a Ngowili Yekpei; namia i nɛni Ngewɔ wɛ ti va.
60002009	Kɛɛ wua lɔ kɛnyɛi na a wue Ngewɔ i wu mbumbuni, mahɛi jaagbuablɛisia a wue, wu vengɔ Ngewɔ yengei wɛ, tawao ngi nungaa lɔ a wue, i wu wumbuni ngi wiehinda gabandengɔisia hugɛva a numui gbi, Ngewɔ na i wu lolini i wu gbua jumbui yeekpindii hu, i wa a wue ngi bawoyɛi yeefoofo gabandengɔ wai hu.
60002010	Watii lɛɛnga wɔɔ, wuii yɛni a Ngewɔ nungaa, kɛɛ kiahuna na ngi nungeisia lɔ a wue; watii lɛɛnga wɔɔ, wuii Ngewɔ manumɛi majɔɔni, kɛɛ kiahuna na wu ngi manumɛi majɔɔnga.
60002011	Nya liima ndiamɔisia, nyaa wu manɛnɛma jifa hotangaa lɔ a wue kɛɛ nasia tii wani lɛmbima dunyei ji hu! A loko gbua hindei nasia hu wa pie wu luwui liilɛliva, hindei nasia ta kɔ wɛlɛ numu yafei ma watii gbi.
60002012	Wu luvayii i gbekpe nasia ti lia Juublaa yaa tie, nahi ti ndɛɛ gualangaa tɛɛ hinda nyamu wieblaa lɔ a wue, ti hinda yekpei nasia lɔ wa pie, ta lumalɔ tɛɛ numu yekpengaa lɔ a wue, tawao ti Ngewɔ lato folei na ma a wa.
60002013	A golo nuuvu lemaya gbi bu jifa mu Lemɔi woomablaa a wue; a golo Rom Maha Wai bu, na ngi lewengɔ ti gbi ma,
60002014	kɛɛ Gɔvinɛi nasia i ti heinga kpaalɛ lava hinda nyamu wieblɛisia ma kɛɛ nasia lato va ta hinda yekpe wie.
60002015	Gbamaile Ngewɔ longɔ wu yɛ a hinda yekpe wie tuuŋ aako wu kpɔhu wu nguhubaablei nasia laa gbɔwu ta baa wu ma.
60002016	A luva kia nasia na tii nduwɔyahu, na hu gbi waa gili la kɛ ji wuii ndɔwuya hu kpaya vengɔi wu wɛ hinda nyamu gbi wieva, kɛɛ a luva kia Ngewɔ luweisia.
60002017	A baagɔɔ numu gbi ma, wu lo a wu mbaa Kristimableisia, wu luwa Ngewɔ ma, wu baagɔɔ Rom Maha Wai ma.
60002018	Mahoungɔ wua Kristimablaa a wue wu nduwɔya hu, wu golo wu luwɔkɛisia wɛ, wu baagɔma waa ve ti wɛ, nasia lekee ii le ta wu hindawanda ta gili a wue pandaa, kɛ nasia bɛɛ ti yagbalɛngɔ.
60002019	Ngewɔ a wu lubalɔ ji va, ina wu liiloilɔ wu gu kpalɛi na bu ta nda wu ma mbaama hu, ajifa wu kɔɔlɔ kɛ hii i nɛni Ngewɔ wɛ.
60002020	Tatoi yeegbɔɔ wu langɔ la wa majɔɔ ina wu guilɔ ndewe bu hinda nyamu va wu pienga? Kɛɛ kpaalɛ i langaa wu ma ji wa hinda yekpe bɛɛ wie, Ngewɔ a wu lubalɔ fa.
60002021	Ji lɔ i wu lolini ma, ajifa kpaalɛ i lailɔ Kristi vulii ma wu bawova, tawao i tɔmaseli longa a wue pookɔɔva.
60002022	Ii jumbu hinda gbi wieni tawao ndɛɛ yɛpɛ gbi ii gbuani ngi laa.
60002023	Ji nungaa ti yɛ a ngi bɛlɛ nyani, ii hunyɔni a mbɛlɛnyani; ji ti kpaalɛ lani ngi ma, ii ti huluwani kpaalɛ lava ti ma, kɛɛ i ta yekpe loko wuaailɔ Ngewɔ yeya, na a kiti gbi lewe a pɔɔna.
60002024	Kristi vulii i numui gbi ti jumbuisia wumbuilɔ ngi luwui hu i li la krɔsii ma, i haa na aako i mu wumawo i mu gbua jumbui luwɔyɛi hu, mu jia a pele wɔɔni na Ngewɔ longɔ la. Jifa ti kpaalɛ lani Kristi ma, mu mbawoya majɔɔnga.
60002025	Wu wiengɔ yɛla kia mbalangɛi nasia ta lohu, kɛɛ kiahuna na Ngewɔ i yamanga a wue Kristi gama, na a wu yafeisia mahugbe kia mbala mahugbemɔi a pie a ngi baalangɛisia.
60003001	Hii mahoungɔ wu nyahangeisia wu golo wu hiningeisia wɛ aako ina ti lɛɛnga tii lani a Ngowili Yekpei, wu luvayii a pielɔ ti la la kiaa bɛɛ wuii yeenjɛpɛ gbi leni ti ma,
60003002	ajifa ta bagɔɔmɛi na lɔlɔ wa fe ti wɛ kɛɛ pɔɔnɛi na wa yɛ hu.
60003003	Waa hanihani gboto yilingili wu ma aako wu nyande, kia nyɔkɔ ngundia baagbangɔisia ɔɔ kanigbɔluisia ɔɔ kula baagbangɔisia wa wu mayili la.
60003004	Kia waa lapi wu luwuma nyandei va, wu nyandei i yɛ a wu yɛyii yeekpekpei na ndɔwungɔ wu bu numu ɛɛ tɔ. Yeenyandei ɛɛ jambo tawao a yɛ nungei nasia lɔ ma ti lii gɔlɛngɔ tawao tɛɛ jɔlɛ. Nyandei ji nyɔkɔ lɔ Ngewɔ i baa gɔɔngɔ ma.
60003005	Gbamaile Ngewɔ vɛli nyahangɛi nasia wɔɔ ti liiloni Ngewɔ ma, ti yɛ a tia yekpe nyande a ji lɔ ti yɛ golo ti hiningɛisia wɛ.
60003006	Hii Sera i yɛ na; i goloilɔ Ebraham wɛ, a ngi loli a ngi Kaamɔ. Wu yɛnga na a ngi leengeisia lɔ ina wu pɔɔna hindei wieilɔ tawao wuɛɛ luwa hinda gbi ma ta wu huluwa la.
60003007	Wua wu nyahableisia, mahoungɔ wua wu nyahangeisia wu hei wu kɔɔngɔ vuli kɛ hingaa ti gbayani nyahangaa ma. A baagɔma ve ti wɛ ajifa wua tieni lɔ wa kunafɔ lɛɛvui na majɔɔ Ngewɔ a fe gbama. A ji wie aako Ngewɔ i wu hɛisia mɛni.
60003008	Njɛpɛi ji yakpuava gbɛɛ ngi ji le wu ma: mahoungɔ wu kpɛlɛɛ wu giliyii i yɛ yakpe, wu lii i nyani ji wu mbaangaa ta wɔɔ, wu goohunɛɛ ji ti goohu a nɛɛ; a lo a wu nyɔunyɔ kia mahoungɔ njekohungaa ti pie, wu gbewe vulii wu nyɔunyɔ va tawao waa wua yekpe huwɔlɔ.
60003009	Waa hinda nyamu hunyɔɔ numu gbi ma a hinda nyamu, tawao waa mbɛlɛnyani hunyɔɔ a mbɛlɛnyani; kia waa na wie, a Ngewɔ vɛli i gbekpe a tie, ajifa ji nyɔkɔ wieva lɔ Ngewɔ i wu lolini aako wu poohani na majɔɔ i Lahei wumbuni feva wu wɛ.
60003010	Kia Ngewɔ Gɔlɛi i ndeni la yɛ, “Numu gbi lekee ngi longɔ i lɛmbi dunyei hu koohunɛ hu, tawao ngi longɔ nɛnɛɛ i lɛ ngi ma, aa njia nyamu le nungaa wekangaa ma tawao i gbe a ndɛisia gualala;
60003011	i wounve hinda nyamu wiela ma i pɔɔna hinda wie; i ndiilɛli gɔkɔli i to pooma.
60003012	Gbamaile Ndemɔi a kpekpe wieblɛisia mahugbelɔ i woolo ti hɛɛwoi ma; kɛɛ ngi wounvengɔe nyamu wieblɛisia ma.”
60003013	Ye lɔ a kpaalɛ la wu ma ina wuaa lapima vulii hinda yekpe wieva watii gbi?
60003014	Kɛɛ kia bɛɛ nungaa ta kpaalɛ lalɔ wu ma jifa wa pɔɔna hindei wie, koohunɛɛ a yɛlɔ wu ma. Waa luwa numu gbi ma, tawao wu lii aa hɛlɛ.
60003015	Kɛɛ mbɛlɛya waa i yɛ wu liisia hu Kristi va, wu baagɔɔ ngi ma jifa ta yakpe lɔ Ndemɔi a ngie. Numu gbi lekee a wu mɔli gbɔɔ wu kulɔgbema, wu magbatɛngɔ i yɛla watii gbi hugɛva a ngie.
60003016	Kɛɛ wu yaa yeemɔli gbɛmboma waa kpɔnda numu gbi ma lava a Kristi tawao wu bagɔɔ na ma a yɛ tia bɛɛ nɛmahu. Wu wiehindei i kɛ kɛ wuii yaa hinda gbi wieni wu lii aa nde yɛ nyamungɔe aako nasia ta nde tɛɛ nungaa nyamungaa lɔ a wue kia bɛɛ wa hinda yekpe lekee wie jifa Kristi woomablɛisia a wue, ti wufe na va ta nde wu ma.
60003017	Ajifa fesangɔ kpaalɛ i la numu ma hinda yekpe wieva, ina ji lɔ a nɛɛ Ngewɔ wɛ, i lewe na ma kpaalɛ a la numu ma hinda nyamu wieva.
60003018	Mahoungɔe wu luma kpaalɛ i la wu ma ji wa hinda yekpe wie, ajifa Kristi vulii, ii jumbu yakpe bɛɛ wieni, i haailɔ yakpe mu jumbuisia kpɛlɛɛ va. Hee na i pieni ta lɔ i yɛni a sabu Ngewɔ i guni a manula mu jumbuisia ma, faale i pienga mu pele jɔnga livaa Ngewɔ gaama. Nuuvu yɛla a Kristi watii na ti ngi waani; watii na Ngewɔ i ngi vuluni i ngi wumbu hee hu, i yɛni a ngafa lɔ, na ɛɛ haa,
60003019	i loni yeengafayei hu lɔ i li i Ngewɔ yiɛi le ngafangei nasia ma ti makpangɔ yɛla.
60003020	Ngafangei jisia mia a nungei nasia tii yɛ goloni Ngewɔ wɛ ji i ti mawuloni kaka watii na Noa i yɛ ngi lɛndɛi gbatɛma. Numu sɛkɛngɔi nasia ti yɛ ndɛndɛi hu, ti kpɛlɛɛ ti yɛ wayakpa, ti bawoilɔ njavei yeya.
60003021	Njɛi na i yɛni a tɔmaseli lɔ nguɛi na va ta wu wua la tawao i pienga Ngewɔ i wu bawonga na jumbui yeya. Yeenguɛi ji ii yɛni a manɔhɔ wuala lekee luwuma, i yɛni a Lahei na lɔ wu mbumbuni Ngewɔ gama a kiliya sɛwɛsɛwɛ hu we. Yeenguɛi ji a pielɔ wu bawo jifa Kristi i hiyeilɔ hee hu;
60003022	na i lɛnga ngelegoohu i heinga Ngewɔ yejei hu, tawao Ngewɔ i ngi yɛnga a Maha malikeisia gbi maahu kɛɛ mahubleisia, kɛɛ nasia kpaya i ti yeya ti ngi bu.
60004001	Jifa ti kpaalɛ lani Kristi vulii ma mu va, mahoungɔ wua bɛɛ wu magbatɛngɔ i yɛla kpaalɛ majɔva kia ngi magbatɛngɔ yɛla kpaalɛ majɔva, gbamaile numu gbi lekee kpaalɛ a la ngi gbuhɛi ma kia i lani Kristi ma, i wounvenga jumbu wiela ma.
60004002	Faale, i hiye watii ji ma i to wu lɛɛvui gɛlɛmɛi dunyei ji hu, mahoungɔ wu golo Ngewɔ liima hindei wiela bu, waa golo wu liima hindeisia bu.
60004003	Wu lɛmbinga wɔɔ hindei nasia wiema nungei nasia tii Ngewɔ gɔɔ ti longɔ a piela. Wu wu lɛɛvui kpɛlɛɛ wuaani puegbua hindei hu lɔ kɛɛ hinda nyamu wie-manii kɛɛ ndɔhou pɛɛpɛi kɛɛ ndɔ gbɔle gomɛisia kɛɛ nɔmɔli vɛlila gɛwɛgɛwɛisia.
60004004	Kiahuna na kualangɔe nasia ma tii Ngewɔ gɔɔ ji wuɛɛ yaa gbɛɛ ti ma yeehinda nyamu hulewengɔ yakpei jisia wieva, famia ta nde tɛɛ numu nyamungaa lɔ a wue.
60004005	Kɛɛ Ngewɔ a ti gbɛmbolɔ ti wiehindeisia va, Ngewɔ na i wama fuublaa kɛɛ haablaa gbɛmboma hugutungɔ.
60004006	Sabui na va lɔ Kristi i Ngowili Yekpei leni haablɛisia bɛɛ ma nasia Ngewɔ i ti gbɛmboni pɛiŋ ti yaa haa kia Ngewɔ a nuuvui kpɛlɛɛ gbɛɛmbo la; i Ngowili Yekpei leilɔ ti ma kɔɔ ti yafeisia ti luva kia Ngewɔ a luvala.
60004007	Hani gbi ti gɛlɛmɛi hugutunga; faale wu lii aa wulima tawao wu nɛmahui i yɛ wu gbla aako wu gu a Ngewɔ vɛlila a yeepelei.
60004008	Tewengɔ hindei gbi ma, a lo a wu nyɔunyɔ hulewengɔ, ajifa wu longaa a wu nyɔunyɔ, wu magbatɛngɔ a yɛla kpele gbi manuva nungaa wekɛisia ma hinda nyamui nasia va ta pie a wue.
60004009	A loko hei wu nyɔunyɔ bu a koohunɛɛ wu wɛleisia bu tawao waa gbonyɛ.
60004010	Ngewɔ i wu Kristimableisia gbi a ngilangila gɔnga a mboya hanisia tawao mahoungɔ numu gbi i gu a yee mboya hanii na houla pandaa Ngewɔ i fenga ngi wɛ, i ngayenge numui kpɛlɛɛ ti gbekpeyɛi va.
60004011	Numu gbi lekee a Ngowili Yekpei le, i Ngewɔ Wowili vulii le; numu gbi lekee tia Kristimableisia ti yengema, i yenge a kaahui na Ngewɔ a fe ngi wɛ aako hinda gbi hu numui gbi ti Ngewɔ lato Yesu Kristi biyɛi hu, na ngi woo a ngɔlɔyɛi kɛɛ kpayei kunafɔ kɛɛ kunafɔ. Amiina.
60004012	Nya liima ndiamɔisia, hinda yaagbalɛngɔi jisia ti wu wiema wu hugɔɔva, aa guala wu ma bi tɔaa bɛɛ hinda nina mia i wu wiema.
60004013	Kia na aa wie, a goohunɛɛ ajifa kpaalɛ i lama wu ma kia i lani Kristi ma, aako wu goohu i nɛɛ ji a ngi wɔlɔyei magɛ.
60004014	Mahoungɔ wu goohu i nɛɛ ji nungaa ta wu bɛlɛ nyani jifa Kristi woomablɛisia a wue; ji a pielɔ wu kɔɔ kɛ Ngewɔ Yafa gabandengɔ wai lɔ heini wu hu.
60004015	Nungaa ti kpaalɛ langaa wu yilayee gbi ma, aa yɛ ajifa numu-waamɔ a ngie ɔɔ humamɔ ɔɔ hinda nyamu wiemɔ ɔɔ numui na a loko wili nungaa ti hindeisia hu.
60004016	Na hu gbi, nungaa ti kpaalɛ langaa bi ma jifa Kristimamɔ a bie, baa yeengufe wie kɛɛ siɛgbua Ngewɔ ma jifa Kristi biyɛi i bi ma.
60004017	Ngewɔ a tɔɔtolɔ hugungɔ a numui gbi gbɛmbola tawao ngi nda nungeisia yese lɔ a ti gbɛmbo. Ina kpɛmboi i lɔɔtoma mua lɔ ma, nasia tii lani a Ngowili Yekpei na Ngewɔ i njoyoni ta yee wie?
60004018	Kia Ngewɔ Gɔlɛi ndeni la yɛ, “Ina kpaukpaungɔi pɔɔnableisia va ti bawo, gbɔɔ hɔɔ a jumbublɛi nasia wie tii gbeweni Ngewɔ va?”
60004019	Faale naa, nasia kpaalɛ a la ti ma jifa hii i nɛni Ngewɔ wɛ ti va, mahoungɔ kpekpei nasia ta pie a nungaa wekɛisia i pie ti ti yafeisia loko wuaa ti Gbatɛmɔi yeya, na ngi Lahei wumbungɔi hu ɛɛ nyani.
60005001	Nya vulii bɛɛ Kristimableisia ti gbakolo a nge, nyaa yɛpɛma a nya lii gbi Kristimableisia ti gbakolei nasia gama ti wu lia. Ngi kpaalɛi nasia hulɔilɔ i lani Kristi ma, tawao Kristi wɔlɔyɛi na Ngewɔ i wama kɛma a numui gbi, nga nya ndɛi majɔɔlɔ. Nyaa wu manɛnɛma,
60005002	wu yɛ a Kristimablei nasia mahugbe Ngewɔ i ti veni wu wɛ kia mbala mahugbemɔi a pie a ngi baalangɛisia tawao wu ti mahugbe a koohunɛɛ kia Ngewɔ longɔ wu pie bi tɔaa bɛɛ ti kpɔndangalɔ wu ma. Waa Kristimableisia ti mahugbe yengei ji wie aako ti wu pawa a navoo, a pie jifa mani vulii i wu ma gbɔva ti ma.
60005003	Waa lapi mahaya mɛva nasia maahu Ngewɔ i ti loko wuaanga wu yeya ti mahugbeva, tawao wu luvayii i yɛ a tɔmaseli ta lo ti pookɔɔ.
60005004	Tawao watii na Mbala Mahugbemɔi na tewengɔ mbala mahugbeblɛisia kpɛlɛɛ ma a gbua nga, wa ngɔlɔya maha-bɔlɔ gabandengɔi na majɔɔlɔ a lo vooma kunafɔ.
60005005	Wua wu kɔɔngɛisia bɛɛ, mahoungɔe wu golo kpakoleisia wɛ, tawao mahoungɔe wu Kristimableisia gbi wu yɛngaa hinda yekpe wiema a wu nyɔunyɔ wu wua yekpe mayei tawao waa pie a mamani; ajifa Ngewɔ Gɔlɛi ndeilɔ yɛ, “Ngewɔ a mamaniblɛisia ti ma hindei hunyanilɔ, kɛɛ a kpekpe lɔ wie a nasia tii mamanini.”
60005006	Faale a wua yekpe mayei Ngewɔ gulɔ, Ngewɔ na ngi gbayangɔ wu mahugbeva, aako i wu lɛ watii na ma i kɛnga.
60005007	A wu liihɛlɛmɛisia kpɛlɛɛ lukpe ngi ma ajifa ngi gbewengɔi wu va.
60005008	Wu magbatɛngɔ i yɛla na gbi va a wie! Wu juwui Seitana lɔ lewetewema ngi laawongɔ kia njalɛi a yɛ gbelema a numu gɔkɔli hunyivinyivi va.
60005009	Gbɛogbɛ aa pie wu layii a Kristi maahu aa gbua, tawao waa hinda gbi wie Seitana a wu lo piema ajifa wu kɔɔlɔ kɛ kpaalɛi nasia ti lama wu ma, yeekpaalɛ yakpei lɔ lama wu mbaa Kristimablei nasia ma ti vayangɔ dunyei hu gbi.
60005010	Kɛɛ kpaalɛi i langaa wu ma watii wulo va, Ngewɔ na ngi yauwandangɔ a wue hulewengɔ, tawao i wu lolinga kunafɔ wɔlɔyɛi wu ndɛi majɔva jifa wua Kristi-ni wu wilingɔ hu, a wu hinda hugbatɛlɔ a nina, i pie wu layii a Kristi maahu aa gbua, i wu liisia gbaya, i pie wu hapi wuaa, waa jɛɛjia wu lalei hu a Kristi.
60005011	Ngewɔ i lo ngi mahayɛi ma kunafɔ kɛɛ kunafɔ va! Amiina.
60005012	Sailas na ngi mbumbunga a nya ndewe jifa nya longɔ a ngie, tamia i gbɔni nya ma kɔlɔ gutui ji yoyova wu gama. Nya longɔ ngi wu lii nɛpɔ tawao nyaa seli wuaama kɛ ji kpɛlɛɛ ngi punga kɔlɛi ji hu kɔloongɔ ngauwandei na ma lɔ Ngewɔ a pie a wue jifa ngi longɔ a wue hulewengɔ. A hou kpaŋ wu lalei ma a Kristi, waa yɔkɔ.
60005013	Wu mbaa Kristimablei nasia ti heini Babilɔn, Ngewɔ i tia bɛɛ wumbuni, tɛɛ ta va wu ma; tawao nya hindoloi Maaki bɛɛ yɛ a va wu ma.
60005014	A va wu nyɔunyɔ ma, wu wu nyɔunyɔ gulu kɛva kɛ wu longɔe a wu nyɔunyɔ. Ngewɔ i ndiilɛli ve wu kpɛlɛɛ wɛ Kristi woo a wue.
61001001	Nya Saimɔn Pita, Yesu Kristi yengemɔ a nge kɛɛ tomɔ, nya mia ngi kɔlɛi ji yoyoma, wu kpɛlɛɛ gama wua wu lanaya majɔɔnga kia mua vulii mu ndɛi na jifa mu Yewɔɛi kɛɛ mu Bawomɔi Yesu Kristi wɔnangɔ;
61001002	Ngewɔ yauwandei kɛɛ ngi liilɛli wu gama maa i yɛ a to tuuŋ jifa wu Ngewɔ gɔnga tia mu Lemɔi Yesu Kristi.
61001003	Ngewɔ gbayei lɔ Yesu Kristi hu tawao i hani gbi venga mu wɛ mu gbewengɔ fa kɔɔ mu yɛ a jia a Ngewɔ liima welei jifa mu Kristi gɔɔlɔ vulii pandawanda, Kristi na i mu lolini aako i mu gɔ ngi nda wɔlɔyei hu kɛɛ ngi gbekpeyii.
61001004	Ji kpɛlɛɛ yeehuvɛi lɔ a ji i hani baa gbangɔ wai nasia venga mu wɛ i Lahei wumbuni fa aako mu bawo numu yafei jukulu hinda nyamui nasia yeya nungaa ti maningɔ ma dunyei hu, tawao wu yɛyii i wie kia Ngewɔ yɛyii i na.
61001005	Sabui ji vulii va, a lapi a wu sɛmbɛi gbi wu wu layii a Kristi mato a hinda yekpe wiela, wu wu hinda yekpe wielei mato a Ngewɔ liima hindei gɔɔla;
61001006	wu wu Yewɔ liima hindei gɔlɛi mato a joowila wu liima hinda nyamuisia ma, wu wu joowilɛi wu liima hinda nyamuisia ma mato a gula hinda gbɔugbɔu bu, wu wu gulɛi hinda gbɔugbɔu bu mato a Ngewɔ liima hindei wiela.
61001007	Mahoungɔ wu yɛ a ndoma gɛ a wu mbaa Kristimableisia kpɛlɛɛ, tawao mahoungɔe wu lo a numui gbi.
61001008	Mahoungɔe makɛi jisia ti yɛ wu hu tawao ti yɛngaa a mato wu hu, ta pielɔ wu gu a mu Lemɔi Yesu Kristi gɔɔla pandawanda.
61001009	Kɛɛ Kristimamɔi na makɛi jisia tii ngi hu ngi wiengɔe kia numui na i na pumui i ngi yaama ɛɛ hinda lɔ, tawao i lemanga kɛ Kristi i ngi jumbu wovei gbi wuanga fo ngi ma.
61001010	Faale, nya mbaa Kristimableisia, a lapi a wu sɛmbɛi gbi wu wu lolilei kɛɛ wu wumbulei yɛ a hinda waa; wu na wiengaa wuɛɛ gbe a lala a Kristi.
61001011	Wu lapingaa a wu sɛmbɛi gbi wu kɛ wu luvayii gbi hu kɛ Ngewɔ vulii lɔ i wu lolini i wu wumbu, Ngewɔ a lumalɔ wu wɛ liva mia mu Lemɔi kɛɛ mu Bawomɔi i mahayɛi ma na kunafɔ va.
61001012	Faale, nga yɛlɔ a hindei jisia hitɛ wu wɛ watii gbi kia bɛɛ wu ti gɔɔngɔ tawao wu hɛlɛngɔ a tɔnyɛi na ti wu gaani la.
61001013	Nya langɔ la mahoungɔe nya va ngi yɛ a pie waa lema hindei jisia ma a ji nga yɛ a ti hitɛ wu nɛmahu kia lɛ ndɛvui i nya hokpala.
61001014	Ngi kɔɔlɔ kɛ nya haala hugutungɔe naa kia mu Lemɔi Yesu Kristi i ndeni la nya ma leiŋ.
61001015	Nga nya sɛmbɛi gbi wielɔ pieva hindei jisia ti gu a hitɛla wu wɛ kpema gbi lekee nya haangɔi wooma.
61001016	Gbamaile ndɛɛ dɔmingaa ii le mua hugbatɛ nɛmahu maa kpua wu wɛ ji mu hugɛni a wue muɛɛ mu Lemɔi Yesu Kristi a yamalɔ mbei a kpaya waa. Mua mu ngi wɔlɔyei hulɔilɔ a yaama.
61001017	Mu yɛ nalɔ mu Kɛkɛ Ngewɔ i ngi wɔlɔyii kɛɛ ngi gabandeyii gɛni kɛɛ ji ngoi i gbuani Ngewɔ gama ngelegoohu i wani ngi gama yɛ, “Nya liima Hindoloi lɔ, ngi hinda i nya liilɛlingɔ waa!”
61001018	Mua vulii mu ngoi ji mɛniilɔ i gbuani ngelegoohu ji mua tieni mu yɛ Ngewɔ nda yiyei na hu.
61001019	Faale mu lailɔ na vulii waa a ngowili na kpɛlɛɛ Ngewɔ lutuisia ti ndeni. A yɛ a kpɔma lɔ wu va ji wa la a ngowili nasia Ngewɔ lutuisia ti ndeni ajifa ti wiengɔe kia lamboi na a lo voma kpindi-kpindimɛi haaŋ ngele i wo, Kristi voofoi na yeesawulɛi a ngenda lumbekei i voo wu liisia hu.
61001020	Na hu gbi, na tewengɔ hindei gbi ma ta lɔ a ji: numu gbi ɛɛ gu aa Ngewɔ lutuisia ti laayiɛi na fasai i Ngewɔ Gɔlɛi hu a ngi wuma wee ina Ngewɔ Yafei ii gbɔni ngi ma.
61001021	Ajifa Ngewɔ lutuisia tii ti wuma yɛpɛ lɔ leni, kɛlee Ngewɔ wowili na ngi Yafei i yɛ pu ti lii hu ndeva.
61002001	Kɛɛ ndɛɛ Yewɔ lutuisia ti yɛlɔ a gbɔku wɔɔ Isrɛlbleisia lia kia lɔɔ ndɛɛ kaamɔisia ti wama gbɔkuma wu lia. Ta wu gaalɔ a hindangaa bi tɔaa bɛɛ tɔnyɛi mia kɔlooni Ngewɔ ma kɛɛ tii lɔnyani kulo bɛɛ tawao ta gulɔ a piela nungaa ti la a hindei nasia tii lɔnyani kɔloongɔ Ngewɔ ma; tawao ta gbelelɔ Kaamɔɛi Yesu Kristi vulii bɛɛ ma na i ti wumawoni tawao ji a pielɔ ti jukulu fulo.
61002002	Na hu gbi, yeemanɔhɔ luvei nasia ndɛɛ kaamɔisia ta pie Kristimabla gboto ta pookɔɔlɔ tawao ti wiehindei na a pielɔ nasia tii lani a Kristi ti njia nyamungaa le Ngowili Yekpei na ma.
61002003	Jifa ndɛɛ kaamɔi jisia ti hanimaningɔ, ta ndɛisia lɔ guala wu wɛ kɔɔ ti gbatɛ wu hu. Ngewɔ i ti lɛɛnga wɔɔ kpɔɔ tawao i hugbatɛnga wɔɔ kpɔɔ ti waava. Ngewɔ ɛɛ yii tawao kpaalɛi na i ndeni yɛ a nda ti ma, hu ɛɛ nyani.
61002004	Mu kɔɔlɔ kɛ Ngewɔ ii manuni malikei nasia ma ti jumbu hinda wieni; i ti wiliilɔ jahama, jɔwɔi gulangɔ ti ma ti heini kpindi hu ta Kpɛmbo Volei mawulo.
61002005	Mu kɔɔlɔ kɛ Ngewɔ ii manuni wɔɔwɔɔmablɛi nasia bɛɛ ma tii yɛ ngi gɔɔ, i njave waa yeilɔ ti ma i ti gbi waa; nasia lekee i ti bawoni tia mia a Noa kɛɛ numu weka wɔfila, Noa na i yɛ a pɔɔna welei na gɛ Ngewɔ longɔ nungaa ti jia la.
61002006	Mu kɔɔlɔ kɛ Ngewɔ i taa waawa fele, Sɔdɔm kɛɛ Gomɔra, lɛɛlɔ i ti mɔ kpae a ngɔmbui, i ti yɛ a tɔmaseli kɛva gbɔɔ i wama peima a nasia tii lani a ngie.
61002007	Mu kɔɔlɔ kɛ Ngewɔ i Lɔt bawoilɔ yeengɔmbui na hu; numu yekpe lɔ wɔɔ a ngie tawao folo gbi ngi lii i yɛ nyanilɔ waa tuva nyamui nasia va nungei nasia tɛɛ sawa hou ti yɛ pie.
61002008	Numu yekpei na i yɛ heini ti lia lɔ, tawao folo gbi ngi lii i yɛlɔ a nyani waa ti hinda nyamui nasia va i yɛ hulɔ kɛɛ na i yɛ humɛni.
61002009	Ji kpɛlɛɛ a kɛlɔ kɛ nasia ti langɔ a Kristi, Ndemɔi bɛɛngɔe a ti bawola ti hinda gbɔugbɔisia hu; kɛɛ a numu nyamuisia liima belɔ kpindi-wɛlei bu haaŋ Kpɛmbo Volei i hiti,
61002010	kakayee nungei nasia puegbuala gɛwɛ hindei na a numu nɔhɔ Ngewɔ yaama gungɔ ti hu, ti lɛɛngɔ Ngewɔ lemayɛi hu. Ndɛɛ kaamɔi nasia ti yaama bengɔi tawao ti yongangɔ, tii baa gɔɔ malika gbayangɔi nasia ma ti ngelegoohu; kia taa baa gɔɔ ti ma, ta ti bɛlɛ lɔ nyani.
61002011	Malikeisia vulii bɛɛ, kia bɛɛ ti wɔlɔngɔ tawao ti gbayangɔ tewengɔ yeendɛɛ kaamɔi nasia ma, tɛɛ ti bɛlɛ nyani ji ta ti lɛɛ Ndemɔi gulɔ.
61002012	Kɛɛ ndɛɛ kaamɔi jisia ti yɛngaa hinda gbi wiema tɛɛ gili, ti wiengɔe kia ndɔgbɔ huangɛisia ti na, ta ti le lekee ti houva ti ti waa; yeendɛɛ kaamɔɛi jisia ta baa gbualɔ hinda gbi ma tii yeembui gɔɔ. Ta ti waalɔ kia nungaa ta ndɔgbɔ huangɛisia waa la,
61002013	tawao ti pawɛi a yɛ a kpaalɛ lɔ a la ti ma kpaalɛi na va ti ndanga nungaa ma. Ti liima hindei lɔ a hinda gbi weila foofo hu a ti luwui liilɛli; ti hinda mawufengɔe tawao mbɛlɛnyani le ji wua tieni wa loko hitɛ wu mɛhɛɛi hu, ti goohu nɛngɔ jifa ta wu wɛlɛ.
61002014	Ti longɔ nyaha gbi ta tɔ tia tieni ti la; jumbu wie-manii ɛɛ gu a tie. Ta pielɔ nungei nasia ti layii a Kristi ii gbayani ti yaka ti wili jumbui hu. Hanimani lewengɔe ti hu tawao ti bɛɛngɔ waa le a na majɔɔla ti longɔ la. Ngewɔ i ti jondunga tawao ta jukululɔ huɛɛŋ.
61002015	Ti gbuanga pelei yeepɔnɛi ma ti yakanga; ti na lɔ wieni tutui Belam, Biɔ hindoloi, i pieni. Belam lumɛilɔ jumbu wuliva aako i navoo majɔɔ.
61002016	Kɛɛ ngi jakasi i ngi lahouilɔ yɛ aa kpowa hinda wie. Fuuhani na i yɛpɛilɔ kia nuuvu, i yia Belam ma ngi jumbui va.
61002017	Ndɛɛ kaamɔi jisia ti wiengɔe kia njɛi na a bɛɛli, ɔɔ njagbili na viivii a lewe la; Ngewɔ i hinda gbatɛnga ti va kpindi yeenilinilii hu.
61002018	Ta ndawo waawaangaa lɔ wie gbama ngeleya, ta kpowa yɛpɛngaa le, tawao kia tɛɛ sawa hou, ta lapilɔ pieva nasia ti tɔɔtonga a wounvela jumbui nasia ma ti heini ndia, ti gbɔma ti wokɔɔ ti luwui liilɛli hinda nyamuisia wiela hu kɛɛ puegbua gɛwɛ hindei.
61002019	Yeendɛɛ kaamɔi jisia ta Lahei wumbulɔ tɛɛ ta pielɔ yeenungeisia ti gbua jumbui luwɔyɛi hu kɛɛ tia vulii nduwɔngaa lɔ a tie jumbui nasia bu ta numu yafei jukulu gbamaile hinda gbi lekee i wɛlɛni numu maahu, ngi luwɔ mia a yeenumui na.
61002020	Mu Lemɔi kɛɛ mu Bawomɔi Yesu Kristi gɔɔla i piengaa nungaa ti bawo jumbui nasia yeya ta numu yafei jukulu, na wooma yeejumbui nasia ti gbɔma wɛlɛ ti maahu, yeenungɛi nasia ti yɛyii a yɛ nyamuni kɛlɛmɛi i lewe tɔɔtomɛi ma.
61002021	Aa fesalɔ polouŋ ti va ina tii yɛ pelei wɔɔni na gɔɔni Ngewɔ longɔ mu jia la, i lewe ji ma ti kɔɔngɔ ti wounvenga Ngewɔ jawei nasia ma ti kɛni a wue.
61002022	Na i ti wieni a kɛlɔ kɛ tɔnya lɔ a salei nasia ti ndeni tɛɛ, “Ngilɛi lɔ yamama gbɔma hani na gama i balini la” kɛɛ “Ndondɛi na ti nguanga fo, taa yamama gendebelema patɛi hu.”
61003001	Nya liima ndiamɔisia, kɔlɛi yeefeleyei lɔ naa ngi nyɛinga wu gama. Ngi lapinga yeekɔlɛi veenjɔɔ kpɛlɛɛ hu pieva wu kili sɛwɛsɛwɛngaa wie a ji ngi hindei jisia hitɛma wu nɛmahu.
61003002	Nya longɔ kulɔmayiɛi nasia Ngewɔ lutuisia ti ndeni wɔɔ ti yɛ wu nɛmahu, kɛɛ mu Lemɔi, mu Bawomɔi Kristi jawei na ngi looblɛisia ti kɛni a wue Ngowili Yekpei hu.
61003003	Baama hinda waa le wu va kɔɔva kɛ kɛlɛma voleisia ma, nungei nasia ti longɔ a ti liima hinda nyamuisia lekee wiela, ta wu gbafalɔ jifa wu langɔ a Kristi,
61003004	tawao ta wu mɔlilɔ tɛɛ, “Ii Lahei wumbuni yɛ a walɔ gbɔma? Taa na mindo? Mu maadani ti haanga wɔɔ, kɛɛ hindei kpɛlɛɛ lɔ wiema kia lɔɔ wɔɔ i wiema i hiye dunyei gbatɛ-gbelei ma!”
61003005	Ti wounveilɔ tɔnya wai ji ma kɛ Ngewɔ i njɛpɛ lɔ wɔɔ leni kɛ ngelegoohu i gbatɛnga kɛɛ dunyei. I pieilɔ dunyei i gbua njɛi bu tawao i kpatɛni a njɛi lɔ,
61003006	tawao njavei lɔ i gbɔma yeedunya wovei na gbɔyɔila.
61003007	Kɛɛ Ngewɔ laayia yakpei na lɔ i ngelegoohu lamagbatɛnga kɛɛ dunyei yeeji i na kiahuna aako ngɔmbui i ti nyani. Ngewɔ i ti mahugbema folei na va a nungei nasia lɛɛ ta gbele ngi ma, i ti nyani.
61003008	Kɛɛ waa lema hinda yila ma, nya liima ndiamɔisia; folo yila kɛɛ foo tauji yila tii gba ti nyɔunyɔu ma Ndemɔi yaama, ti veenjɔɔ kpɛlɛɛ ti yakpe ngi wɛ.
61003009	Ndemɔi hulɛlingɔ ii le hinda gbi wieva i Lahei wumbunga fa, kia nungaa lɛɛngaa ta nde la tɛɛ ngi hulɛlingɔe, kɛɛ a ngi liilɔ hou wu va, ajifa ii loni numu gbi i jukulu, ngi longɔ numui gbi ti wounve ti jumbuisia ma.
61003010	Kɛɛ Ndemɔi wa-Volei a weilɔ kia humamɔi a guala numu ma. Yeefolei na ma, ngelegoohu a lolɔ hu a yelewoo waa, ngelema hanisia gbi ta mɔlɔ ti nyani tawao dunyei taa hani gbi ti ngi hu ta gbɔyɔlɔ.
61003011	Jifa hani kpɛlɛɛ dunya ti wama jukulumaa hii, nungaa yeegbɛngaa lɔ mahoungɔ wu yɛla? Mahoungɔ wu wua yekpe loko wuaa Ngewɔ yeya, jumbu gbi ii wu ma,
61003012	kia lɛ wu yeefolei na mawuloma Ngewɔ a dunyablaa gbi gbɛmbo, wu lapima a wu sɛmbɛi gbi lɔ aako yeefolei i humbu a wa, folei na ngɔmbu waa a ngelegoohu mɔ i na gbi nyani, nduenduei i ngelema hanisia gbi gbandi ti wu ti wote a njɛi.
61003013	Kɛɛ mua mu Kristimableisia, mu hani na lɔ gulɔgbema Ngewɔ i Lahei wumbuni feva mu wɛ; tamia a ngelegoohu nina kɛɛ dunya nina, mia numui gbi ta pɔɔna hindei lekee wie na.
61003014	Faale, nya liima ndiamɔisia, kia wu hindei jisia ti wiela mawuloma, a lapi a wu sɛmbɛi gbi wu yɛ sɛwɛsɛwɛ, jumbu gbi aa yɛ wu ma Ngewɔ yaama Folei na ma tawao wua tieni wu hei ndiilɛli hu.
61003015	Mu Lemɔi a ngi lii houlɔ huguhangɔ tawao mahoungɔe wu kɔɔ kɛ wua mia i wu mawuloma hitɛva pelei na ma ta mbawo majɔɔ la. Mu liima ndewei Pɔɔl i kɔlɔ nyɛilɔ wu gama kɔlooni yeehinda yakpei ji ma, a nɛmahulewei na yayenge Ngewɔ i feni ngi wɛ.
61003016	Ndemɔi walɛi ji lɔ a nde ngi gɔlɛi kpɛlɛɛ hu ji a kɔlɔ nyɛi kɔloongɔ yeenjɛpɛi ji ma. Hinda lɛɛnga Pɔɔl gɔlɛisia hu kpaukpaungɔe yeembui gɔva tawao nungei nasia tii hinda hugɔɔ kɛɛ nasia ta wotewote ta fasailɔ a ndɛɛ, kia lɔɔ ta pie a Ngewɔ Gɔlɔ wekɛisia. Ji ti piema tamia a pie ti jukulu Kpɛmbo Volei ma.
61003017	Kɛɛ wua, nya liima ndiamɔisia, wu hindei jisia hugɔɔlɔ kpɔyɔngɔ. Faale, wu valangɔ i yɛla aako waa gbua toma yekpei na i wu looni na tɔnyɛi gɔlɛi hu, waa wili kpulangei nasia hu sawa nyanibleisia ta wili hu.
61003018	Mahoungɔe wu luvayii i pie ngauwandei na mu Lemɔi kɛɛ mu Bawomɔi Yesu Kristi piengɔ a mue maa i yɛ a to tawao mu li gulɔma tuu a ngi gɔɔla, Ngɔlɔya i yɛ ngi wɛ kiahuna kɛɛ kunafɔ. Amiina!
62001001	Mua kɔlɛi ji nyɛima wu gama kɔlooni ndɛvu ve Yiɛi ma, na i na wɔɔ gba i hiye hindei gbi lɔto-gbelei ma. Mu yee-Njiɛi mɛninga, mu tɔnga a yaama, mu kpenga, mu jaanga la a loko.
62001002	Ji yeendɛvui ji i gɛni numu a gu a tɔla, mu tɔilɔ; famia mu seli wuaama fa, ma kunafɔ lɛɛvui na gona wu ma i yɛ Kɛkɛi gama i gɛni a mue.
62001003	Na mu tɔnga tawao mu mɛninga, mua konama wua bɛɛ ma kɔɔ wu gbɛɛ mu ma ngoyilɛi na hu mua Kɛkɛ-ni mu hu kɛɛ ngi Hindoloi Yesu Kristi.
62001004	Mua kɔlɛi ji nyɛima wu gama aako mu goohunɛɛi laa i ve.
62001005	Ngowili a ji lɔ mu mɛninga a ngi Hindoloi, mu konama wu ma, kɛ Ngewɔ i yɛni a foofo lɔ, tawao kpindi gbi ii ngi hu kulo bɛɛ.
62001006	Mu ndengaa hɔɔ muɛɛ mua tieni lɔ ngoyila hu kɛɛ ma jia kpindi hu, kɛ mu ndɛɛ gualanga, tawao kɛ muii jiama a tɔnya welei.
62001007	Kɛɛ mu jiangaa fofoi na hu Ngewɔ i hu, ma yɛlɔ ngoyila hu a mu nyɔunyɔ, tawao ngi Hindoloi Yesu ŋamɛi a jumbui gbi wualɔ mu ma mu yɛ sɛwɛ.
62001008	Mu ndengaa muɛɛ jumbu gbi ii mu hu kɛ mu mua yekpe wɛlɛnga tawao kɛ tɔnyɛi ii mu hu.
62001009	Kɛɛ mu gayengaa Ngewɔ gama muɛɛ mu jumbu hinda wienga, Ngewɔ ɛɛ wotewote tawao ngi wɔnangɔ: a manulɔ muma mu jumbuisia va, i mu nyamuisia kpɛlɛɛ wua mu ma i mu yɛ sɛwɛ.
62001010	Mu ndengaa muɛɛ muii yaa jumbu hinda gbi wieni, kɛ mu Ngewɔ yɛnga a ndɛɛ gualamɔ tawao kɛ ngi laayiɛi ii mu hu.
62002001	Nya leengeisia, nyaa kɔlɛi ji nyɛima wu gama aako waa jumbu hinda wie; numu gbi i jumbu hinda wiengaa, pɔɔnamɔi Yesu Kristi lɔ mu yeya a Kɛkɛi manɛnɛ mu va.
62002002	Tawao Kristi vulii lɔ i yɛni a sabu Ngewɔ i manuni mu jumbuisia ma, tawao mu jumbuisia lekee ii le, dunyablaa kpɛlɛɛ ti jumbuisia bɛɛ.
62002003	Mu Ngewɔ jaweisia houngaa kɛ mu langa la kɛ mu ngi gɔɔlɔ.
62002004	Numu i ndengaa yɛ, “Ngi ngi gɔɔlɔ,” kɛɛ ɛɛ ngi jaweisia hou, ndɛɛ gualamɔ mia a yeenumui na tawao tɔnyagbi ii ngi hu.
62002005	Kɛɛ numu gbi lekee a Ngewɔ laayiɛi hou, ta lɔ ngi layii a Ngewɔ ndavengɔ. Ji lɔ a pie mu gu mu la la kɛ mua Ngewɔ-ni mu wilingɔe hu:
62002006	numu gbi lekee a nde yɛ taa Ngewɔ ti wilingɔe hu, mahoungɔi i jia kia lɔɔ Yesu i jiani la.
62002007	Nya liima ndiamɔisia, sawa nina ii le ngaa yɛ nyɛima wu gama; sawa wovei na le wu majɔɔni i hiye tɔto-gbelei ma. Sawa wovei lɔ ngowili na le mu humɛnini.
62002008	Na hu gbi, sawei ji ngi nyɛima wu gama ninangɔe, tawao numu a ngi lɔnyala gɔɔ Kristi luvayii lɔ ma kɛɛ wua bɛɛ wu ndɛi. Ajifa kpindi lɔ gbɔyɔma, tawao fofoi yeekpekpei lɔ na vooma.
62002009	Numu gbi lekee a nde yɛ taa fofoi na hu kɛɛ ngi lolongɔ a ngi ndewei, kɛ taa kpindi hu kiahuna bɛɛ.
62002010	Numu gbi lekee ngi longɔ a ngi ndewei kɛ taa fofoi hu, tawao kɛ hinda gbi ii ngi hu a pie numu weka i jumbu hinda wie.
62002011	Kɛɛ numu gbi lekee ngi lolongɔ a ngi ndewei, taa kpindi hu; a jia yeekpindii hu lɔ tawao ii kɔɔ mia i lima na ajifa kpindi i pumui wɛlɛnga ngi yaama.
62002012	Nyaa kɔlɛi ji nyɛima wu gama, nya leengeisia, ajifa Ngewɔ i wu jumbuisia lufenga Kristi sabui hu.
62002013	Nyaa kɔlɛi ji nyɛima wu gama, kɛkɛ-ni, ajifa wu numui na gɔɔngɔ i yɛ na wɔɔ i hiye hindei gbi lɔto-gbelei ma. Nyaa kɔlɛi ji nyɛima wu gama, kɔɔngɛisia, ajifa wu temaya majɔɔnga Seitana maahu.
62002014	Nyaa kɔlɛi ji nyɛima wu gama, nya leengeisia, ajifa wu Kɛkɛi gɔɔngɔ. Nyaa kɔlɛi ji nyɛima wu gama, kɛkɛ-ni, ajifa wu numui na gɔɔngɔ i na wɔɔ gba i hiye hindei gbi lɔto-gbelei ma. Nyaa kɔlɛi ji nyɛima wu gama, kɔɔngɛisia, ajifa wu gbayangɔ; Ngewɔ laayiɛi lɔ wu hu fɔ tawao wu temaya majɔɔnga Seitana maahu.
62002015	Waa wu lii wu dunyei yeehindei hu ɔɔ hanii gbi lekee i yeedunyei ji hu. Wu longaa a dunyei, kɛ ndoma ii wu lii hu Kɛkɛi va.
62002016	Hanii gbi lekee i dunyei ji hu na jumbubleisia ti haamingɔ fa, na nungaa ta tɔ ti lo la kɛɛ hanii kpɛlɛɛ lekee i dunyei ji hu nungaa ta mata gbua la, yeengila bɛɛ ii gbuani Kɛkɛi gama, kpɛlɛɛ a gbɔku dunyei ji hu lɔ.
62002017	Dunyei kɛɛ hanii gbi nungaa ti hamingɔ fa ti gbɔyɔmaa; kɛɛ numui na a Ngewɔ liima hindei wie a yɛlɔ na kunafɔ va.
62002018	Nya leengeisia, hanii gbi ti gɛlɛmɛi i lukpenga kpla. Ti hugɛnga a wue kɛ Yesu juwui a walɔ; tawao kiahuna na Yesu juwu gboto ti wilanga bɛɛ a gbuala nga, faale mu kɔɔlɔ kɛ hanii gbi ti gɛlɛmɛi i lukpenga kpla.
62002019	Nungɛi jisia tii yɛ vulii mu lia a ti lii, na vamia ti vayani mu ma; kiaa mua tieni yɛla ti yɛ lolɔ mu lia. Kɛɛ ti vayɛilɔ mu ma aako i gɛ leiŋ kɛ ti yilayee bɛɛ ii yɛ mu ma.
62002020	Kɛɛ wua, Kristi i Ngewɔ Yafei yeinga wu ma, famia wu gbi wu tɔnyɛi gɔɔngɔ.
62002021	Nyaa kɔlɛi ji nyɛima wu gama ajifa tii yɛma wuii tɔnyɛi gɔɔ, kɛɛ jifa wu kɔɔngɔ, tawao gbɔma wu kɔɔngɔ kɛ ndɛɛ yiɛi ɛɛ gbua tɔnyɛi hu.
62002022	Ye lɔ na hɔɔ ndɛɛ gualamɔi le? Tamia a numui na a nde yɛ Yesu ii le aa yɛ a Ngewɔ Maha Heingɔi. Kristi juwui mia a yeenumui ji ngi gbelengɔe Kɛkɛi tia ngi Hindoloi veenjɔɔ kpɛlɛɛ ma.
62002023	Gbamaile numu gbi lekee a gbele Ngewɔ Hindoloi ma, i gbeeleni Kɛkɛi bɛɛ lɔ ma; numu gbi lekee a loko hei Kɛkɛi Hindoloi bu, i loko heinga Ngewɔ bɛɛ lɔ bu.
62002024	A tɔ vulii ngowili na wu majɔɔni tɔtomɛi i yɛ wu liisia hu. Na wu mɛnini tɔtomɛi ina wu ndama gbatɛilɔ wu liisia hu wa yɛlɔ ngoyila hu wua Ngewɔ Hindoloi-ni kɛɛ Kɛkɛi.
62002025	Tawao ji lɔ Kristi vulii i Lahei wumbuni feva mu wɛ kunafɔ lɛɛvui.
62002026	Nyaa kɔlɛi ji nyɛima wu gama kɔloongɔ nasia ma ti lapima wu yakava.
62002027	Kɛɛ wua, Kristi i ngi Yafei yeinga wu ma. Ina lekee ngi Yafei lɔ wu hu, wuii gbeweni numu gbi va wu gaava. Ajifa ngi Yafei lɔ a wu gaa kɔlooni hinda gbi ma, tawao na a wu gaa la tɔnya le, ndɛɛ ii le. A golo hɔɔ Ngewɔ Yafei gaai bu, wu yɛ Kristi hu.
62002028	Hii i na, nya leengeisia, a yɛ ngi hu, aako ndiilo waa i yɛ mu wɛ ji a gbuanga, maa lɔwu ngi ma a ngufe folei na ma a wa.
62002029	Wu kɔɔlɔ kɛ Kristi wɔnangɔe; mahoungɔe hɔɔ wu kɔɔ kɛ numui na lekee a pɔɔna hindei wie Ngewɔ loi mia a ngie.
62003001	A ndomɛi na lɔ lɛɛ Ngewɔ piengɔ a mue! Ngi lomɛi wɔlɔngɔ waa le na hii ta mu loli a Ngewɔ leengeisia, tawao a tɔnya hii mu na. Sabui na va dunyei ii mu gɔɔ, tamia a ji ii yaa Ngewɔ gɔɔni.
62003002	Nya liima ndiamɔisia, Ngewɔ leengeisia lɔ naa a mue, kɛɛ ii yaa gɛni lɛ leiŋ mu wama yɛma a gbɔɔ. Kɛɛ ma kɔɔlɔ kɛ watii na Kristi a gbuanga ma gbualɔ a ngie, ajifa ma ngi lɔlɔ kia i na vulii.
62003003	Numu gbi lekee a liilo hii Kristi ma, a ta yekpe yɛlɔ sɛwɛ kia Kristi sɛwɛsɛwɛngɔ.
62003004	Numu gbi lekee i jumbu hinda wiengaa, kɛ ngi lɛɛ le Ngewɔ jawei nyaniva; ajifa sawei nyanila lɔ jumbui le.
62003005	Wu kɔɔlɔ kɛ Kristi i wailɔ dunyei hu aako i nuuvuisia ti jumbuisia gbua ti ma, tawao ta vulii jumbu gbi ii ngi ma.
62003006	Faale numu gbi lekee i Kristi hu ɛɛ nɔɔ jumbu hinda wiela ma; kɛɛ numu gbi lekee a nɔɔ jumbu hinda wiela ma ii yaa Kristi lɔni tawao ii ngi gɔɔ.
62003007	Numu gbi aa wu wɛlɛ, nya leengeisia! Numu gbi lekee a pɔɔna hindei wie, pɔɔnamɔ lɔ a ngie, kia lɔɔ Kristi wɔnangɔ la.
62003008	Numu gbi lekee ngi nɔɔngɔ jumbu hinda wiela ma, Seitana wolɔ a ngie, ajifa Seitana i jumbu hinda wienga wɔɔ kpɔɔ i hiye hanii gbi ti lɔto-gbelei ma. Ngewɔ Hindoloi i wani sabui ji vulii lɔ va, aako i Seitana yenge lokoisia hunyani.
62003009	Numu gbi lekee Ngewɔ loo a ngie ɛɛ nɔɔ jumbu hinda wiela ma, ajifa Ngewɔ yɛyii vulii lɔ ngi hu, tawao gbɔma jifa Ngewɔ lɔ ngi Kɛkɛ le, ɛɛ nɔɔ jumbu wiela ma.
62003010	Nduahugɛ lokeloke gbe Ngewɔ leengeisia luahu kɛɛ Seitana ndɛisia: numu gbi lekee ɛɛ pɔɔna hinda wie ɔɔ ii loni a ngi ndewei, Ngewɔ loo yaa a ngie.
62003011	Ji lɔ ngowili le wu mɛnini i hiye tɔto-gbelei ma kɛ mahoungɔe mu lo a mu nyɔunyɔ,
62003012	maa wie kia Ken i yɛ na wɔɔ, Seitana woo a ngie, i ngi gbɔugbɔu ndewei waa. Tawao gbɛva lɔ i ngi waani? Ajifa ngi wiehindeisia ti nyamungɔ yɛla, kɛɛ ngi ndewei wiehindeisia ti wɔnangɔ.
62003013	Faale aa guala wu ma, nya mbaa Kristimableisia, ina dunyei i loleilɔ a wue.
62003014	Mu kɔɔlɔ kɛ mu gbuanga hee hu mu wilinga ndɛvuihu, ajifa mu longɔ a mu ndeengɛisia. Numu gbi lekee ndoma ii ngi lii hu i haa hu lɔ lɛ.
62003015	Numu gbi lekee ngi lolongɔ a ngi ndewei, numu waamɔ lɔ a ngie; tawao wu kɔɔlɔ kɛ kunafɔ lɛɛvui ii numu waamɔ hu.
62003016	Hii ma kɔɔ gbɔɔ ndomɛi le: ji Kristi i ngi lɛɛvui veni mu va. Mahoungɔe mua bɛɛ mu mu lɛɛvuisia ve mu ndeengɛisia va!
62003017	Numu gbatɛngɔ yɛngaa la, i ngi ndewei lɔ hinda gbɔungɔ ngi laa, i liilo i yeendewei na goma, a yee gu i nde yɛ ndoma lɔ ngi lii hu Ngewɔ va?
62003018	Nya leengeisia, mu lomɛi aa yɛ a lahu layia gbama lekee kɛɛ njɛpɛ, mahoungɔ i yɛ a ndomɛi yeetɔnyangɔi na a ta yekpe gɛ mu wiehindei hu.
62003019	Hii ma kɔɔ kɛ tɔnyɛi gungɔe mu hu, hii mu liisia ti gbangɔ a yɛla Ngewɔ gɔɔbu.
62003020	Mu lii i mu lɛɛngaa, mu kɔɔ kɛ Ngewɔ i leweni mu lii ma, tawao kɛ i hindei gbi hugɔɔlɔ.
62003021	Faale, nya liima ndiamɔisia, mu lii ii mu lɛɛlɔ, ma ndiigba majɔɔlɔ Ngewɔ gɔɔbu.
62003022	Na gbi lekee ma fɛli ngi ma, ma majɔɔlɔ, ajifa ma ngi jaweisia hou, ma na wie a nɛɛ ngi wɛ.
62003023	Ngi jawei lɔ a ji: yɛ mu la a ngi Hindoloi Yesu Kristi biyɛi, tawao mu lo a mu nyɔunyɔ, kia lɔɔ Kristi i feni mu wɛ a sawa.
62003024	Numu gbi lekee a Ngewɔ jaweisia hou, i Ngewɔ hu lɔ, tawao Ngewɔ i ngi hu. Tawao hii ma kɔɔ kɛ Ngewɔ lɔ mu hu: ma kɔɔlɔ ngi Yafei na va i fenga mu wɛ.
62004001	Nya liima ndiamɔisia, waa la a numui kpɛlɛɛ ta nde tɛɛ Ngewɔ Yafei lɔ ti hu, kɛɛ a ti jɔgbɛ tɔva ina ngafei na i ti hu i gbuani Ngewɔ gama lɔ. Ajifa ndɛɛ Yewɔ lutu gboto ti vayanga hu gbi.
62004002	Hii wa gu a kɔɔla ina Ngewɔ Yafei mia: numu gbi lekee a nde gbalauŋ yɛ Yesu Kristi i wailɔ dunyei hu nuuvuya hu, kɛ ngafei na i ngi hu i gbuani Ngewɔ gama lɔ.
62004003	Kɛɛ numu gbi lekee a ji hou a mawali Yesu va, ngafei na i ngi hu ii gbuani Ngewɔ gama. Ngi nda yafei i gbuani Yesu Juwui gama lɔ; wu mɛniilɔ kɛ a walɔ, tawao taa na bɛɛ mbei dunyei hu.
62004004	Kɛɛ Ngewɔ woo lɔ a wue, nya leengeisia, tawao wu temaya majɔnga ndɛɛ lutuisia maahu; ajifa Ngafei na i wu hu i gbayani i lewe ngafei na ma i nasia hu dunyei woo a tie.
62004005	Ta dunyama hindeisia yeenjɛpɛi lɔ hugɛ tawao dunyamablaa ta wololɔ ti ma ajifa dunyei woo lɔ a tie.
62004006	Kɛɛ mua, Ngewɔ woo lɔ a mue. Numu gbi lekee i Ngewɔ gɔɔngɔ a wololɔ mu ma; numu gbi lekee Ngewɔ woo yaa a ngie ɛɛ wolo mu ma. Hii ma gu a kɔɔla kia tɔnya Yafei i yee yɛni gba ndɛɛ yafei ma.
62004007	Nya liima ndiamɔisia, a mu lo a mu nyɔunyɔ ajifa ndomɛi a gbua Ngewɔ gama lɔ. Numu gbi lekee ndoma i ngi lii hu i yɛni a Ngewɔ loo lɔ tawao kɛ i Ngewɔ gɔɔlɔ.
62004008	Numu gbi lekee ndoma ii ngi lii hu ii Ngewɔ gɔɔ ajifa ndoma lɔ kungɔ Ngewɔ hu.
62004009	Hii Ngewɔ i ndomɛi na gɛni i piengɔ a mue, i ngi Hindolo yakpei yoyeilɔ dunyei hu aako mu ndɛvu majɔɔ ngi sabui hu.
62004010	Ji lɔ ndoma le; ii wieni bɛɛ mua lɔ mu longa a Ngewɔ, ta lɔ i loni a mue, i ngi Hindoloi yoyo yɛva a sabu mu manuma majɔɔ mu jumbuisia va.
62004011	Nya liima ndiamɔisia, ina Ngewɔ i loilɔ a mue hii, kɛ mahoungɔ mu lo a mu nyɔunyɔ.
62004012	Numu gbi ii yaa wɔɔ gba a Ngewɔ lɔni; ina mu loilɔ a mu nyɔunyɔ, Ngewɔ a yɛlɔ mu hu kɛ ngi lomɛi laa i venga mu hu.
62004013	Ji lɔ a pie mu la la kɛ mu Ngewɔ hu lɔ, ta bɛɛ i mu hu ajifa i ngi Yafei venga mu wɛ.
62004014	Tawao mu tɔnga, mu konanga nungaa wekɛisia ma kɛ Kɛkɛi i ngi Hindoloi yoyeilɔ yɛva a dunyabawomɔi.
62004015	Numu gbi lekee a nde leiŋ yɛ Yesu i yɛni a Ngewɔ Hindoloi lɔ, kɛ Ngewɔ lɔ ngi hu, ta bɛɛ i Ngewɔ hu.
62004016	Tawao mua vulii mu kɔɔlɔ tawao mu langɔ a ndomɛi na Ngewɔ piengɔ a mue. Ndoma lɔ kungɔ Ngewɔ hu tawao numu gbi lekee ndoma i ngi lii hu i Ngewɔ hu lɔ, Ngewɔ i ngi hu.
62004017	Ndomɛi ji laavengɔe mu hu aako mu ndiigba majɔɔ Kpɛmbo Volei ma; tawao ma yeendiigbɛi majɔlɔ ajifa mu jiayii dunyei ji hu tia Yesu ndɛi ti yakpe.
62004018	Nduwa gbi ii ndoma hu; ndomɛi yeendavengɔi a nduwɛi gbi gbɛlɔ. Faale naa, numui na a luwa, ndomɛi laavengɔ ii le ngi hu, a luwalɔ ajifa i kɔɔlɔ kɛ kpalɛ a lalɔ ngi ma.
62004019	Ndoma a yɛlɔ mu lii hu ajifa Ngewɔ yese i loni a mue.
62004020	Numu i ndengaa yɛ, “Nya longɔe a Ngewɔ,” kɛɛ ngi lolongɔ a ngi ndewei, ndɛɛ gualamɔ lɔ a ngie. Ajifa ɛɛ gu i lo a Ngewɔ na ii yaa tɔni, ina ii loni a ngi ndewei, na i tɔnga.
62004021	Ji lɔ hɔɔ sawei le Kristi feni mu wɛ, kɛ numui na ngi longɔ a Ngewɔ kpa le ngi ma lova a ngi ndewei bɛɛ.
62005001	Numu gbi lekee ngi langɔ la kɛ Yesu lɔ Ngewɔ Maha Heingɔi le, i yɛni a Ngewɔ loo lɔ, tawao numu gbi lekee ngi longɔ a ndoo le kɛi a lolɔ a ndoi.
62005002	Ji lɔ a pie mu kɔɔ kɛ mu longɔe a Ngewɔ leengeisia, ji ma lo a Ngewɔ, mu ngi jaweisia hou.
62005003	Ajifa mu lola a Ngewɔ a ji lɔ ma ngi jaweisia hou. Tawao ngi jaweisia tii kpaukpauni waa mu va ti houva.
62005004	Gbamaile Ngewɔ loo gbi a gulɔ i temaya majɔɔ dunyei maahu; tawao pelei na ma temayɛi majɔɔ la dunyei maahu tamia a mu lalei a Ngewɔ.
62005005	Ye lɔ a gu i temaya majɔɔ dunyei maahu? Numui na lekee ngi langɔ la kɛ Ngewɔ Hindoloi mia a Yesu.
62005006	Yesu Kristi lɔ numui na le i wani; ji i wani ti ngi wuailɔ a Ngewɔ yɛi tawao ji i haani ngi ŋamɛi wuilɔ. Ii wani a njɛi lekee, i wailɔ a njɛi kɛɛ ŋamɛi. Tawao Ngewɔ Yafei vulii lɔ selima kɛ tɔnya lɔ a ji, jifa tɔnyɛi lɔ kungɔ Ngewɔ Yafei hu.
62005007	Seli sawangaa mia ti na:
62005008	Ngewɔ Yafei, njɛi kɛɛ ŋamɛi; tawao ti jaangɔɔ kpɛlɛɛ ti woo i yila.
62005009	Wu langɔe a seli na nuuvungaa ta nguaa, kɛɛ seli na Ngewɔ a nguaa i gbayani na ma polouŋ, tawao seli ji lɔ Ngewɔ i nguanga kɔlooni ngi Hindoloi ma.
62005010	Faale numu gbi lekee ngi langɔ a Ngewɔ Hindoloi, seli ji lɔ ngi lii hu; kɛɛ numu gbi lekee ii lani a Ngewɔ, i Ngewɔ wotenga a ndɛɛ gualamɔ, ajifa ii yaa lani a na Ngewɔ i ndenga ji i seli wuaanga kɔlooni ngi Hindoloi ma.
62005011	Seli wuaangɔi a ji lɔ kɛ Ngewɔ i kunafɔ lɛɛvui venga mu wɛ, tawao yeendɛvui ji i ngi Hindoloi lɔ hu.
62005012	Numu gbi lekee taa Ngewɔ Hindoloi ti wilingɔ hu, ndɛvui ji lɔ ngi hu; numu gbi lekee taa Ngewɔ Hindoloi ti wilingɔ ii le hu, ndɛvu ii ngi hu.
62005013	Wua wu langɔ a Ngewɔ Hindoloi biyɛi, wua lɔ ngi kɔlɛi ji nyɛima wu gama aako wu kɔ kɛ wu kunafɔ lɛɛvui majɔnga.
62005014	Ndiigba lɔ mu wɛ Ngewɔ gɔɔbu ajifa mu langɔe la vulii kɛ a mu woo mɛnilɔ ji ma ngi vɛli a hani gbi a nɛɛ ngi wɛ.
62005015	A mu woo mɛnilɔ watii gbi lekee ma ngi vɛli; kia mu kɔɔngɔ kɛ tɔnya lɔ a ji, mu kɔɔlɔ gbɔma kɛ a na velɔ mu wɛ ma ngi vɛli fa.
62005016	Numu gbi i ngi ndewei lɔnga a jumbu hindei na wie ɛɛ wa a hee ngi maahu, mahoungɔ i hɛɛ Ngewɔ ma, a ndɛvui velɔ ngi wɛ. Ngi ji lema nungei nasia lɔ va ti jumbui ɛɛ wa a hee ti maahu. Kɛɛ jumbui lɔ na a wa a hee tawao ngii yɛma wu Ngewɔ vɛli yeejumbui ta ngi va.
62005017	Hinda nyamu gbi wiela jumbu le, kɛɛ jumbui lɔ na ɛɛ wa a hee numu maahu.
62005018	Mu kɔɔlɔ kɛ Ngewɔ loo gbi ii na aa nɔɔ jumbu wiela ma jifa Ngewɔ Hindoloi a ngi mahugbe tawao Seitana ɛɛ gu aa hinda nyamu wie a ngie.
62005019	Mu kɔlɔ kɛ Ngewɔ woo lɔ a mue kia bɛɛ dunyei gbi i Seitana gbayei bu.
62005020	Mu kɔɔlɔ kɛ Ngewɔ Hindoloi i wanga, tawao i mu gɔnga a nɛmahulewe, na hii mu tɔnya Yewɔɛi gɔnga. Mu lɛɛvuisia ti tɔnya Yewɔɛi hu lɔ ngi Hindoloi Yesu Kristi hu. Tɔnya Yewɔɛi lɔ a ji, tawao kunafɔ lɛɛvu lɔ a ji.
62005021	Nya leengeisia, a wua yekpe maguha a ndɛɛ yewɔɛisia.
63001001	Nya Kpakolei a nge, nya mia ngi kɔlɛi ji nyɛima Baama Nyahɛi na gama nya liimamɔi le taa ngi leengei nasia nya longɔ a tie vulii a tɔnya. Nya yaangɔ ii le, nasia gbi ti tɔnyɛi gɔɔngɔ ti longɔe a wue,
63001002	ajifa tɔnyɛi lɔ mu hu tawao a lolɔ mu hu kunafɔ va.
63001003	Mu Kɛkɛ Ngewɔ taa ngi Hindoloi Yesu Kristi ti ngauwanda gɛ a mue, ti mu gɔ a manuma, kɛɛ ndiilɛli, ti yɛ a mu woo tɔnya hu kɛɛ ndoma.
63001004	Nya goohu i nɛɛilɔ hulewengɔ tɔva bi leengeisia lɛɛnga ti toma tɔnyɛi ma kia lekee Kɛkɛi i sawei veni la mu wɛ.
63001005	Faale, nya liima Baama Nyahɛi, nyaa ndema bi ma: mu gbi a mu lo a mu nyɔunyɔu. Sawa nina yaa ji ngaa yɛ nyɛima bi gama; sawei ji lɔ mu majɔɔni i hiye tɔɔtomɛi.
63001006	Ndomɛi ji ngi yɛpɛma kɔlooni ma i yɛni a ji lɔ ma Ngewɔ jaweisia hou kpema gbi. Yeesawei, kia wu gbi wu mɛninga la i hiye tɔɔtomɛi, ta lɔ a ji wu gbi wa yɛ heini ndoma hu.
63001007	Numu wɛlɛblaa gboto ti hitɛnga dunyei hu gbi, tɛɛ nde leiŋ taa yɛma Yesu Kristi i wailɔ kia nuuvu na. Numu wɛlɛmɔ mia a numui na nyɔkɔ kɛɛ Kristi juwui.
63001008	A wu mahugbe aako waa baa a na wu yengenga fa tawao wu wu pawɛi majɔɔ ndavengɔ.
63001009	Numu gbi lekee ɛɛ gɛlɛ kaai na ma Yesu i kɛni, a windɛ maahu i kaa weka gɛ, Kɛ Ngewɔ ii ngi hu. Numu gbi lekee a kaai na lekee gɛ Kristi i kɛni, Kɛkɛi taa ngi Hindoloi veenjɔɔ kpɛlɛɛ lɔ ngi hu.
63001010	Numu gbi i wangaa wu gama a kaa weka Yesu ndɛi wooma, waa loko hei ngi bu wu guwuisia hu; waa va ngi ma lɛ pɛiŋ.
63001011	Ajifa numui na a va yeenumui na nyɔkɔ ma a yɛ a ngi mbaa lɔ nyamui nasia hu i piema.
63001012	Kia bɛɛ hinda gboto i na ndeva bi ma kɔlɛi ji hu, ngii yaa loni ngi kɔlɔ-gole hunyani, ajifa nya lii lɔ ma wava mua wueni mu lɔ, mu hei yaama, ngi yɛpɛ wu gama aako mu goohunɛɛi laa i ve.
63001013	Bi liima ndeenyahaloi leengeisia tɛɛ ta va bi ma.
64001001	Nya Kpakolei a nge, nya mia ngi kɔlɛi ji nyɛima nya liimamɔi Gayɔs gama na nya longɔ la vulii a tɔnya.
64001002	Nya liima ndiamɔi, nyaa Ngewɔ vɛlima aako hindei gbi hu i gbatɛ bi gama, tawao bi yɛ kaahugbua hu, kia ngi kɔɔngɔ bi yafei gaahu gbuangɔ la.
64001003	Nya goohu i nɛɛilɔ waa ji mu ndeengɛisia lɛɛngaa ti wani mbei ti hugɛ tɛɛ bi hɛlɛngɔ waa le a tɔnyɛi, kia lɔɔ tɔnyɛi gungɔ bi hu watii gbi.
64001004	Hinda gbi ɛɛ nya goohu nɛɛ aa lewe ji nga mɛni tɛɛ nya leengeisia ti hɛlɛngɔe a tɔnyɛi.
64001005	Nya liima ndiamɔi, na mahoungɔ bi pie tamia bi piema ji ba ngenge gbi wie mu ndeengɛisia wɛ, ti yɛ bɛɛ a hotangaa.
64001006	Ti bi lomɛi hugɛnga a Kristimablei nasia ti mbei. Kɔnɛɛ gbɔ ti ma ti jiei hu a pelei na a nɛɛ la Ngewɔ wɛ.
64001007	Ajifa ta ti jiei wumbulɔ Kristi yengei wieva tɛɛ loko hei hani gbi bu nasia tii lani a Ngewɔ ta fe.
64001008	Mahoungɔe hɔɔ, mua Kristimableisia a mue, mu gbɔ ti ma aako mu gbɛɛ ti ma ngengei na hu ti piema tɔnyɛi va.
64001009	Ngi kɔlɔ gutu nyɛilɔ Sɔsiibleisia gama, kɛɛ Dayotɛfis na ndongɔ a tokulɔyei, ɛɛ woolo kulo bɛɛ na ma nga nde.
64001010	Ngi wangaa, yeewatii na mia nga ngi wiehindei kpɛlɛɛ wu ngitiya; njɛpɛ maluwangɔi nasia a nde mu va kɛɛ ndɛi nasia a kuala! Kɛɛ na lekee ii guni a ngie; ɛɛ loko hei mu ndeengɛisia bu ji ta wa, tawao a nasia mabalilɔ ti longɔ a yɛla ti loko hei ti bu, a lapi yɛ i ti gbɛ sɔsii hu.
64001011	Nya liima ndiamɔi, baa hinda nyamu wokɔɔ, kɛɛ na wokɔɔ kpekpengɔ. Numu gbi lekee a kpekpe wie Ngewɔ woo lɔ a ngie. Numu gbi lekee a na wie nyamungɔ, ii yaa Ngewɔ lɔni.
64001012	Numui kpɛlɛɛ lɔ Dɛmitɔs yɛpɛ yekpe lema; tawao tɔnyɛi vui bɛɛ lɔ ngi jeli wua ma. Mua seli wuaama i gbɛɛ ti ndɛisia ma, tawao bi kɔɔlɔ kɛ na ma nde tɔnya le.
64001013	Hinda gboto lɔ na ndeva bi ma kɔlɛi ji hu kɛɛ maa ii houni ngi nyɛi kɔlɔ hu;
64001014	nya lii lɔ bi lɔla ma hugutungɔ tawao ma gulɔ mu hei yaama mu yɛpɛ.
64001015	Ndiilɛli i yɛ bi ma. Bi ndiamɔisia gbi ta va bi ma. Va mu ndiamɔisia kpɛlɛɛ ma a ngila-ngila.
65001001	Nya Judi, Yesu Kristi yengemɔ a nge kɛɛ Jemisi ndewe wuloi, nya mia ngi kɔlɛi ji nyɛinga wua wu gama Ngewɔ wu lolini, mu Kɛkɛ Ngewɔ longɔ a wue, Yesu Kristi a wu mahugbe:
65001002	Ngewɔ i manu wu ma kpele gbi, i wu gɔ a ndiilɛli, i lo a wue waa.
65001003	Nya liima ndiamɔisia, mani waa yɛlɔ nya ma kɔlɔ nyɛiva wu gama kɔlooni mbawoyɛi na ma mu Kristimableisia gbi mu majɔnga. Kɛɛ kiahuna ngi tɔnga kɛ mahoungɔe ngi kɔlɔ nyɛi kaakaa aako ngi wu lii vulu lapiva a wu sɛmbɛi gbi Ngowili Yekpei na magaova Ngewɔ i fenga ngi nungeisia wɛ, Ngowili Yekpei na mumu gbi ɛɛ gu a maluvela.
65001004	Nungɛi nasia tii Ngewɔ gɔɔ ti lɛɛnga ti wilinga wu lia yɛlɛŋ muii kɔɔni. I Ionga wɔɔ kulɔma lɔ Ngewɔ Gɔlɛi i kpaalɛi na hinda hugɛnga Ngewɔ i wama ndama ti ma. Yeenungɛi jisia ta Ngewɔ yauwandei yeengowili maluvelɔ aako ti numu nɔhɔ hindei nasia malɔwu ta pie tawao ta gbelelɔ Yesu Kristi ma tɛɛ ii yɛni a mu Kaamɔ yakpei kɛɛ mu Lemɔi.
65001005	Gbamaile kia bɛɛ wu ji kpɛlɛɛ hugɔɔngɔ, nya longɔ ngi hitɛ wu wɛ kia wɔɔ Ndemɔi Ngewɔ i Isrɛelblɛisia gbuani nduwɔyɛi hu Ijipt lɔlei hu kɛɛ na wooma i nasia waa tii lani a ngie.
65001006	A gili a malikei nasia wɔɔ kpayei na Ngewɔ i feni ti wɛ ii ti liilɛlini, ti gbuani ti heimɛi, ti yilingɔe a jɔwɔi nasia tɛɛ nyani kunafɔ, ti laani kpindi hu ndɔubleisia ti yɛmɛi, mia Ngewɔ i ti wunga na folo wai na mawulova i ti lɛɛ ma.
65001007	A gili a Sɔdɔm kɛɛ Gomɔra kɛɛ tei nasia ti yɛ ti gblanga, yeenungeisia ti luveilɔ kia malikei nasia ti pieni, ta gbɔma puegbua gɛwɛgɛwɛisia wie. Ngewɔ i yeetei nasia tia yeehublɛisia gbi nyanilɔ a ngɔmbui na ɛɛ lufe kunafɔ va, kɔɔ ji i yɛ a ndahii kengelee jumbu hinda wieblɛisia kpɛlɛɛ gama.
65001008	Hii lɔɔ ndɛɛ kaamɔi jisia bɛɛ ta hengangaa wielɔ, yeehengɛisia ta pie ta manɔhɔ hindangaa wie a ti luwuisia; ta lɛɛlɔ Ngewɔ lemayɛi hu, ta malika bɛɛheingɔ wai nasia vulii bɛɛ bɛlɛnyani ti ngelegoohu.
65001009	Malikeisia ti gulɔmɔi Maikɛl vulii bɛɛ ii ji wieni. Ji taa Seitana ti yiani Mojisi woomɛi va, ta mawali hou ina a lo ye lɔ yeya, Maikɛl ii Seitana yɛlini ji i yɛ ngi lɛɛma, i ndeilɔ lekee yɛ, “Ndemɔi i kpaalɛ la bi ma!”
65001010	Kɛɛ hinda gbi lekee ndɛɛ kaamɔi jisia tii yeembui gɔɔ, ta magbualɔ, kɛɛ hindei nasia ta gula ti wui hu pieva kia ndɔgbɔ-huangaa, yeehindeisia mia ti wama ti jukuluma.
65001011	I nyamuni kpa ti va! Ti hinda yakpei na wienga Ken i pieni wɔɔ. Ti kpulangei na wienga Belam i pieni aako ti navoo majɔɔ. Ti ganganga a temayɛi kia Kenɛi Kora i gangani la, tawao Ngewɔ a ti waalɔ kia i Kora waani.
65001012	Jifa ta ndɔ-gbɔle gomɛisia gula ta ngufebaa hindeisia wie na; ti hinda mawufengɔ waa le ji ta wili wu lia ngooyila mɛhɛɛ mɛmɛisia. Ti gbewengɔ a yɛla tia yekpe lekee ti goovela lɔ va. Ti wiengɔe kia njagbili na i na viivii a lewe la kɛɛ ɛɛ pie nja aa wua. Ti wiengɔe kia ngulii nasia na tɛɛ wua a ti wua-gbelei bɛɛ, ngulii nasia ti wukpuangɔ, ti haangɔ fɔ.
65001013	Ndɛɛ kaamɔi jisia ti wiengɔe kia gboyɛi yeenjagate waawaisia ti na, ti wiehinda mawufengɔisia ti maa a gɛ kia fuulei a yɛ njɛi ya. Ti wiengɔe kia tumbekei nasia ti na ta gbula ti jiawelei ma, nasia Ngewɔ i ti heima gbatɛnga kunafɔ va kpindi yeenilinilii hu.
65001014	Adam laalohu laaloi yeewɔflei Inɔk mia wɔɔ i kulɔmayia leni kɔlooni ji ma yɛ, “Ndemɔi a walɔ tia ngi malika tauji gboto,
65001015	numui kpɛlɛɛ gbɛmbova, nasia tii Ngewɔ gɔɔ kpɛlɛɛ lɛɛva jumbui nasia va ti pienga kɛɛ mbɛlɛnyani yɛpɛi nasia kpɛlɛɛ jumbubleisia ti ndenga ngi ma.”
65001016	Yeenungɛi jisia ta gbonyɛlɔ kpele gbi, ta nungaa wekɛisia lɔwa nyani; hinda nyamui nasia mani a ti lɔ pieva, ta lekee lɔ ti gbewengɔ pieva; ta lawolɔ waa a ti hinda wɔlɔyii, ta nungaa wekɛisia wuhuba a njɛpɛ nɛnɛɛisia aako ti liima hindei i wie.
65001017	Kɛɛ, nya liima ndiamɔisia, waa lema na mu Lemɔi Yesu Kristi looblɛisia ti ndeni wɔɔ wu ma.
65001018	Ti ndeilɔ wu ma tɛɛ, “Dunyei gbɔyɔ gbelei i hitingaa, nungaa ta gbualɔ nga ta wu gbafa, ti gbewengɔ lekee hinda nyamui nasia lɔ wieva yeemani a ti lɔ.”
65001019	Yeenungɛi jisia lɔ ta wa a ngo-ya-vayei wu luahu, ta ti liima hinda nyamui nasia wie a gula ti wui hu, Ngewɔ Yafei ii ti hu.
65001020	Kɛɛ wua, nya liima ndiamɔisia, a yɛ a wua yekpe madihou lɛva gulɔma lanaya magayemangɔi hu. A yɛ a Ngewɔ vɛli a pelei na ngi Gayema Yafei a wu lo ma.
65001021	A pie, Ngewɔ i lo loma a wue, wu kunafɔ lɛɛvui na mawulo mu Lemɔi Yesu Kristi a fe jifa ngi manumangɔ.
65001022	A manuma gɛ a wu mbaa Kristimablei nasia ti sekangɔ Ngowili Yekpei hu;
65001023	ti lɛɛnga gbua jahama jie yeekpundei hu; a ti yama pele wɔnɛi ma wu pie ti bawo. Pekeisia lɔ na gbɔma ti ti liima hinda nyamuisia wiela yeenduwɔyei hu: a ti mamamau lɔ, kɛɛ a wu mahugbe waa luma ti luvayii nyamuisia taa wu nɔhɔ Ngewɔ yama.
65001024	A mu Ngewɔ yakpei na lato mu bawomɔi a ngie! A gulɔ a piela wuɛɛ gbe wu lalei ma a Kristi, i wa a wue ngi nda mahaya wai gulɔ jumbu gbi ii wu ma tawao wu goohu nɛngɔ.
65001025	Mu gbi a mu Ngewɔ lato mu Lemɔi Yesu Kristi sabui hu ngi wɔlɔyɛi va kɛɛ ngi mahayɛi kɛɛ ngi lemayɛi kɛɛ ngi gbayei na i yɛ hu pɛiŋ wɔɔ i yɛ a dunyei gbatɛ tawao ti yɛni a ngi woo kiahuna bɛɛ kɛɛ kunafɔ va! Amiina.
66001001	Bukui ji i yɛni a Yesu Kristi ngi hinda gɛngɔi yeevaa gɛngɔ lɔ. Ngewɔ i yeehindei ji magɛilɔ a ngie aako i hugɛ a ngi yengeblaa gbɔɔ yɛ wama wiema hugutungɔ. Kristi i ngi Malikei yoyoilɔ ngi yengemɔi Jɔn gama yeehinde jisia hugɛva a ngie,
66001002	tawao Jɔn i na kpɛlɛɛ lɔ hugɛnga mbei i hulɔni. Ngi vaa gɛngɔi lɔ kɔloongɔ ngowili ma na i gbuani Ngewɔ gama kɛɛ tɔnyɛi ma na Yesu Kristi i magɛni.
66001003	Luba lɔ numui ma a kulɔma yiɛi jisia gaa kɛɛ nasia ma ta woolo ma tawao ta na wie nyɛingɔ hu; gbamaile yeendahou watii lukpengɔi gblanga.
66001004	Nya, Jɔn, nya mia ngi kɔlɛi ji nyɛima sɔsii wɔfleisia gama ti Esia Lɔleihu: Ngauwanda kɛɛ ndiilɛli ti yɛ wu ma a gbua Ngewɔ gama, na i na haa, wɔɔ gbaa i na, tawao ngi walɛi hu, kɛɛ a gbua Ngafa Wɔfleisia gama ti looni ngi mahayɛi gulɔ,
66001005	kɛɛ Yesu Kristi, ngi jeli wuaamɔ lɔnyangɔi na haala Hindolo le i hiyeni haablaa lia tawao maha a ngie mahangeisia kpɛlɛɛ maahu ti dunyei hu. I ndoma gɛnga a mue, tawao a hee na i pieni i mu wuailɔ fo a ŋamɛi na i puni mu va mu jumbuisia va.
66001006	Kɛ i mu yɛnga a mahawu yila saagbua yengei wieva ngi Yewɔɛi kɛɛ ngi Kɛkɛ wɛ. Ngɔlɔya kɛɛ kpayei ti yɛ Yesu Kristi ma kunafɔ va! Amiina.
66001007	A kpe lɛ, ta gbe wama nja gbilisia hu! Numui kpɛlɛɛ ta ngi lɔlɔ, kpɛlingɔ nasia bɛɛ ma ti ngi bɔni a sɔlii. Nungaa gbi ti dunyei hu ta wɔɔlɔ ngi va. Tɔnyɛi mia a ji! Amiina.
66001008	Ndemɔi Ngewɔ wa yɛ, “Nya lɔ i lɔtoi nya ma tawao nyaa a gɛlɛ nya ma, nya ngi na haa, wɔɔ gbaa ngi na, tawao nya walɛi gbɔma hu.”
66001009	Nya Jɔn, wu ndewei mia a nge, tawao ji mua Yesu mu wilingɔ hu, nya gbɛngɔe wu ma mɔnɛi hu a la wu ma kɛɛ ngi mahayɛi bɛɛ hu kɛɛ hinda gbɔugbɔu hu. Ti nya loilɔ tii yila hu na laa a Patmɔs Ngewɔ layie va ngi ndeni kpɛlingɔ tɔnyɛi le la ma na Yesu magɛni.
66001010	Ndemɔi voloi ma lɔ Ngewɔ Yafei i yeini nya ma, kɛ ngi ngo lakpawa mɛninga a nya woma wee, kpuangɔ a bulu vɛwoi.
66001011	Kɛ i ndea yɛ, “Na nyɛi bi hulɔma, bi yee kɔlɛi yoyo sɔsii wɔflei jisia gama: mia Ɛfisɔs, Simana, Paagamɔm, Taitira, Saadisi, Filadɛfia, kɛɛ Laodisia.”
66001012	Kɛ ngi wotea tɔva yemia yɛpɛma nya gama. Humia ngi kanigbɔlu lambo vɛ wɔfla lɔni ti looni.
66001013	Numu yɛlɔ ti lia ngi gbuangɔ a nuu hindoloi, bombani guhɛi ngi ma fongɔ ngi gɔwɔlaa kɛɛ kanigbɔlu gulei beebeengɔ ngi liima.
66001014	Ngi wundiei golengɔ yɛla fo kia fande gowei na, kolengɔ fo kia hakɔi na, tawao ngi yaamɛisia bɛɛ ta voo dauŋ kia ngɔmbui voi na.
66001015	Ngi gɔwɔisia mayɛlɔ a voo kia blasi gɔlu mayiangɔi na ta guaa kuliya ti kpua, tawao ngi woi gbuangɔ yɛla a njaveisia ti jundu woi.
66001016	Tumbeka wɔfla ti yɛlɔ houni ngi yejama lokoi ya, kɛ kɔbowa laama houngɔ felei i gbuanga juaŋ ngi laa.
66001017	Ji ngi ngi lɔni, ngi gulɛilɔ ngi gɔwɔbu ngi wie kia nuu haangɔ. Kɛ i ngi yejama lokoi wumbunga i nda nya ma, yɛ “Baa luwa! I lɔtoi nyalɔ ma, tawao ga a kpua nyalɔ ma.
66001018	Nya mia ndɛvu nya yeya ngi haani wɔɔ, kɛɛ kpe lɛ, ngi vulunga kunafɔ ta ngi nda kunafɔ. Kpaya lɔ nya yeya hee maahu kɛɛ ndɔu.
66001019	Faale jiahui nasia nyɛi ba hu lɔ, yee jisia ti wiema kiahuna kɛɛ nasia ta wie ji woma.
66001020	Kanakoi yeembui lɔ a ji kɔlooni tumbeka wɔfleisia ma bi tɔni nya yejama lokoi ya kɛɛ kanigbɔlu lambo vɛ wɔfleisia; tumbeka wɔfleisia ti looni malika wɔfleisia lɔ va ti sɔsii wɔfleisia maahu, tawao lambo vɛ wɔfleisia ti sɔsii gomɛ wɔfleisia lɔ va.
66002001	“Malikei gama Ɛfisɔs sɔsii maahu, kɔlɛi nyɛi bɛ: “Ngowili lɔ i gbuama numui gama tumbeka wɔfleisia ti ngi yejama lokoi ya, na a ŋia lambo vɛ wɔfleisia lia.
66002002	Ngi jiahuisia kpɛlɛɛ gɔɔlɔ wu kama; i gbɛli mɔnɛ hulewengɔi ma a la wu ma kɛɛ wu gulɛi hinda gbɔugbɔu bu. Ngi kɔɔlɔ kɛ wuɛɛ loko hei pienyamubleisia bu, tawao wu nasia hugɔnga ta tia yekpe loli a tobla, kɛɛ i gbuanga ke wu yaama kɛ ndɛɛ gulablaa gbama mia a tie, tii yɛni a tobla.
66002003	Ndiihoublaa mia a wue tawao kpalɛ hulewengɔ gbotoa langɔe wu ma nya biyɛi woma, na hu gbi, wuii gbeni a tola nya woma nava.
66002004	Kɛɛ ji mia wu hinda gbalɛngɔ la nya ma: Wuii loni a nge kiahuna kia haalei yɛ na.
66002005	I yɛ wu nɛmahu kɛ wu yakanga huguhangɔ! A wounve wu jumbuisia ma wa ya hindei nasia wie haalɛi hu wu yɛ pie. Wuii wounveilɔ wu jumbuisia ma, nga waa wu maahu ngi wu lambo vɛi gbua ngi loomɛi.
66002006	Kɛɛ gbɔɔ wu hinda nɛngɔ la mbɛ yɛni a jilɔ: Wu lolongɔe a tuve nasia ti Nikolati woomableisia hu, kia nya bɛɛ nya lolongɔ a tie fa.
66002007	“Numui na ngoli i ngi ma njia mɛniva, i woolo gbɔɔ Ngewɔ Yafei ndema sɔsiisia ma! “Nasia ta temaya mɛ nga kpaya wuaalɔ ti hu mɛliva ndɛvu wuliya i looni Ngewɔ gatei hu.”
66002008	“Malikei gama Simana sɔsii maahu, kɔlɛi nyɛi bɛ: “Ngowili lɔ i gbuama numui gama yeetɔtoomɛi a ngie kɛɛ yeekɛlɛmɛi, na wɔɔ i haani kɛ i yamaa i vulu.
66002009	Ngi ndii nyani gɔɔlɔ wu houngɔ kɛɛ hani vɛli na hugbi wu gbatɛngɔi! Ngi njɛpɛ-a-ngie niwi nasia gɔɔlɔ lema kɔloongɔ wu ma a nasia ta tia yekpe loli a Juublaa, kɛɛ tii yɛni la kulobɛɛ, ti yɛni a seitana mablɛisia lɔ!
66002010	Gbɛogbɛ aa yɛ wu gama a huluwa i wama lama wu ma. A woolo! Seitana lɔ wama wu lɛnga gɔlɛma a pie i la a sabu ti wu lɛnga wili kpindi wɛlei bu; ndiinyani gboto a yɛlɔ wu ma haaŋ jii puu va. A lii loo nya ma, ti yɛ bɛɛ wu waama, nga maha bɔlɔ velɔ wu wɛ na yɛni a ndɛvu yekpe.
66002011	“Numui na ngoli i ngi ma njia mɛniva, i woolo gbɔɔ Ngewɔ Yafei ndema sɔsiisia ma!” “Nasia ta temaya mɛ, hee yeepomayee ɛɛ gu kulo bɛɛ ti ma.”
66002012	“Malikei gama Paagamɔm sɔsii maahu, kɔlɛi nyɛi bɛ: “Ngowili lɔ i gbuama numui gama bowa mɛɛ houngɔ laama felei ngi yeya.
66002013	Ngi hugɔɔlɔ kɛ mia wu heini na, nalɔ Seitana i heima gbatea na. Wu lɔnyangɔe a nge, tawao wuii gbeni a la la a nge ji ti Antipas waani na yɛ seli yia yekpe le kɔloongɔ nya ma mia seitana i hei na.
66002014	Kɛɛ hinda lɛnga lɔ na na piengɔ wu hinda ii nɛɛni bɛ: Nungaa lɛnga lɔ bi ma ti tongɔ Balam gaaisia woma, na i Balak gaani a Isrɛlbleisia wuhu nyanila jumbu wuliva nda mɛhɛɛ wooma ta kpua a saa nɔmɔliisia ma, kɛɛ gbɔma a pue nyamu gbualei.
66002015	Hii lɔɔ bɛɛ nungaa gbɔma ti na wu lia ti toongɔ Nikolatibleisia ti gaa woma.
66002016	Faale a wounve wu jumbuisia ma! Wuii wounveilɔ, nga waa wu maahu hugutungɔ ndapi wɛlɛva yeenungɛi nasia ma a bowei na a gbua a nya laa we.
66002017	“Numui na ngoli i ngi ma njia mɛniva, i woolo gbɔɔ Ngewɔ Yafei ndema sɔsiisia ma! “Nasia ta temaya mɛ, nga luba mɛhɛɛ kulo wɛndɛlɔ ma ngi fe ti wɛ. Nga gbɔma kɔtii gowei ngila ngila velɔ ti gbi wɛ nda nina nyɛingɔ ma, na numu weka gbi ɛɛ kɔɔ kɛlee numui na a ngi lokoi yahɛi i mbumbu.
66002018	“Malikei gama Tayatira sɔsiibleisia maahu, kɔlɛi nyɛi bɛ: “Ngowili lɔ i gbuama Ngewɔ Hindoloi gama, ngi yaamɛi a voo dauŋ kia ngɔmbui na, ngi gɔwɔisia ti maa a voo kia blasi gɔli na mayiangɔ fo.
66002019	Ngi jiahuisia gbi gɔɔlɔ wu kama. Ngi domɛi yɛyii gɔɔlɔ wu hu, wu lanayei, wu yengeisia, kɛɛ wu gula hinda gbɔugbɔu bu. Ngi kɔɔlɔ kɛ wu wiehindeisia ti fesani poloŋ ti lewe haalei huma.
66002020	Kɛɛ ji mia wu hinda nya lii houngɔ fa: Wu loko heingɔi nyapoi na bu Jɛsɛbɛ, na i tayekpe lolima a Ngewɔ lutui. Taa nya yengebleisia gaama a pie ta yaka ta lewe a pue nyamu gbualei tao ta mɛhɛɛ mɛ kpuangɔ a saa fengɔ nɔmɔliisia wɛ.
66002021	Ngi ngi gɔnga a lɔwɔ wounve va ngi jumbuisia ma, kɛɛ ii yaa kuluni ji ma.
66002022	Faale nya piema i la heegbɛ yalema mia tia nasia ti yɛ pue gbua a ngie ta gbalɛ na hulewengɔ. Ngi ji wiemaa hugutungɔ kɛlee ti wounve yeenyamu hulewengɔi jisia ma.
66002023	Nga nasia bɛɛ waalɔ ti toongɔ ngi woma, kɛ nawooma lɔ sɔsiisia kpɛlɛɛ ta lii hei ma kɛ nya mia ngi nuuvuisia ti nɛmahu giliyeisia gɔɔngɔ kɛɛ ti hamiisia. Nga numui gbi pawalɔ kia ba yengela.
66002024	“Kɛɛ wua kpɛlɛɛ wu Tayatira wu toongɔ ii le yeekaa nyamui ji woma, tawao wuii yaa gaani a na ta toli a ‘Seitana hinda mbulɔwungɔi,’ ngɛɛ yɛma nga kaha weka wulɔ wu wumba.
66002025	Kɛɛ a hou kpauŋ na ma wu yeya i too lɔwɔi ma nga wa.
66002026	Nasia ta temaya mɛ, ti lo na wiema nɛngɔ bɛ i to fa too voloi ma, nga kpaya yakpei na velɔ ti wɛ nya kɛkɛ feni bɛ: Nga kpaya wuaalɔ ti yeya yɛva ndɔleisia maahu, ta mahaya yenge wie ti maahu a kɔlu vomɛi ti huwongolo va ti gbukpulu kia pɔlɔvɛi a gbukpuula. Nga gbɔma ti gɔlɔ a ngenda lumbekei.
66002029	“Numui na ngoli ngi ma njia mɛniva, i woolo gbɔɔ Ngewɔ Yafei ndema sɔsiisia ma!”
66003001	“Malikei gama Saadisi sɔsii maahu kɔlɛi nyɛi bɛ: “Ngowili lɔ i gbuama numui gama ngafa wɔfleisia ti ngi lokohu kɛɛ tumbeka wɔfleisia. Ngi jiahuisia gbi gɔɔlɔ wu kama; wu malɔwɔi gungɔi hugbi tɛɛ wua fuluyahu, meimaa bɛɛ wu haangɔe!
66003002	Faale a gbɛli wu wuu wu hiye wu towa loo na bu i longa wu yeya, waa loma kɛ huhaanga i gbɔyɔi gbɛlɛɛŋ. Gbamaile ngi kɔɔnga kɛ jiahusia wu kama ma ii hou kulo bɛɛ nya Yewɔɛi yama.
66003003	Faale, a gili a gbɔɔ ti wu gaani la tawao wu laila; a yaa ti wie wu wounve wu jumbuisia ma. Wuii wuilɔ wua hiye, nga gbualɔnga wu maahu kia humamɔ, tawao wuɛɛ watii gɔɔ nga wa wu mahu.
66003004	Kɛɛ wu lɛnga lɔ mia Saadisi wu mavei nyamungɔ ii le dunyama hindeisia hu. Wua lɔ nga jɛsia a wue, fɛmgbɛ gulei yilingɔ wu ma, gbamaile bɛngɔ a yɛla wu ma i wie hii.
66003005	Nasia ta temaya mɛ ti mayilingɔ a yɛla a fɛmgbei kia jisia ti na, tawao ngɛɛ ti biyeisia lufe fulubleisia ti gɔlɛi hu. Nya Kɛkɛ yaama mia kɛɛ ngi malikeisia nga loona leiŋ ngi nde ngɛ nya womia a tie.
66003006	“Numui na ngoli ngi ma njia mɛniva, i woolo gbɔɔ Ngewɔ Yafei ndema sɔsiisia ma!”
66003007	“Malikei gama Filadɛfia sɔsii maahu kɔlɛi nyɛi bɛ: Ngowili lɔ gbuama kayemamɔi kɛɛ tɔnyamɔi gama, na Devidi jii houni ngi yeya, a na laawo numu ɛɛ kpɔu, i na gbɔwu numu ɛɛ ndawo.
66003008	Ngi wu wiehindeisia gɔɔlɔ. Ngi dui laawonga gba wu gulɔ, na numu gbi ɛɛ gu aa kpɔwu. Ngi kɔɔlɔ kɛ kpaya wulo lɔ lɛ wu hu, tawao wu tonga nya layie woma wuii mawali nya ma.
66003009	A woolo lɛ! Seitana mablei nasia ti tia yekpe lolima a Juublaa, kɛɛ tii yɛnila kulo bɛɛ, nga pielɔ ti wa ti maawɛlɛ wu gɔɔbu ti kpɛlɛɛ ti kuluma kɛ nya longɔi a wue.
66003010	Kia wu tonga nya layie woma a gula hinda gbɔugbɔu bu, nya bɛɛ nga wu mabawolɔ kpemɛi na jangata wama gulama dunyableisia kpɛlɛɛ ma ti hugɔva mia dunyei hu.
66003011	Nyaa wama hugutungɔ. A hou kpauŋ na ma wu majɔɔnga, aako numu gbi aa sabu jɔɔ temaya mawaa ngombo va wu yeya.
66003012	Numui na a temaya mɛ nga ngi yɛlɔ a ndɔkɔ nya Yewɔɛi yepɛlɛbu, tawao ɛɛ gulɛi na kunafɔ. Nga nya Yewɔɛi ngi biyɛi nyɛilɔ ngi ma kɛɛ nya Yewɔɛi ngi lawai yeembiyei, na yɛni a Jelusalɛm yeetaa ninɛihu a hiye ngelegoohu nya Yewɔɛi a jei. Tawao nya biyɛi yeeninɛi bɛɛ nga nyɛilɔ ngi ma.
66003013	“Numui na ngoli ngi ma njia mɛniva, i woolo gbɔɔ Ngewɔ Yafei ndema sɔsiisia ma!”
66003014	Malikei gama Laodisia sɔsii maahu kɔlɛi nyɛi bɛ: “Ngowili lɔ i gbuama Amiina gama, na liilomamɔ a ngie kɛɛ tɔnya jeli wuaamɔ, na hani kpɛlɛɛ Ngewɔ kpatɛni yeemahɛi a ngie.
66003015	Ngi wu wiehindeisia gɔɔlɔ. Wu luvayiisia hu a nge, ngi kɔɔlɔ kɛ wuii yaa gbuani nya woohu tawao wuɛɛ gahu gbua nya ma. Mahoungɔ wu yɛ yeekakayila ma ɔɔ pekei ma!
66003016	Kɛɛ jifa wu lii yablangɔ wu lanayei hu a nge, nga gbelelɔ wu ma ngi bali a wue a nya laa we!
66003017	Wua ndema wɛ, ‘Nya gbatɛngɔe nya lɛngɔ gulɔma, hani gbi lɔ nya yeya yeehami nya houngɔ.’ Kɛɛ wuii kɔɔ kia wu ŋaibongɔ tawao wu mamaungɔ la! Wu nyaningɔe, wu magbukangɔ, tawao wu wumungɔ.
66003018	Faale nyaa wu lahii ma kanigbɔlu yeyava nya ma, kanigbɔlu yeesɛsɛɛ, aako wu gbatɛ. A fɛmgbei bɛɛ yeya wu gili wua yekpe ma a kulɛi wu wu magbuke yeengufei yambu lɔwu. A gaama gbalɛ hale yeya siava wu yaamɛisia ma, aako wu gu a kulɔ lɔ la.
66003019	Nasia nya longɔ a tie tia lɔ nga ti makɛ nga yama nga tɔɔya yei ti ma. Faale, a pie kaaka wu wounve wu jumbuisia ma.
66003020	A woolo lɛ! Nyaa looni pɛlei laama nga ndalewe, numu i nya wo mɛningaa i ndawo nya gulɔ, nga wuaalɔ ngi hei mu ngi mɛhɛɛ mɛ, mu nya bɛɛ nde mɛ.
66003021	Nasia ta temaya mɛ nga kpaya velɔ ti wɛ heiva nya gbla nya maha heimi, kia lɔɔ ngi temaya jɔnga la ngi heini nya kɛkɛ gbla ngi maha heimi.
66003022	“Numui na ngoli ngi ma njia mɛniva i woolo gbɔɔ Ngewɔ Yafei ndema sɔsiisia ma!”
66004001	Ji wooma ngi henga weka wielɔ, ngi dui lɔ kulangɔ ma gba ngelegoohu. Kɛ ngoi yeehaalayei wɛi na haa ngi mɛnini kpuangɔ a bulu vɛ wo ndenga nya ma yɛ, “Lɛ mbeindo ngi hugɛ a bie gbɔɔ wama wiema ji wooma.”
66004002	Ngaama kɛ Ngewɔ Yafei nya huvenga, kɛ ngi hinda lɔnga ngelegoohu numui heni yeemaha heimei.
66004003	Ngi yambu yɛlɔ a voo kia lee jasipa gɔtii nɔmingɔi na kɛɛ kanɛlia gɔtii gbɔugbɔi na, tawao yee maha heimei galangɔ yɛla a niginangei a voo dauŋ kia ɛmiladi gɔtii na.
66004004	Mia maha-heima wai yɛ na maha gblanga gbakoleisia ti jika gungɔ a nuu gbɔyɔngɔ mahu naani ti na galangɔ yɛla ti na gomɛngɔ fio ti mayilingɔ a fɛmgbei, kanigbɔlu bɔleisia ti ti wumba.
66004005	Gbuama a maha heimi yaka we maimai yɛlɔ a tewehu, ngelei a baahugbua a yia. Yee maha heimei gulɔ, hɛmuvo loongɔnga wɔfla ti yɛlɔ na, nasia ngafa wɔfleisia a tie ta Ngewɔ magbee gbua.
66004006	Mia gbɔma maha heimi gulɔ yaka, hani yɛlɔ na kia njeiyɛi na, dokengɔ kana kia mɛmɛɛ goohu na. Ndɛvu vuhani naani mia ti yɛ yeemaha heimi galangɔ a yee tɔɔhuisia we, ti yaamɛisia ti jiangɔ gbi ti luwuma a ti gulɔ we kɛɛ ti woma we.
66004007	Yee haala vuhani gbuangɔ yɛla a sugbui; yee feleyei gbuangɔ a nika hini; yeesawayei gbuangɔ a nuuvui; kɛɛ na yeenaaniyei gbuangɔ a kowɛi gowoma.
66004008	Yeendɛvu vuhani naani nasia yeeyilayee gbi kpaki weita mia yɛ ngi ma tawao ti yaamɛisia ti jiangɔ yɛla kpɛlɛɛ ti luwuma a ti gulɔ kɛɛ ti woma we. A folo kɛɛ kpindi, ti yɛlɔ a gule yaa ta hugbawa tɛ: “Kayemamɔ, kayemamɔ, kayemamɔ mia a Ndemɔi Ngewɔ waa, na i na wɔɔ gbaa, i na kiahuna, kɛɛ ngi walɛi hu.”
66004009	Yeendɛvu vuhani naani jisia ti ye gbi yɛ gɔlɔya kɛɛ mbɛlɛya kɛɛ siɛgbua wuleisia yaani numui gama i heini maha heimi, na i na kunafɔ ta ngi da kunafɔ,
66004010	kpakolo nuu gbɔyɔngɔ mahu-naanisia ta gulalɔ ngi gɔɔbu maha heimi ta ngi vɛli, na i na kunafɔ ta ngi da kunafɔ. Ta maha bɔleisia gbualɔ wumba ti kula maha heimi gɔɔbu, ta wule tɛ,
66004011	“Mu Lemɔi kɛɛ mu Yewɔɛi, bɛngɔ bi ma nungaa ti gɔlɔya kɛɛ tato lɛ bi ma bi gbayei va. Ajifa bia lɔ bi hani gbi gbatɛni, tawao a bi nyɛkɛ le bi ti gbatɛni bi ndɛvu wuaa ti hu!”
66005001	Ngi kɔlɔ gotongɔi lɔilɔ numui yɛ heini maha heimi ngi yejama lokoi ya hunyɛingɔ a kulɔ we kɛɛ poma we, yeendamei heingɔ ma na wɔfla.
66005002	Kɛ ngi malika wa yila lɔnga a hee la yɛ, “A bɛ yelɔ ma kɔlɔ gotongɔi ji laawo va?”
66005003	Kɛɛ numu ma ii jɔni aijɛnɛ ɔɔ ngelebu ɔɔ ndɔu bɛɛ aa gu i kɔlɔ gotongɔi na laawo i hugbe.
66005004	Ngi wɔɛilɔ ngagbalɛngɔ wa ajifa numu gbii yɛ na bɛngɔ ngi ma a gu i kɔlɔ gotongɔi na vulo i hugbe.
66005005	Kɛ kpakoleisia yeeyilayee ndenga nya ma yɛ, “Gbe a wɔɔla. Kpe lɛ! Sugbu Wai, na maha a ngie i gbuani Juda bondei hu, tɔwɔmamɔ wai ngi maada wɔɔ a mahɛi Devidi, i temaya mɛa. Faale tamia a gu i kɔlɔ gotongɔi ji yeendama gbɔwuma wɔflei laawo.”
66005006	Kɛ ngi Mbalaloi lɔnga i looni maha-heimɛi yee ndiahu, fuuhani naanisia tia kpakoleisia ti ngi galangɔ, piengɔ bɛ ti ngi waalɔ, ndowoi ngi ma wɔfla kɛɛ gaama wɔfla, nasia ti looni ngafa wɔfleisia va Ngewɔ i ti yoyoni dunyei hu.
66005007	Kɛ Mbalaloi ya i kɔlɔ gotongɔi wumbu numui yejama lokoi ya i heini maha heimi.
66005008	Kia lee i na wieni, kɛ fuuhani naanisia tia kpakolo nu gbɔyɔngɔ mahu naanisia ti mawɛlɛnga Mbalaloi gɔɔbu, yeengila gbi lee kɔningɛi houni ngi yeya kɛɛ kanigbɔu boleisia ndavengɔ a siimijii, na looni hɛɛsia va Ngewɔ mableisia ta pie.
66005009	Kɛ ti gule nina yaanga, tɛ: “Bia lɔ bɛngɔ bi ma kɔlɔ gotongɔi wumbuva bi yee ndamɛisia laawo. Jifa ti bi waalɔ tawao a bi ŋamɛi lɔ bi ngumawo wiala Ngewɔ gama nungeisia va ta gbua kɛnyɛ yie gbi hu, layie gbi hu, ndɔlei gbi hu, kɛɛ kɛnyɛi gbi hu.
66005010	Bi ti yɛnga a mahawu saagbuablaa a tie mu Yewɔɛi magbee gbuava, tawao ta yɛlɔ mahayahu dunyei maahu.”
66005011	Gbɔma kɛ ngi kpeei wuaanga tiiŋ, kɛ ngi malikeisia lɔnga ti vahangɔ hulewengɔ gbo! Ti yɛ looni maha heimi lɔ taa fuuhani naanisia, kɛɛ kpakoleisia ti na galangɔ,
66005012	Kɛ ti woo gbuanga ma a gule jɔɛlɛ wa tɛ: “Bɛngɔ kpa Mbalaloi ma ti paani, kpaya jɔva, kɛɛ kpatɛi, kɛɛ nɛmahulewe, kɛɛ kahu gbua, kɛɛ mbɛlɛhei, kɛɛ gɔlɔya, kɛɛ tato!”
66005013	Kɛ gbɔma ngi mɛiga kpatɛ hani gbi lee ti ngelegoohu kɛɛ ngelebu, nasia ti ndɔu kɛɛ nasia ti gboyei hu, kpatɛ hanisia gbi lee ti dunyei hu, ti woo gbuama a gule tɛ: “Bia bi gama bi heini maha-heimɛi kɛɛ bia bɛɛ gama Mbalaloi a bie, tato kɛɛ mbɛlɛhei, gɔlɔya taa kpaya ti yɛ bi ma kunafɔ taa ngi da kunafɔ!”
66005014	Kɛ fuuhani naanisia ti ndahounga tɛ, “Amiina!” Kɛ kpakoleisia ti mawɛlɛnga ti Ngewɔ vɛli.
66006001	Kɛ ngi Mbalaloi lɔnga i kɔlɔ wɔfleisia yeehaalayei laama nyani i ndawo, kɛ ngi fuuhani naanisia yeengila wo mɛninga, ngi woi kia lee ngelei a baahugbuaa, a nde yɛ, “Wa!”
66006002	Kia ngi na gbeni tiiŋ kɛ ngi soi yeekowei lɔnga looni, ndikpei houni yeesiamɔi yeya; maha bɔlei wuaangɔ lekee ngi yeya kɛ i gbuanga pu i li kia kugba a yɛ lima kɔ gɔma.
66006003	Kia Mbalaloi i kɔlɛi yeefelei laama nyanini i ndawo, kɛ ngi mɛninga fuuhani yeefeleyei i nde yɛ, “Wa!”
66006004	Kɛ soi yeepekei kpɔlungɔ jeele i gbuanga. Ngewɔ i kpaya wuailɔ yeesiamɔi hu pieva ndiilɛli i baa dunyeihu, aako nuuvungaa ti ya ti nyɔunyɔu waa; ti kɔ-bowei yeendakpa wa wuailɔ ngi yeya.
66006005	Mbalaloi i kɔlɛi yeesawayei laama nyanilɔ i ndawo; kɛ ngi na gbenga, humia ngi soi yeetɛli lɔni, yeesiamɔi hani huma-hakeisia ti houni ngi yeya.
66006006	Kɛ ngoo i gulanga nya wolihu kpuangɔ a numu woi a gbua a mia yaka we fuuhani naanisia ti yɛ na, a nde yɛ, “Mbangaa kɔpu yila lɔ na folo yila yenge va, kɛɛ kete ngɛlɛ kɔpu sawa folo yila yengei va. Kɛɛ ɔlivi wuloi taa ndɔi baa hunyani.”
66006007	Kia Mbalaloi i kɔlɛi yeenaani laama nyanini i ndawo, ngi fuuhani yeenaaniyei wo mɛnilɔ i nde yɛ, “Wa!”
66006008	Ngi na gbeilɔ kɛ ngi soi lɔnga maa ya puulu, numui heini maahu ngi laa a Hee, yeepekei heini poma ngi laa a ndɔu. Ti kpaya majɔɛilɔ yɛva dunyei yeekaka yila maahu kaka naani goohu, kɔɔ ti yeenungeisia waa a kɔ wɛlɛla ti ma, kɛɛ ndɔlei, kɛɛ heegbei yeelasii gbi, kɛɛ na a fula huangɛisia wilila ti ma.
66006009	Kia Mbalaloi i kɔlɔ gotongɔi yeelɔɔluyei laama nyanini i ndawo, kɛ ngi nasia wɔɔ ti ti waani ti yɛ Ngewɔ yie le tawao ta nde tɔnya ma, ti yafeisia lɔnga ti heini saagbuamɛi gɔɔbu.
66006010	Kɛ ti ndea yele lakpawa hu tɛ, “Aa Ndemɔ wai, kayemamɔi kɛɛ tɔnyamɔi a bialɔ! Hu yeelɛmbima pɛiŋ baa yaa dunyableisia gbɛmbo bi jangata yei ti ma mu waa va?”
66006011	Kɛ ti ti gbi gɔnga bombani gowei hu a ngila ngila; kɛ malikei i ndenga ti ma yɛ ti lɛɛvu lɛ kulo haaŋ i lohu ti ti mbaa ngengebleisia kɛɛ ndewengeisia ti wama ti waama ti jikei i gu i ndave a tia bɛɛ ti nde wɔɔ.
66006012	Kia Mbalaloi i kɔlɔ gotongɔi yeeweitayei laama nyanini i ndawo, ndɔlei i gbɛlilɔ jiwijiwi, foloi i lɛlikpi i gbindi kia kɔndi gula lɛilɛi yeekpɔtui na, kɛ ngalui bɛɛ i gbɔlunga jeele kia ŋamɛi na.
66006013	Tumbekeisia ti gbɛkpɛilɔ ngeleima ta gula dunyei hu kia lekee ngului na na ngi wuɛisia tii yaa hitini ta gbɛkpɛla ji viivii vɛfɛi a gula.
66006014	Kɛ ngelei i blanga fa i gotoma i wie kia kɔlɔ gotongɔi na, tawao ngiyei gbi lekee kɛɛ tiisia gbi lekee ti guleilɔ ti yɛmɛisia.
66006015	Kɛ dunyama mahangeisia, tomableisia, kɔ-gugbeisia, kpatɛbleisia, kpayableisia, kɛɛ na nungaa wekangaa kpɛlɛɛ i gbɛlɛ nduwɔ ma kɛɛ numu ma nduwɔ yaa ngie, ti ya ti lɔwu puisia hu kɛɛ fawa waawaisia bu ti heini ngiyeisia maahu.
66006016	Tɛ ngiyeisia ma taa fawa waawaisia, “kɔnɛ a gula mu mahu wu mu lɔwu numui na yaamɛisia ma i heini maha heimi kɛɛ Mbalaloi bɛɛ ngi liilewe hulewengɔi ma!
66006017	Gbamaile, folo wai i hitea ma ti liilewei gɛ va, tawao yelɔ a gu i loonga?”
66007001	Ji lewengɔ woma, ngi malikangaa naani lɔilɔ ti looni dunyei yeesɔku naanisia hu ta dunyei yeefɛfɛ naanisia huhou aako fɛfɛ gbi aa wa a dunyei hu we, gboyei maahu we kɛɛ nguluisia.
66007002	Kɛ ngi malika weka lɔnga a gbua a foloi hiye welei hu we, Ngewɔ lokoi yeekpɔ wu hakei houni ngi yeya. I gbandɛilɔ malika naanisia la Ngewɔ kpaya veni ti wɛ dunyei nyani va kɛɛ gboyei.
66007003	Yɛ ti ma, “Waa dunyei kɛɛ gboyei kɛɛ nguluisia ti nyani lɛ kɛ lee ma Ngewɔ lokoi yeekpɔi wu pɛiŋ ngi yengebleisia ti lawaa.”
66007004	Na wooma ngi mɛnilɔ kɛ nasia Ngewɔ lokoi yeekpɔi wuni ti ma ti jika guilɔ a: numu tauji hɔndɔ yia kalɛ nuu fele gbɔyɔngɔ mahu naani, ti kpɛlɛɛ ta gbua Isrɛel gɛnyɛi hu.
66007005	Gbuama Juda gɛnyɛi hu, numu taujii mahu puu mahu fele mia wuni ti ma. Gbuama Lubɛn gɛnyɛi hu, numu tauji mahu puu mahu fele. Gbuama Gad gɛnyɛi hu, numu tauji mahu puu mahu fele.
66007006	Gbuama Asa gɛnyɛi hu, numu tauji mahu puu mahu fele. Gbuama Naftali gɛnyɛi hu, numu tauji mahu puu mahu fele. Gbuama Manasɛ gɛnyɛi, numu tauji mahu puu mahu fele.
66007007	Gbuama Simiɔn gɛnyɛi hu, numu tauji mahu puu mahu fele. Gbuama Livai gɛnyɛi hu, numu tauji mahu puu mahu fele.
66007008	Gbuama Jɛbulɔn gɛnyɛi hu, numu tauji mahu puu mahu fele. Gbuama Josɛfi gɛnyɛi hu, numu tauji mahu puu mahu fele, kɛɛ gbuama Bɛnjami gɛnyɛi hu, numu tauji mahu puu mahu fele.
66007009	Ji lewengɔe woma, ngi fahawa lɔilɔ nya gulɔ ndalewengɔ ma gbo -- numu gbii yɛ gu aa yeenungeisia gbawala. Ti gbuɛilɔ kɛnyɛi gbi hu dunyei hu kɛ ti loonga maha heimi gɔɔbu kɛɛ Mbalaloi. Ti mayilingɔ yɛla a bombani gowei, tawao tɔkpɔ yaseisia ti yɛlɔ houni ti gbi yeya.
66007010	Kɛ ti gulanga a yele lakpawa tɛ: Mbawoya a gbua mu Yewɔɛi gama lɔ, na heini maha-heimɛi, kɛɛ Mbalaloi!
66007011	Malikeisia kpɛlɛɛ ti yɛ looilɔ ti maha heimi galangɔ tia kpakoleisia kɛɛ fuuhani naanisia. Kɛ ti mawɛlɛnga ti ti wombisia gbakpa maha-heimɛi gulɔ ti Ngewɔ vɛli,
66007012	tɛ, “Amiina! Tato, gɔlɔya, nɛmahulewe, sɛnɛwo, mbɛlɛhei, kpaya, kɛɛ juujuu i yɛ mu Yewɔɛi ma kunafɔ ta ngi da kunafɔ! Amiina!”
66007013	Kɛ kpakoloi yeengila nya mɔlinga yɛ, “Yemia a nungei jisia bombani gowei ji ti ma, tawao ti yeegbuaa?”
66007014	Kɛ ngi potenga ngɛ, “Maada, ngii kɔ kɛ lee bia.” Kɛ i ndea nya ma yɛ, “Jisia mia nungaa a tie ti masuba gbundɛwai huvonga. Ti ti bombanisia lɔ wuanga fo ti kolenga Mbalaloi ŋamɛi hu.
66007015	Na vamia ti looni Ngewɔ maha heimi gulɔ ngi magbee gbuava ngi wɛleibu a folo kɛɛ kpindi. Tawao numui na heini Maha heimi a ti mahugbelɔ.
66007016	Kunafɔ tɛɛ yaa gbɔma lɔɔlɛ tawao ti bolohu ɛɛ yaa be. Folo ɛɛ yaa ti mɔ ɔɔ yee duinduin gbandi;
66007017	gbamaile Mbalaloi na i heini maha heima yeendiahu a yɛlɔ a ti mahugbemɔi, a hou ti ma a li a tie nja loke sɛɛsɛɛ gama. Tawao Ngewɔ a ngaya yialɔ fo ti yaama.”
66008001	Kia lekee Mbalaloi i kɔlɔ gotongɔi yeewɔflei huvuloni, kɛ hu yalooŋ ngelegoohu hawa hugutu va.
66008002	Ngi tɔilɔ malika wɔfleisia ta yɛ looni Ngewɔ gulɔ, ti ti gɔ a bulu wɔfla.
66008003	Malika weka liilɔ i loo miando saa a gbua na, a kanigbɔlu-vei houni ngi yeya. Numu wailɔ i ngi gɔ a hani gunɛnɛ gbotoa, kɔɔ i gahupu a hɛi nasia Ngewɔ mablaa kpɛlɛɛ ta pie kanigbɔlu jaa gbuama gbatɛngɔi mia Ngewɔ gulɔ.
66008004	Yee hani gunɛnɛ mɔngɔi yeendulii hukpɔngɔ a Ngewɔmablaa ti hɛɛsia i lɛilɔ a gbua malikei na yeya i looni Ngewɔ gulɔ.
66008005	Kɛ malikei i hani gunɛnɛ vei wumbunga, i ndave kpauŋ a ngɔmbui na yɛ saa gbuamɛi i pili vaa dunyei hu. Ngelei baahu gbuɛilɔ kɛ i yianga, maimai a tewehu, kɛ dunyei gbɛlinga jiwijiwi.
66008006	Kɛ malika wɔfleisia ti ti magbatea wa va bulii wɔfleisia vɛma.
66008007	Kia haala malikei i ngi nda bulii vɛni, kɛ hakɔi taa ngɔmbui, gahupungɔ a ŋamɛi ti jundua dunyei hu. Dunyei yeekaka sawa yeengila i mɔilɔ ŋao i gbɛlɛ nguluisia ma kɛɛ tuhani gbi lee ma ti yɛ yeekakei na ma.
66008008	Kɛ Malikei yeefeleyei i bulii vɛnga. Hani gbuɛilɔ kia ngiye lakpawa ngɔmbui looni ma i gula gboyei hu. Kɛ gboyei yeekaka sawa yeengila i wotea a ŋamɛi;
66008009	fuuhanisia kaka sawa yeengila ti haailɔ gboyei hu, kɛ njaya lɛndɛisia kaka sawa yeengila ti nyaninyaninga.
66008010	Nawooma malikei yeesawayei i bulii vɛilɔ. Tumbekei yeendakpa waa a voo kia hɛmu voi na i gbuɛilɔ ngeleima i gula njɛi yeekaka saweisia hu kɛɛ nja loke sɛwɛsɛwɛisia.
66008011	(Yee tumbekei na biyɛi mia a “Ŋɔnaŋɔnɛi”) Njei yeekaka saweisia yeengila i ŋɔnailɔ tawao numu gboto ti kpɔlini ti haailɔ ngi ŋɔnayii va.
66008012	Kɛ malikei yeenaaniyei i bulii vɛnga. Hani i gbanjilɔ foloi yeekaka sawa yeekaka yila hu, ngawui yeekaka sawa kaka yilama, tumbekei yeekaka sawa kaka yila ma, kɛ ti gbi ti gaka yila kaka sawei maa i gbindinga. Foloi ii yaa guni a gbua folo gɔlɛma sawa yee yakpe bɛɛ va, tawao ngawui kɛɛ tumbekeisia tii yaa voni kpindi gɔlɛma sawa yeekaka yakpe bɛɛ va.
66008013	Nawooma ngi nya wui wumbuilɔ ngi tɛ kɛ ngi kowɛi lɔnga tɛngɔ poloŋ ngeleima a gowo a li a hee la yɛ, “I nyamui kpa! I nyamui kpa! A nyamu hulewengɔ kpa nasia kpɛlɛɛ va ti dunyei hu ji malika saweisia ti longa poma ti wama bulii vɛma!”
66009001	Kɛ malikei yeelɔɔluyei i bulii vɛnga. Kɛ ngi tumbekei lɔnga i yɛ gbuani ngeleima i gulani ngeebu; ti ndɔu-lama jii wumbuilɔ ti da ngi yeya.
66009002	I yee ndowa hubɔngɔ wai lawoilɔ, ndulu-lɛilɛi wa a hiye na, piengɔ kia ndulii na a yɛ gbuama ngɔmbu pu lakpawa hu; foloi tia ngelei magbindi lɔ nilinili a ndulii na yɛ gbua ndowa hubɔngɔ wai hu.
66009003	Kondeisia ti gbuailɔ yee ndulu lɛilɛi wai hu ti yei ti vaya dunyei hu, kɛ kpaya i wuaa ti hu kia nguangɔ la kekemɛisia hu.
66009004	Ti ndeilɔ ti ma tɛ taa kpitiisia waa, ɔɔ nguluisia, ɔɔ tuhani weka gbi lekee; ta nasia lekee lɔ gbalɛ Ngewɔ maiki yeekpɔi ii wuni ti lawaasia.
66009005	Kpaya ii veni kondeisia wɛ yee nuuvui jisia waa va, kɛ lekee ti tɔɔya va ngawu lɔɔlu va. Kpalɛi na a gbua ti tɔɔyɛi hu kpuangɔ a yɛla a kpaalɛi na numui a majɔɔ ji kekemɛi a ngi bɔ.
66009006	Yee foloi nasia ma nuuvuisia ta hee mamani wielɔ, kɛɛ tɛɛ gu a haala; ta lolɔ ti haa kɛɛ hee a wilalɔ ti ma.
66009007	Ti yɛyii ma, kondeisia ti gbuangɔ yɛla a soisia ti ti mayilinga li va koe hu; ti wuisia mayilingɔ yɛla a haningaa kpuangɔ a kanigbɔlu bɔleisia, tawao ti yambui gbuangɔ yɛla nuuvu.
66009008	Ti wundie gbuangɔ yɛla a nyaha wundie, ti laa yɔungɔli kia sugbui laa yɔungɔli na.
66009009	Ti liimɛisia mayilingɔ yɛla a hani kpuangɔ a kɔlu-lomeisia, tawao ti gbakisia yee hugondowoi gbuangɔ yɛla a soisia ti vahangɔ ti yilingɔ kongoloisia ma ti gindɛnga liva koe hu.
66009010	Ngolisia lɔ ti ma nyi wuava la kia kekemɛi na, tawao a ti wolimisia lɔ kpaya na nuuvuisia gbalɛva ngawu lɔɔlu va.
66009011	Maha lɔ ti yeya malika a ngie i looni ti maahu. Ngi biyei mia a Abadɔn Hibu yie hu, kɛ Apoliɔn Gliki yie hu (na yeembui a “Hunyaniwiemɔ”).
66009012	Masube yeehaalayei i lewenga; ji woma masuba fele longɔe woma ti gulama.
66009013	Kɛ malikei yeeweitayei i bulii vɛnga. Ngi ngoo mɛnilɔ a gbua a sɔkui nasia hu wee mia kanigbɔlu jaa gbuamɛi gbatɛngɔ na Ngewɔ gulɔ.
66009014	Yeengoi yɛ malika weitei ma i looni bulii houni ngi yeya, “Gbe malika naanisia ma ti ngilihu mia Yufletisi yeenjawai la!”
66009015	Faale ti gbeilɔ malika naanisia ma, ti magbatɛngɔ yɛla hawei na va, yeefoloi na ma, yee ngawui na hu, i yee foi na goohu nuuvuisia kpɛlɛɛ ti gaka sawa yeekaka yila waava.
66009016	Ti kɔ-bleisia ti yɛ heini soisia maahu ti jika gɛilɔ a nge; ti yɛ miliɔŋ hɔndɔ fele.
66009017	Tawao hengei hu ngi tɔilɔ ti heini soisia maahu kɔlu lomɛisia ti ti ma kpɔlungɔ jeele kia ngɔmbui na, tawao baajingɔ kia lekee sɔifɛi na. Yeesoisia ti wuteisia gbuangɔ yɛla a sugbuisia ti wutei, tawao ngɔmbui, ndulii kɛɛ sɔifɛi yɛlɔ a vaiŋ a gbua ti laa.
66009018	A fitina sawangaa mia Ngewɔ i dunyei yeekaka yila kaka sawa goohu gbɔyɔuila: i la ngɔmbui ma kɛɛ ndulii kɛɛ sɔifɛi na yɛ gbua a soisia laa we.
66009019	Soisia ti gbayei a gbua ti laa lɔ kɛɛ ti wolimɛi we. Ti wolisia ti gbuangɔ a kalingɛisia, nguisia ti heiheingɔ ti ya, ta buwumbu ta nungeisia nyila.
66009020	Nuuvui yeemɔnui nasia kpɛlɛɛ ti loni fitini ji ii gulani ti ma taa haa ti gangɛilɔ wounveva hinda nyamui nasia ma ti yɛ a pie. Tii lumani ta gbe ngafangeisia ti vɛlila ma kɛɛ nɔmɔlisia kpatɛngɔ a kanigbɔlu, kɛɛ kanigole, kɛɛ blasi, kɛɛ kɔtii, kɛɛ a ngului na ɛɛ kulɔ lɔ, ɛɛ njia humɛni tawao ɛɛ gu a jia.
66009021	Tii lumani kulo bɛɛ wounveva ti gbe a nungaa waala, njosololi hindeisia ma, puegbualei ma kɛɛ huma wielei.
66010001	Kɛ ngi malika weka waa lɔnga i gbuama ngelegoohu a yei, njagbili ngi magbindingɔ, ninginangɛi gakaangɔ a ngi wui, tawao ngi yambui a voo kia foloi na kɛɛ ngi gɔwɔisia ti gbuangɔ a ndɔkɔisia ngɔmbui houga ma.
66010002	Kɔlɔ gotongɔ wulo yɛlɔ ngi yeya hulawongɔ. I ngi yejama gɔwɔi wumbuilɔ i hitɛ gboyei hu, i ngi gɔwɔma gɔwɔi bɛɛ wumbu i too ndɔlɔ bengɔi ma,
66010003	kɛ i gbaowonga ngeleya yeengoi kpuangɔ a njalɛisia ti gbaowoi na. Kia i gbawoni kɛ ngele wɔfleisia ti ndahounga kpɛlɛɛ a lenga.
66010004	Ti ndahoungɔ lekee, kɛ ngi nya magbatɛnga na nyɛiva ti wama ndema. Kɛɛ ngoo ndeilɔ a gbua ngelegoohu yɛ, “Na lɔwu ngele wɔfleisia ti ndema, tawao baa pu kulobɛɛ kɔlɔ ma!”
66010005	Kɛ ngi malikei na lɔnga i looni gboyei kɛɛ ndɔlɔ bengɔi ma i ngi yejama lokoi wumbu i too ngelegoohu,
66010006	kɛ i gbolonga kpo Ngewɔ biyɛi hu, na i na kunafɔ ta ngi da kunafɔ, na ngelegoohu gbatei i kpɛli hani gbi lekee ma i hu, i dunyei gbatɛ i kpɛli hani gbi lekee ma i hu, kɛɛ gboyei i kpɛli hani gbi lekee ma i hu. Kɛ yeemalikei ndenga yɛ, “Lɔwɔ mawulo la gbii yaa ma!
66010007	Kɛɛ tawao foloi nasia ma malikei yeewɔflei a ngi bulii vɛ, Ngewɔ hindei yeehulɔwungɔi na wɔɔ i hugɛni a ngi yengeblaa kɛɛ ngi lutuisia nda a houlɔ.”
66010008	Nawooma ngooi ngi yɛ mɛnini i yɛpɛi nya gama a gbua ngelegoohu i gbɔma ndeilɔ yɛ, “Li bi kɔlɛi na wumbu laani ndawongɔ malikei na yeya looni gboyei kɛɛ ndɔlɔ bengɔi ma.”
66010009	Kɛ ngi ya yeemalikei na gama ngi ngi mɔli nya gɔva a kɔlɔ gotongɔ wuloi. Kɛ i ndea nya ma yɛ, “Mbumbu bi mɛ; a bi goohu gbinilɔ, kɛɛ a nɛɛlɔ bi laahu i wie kia kɔmii na.”
66010010	Kɛ ngi kɔlɔ gotongɔ wuloi wumbua ngi yeya ngi mɛ, tawao i nɛɛlɔ kia kɔmii na nya laahu. Kɛɛ kia ngi kpɔlini, nya goohu gbinilɔ ŋae.
66010011	Kɛ ti ndea nya ma tɛ, “Yama huɛɛŋ gbɔma bi kulɔma yia le kɔloongɔ nunga gbotoa ma, ndɔlɔ gbotoa ma, kɛnyɛblaa gbotoa ma kɛɛ mahangeisia.”
66011001	Kɛ ti haka huma wului venga nya wɛ, kpuangɔ a tikpɔi, tɛ nya ma, “Hiye bi li bi Ngewɔ wɛlei huma kɛɛ yeesaagbuamɛi, tawao bi nasia bɛɛ gbawa ta hɛɛ na.
66011002	Kɛɛ baa yeekata yitisia yahuma ajifa na mia na vengɔ kafilisia wɛ ti yɛma looni kayema laawai maahu ngawu nuu fele gbɔyɔngɔ mahu fele va.
66011003	Nga nya lutu felengaa loolɔ ngɔwoma gulɛi ti ma, tawao ta kulɔma yia lelɔ folo tauji yila njii hɔndɔ fele njii nuu sawa gbɔyɔngɔ.”
66011004	Yeetutu felei jisia mia ɔlivi wului feleisia a tie kɛɛ lambo vɛ feleisia ti looni Ndemɔi gulɔ na ngi womia a dunyei.
66011005	Numu gbi a lapi kɔɔ i tɔɔya la ti ma, ngɔmbui a gbualɔ ti laa i ti juwuisia nyani; tawao a ji hu we mia numu gbi a lapi ti gbalɛ va ngi da hee a ngi male.
66011006	Kpaya vengɔe gbɔma ti wɛ ngelei gbɔwu va ma aako nja gbi aa wua watii na goohu ta yɛ kulɔma yia le ma. Kpaya lɔ ti yeya njeisia woteva a ŋamɛi kɛɛ fitini yeelasii gboto yeiva pɛpɛɛ dunyei hu kia a nɛɛla ti wɛ.
66011007	Ji ta kpɔyɔ a Ngewɔ yie le la, huɛi na a gbua ndɔu yeendowa susuihu a ndapi wɛlɛlɔ ti ma, i ti gbua i ti waa.
66011008	Ti womɛisia ta lolɔ laani tiitiwai ma taawai goohu, mia ta na loli sale hu a Sɔdɔm ɔɔ Ijipt, mia nungeisia ti ti Lemɔi gbakpai na.
66011009	Njii sawa kɛɛ yeekutu va, nungɛisia, kɛɛ kɛnyɛisia, kɛɛ layiesia, kɛɛ ndɔleisia ta yeepomɛisia lɔlɔ, tawao ta gangalɔ a yeepoomɛisia gbɔwula.
66011010	Koohunɛ a dunyableisia houlɔ jisia feleisia ti haalɛi maahu. Ta komɛ gulalɔ ta ti nyɔunyɔ jamba a hakeisia, gbamaile kulɔma yialeblaa felei nasia ti yɛ tɔɔya gboto lɔ lani nungeisia ma ti dunyei hu.
66011011	Kɛɛ njii sawa lewengɔ woma kɛɛ yeekutu, Ngewɔ i ndɛvu vɛfɛi wuailɔ ti hu ti hiye ti loo; nasia kpɛlɛɛ ti ti lɔni nduwɛi yeehulewengɔ wa ti houilɔ.
66011012	Kɛ tutu feleisia ti ngoo lakpawa mɛninga a gbua ngelegoohu yɛ ti ma, “A lɛ mbeindo!” Ti juwuisia ti loilɔ ti gbema lugbui i ti magboli kɛ ti lɛnga ngelegoohu.
66011013	Ngaama dunyei gbɛlilɔ jiwijiwi kɛ taawai yeekaka yila wolonga gbo kaka puu goohu, numu tauji wɔfla ti haa ndɔlei va i gbɛlini. Nduwa hulewengɔ wa i nungeisia houilɔ ti lɛɛvui gbuani hu, tawao ti ngɔlɔya waa veilɔ Ngewɔ wɛ na ngelegoohu.
66011014	Masube yeefelei i lewenga; kɛɛ kpelɛ na! Yeesawei lɔ pelei hu wama hugutungɔ.
66011015	Nawooma malikei yeewɔflei i ngi bulii vɛilɔ kɛ sɔlɛ gboto wa i wungahu ngelegoohu, ta nde tɛ, “Kpaya vengɔi na mu Lemɔi wɛ kɛɛ ngi Maha Hengɔi yɛva dunyei maahu, tawao a yɛlɔ maahu kunafɔ taa ngi nda kunafɔ.”
66011016	Kɛ kpakolo nuu gbɔyɔngɔ mahu naanisia ti heini ti heimisia Ngewɔ gulɔ ti vombonga ndɔmɛi ta Ngewɔ vɛli,
66011017	tɛ: “Ndemɔi Wai, mu siɛgbua bi ma, bia bi na haa kɛɛ bi na wɔɔ gbaa, bi gbaya wai wumbuva ba ngayenge!
66011018	Nungɛi nasia tii lani a bie ti liilewengɔi; gbamaile watii hitinga ma bi liilewei gɛva a tie, kɛɛ haableisia ti gbɛmbova. Watii hitinga ma bi yengebleisia pawa va, bi lutuisia, kɛɛ bi nungeisia kpɛlɛɛ, nasia gbi ta luwa bi ma, i nuwaa hu ɔɔ nuwulo. Watii hitinga ma nasia nyani va ta dunyei nyani!”
66011019	Ngewɔ wɛlei na ngelegoohu i lawoilɔ, kɛ ngi hinda yangilingɔ gaŋaa lɔnga i heini yeepɛleibu. Maimai teweilɔ hu, ngelei i baahugbua a yia, dunyei a gbɛli jiwijiwi, kɛ hakɔi wunga hulewengɔ gboŋ.
66012001	Nawooma kɛ kanako wa i gɛnga ngeleima. Nyahɛi yɛlɔ na, foloi yilingɔ ngi ma a kulei, ngi gɔwɔisia ti looni ngawui maahu maha bɔlei ngi wumba tumbeka puu mahu fele wɛpɛngɔ ma.
66012002	Ngi lole gbeli magutungɔ yɛla, tawao ndole goohu gbalei kɛɛ yeendimɔnɛi ngi houngɔ yɛla a yele gula.
66012003	Kanako weka gbɔma gɛilɔ ngeleima. Ndamba gali wai yɛlɔ na nguisia ti wɔfla ngi ma maha bɔleisia ti wɛpɛɛngɔ maahu kɛɛ ngi wumba lowoisia ti puu.
66012004	I ngi wolii wumbuilɔ a ngi botima we i tumbekeisia kaka sawa kpɛlɛɛ kɛ i yeekaka yila ngombonga la ngeleima i pili vaa dunyei hu. Kɛ i gbekpanga nyapoi gula na ndo lemɛi yɛ ngi ma, aako ndoi lengɔ lekee kɛ i mɛnga ngi yeya.
66012005	Nyapoi i hindolo leilɔ, na a yɛ mahayahu kɔɔli likpɔi houni ngi yeya i looni ndɔleisia kpɛlɛɛ maahu. Kɛɛ Ngewɔ i pielɔ yeendoi i gbua pu i lɛ yakpe ngi gama mia ngi maha heimi.
66012006	Kɛ nyapoi i wilanga a lewela a piimɛ i li ndɔgbɔ lambɛi ma, mia hinda yɛ na Ngewɔ i na gbatɛnga ngi va yɛva na ta ngi mahugbe folo tauji yila, njii hɔndɔ fele, njii nuu sawa gbɔyɔngɔ va.
66012007	Nawooma koe laleweilɔ ngelegoohu. Maikɛl taa ngi Malikeisia ti ndapi wɛlɛlɔ ndamba ngali wai ma, kɛ ta bɛɛ taa ngi da malikeisia ti hiyenga ti gɔ a tie;
66012008	kɛɛ koe i ndamba ngali wai gbuɛilɔ ti baa gbɛlɛɛŋ a heimi na i yɛ ti yeya ngelegoohu.
66012009	Ti ndamba gali wai gbuɛilɔ ti pili pɔ mbui -- kali wova wai ta toli a Ngafei ɔɔ Seitana, na i dunyei kpɛlɛɛ wɛlɛnga. Ti pililɔ vaa dunyei hu, taa ngi malikeisia kpɛlɛɛ.
66012010	Kɛ ngi ngoo lakpawa mɛninga a nde ngelegoohu yɛ, “Kiahuna mia Ngewɔ mbawoyei i hitia ma! Kiahuna mia Ngewɔ i ngi gbayei gɛma a mahayɛi hu we! Kiahuna mia ngi Maha Heingɔ i ngi mahayɛi gɛma! Gbamaile Seitana na a nyamu loo mu ndewengeisia ma, a nyamu loo ti ma a folo kɛɛ kpindi Ngewɔ gulɔ, ti kpuanga ti pilinga mbui.
66012011	Mu ndewengeisia ti temaya mɛnga ngi maahu a Mbalaloi Ŋamɛi ngi lɔɔmɛi hu we kɛɛ a tɔnyɛi woma we ti guni ti kpuani ngitiya; tawao ti lumailɔ ti ti lɛɛvuisia la ti haa.
66012012	Faale a goohunɛɛ wua kpɛlɛɛ wu ngelegoohu tawao heima i na wu yeya! Kɛɛ a nyamui kpa dunyableisia va kɛɛ gboyei! Gbamaile Seitana i yeinga mia wu maahu, tawao ndiilewei ngi lavengɔe kpauŋ, ajifa i kɔɔlɔ kɛ ngi watii hugutungɔi i longa.”
66012013	Ji ndamba gali wai i liiheima kɛ ti ngi wilinga pɔ dunyei hu, i teweilɔ hu a piimɛ i too nyapoi woma na yɛ ndo lenga a hindoloi.
66012014	Nyapoi i kowɛi yeekpaki waawaa felengaa majɔɛilɔ ti vɔwa ngi ma ta gu ti pie i ngowo i li ngi yɛmɛi ndɔgbɔ lambɛi ma, miando a yɛ na ta ngi mahugbe foo sawa kɛɛ yeekutu va, ngi mabawongɔ seitana labai yeya.
66012015	Seitana i gbeilɔ palii waa ma a ngi laahu we i ndajia nyapoi woma aako fumbui i li a nyapoi i lo hu.
66012016	Kɛɛ ndɔlei i kpɔma yelɔ nyapoi ma a lawola njei kpɛlɛɛ i fɔfuɛɛŋ na gbuani ndamba gali laa.
66012017	Kɛ ndamba gali wai liilewenga gboŋ nyapoi ma, i gindɛ i li koe wɛlɛva ngi goohu leengeisia kpɛlɛɛ ma ti longa, nasia kpɛlɛɛ ta Ngewɔ jaweisia hou tawao liiloma ti yeya tɔnyɛi ma Yesu i magɛni.
66012018	Kɛ i ya i loo gboya ŋanyakpaama.
66013001	Kɛ ngi fula hua yila lɔnga a gbua gboyei hu, Ndowoisia ti ngi ma puu kɛɛ ngi wui i wɔfla, a bɔlei pɛlɛngɔ yeendowoi yeengila gbi lee maahu, bagbuama biyeisia nyɛingɔ yeenguisia yeengila gbi lee ma.
66013002	Ngi huɛi lɔilɔ kpuangɔ a kɔli, ngi gɔwɔisia ti wiengɔ kia fula huɛi yeendakpa waa na ta toli a biaa, kɛɛ ngi laa gamɛi kia njalɛi laa gamɛi na. Ndamba gali wai i ngi gbayei taa ngi mahayɛi kɛɛ temayei kpɛlɛɛ veilɔ yeehuɛi ji wɛ.
66013003	Yeehuɛi ji ngi wui yeengila maahu wiengɔ yɛla bɛ ti na ŋɔnangɔ lɔ na bawonga. Ji i dunyableisia kpɛlɛɛ gɔwɔ gbɛlilɔ kɛ ti hiyenga ti to fula huɛi woma.
66013004	Nunga kpɛlɛɛ ti liilɔ ti gula Ndamba gali wai gɔɔbu ta ngi vɛli jifa i ngi gbayei wumbuni i feni huɛi wɛ. Ti gulailɔ fula huɛi bɛɛ gɔɔbu ta ngi vɛli tɛ, “Yelɔ kpaya ngi wɛ kia fula huɛi na? Yemia pɛiŋ a gu i ndapi loo ngi gulɔ?”
66013005	Nawooma fula huɛi i kpaya jɔɛilɔ njia nyamunga leva hulewengɔ gboŋ tawao ti lumɛilɔ i kpaya yayenge ngawu nuu-fele gbɔyɔngɔ mahu fele va.
66013006	I lagbuailɔ i Ngewɔ yɛli, i ngi heimi yɛli i kpɛli nasia kpɛlɛɛ ma ti ngelegoohu.
66013007	I kpaya majɔɛilɔ koe wɛlɛva Ngewɔ mableisa ma i ti gbua. Tawao i mahaya jɔɛilɔ ndɔleisia gbi maahu, kɛnyɛbleisia maahu, nungeisia maahu, layiesia mahu, kɛɛ kɛnyɛi gbi lekee.
66013008	Dunyableisia kpɛlɛɛ ti ngeebu ta ngi vɛlilɔ, nasia kpɛlɛɛ ti biyɛi nyɛingɔ ii le ndɛvu gɔlɛi hu i Mbalaloi yeya na wɔɔ ti paani a dunyei ngi gbatɛ gbeli.
66013009	“Faale, numu na ngoli ngi ma njia mɛniva, i woolo!
66013010	Numu gbi lee kungɔ ti bii hou, na-o-na i wie ta bi houlɔ; numui kungɔ bi haa bowei ya, na-o-na i wie ba haangalɔ. Ji yeembui mia a gula hinda gbɔugbɔu bu taa lanaya yekpe ma Ngewɔ mableisia hu.”
66013011	Nawooma ngi fula huɛi yeefeleyei lɔilɔ a gbua ndɔu. Ngi wumba lowoi yɛ fele kia mbala lɔgbɛi wumba lowoisia na, tawao ngi yia woi gbuangɔ yɛla a ndamba gali wai.
66013012	I haala huɛi gbayei houilɔ i yengela ngi yaama. I gbɔndailɔ dunyableisia kpɛlɛɛ ma ti dunyei hu yɛ ti haala huɛi vɛli, na ngele nyamui wai yɛ bawonga ngi ma.
66013013	Fula huɛi yeefeleyei ji i kabande hinda wawangaa wielɔ, i pie ngɔmbui i gbua ngelegoohu i gbuja dunyei hu numui gbi yaama.
66013014	A kabande hinde nasia kpaya wuaani ngi hu i guni i yɛ ti wie a haala huɛi jɔngɔi, poma lɔ i dunyablaa kpɛlɛɛ wɛlɛni. I ndeilɔ nungeisia kpɛlɛɛ ma dunyei hu yɛ ti haala huɛi ngi gbuaye gbatɛ, na wɔɔ ti ŋɔnani a bowei kɛɛ ii haani, ta ya bagɔɔma vembɛ.
66013015	Fula huɛi yeefeleyei i kpaya jɔɛilɔ i ndɛvu vɛfɛi wuaa haala huɛi ngi gbuayei gbatɛngɔi hu, na i guni i yɛpɛ i nasia kpɛlɛɛ waa ti gangani a ngi vɛlila.
66013016	I gbɔndailɔ nungaa kpɛlɛɛ ma, bi yɛni a nu walɔ ɔɔ nu wulo, kpatɛmɔ mia a bie ɔɔ nyanimɔ, bi yɛni a nduwɔ lɔ ɔɔ bii yɛni la, aako ti kpɔ wu ti yejama lokoisia ya kɛɛ ti lawaasia.
66013017	Kpaya gbii yɛ nuu wɛ feegɔva ɔɔ feemanjiava ina kpɔi ji ii wuni ngi lawaa, na looni yeehuɛi ji ngi biyei va lɔ taa jikei na looni ngi va.
66013018	Nɛmahulewe kɔdi gbuala lɔ nyandengɔ ji yeembui gɔlɔva. Numui gbi lee hinda hugɔɔmɔ le a gulɔ a jikei na yeembui gɔɔla i huɛi na ma, ajifa yeejikei looni numu la lɔ va. Yeejikei mia a weita weita weita.
66014001	Nawooma ngi nya wui wumbuilɔ kɛ ngi Mbalaloi lɔnga looni Jayɔn Yiyei maahu; ngi gblanga nuu tauji hɔndɔ yila, kalɛ nuu fele gbɔyɔngɔ mahu naani mia ti yɛ na, ngi da biyei kɛɛ ngi kɛkɛ biyei nyɛingɔ ti lawaisia.
66014002	Kɛ ngi ngoo mɛninga a gbua ngelegoohu yeengoi gbuangɔ a njaveisia ti jundu woi kɛɛ piengɔ gbɔma bɛ ngelei mia yiama hulewengɔ. Yeengoi na gulani nya wolihu kpuangɔ yɛla a kɔninge lewewoi na gahani lewebleisia ta ndewe.
66014003	Kɛ ti gule nina gbuanga ti ngaa maha heimi gulɔ kɛɛ ndɛvu vuhani naanisia ti gulɔ taa kpakoleisia. Numu weka gbii guni a gulei na gɔɔla aa ngaa kɛlee nuu tauji hɔndɔ yilei, kalɛ nuu fele gbɔyɔngɔ mahu naanisia ti wumawongɔ yɛla dunyei hu.
66014004	Jisia mia nungaa a tie tii ti manɔhɔni a gbitila nyaha gbi ma, gbamaile sɛsɛya gungɔ yɛla ti hu. Jisia mia ta to Mbalaloi woma mia gbi lee a li na. Jisia mia ti wumawongɔ yɛla nuuvuisia lia tawao haalayeisia a tie ti vengɔ Ngewɔ wɛ kɛɛ Mbalaloi.
66014005	Tii yaa wɔɔ gbaa ti houni ndɛɛ gulala hu; mbɛ yakpe bɛɛ ii ti ma.
66014006	Kɛ ngi malika weka lɔnga a gowo tɛngɔ polouŋ ngeleima Ngowili Yekpei yeekunafɔyei ngi laa ndeva nasia gbi ma ti dunyei hu, ndɔlei gbi hu, kɛnyɛi gbi hu, layie gbi hu kɛɛ nungeisia gbi gama.
66014007	I hee lailɔ yɛ, “A luwa Ngewɔ ma wu ngɔlɔya ve ngi wɛ, gbamaile watii hitea ma nuuvui kpɛlɛɛ gbɛmbova. A ngi vɛli na i ngelegoohu gbatɛni kɛɛ dunyei, i gboyei bɛɛ gbatɛ i kpɛli ndɔu ya lokengɔsia ma!”
66014008	Kɛ malikei yeefeleyei i tonga yeehaalayei woma a li a hee la yɛ, “Taawai wolonga gbo, Babilɔn lawai wolonga! I pielɔ nuuvuisia kpɛlɛɛ ti hubɔnɔ lɔi yeekpayangɔ gboli i feni ti wɛ, na i ti looni pue nyamu gbuala ma a ngie.”
66014009	Kɛ malikei yeesawei gbuaa i to yeefeleisia ma ta bɛɛ a li a hee la yɛ, “Nu-o-nu a hɛɛ fula huɛi ma ɔɔ ngi gbuayei gbatɛngɔi, ɔɔ a luma ti kalɛ bla ngi lawaa ɔɔ ngi lokoi ya,
66014010	yeenumui na a Ngewɔ jangatɛi yeendɔɔ gbayangɔi gbolilɔ ndavengɔ kpauŋ a bolei na looni Ngewɔ liilewengɔi va. Tawao tɔɔya a lalɔ ngi ma ngɔmbu hu ngahupungɔ a sɔifɛi mia kayema malikeisia gulɔ kɛɛ Mbalaloi.
66014011	Yeengɔmbui na tɔɔya a la hu ti ma yeendulii a lo lɛmaa kunafɔ va. A folo kɛɛ kpindi laha gbi ɛɛ yɛ nasia wɛ ta hɛɛ fula huɛi ma taa ngi gbuayei gbatɛngɔi, ɔɔ nu-o-nu wɛ a luma ti ngi biyei yeekpɔi wu ngi lawaa.”
66014012	Ji yeembui mia a hinda gbɔugbɔu lɔ mahoungɔ i gu Ngewɔ mableisia hu, ti Ngewɔ jawei hou tawao ti wɔna a Yesu.
66014013	Kɛ ngi ngoo mɛninga a gbua ngelegoohu yɛ, “Nyɛi bɛ: Koohunɛɛ lɔ nasia ma ta haa Ndemɔi magbewe gbuala woma!” Kɛ Ngewɔ Yafei i potenga yɛ, “Ji gama lɔnyangɔi, gbɛva kohunɛ wa vuii le. Ta lɛɛvulɔ ti yenge kpaukpausia ma, ajifa ngengei ti pieni ta yeepawei malelɔ.”
66014014	Nawooma ngi nya wui wumbuilɔ, kɛ ngi nja gbili lɔnga kolengɔ fo, hani heini maahu kia nuuvu, kanigbɔlu maha bɔlei ngi wumba kɛɛ mbowa houngɔ wa ngi yeya.
66014015	Kɛ malika wekei gbuanga hɛɛ wɛleibu kɛ i yele lakpawa gulanga numui na ma yɛ heini nja gbili maahu yɛ, “Mbowɛi wumbu bi tɔɔto a tewe wiela, ajifa watii hitea ma; dunyei benga yewe tewe va!”
66014016	Kɛ numui na heini nja gbili maahu i valanga i mbowɛi lewe fiaŋ dunyei hu, kɛ dunyei yeetewelei i gbɔyɔnga ma.
66014017	Kɛ ngi malika wekei lɔnga a gbua hɛɛ wɛleibu mia ngelegoohu, ta bɛɛ mbowɛi houni ngi yeya.
66014018	Kɛ malika wekei, na kpaya ngi yeya ngɔmbui maahu, i gbuanga a saa gbuamɛi yaka we. Kɛ i yele lakpawa gulanga malikei na ma mbowɛi yɛ houni ngi yeya yɛ, “Mbowɛi hou yeya bi glepiisia ngɔli dunyei yeekpalɛi hu ajifa yeenguɛisia ti gbɔlungɔi!”
66014019	Kɛ malikei i valanga i mbowɛi lewe fiaŋ dunyei hu, i glepiisia gbuakpua ngului ya, kɛ i ti wilinga ndowei hu mia glepii a vɔnya na, na looni nimisa lɔ va Ngewɔ a da nyamublaa ma.
66014020	Ti glepiisia ti vɔnyɛilɔ ndɔ vɔnya lowei hu mia na gbuangɔ yɛla pɔ tɛi ma, kɛ ŋamɛi yeepali wa, kungɔ a mɛli hɔndɔ fele tawao ngi hubɔyii bɛɛ kungɔ a fiti lɔɔlu, i gbuanga yeendowei hu a yei fombui laani ndia.
66015001	Kɛ ngi kanako weka wa longa kɛngɔ ngeleima. Malika wɔflangaa ti yɛlɔ na, nasia fitini yeekɛlɛmayei wɔfleisia ti ti yeya, tawao a tia lɔ Ngewɔ i ngi liilewengɔi yee jangata wai yeemɔnui yoyoma a tie.
66015002	Kɛ ngi hani lɔnga kpuangɔ a mɛmɛɛ yei na ngahupungɔ a ngɔmbui. Ngi nasia bɛɛ lɔilɔ ti yɛ temaya mɛnga fula huɛi maahu kɛɛ ngi gbuaye gbatɛngɔi, kpɛlɛngɔ jikei na ma i looni ngi biyei va. Ti yɛ looni mɛmɛɛ yei gblanga lɔ kɔningɛisia ti houi ti yeya na Ngewɔ i feni ti wɛ.
66015003	Ti Mojisi wulei yailɔ, Ngewɔ yengemɔi, kɛɛ Mbalaloi bɛɛ da wulei, tɛɛ, “Ndemɔi Ngewɔ Waa, Bi yengeisia ti wɔlɔni kpa tawao ti gabandei kpa! Mahawai ndɔleisia kpɛlɛɛ maahu, bi weleisia ti wɔnani kpa tawao ti lɔnyangɔ kpa!
66015004	Ndemɔi, yelɔ na ɛɛ luwa bi ma? Yemia a ganga a bi wɔlɔyɛi magɛla? Bia yakpe lɔ kayemamɔ a bie. Ndɔleisia kpɛlɛɛ ta walɔ ti mawɛlɛ ti bi vɛli, ajifa bi yengeisia ti wɔnayii langɔe numui kpɛlɛɛ yaama.”
66015005	Nawooma, ngi Ngewɔ wɛlei yeekayema jeli wuamɛi lɔilɔ na i lawo ngelegoohu.
66015006	Malika wɔflei nasia fitina wɔflei yɛ ti yeya ti gbuailɔ a hɛɛ wɛleibu we; ti mayilingɔ yɛla a fɛmgbɛ lɔ kolengɔ fo, kani gbɔlu gulei yilingɔ ti liimɛi kalangɔ a tie.
66015007	Kɛ fuuhani naanisia yeengila i kanigbɔlu boleisia ti wɔfla venga malika wɔfleisia wɛ ndavengɔ kpauŋ a Ngewɔ liilewei, Ngewɔ na i na kunafɔ taa ngi da kunafɔ.
66015008	Hɛɛ wɛleibu gbindilɔ a ndulii na i gbuani Ngewɔ nɔlɛi hu kɛɛ ngi gbayei hu, tawao numu gbi ii yaa guni wuava hɛɛ wɛleibu kɛlee fitina wɔflei nasia malika wɔfleisia ti jeini ti leweni.
66016001	Kɛ ngi ngoo lakpawa mɛninga a gbua a hɛɛ wɛleibu we yɛ malika wɔfleisia ma, “A li yakpe wu bola wɔflei nasia wumbu Ngewɔ liilewei fendangɔ wu huwo mia dunyei hu!”
66016002	Kɛ malikei yeehaalayei i ngi bolei yapɛɛnga dunyei hu. Kpalɛma nyamu yagbalɛngɔisia ti gbuɛilɔ nasia ma fula huɛi maiki wungɔ yɛla ti ma tia nasia ti yɛ ngi gbuaye gbatɛngɔi vɛli.
66016003	Kɛ malikei yeefeleyei bɛɛ i ngi bolɛi yapɛɛnga gboyei hu. Kɛ yeenjei i wotenga i wie kia ŋamɛi na a yɛ poomɛi hu, i fuuhanisia gbi ti waa ti boyei hu.
66016004	Kɛ malikei yeesawayei i ngi bolɛi yapɛɛnga njei yeisia hu kɛɛ nja lokeisia hu ta gbua ndɔu, kɛ ti wotea a ŋamɛi.
66016005	Kɛ ngi nja maahu malikei woo mɛninga a nde yɛ, “Bi wɔnangɔi kpɛmboisia hu bi ti wuaanga, O Kayemamɔi, bia bi na kiahuna kɛɛ bi na wɔɔ gba!
66016006	Gbamaile pienyamubleisia ti ŋama wunga bi nungeisia ma tia bi lutuisia tao famia bi wotea bi ti gɔnga a yeeŋamɛi kpoliva kia mahoungɔ la ti va.”
66016007	Kɛ ngi ngoo mɛninga a gbua a saa gbuamɛi yaka we yɛ, “Ndemɔi Ngewɔ Wa! Bi gbɛmboisia ti lɔnyangɔ kpa tawao ti wɔnani kpa!”
66016008	Kɛ malikei yeenaaniyei ngi bolei yapɛlɛnga foloi maahu, kɛ foloi kpaya majɔnga a nungeisia mɔ a ngi maloindoi gbandii.
66016009	Yeemaloindoi na i nungaa mɔilɔ hulewengɔ gboŋ kɛ tia Ngewɔ biyei gbafama na fitini jisia yeekpayei ngi yeya, tawao tii lumani wounve va ti hinda nyamuisia ma taa ngɔlɔya ve Ngewɔ wɛ.
66016010	Kɛ malikei yeelɔɔluyei i ngi bolei yapɛlɛnga mia fula huɛi maha heimi yɛ na, kɛ ngi mahawui hugbindinga nilinili; nungeisia ti yɛlɔ a ti nɛisia yamɛ a yeekpalɛi,
66016011	ta lagbua a Ngewɔ na ngelegoohu ta ngi yɛli kpalɛisia taa kpalɛmɛisia va ti gbuani ti ma. Kɛɛ tii lumani ta wounve ti hinda nyamuisia ma.
66016012	Kɛ malikei yeeweitayei bɛɛ i ngi bolei yapɛlɛnga Yufletisi yawai hu. Yeenjei i bɛlilɔ yewe pelei i la kohu mahangeisia va ta gbua a foloi ngi hiye welei hu we.
66016013	Nawooma ngi ngafa nyamu sawangaa lɔilɔ ti gbuangɔ a jiibɛisia, ta gbua ndamba gali wai lahu, a fula huɛi lahu we kɛɛ ndɛɛguala lutui.
66016014	Tia lɔ jiina yafangaa a tie ta kabande hindeisia wie. Yeengafa sawei jisia mia kɛyia ta li mahangeisia kpɛlɛɛ gama ti dunyei maahu ti ti yandɔɔ koe va too voo wai ma kɛyila Ngewɔ wa gama.
66016015	“A woolo! Nyaa wama kia humamɔ! Koohunɛɛ lɔ numui ma ngi yaama bengɔ yewe tawao a ngi magulɛisia hou pandawanda, aako aa gbua a ngi mahaka gbamɛi kɛ i wufenga faha lia!”
66016016	Nawooma ngafangeisia ti mahangeisia yandɔilɔ a lenga mia ta toli Hibu yiɛi hu a Amagɛdɔn.
66016017	Kɛ malikei yeewɔflei i ngi bolei yapɛlɛnga fofoi hu. Ngo lakpawa i gbuɛilɔ hɛɛ wɛleibu a maha heimi we, kɛ i ndea yɛ, “I gbɔyɔnga ma!”
66016018	Kɛ maimai tewia hu, ngelei i baahugbua kɛ i yianga, kɛ dunyei gbɛlinga jiwijiwi. Yee dunya gbii yaa wɔɔ gbaa gbɛlini i hiye nuuvu gbatɛngɔi hu ma!
66016019	Taa lakpawai Babilɔn i blailɔ kaka sawa, kɛ taawaisia gbi ti ndɔleisia hu ti wolonga. Ngewɔ i gililɔ a ndɔlɔwai Babilɔn i ndɔɔ ve ngi wɛ a ndiilewe hulewengɔ wa ngi bolei hu i kpoli.
66016020	Tiisia kpɛlɛɛ ti gbɔyɔilɔ, ngiye jɛmbɛisia gbi ti lohu yeeŋ.
66016021	Hakɔ gɔtii jɛmbɛisia, yeengila gbi ngi miniyii a lo te i gu a pauŋ hɔndɔ yila, ti gbuɛilɔ ngeleima ta gula nungaa ma. Kɛ nungeisia lɔ lagbuama a Ngewɔ ta ngi yɛli jifa i fitina yeini ti ma a hakɔi, gbɛva yeefitini ji nyɔkɔ ta nyamungɔ yɛla huwungɔ kpu.
66017001	Nawooma, malika wɔflei nasia ti bola wɔfleisia woteni, yeengila wailɔ nya gama kɛ i ndea nya ma yɛ, “Wa mbei ngi hugɛ a bie kia puegbua nyaha wai, na heini njawaisia gblanga, yee wama nimisa hulɔma la.
66017002	Dunyama mahangeisia ti pue nyamu gbuanga a ngie, tawao i ndɔ veilɔ dunyamableisia wɛ kpoli va i ti hou ti puegbua a ngie.”
66017003	Kɛ Ngafei nya huvenga malikei i nya wumbu kɛ i ya a nge ŋanya lɔlei hu. Nalɔ ngi nyahɛi maleni na i heini fula huɛi maahu kpɔgbɔungɔ mbiyɛ nyamuisia nyɛingɔ ngi luwuima; ngu wɔfla mia ti yɛ yeehuɛi ma kɛɛ ngi lowoisia ti puu.
66017004	Yee nyahɛi kula manyinyingɔi taa yee kpɔgbɔu mia ti yɛ ngi ma, kanigbɔluisia ti wɛpɛngɔ maahu, kpɛlingɔ kɔtu baagbangɔisia ma kɛɛ kɔtu goweisia. Ngi lokoi ya, kanigbɔu bolei yɛlɔ na ndavengɔ kpauŋ a hani mayolangɔisia kɛɛ manɔhɔ wuegbua hanisia.
66017005	Ngi lawaa nda nyɛingɔi yɛlɔ na yeembui hulɔwungɔ: “Babilɔn Lawai, puegbua nyahangɛisia kpɛlɛɛ ti nje kɛɛ nasia nguhu nyaniblaa a tie dunyei hu.”
66017006	Kɛ ngi yee nyapoi lɔnga Ngewɔ mableisia ti ŋamɛi ngi houngɔ tɛngɔ ngi yaama, kpɛlingɔ nasia bɛɛ ti ŋamɛi ma ti yɛ ti waani wɔɔ jifa Yesu hindei lewengɔ yɛla ti lii woma. Ji ngi yaama wɛlɛni ngi ma, nya wuhu wuilɔ kpu.
66017007	Kɛ malikei nya mɔlinga yɛ, “Gbe ji a bi wuhu wu? Gbɛɛ ngi hinda lɔwungɔi yeembui gɛ a bie kɔloongɔ nyapoi ji ma kɛɛ huɛi na ma a hei maahu, na ngu wɔfla ngi ma kɛɛ ndowo puu.
66017008	Fula huɛi na bi tɔni yɛlɔ wɔɔ fuuyahu, kɛɛ ii yaa ndɛvuhu kulo bɛɛ; i longa kulo te i gbua ndɔu kɛ i ya jangata i la ngi ma. Dunyamablei nasia ti lɛisia ii wuni wɔɔ ndɛɛvu gɔlɛi hu a dunyei ngi gbatɛ gbelei a yɛ ti ma a kualama lɔ ji ta yaama wɛlɛ fula huɛi ma. Ngi vulungɔ yɛla wɔɔ; kiahuna ii yaa fuuyahu, na hu gbi ngi walɛi lɔ hu gbɔma.
66017009	“Nɛmahulewe kɔndi gbuala kɛɛ hinda hugɔɔla lɔ nyandengɔ ji yeembui gɔɔva. Ngu wɔfleisia ti ngiye wɔfleisia lɔ va nyahɛi heini maahu. Gbɔma ti looni maha wɔfleisia lɔ va.
66017010	Ti lɔɔlu ti gulanga, yila lɔ mahayɛi hu, kɛɛ yeepekei ii yaa wani lɛ; kɛɛ tawao ngi wangɔi hu, ngi mahayɛi hugutungɔ a yɛla.
66017011	Kɛ fula huɛi na wɔɔ yɛna, kɛɛ ii yaa na kiahuna, tamia mahɛi yeewayakpei a ngie kpɛlingɔ maha wɔfleisia ma ta yakpe a li jangata hu.
66017012	“Ndowo puisia bi tɔni yɛni a maha puisia lɔ tii yaa tɔtoi lɛ a ti yengei, kɛɛ ti wama kpaya jɔma yɛva a mahangaa ti yenge hawa yila va tia fula huɛi-ni.
66017013	Ti puii na ti lii lamɛi yakpe tawao ti gbayei kɛɛ ti mahayɛi ta felɔ fula huɛi wɛ.
66017014	Ta kɔ wɛlɛlɔ Mbalaloi ma, kɛɛ Mbalaloi, ngi gbɛlingɔ nasia ma ti lolingɔ, ti huwɔyɔngɔ tawao ngi womablaa lɔnyangɔisia a tie, taa ti gbualɔ, ajifa ta lɔ ndemɔisia ti Lemɔi a ngie kɛɛ mahangeisia ti Mahɛi.”
66017015	Kɛ malikei gbɔma ndea nya ma yɛ, “Njei nasia bi yɛ ngalɔni puegbua nyahɛi yɛ heini maahu ti yɛni a ndɔleisia lɔ, kɛɛ nungeisia, kɛɛ kɛnyɛbleisia, kɛɛ layiesia.
66017016	Ndowo puisia bi tɔni, kpɛlɛngɔ fula huɛi ma, ta lololɔ a puegbua nyahɛi. Ngi yeya hanisia gbi ta kpualɔ ngi yeya ti ngi lo a ngi yeya haka gbami; ta ngi luwuima mɛlɔ ti ngi mɔ ngɔmbui hui.
66017017	Gbamaile Ngewɔ i ngi liima hinda wiela wuilɔ ti liihu, a piela ti hei woma yila ti ti maha gbayei wumbu kɛ ti fenga fula huɛi wɛ, i lo haaŋ ngayenge ma i lo hu Ngewɔ layieisia laa i hou.
66017018	“Nyahɛi na bi ngi lɔni yɛni a tawaa lɔ i looni mahangeisia kpɛlɛɛ maahu ti dunyei hu.”
66018001	Ji kpɛlɛɛ lewengɔ wooma ngi malika weka lɔilɔ gbuama ngelegoohu a yei. Kpaya wa yelɔ ngi yeya tawao ngi nɔlɛi dunyei houngɔ ngafongɔ fa.
66018002	Kɛ i ndenga ngoo lakpawa hu yɛ, “I wolonga gbo, ndɔlɔ wai Babilɔn wolonga! I wotea a tombo ngafangeisia tia jiina nyamuisia va, a tombo njoola ŋɔningɛisia kpɛlɛɛ va.
66018003	I pienga nuuvuisia kpɛlɛɛ ti ndɔi yeehubɔnɔyei gbolinga a ngi wuegbuala hu we. Dunyama mahangeisia ti puegbuanga a ngie, tawao yee feegɔbleisia ti gbatɛnga ngi wuegbua mani yeehulewengɔi hu.”
66018004	Kɛ ngi ngoo weka mɛninga a gbua ngelegoohu yɛ, “Nya nungeisia, a gule wu gbua ngi hu! Waa loma kɛ wu ngi jumbuisia wulia; waa loma ngi nimisesia taa yei wua bɛɛ ma!
66018005	Gbamaile ngi jumbuisia ti yandɔnga yeegungei fonga fa ngelegoohu, tawao ngi wiehinda nyamuisia ti hitɛnga Ngewɔ wɛ.
66018006	A nda ngi ma kia lɔɔ i ndaila nungaa wekeisia ma; wu ngi pawa heiheingɔ ma kpoto ngi wiehindeisia va. A ndɔ gbayangɔ ve ngi wɛ bola yakpei na goohu i huwaa na kpayangɔ i feni wu wɛ.
66018007	A mɔnɛ ta tɔɔya hulewengɔ yei ngi ma hitingɔ sɔ ngɔlɔyɛi kɛɛ nɛnɛɛ va i tɛni tayekpe ma. Gbamaile ta lewema a ndawɔɔ yɛpɛ le ngi liihu yɛ: ‘Nyaa heingɔi a nyaha mahɛi! Poonyaha yaa nge, tao ndiinyani ɛɛ nya hou kunafɔ!’
66018008	Yonga lewela valɔ fitinangaa ti wama yeima ngi ma a heegbɛ, ndiinyani, kɛɛ ndɔlɛi, Tawao a mɔlɔ ngɔmbui ya, gbamaile Ndemɔi Ngewɔ ngi gbɛmbomɔi, wɔlɔngɔi.”
66018009	Dunyama mahangeisia ti puegbuani a ngie tawao ti ngi nafa humɛni, ta wɔɔlɔ ta gbala ji taalakpawai a mɔ ndulii a gbuahu.
66018010	Ta loolɔ kuhama polouŋ nduwɛi ti houngɔ mɔnɛi va a yɛ hu, ta wɔlɔ ta nde tɛ, “Aa kpa! Aa kpa, taalakpawai Babilɔn, ndɛmɛwai vuii gbelɛ hawa yakpe googu ngi nde gbɔyɔa ma!”
66018011	Dunyama veegɔblaa kɛɛ yeemajiablaa ta wɔɔlɔ ndiinyani i ti hou ngi gbuhɛi va, ajifa numu gbi ɛɛ jɔɔ ti veeisia yeya va ti ma;
66018012	numu ɛɛ yaa jɔɔ ti ganigbɔli yeya va, kɛɛ kanigolei, kɛɛ kɔtu baagbangɔisia, kɛɛ kula nyande lasi gbi lekee, kia linii na, siki kɛɛ wulii; i gbɛli ngulu lasi gbi yeemagunɛngɔ ma, hakei nasia ta kpatɛ a heleyɔngɔi, kɛɛ hani baagbangɔisia kpatɛngɔ a blasi, kɔlii, kɛɛ mabui;
66018013	taa hani gunɛnɛngaa kia sinamɔn na, spaisi na, flakinsɛnsi kɛɛ siminjii, gbɛsɛi, kpɛlingɔ ndoe ma kɛɛ ngulɔi, mba vukangɔi ma tia nyui, nikangɛisia ma tia kɔhousia.
66018014	Feegɔblaa ta ndelɔ ngi ma tɛ, “Hani yekpeisia kpɛlɛɛ bi hamingɔ yɛla fa malewenga kpe bi yeya, tawao bi gbatei i gbɛli nɛnɛɛ ma bi yɛ hu gbii ya bi longa kunafɔ bɛɛ yaa ti majɔɔ!”
66018015	Feegɔblei nasia ti gbatɛni a veela ngi hu ta loolɔ kuhama polouŋ nduwa ti huvengɔ mɔnɛi va a yei ngi ma. Ngaya a yeilɔ ti ma ta lewe a gbala,
66018016	tao ta nde tɛ, “Aa kpa! Ndɛmɛ vuii gbelɛ Babilɔn! A ngi mayili wɔɔ a fɛmgbɛ lɔ, hunyɛingɔ ngahunpungɔ a kpɔlu, i kani gbɔluisia gula ngi ma kɛɛ kɔti baagbangɔisia kɛɛ ngeya nyandeisia!
66018017	Kɛɛ hawa yakpe goohu gbe, i baanga a ngi gbatɛ wai kpɛlɛɛ!” Ndɛndɛ mahubleisia kpɛlɛɛ tia njaya heibleisia, kpɛlingɔ ndɛndɛ wulibleisia ma kɛɛ nasia gbi ma ti nafɛi wuaangɔ njaya yengei hu ta loolɔ polouŋ kuhama,
66018018	kɛ tia wɔɔma ji ta tɔ taawai a mɔ ndulii a gbua koohu a lɛ, tɛ, “Milɔ dunyei hu kpɛlɛɛ taa weka wa a hiye i wie kia tawai ji nyɔkɔ yɛ na?”
66018019	Ta flofloi jɛsialɔ ti wumbeisia, ta wɔɔ tao ta gbala tɛɛ, “Aa kpa! I nyamui kpa taawai Babilɔn va mia nasia gbi ndɛndɛngaa ti ti yeya na wɔɔ njaya ti gbatei na ngi hu! Kɛɛ hawa yakpe goohu gbelɛ i baanga a kpɛlɛɛ!”
66018020	A koohunɛɛ jɔlɛ wie, wua wu ngelegoohu, Babilɔn wololei va! A goohunɛɛ Ngewɔ nungeisia, tobleisia, kɛɛ tutuisia! Gbamaile Ngewɔ lɔ i ngi gbɛmbonga hindeisia va i ndani wu ma!
66018021	Kɛ malika wa yila i kɔti lakpawa wumbua piengɔ kia nyɔ vuka gɔtii na, i pili vaa gboyei hu kɛ i ndea yɛ, “Himia Ngewɔ a Babilɔn lawai wumbula i pili a tawao numu ɛɛ yaa kunafɔ yaama wɛlɛma gbɔma.
66018022	Kɔninga lewebleisia ti wule woi kɛɛ guleyaableisia, koko vɛwoi taa bulii vɛwoi kulo hii va tɛɛ yaa mɛni bi hu. Kunafɔ kaa yenge wiemɔ yeelasii gbi lekee ɛɛ yaa gbua ngi hu, tawao nyɔ vukawo kalɛ yila bɛɛ tɛɛ yaa mɛni ngii hu!
66018023	Tɛɛ yaa lambo vofo lɔ bi hu, tawao kɔli nyahɛi taa ngi hini ti jɔlewoi tɛɛ yaa mɛni kulo bɛɛ va bi hu. Feegɔbleisia ti gbuani ngi hu ti yɛni wɔɔ a nuwawangaa lɔ ti dunya, tawao ngi likɔtɛi lɔ wieni i guni i nungeisia gbi wɛlɛni ti dunyei hu.”
66018024	Nimisa lailɔ Babilɔn ma ajifa Ngewɔ lutuisia kɛɛ ngi nungeisia ti ŋamɛi i lɛilɔ ngi wumba, kpɛlingɔ nasia kpɛlɛɛ ti ŋamɛi ma i ti waani dunyei hu.
66019001	Nawooma ngi sɔlɛ lakpawa mɛnilɔ kia faha gomɛ wa ngelegoohu, ta yele gula, tɛ, “Mbawoyei, ngɔlɔyɛi kɛɛ kpayei lɔ mu Yewɔɛi yeya!
66019002	Ngi gbɛmboisia ti lɔnyangɔe tawao ti wɔnangɔe! I puegbua nyaha wai lɛɛnga dunyei wuhu nyani va a ngi wuegbualei. Ngewɔ i ngi yengebleisia ti ŋamɛi hunyɔnga ngi ma i puni.”
66019003	Gbɔma kɛ ti yele gulanga tɛ, “Tato i yɛ Ngewɔ ma! Ndulii na bia bi gbuama taawai hu i mɔma bi lo lɛma kunafɔ bi hu aa lewe.”
66019004	Kɛ kpakolo nuu gbɔyɔngɔ mahu naanisia kɛɛ fuuhani naanisia ti mawɛlɛnga ti wombi gbakpa ti Ngewɔ vɛli, tɛ, “Amiina! Tato i yɛ Ngewɔ ma!”
66019005	Nawooma kɛ ngoo gbuanga a maha heimi we yɛ, “A mu Ngewɔ lato, wua ngi yengebleisia kpɛlɛɛ kɛɛ ngi nungeisia a wue wa luwa ngi ma, bi wɔlɔ ɔɔ bi gulo!”
66019006	Nawooma ngi sɔlɛ wo mɛnilɔ kpuangɔ a faha gomɛ lakpawa, kpuangɔ gbɔma a njaveisia ti junduwoi kɛɛ ngele yiawoi na. Ngi mɛnilɔ ta nde tɛ, “A mu Ngewɔ lato! Gbamaile Ndemɔi mu Yewɔ wai mia Maha le!
66019007	A mu kahu gbua wie, mu goohu i nɛɛ; a mu ngi wɔlɔyɛi lato! Gbamaile Mbalaloi nyaha gɔli gomɛi yeewatii hitea ma, tawao ngi nyahɛi i tayekpe magbatɛnga.
66019008	Ti ngi gɔnga a kula huyɔfungɔi ngiliva.” (Yeekula huyɔfungɔi mia a pɔɔna yengeisia lɔ Ngewɔ nungeisia ta pie.)
66019009	Kɛ malikei ndea nya ma yɛ, “Ji nyɛi: koohunɛɛ lɔ nasia ma ti ti lolini Mbalaloi nyaha gɔli gomɛi hu!” Kɛ malikei poma nikpɔnga yɛ, “Ngewɔ layie yeetɔnyangɔi mia a jisia.”
66019010	Kɛ ngi gulanga ngi gɔɔbu kɔɔ ngi ngi vɛli, kɛ i ndea nya ma yɛ, “Baa na wie! Nya mbaa ngengemɔ mia a bie, wua bi ndewengeisia, nasia kpɛlɛɛ ti toma tɔnyɛi woma Yesu magɛni. Ngewɔ lɔ mahoungɔ bi ngi vɛli!” Gbamaile tɔnyɛi na Yesu i magɛni, tamia a kpɔma yɛ nungaa ma Ngewɔ layie leva.
66019011	Kɛ ngi tɔnga ngelegoohu i lawo, soi yeekolei looni na nya gulɔ. Numui i yɛ heini maahu ngi biyɛi mia a Liiloma taa tɔnya jeliwuamɔ; a kpɛmbo wuaa a pɔnalɔ i ndapi lalewe a pɔɔna.
66019012	Ngi yaamɛisia ti wiengɔ yɛla kia ngɔmbu voi na, tawao maha bɔleisia ti vahangɔ yɛla ti wɛpɛɛni ngi wumba. Nda yɛlɔ ngi ma nuu weka gbi ii kɔ kɛlee tayakpe.
66019013	Bombani na yɛ ngi ma kpɔyɔngɔ yɛla gbɛlɛɛŋ a ŋamɛi tawao ngi biyɛi mia ti yɛ toli a “Ngewɔ Yiɛi.”
66019014	Kɔgɔbleisia ti ngelegoohu ti mayilingɔ a fɛmgbɛ gula huyɔfungɔi ti hitɛilɔ ngi woma ti heini soi yeekoleisia maahu.
66019015	Kɔbowa houngɔ i gbuɛilɔ ngi laa na a ndɔleisia ti gbuala. A mahaya mɛlɔ ti maahu kɔlu vomɛi houni ngi yeya, tawao a ti vɔnyalɔ kia glepii na ndɔɔ vɔnya vei hu, na ndiilewe wa le Ngewɔ gama.
66019016	Ngi bombani ma taa ngi gbalei, nda yɛlɔ na nyɛingɔ, “Mahangeisia ti Mahɛi kɛɛ Ndemɔisia ti Lemɔi.”
66019017	Kɛ ngi malikei lɔnga looni foloi ya. Kɛ i yele lakpawa gulanga ŋɔningɛisia kpɛlɛɛ ma ti gowoma polouŋ ngele ya, “A wa wu lɛma Ngewɔ mɛhɛɛ yeekomɛ jɛmɛtɛngɔe va;
66019018	aako wu mahangeisia ti luwui mɛ, kɛɛ kɔ-gugbɛisia, kɛɛ nuuvuisia kpɛlɛɛ ti luwui, bi yɛ a nduwɔ lɔ ɔɔ bii yɛni a nduwɔ, bi ya a nuwa lɔ ɔɔ bii yɛni a nuwa!”
66019019	Kɛ ngi fula huɛi lɔnga taa dunyama mahangeisia kɛɛ ti sojeisia ti lɛngɔma kɔ wɛlɛva numui ma i heini soi maahu taa ngi nda mableisia.
66019020	Kɛ ti fula huɛi hounga ti ndɛɛ lutui gbɛli ngi ma na yɛ kabande hindeisia wie ngi yaama. (A yee kabande hindeisia mia i nungeisia wɛlɛni poma, nasia fula huɛi yeefeleyei ngi maiki blangɔ yɛla ti ma tawao ta ngi gbuayei gbatɛngɔi vɛli) Ti ti venjɔ wumbuilɔ ndɛvui ti hu kɛ ti ti wilinga ngɔmbu wopei hu na a mɔ a sɔifɛi.
66019021	Yee mɔnuisia kpɛlɛɛ ti loni ti haani bowei yalɔ i gbuani numui laa yɛ heini soi maahu, kɛ ŋɔningɛisia ti ti womɛisia mɛnga i gu nyɔɔ a tie.
66020001	Kɛ ngi malikei lɔnga a gbua ngelegoohu, i houni ndɔu lama jii ma kɛɛ jɔwɔ lakpawa.
66020002	Kɛ i ndamba gali wai hounga, kali wova wai ta toli a ngafa nyamui ɔɔ seitana, i ngi wu jɔwɔi ya foo tauji yila va.
66020003	I pililɔ ndɔu, i kpɔu, ti ndama gbongbo nɛvɛ ngi ma kɔɔ aa yaa ndɔleisia ti wɛlɛ gbɔma kulo bɛɛ, haaŋ i lo hu foo tauji yilei i gbɔyɔ. Nawooma ta ngi vulolɔ watii wulo va.
66020004	Kɛ ngi maha heimeisia lɔnga kɛɛ nasia ti heini na kiti lava. Gbɔma ngi nasia bɛɛ ti yafeisia lɔilɔ ti ti hɛlɛni wɔɔ tɔnyɛi va ti yɛ nde kpɛlingɔ Ngewɔ layie ma na Yesu magɛni. Yeenungɛi jisia ti gangɛilɔ fula huɛi vɛli va taa ngi gbuaye gbatɛngɔi, tawao tii lumani ngi maiki a bla ti lawaasia ɔɔ ti lokoi ma. Ti yamɛilɔ ndɛvu hu ti gbɔ ti mahaya mɛ taa Kristi-ni foo tauji yila va.
66020005	(Haablaa yeemɔnuisia ti loni tii yaa vuluni kɛlee foo tauji yilei gbɔyɔngɔi wooma.) Ji yɛni a haala watii lɔ Ngewɔ a nungaa wumbu hee hu.
66020006	Koohunɛɛ kɛɛ luba waa a yɛlɔ nasia ma ta yɛ a haalablaa ta hiye hee hu. Hee yeefelei ɛɛ yaa gu ti ma; ta wote lɔ a saagbuablaa Ngewɔ va kɛɛ Kristi, tawao ta gbɔlɔ taa Kristi-ni ti mahaya mɛ foo tauji yila va.
66020007	Foo tauji yilei na lewengɔ wooma, ta Seitana vulolɔ jɔwɔi ya,
66020008	tawao a lilɔ ndɔleisia wɛlɛma ti vayangɔnga dunyei yeesɔku naanisia hu ti Gɔg taa Magɔg, aako i ti lɛma koe gulava; ti vahayii wiengɔi kia ŋanyɛi na i gboyei gblanga.
66020009	Ta vayalɔ dunyei hu ti kakpa Ngewɔ mableisia ti mbafa wɛlɛngɔisia ma kɛɛ taawai ma Ngewɔ longɔ la gboŋ. Kɛɛ ngɔmbui a gbualɔ ngelegoohu i ti gbi gboli.
66020010	Kɛ ti Seitana hounga, na ti wɛlɛni, ti pili ngɔmbu wopei hu kɛɛ sɔifɛi mia fula huɛi maahu taa ndɛɛ guala lutui; tawao a folo kɛɛ kpindi tɔɔya a lalɔ na ti ma kunafɔ ta ngi nda kunafɔ
66020011	Kɛ ngi maha-heima lakpawa lɔnga hugolengɔ fo numui heini na. Ngi gbuangɔnga lekee, ngelegoohu taa dunyei ti gbɔyɔilɔ tawao heima bɛɛ ii yaa jɔɛina ti va.
66020012	Kɛ ngi haableisia lɔnga, yeesɛmbɛisia kɛɛ yeekulowuisia ti looni maha heimi gulɔ. Kɛ ti bukuisia hulawonga, ti yamaa ti pekei lawo, na yɛni a fuubleisia ti bukui. Ti haableisia gbɛmboilɔ ti wiehindeisia va kia nyɛingɔ yɛla bukuisia hu.
66020013	Kɛ gboyei i balinga a haableisia ti ngi hu. Hee taa ndɔu bɛɛ ti balilɔ a haableisia ti ti hu. Ngewɔ i ti gbi gbɛmboilɔ ti wiehindeisia va wɔɔ ti yɛ pie.
66020014	Kɛ ti hee taa ndɔu wumbunga kpa ti ti wili pɔ ngɔmbu wopei hu. (Ngɔmbu wopawai ji yɛni a hee yeefelei lɔ.)
66020015	Numui na gbi lekee ngi biyei nyɛingɔ ii yɛla fuublaa ti bukui hu ti pililɔ ngɔmbu wopei na hu.
66021001	Kɛ ngi aijɛnɛ ninɛi lɔnga taa dunya ninɛi, gbamaile haala aijɛnɛ taa haala lunyɛi ti yɛ gbɔyɔnga, tawao gboyei ii yaa yɛ na.
66021002	Kɛ ngi kayema lawai lɔnga, Jelusalɛm yeetaa ninɛi hu, i yeima a gbua Ngewɔ gama, ngi magbatɛngɔ kia koli nyahɛi a ngi mayili a yɛ lima ngi hini welei hu.
66021003	Kɛ ngi ngoo lakpawa mɛninga i gbuama a maha-heimɛi yaka we, yɛ: “Ngewɔ i heima gbatɛnga na nuuvunga lia! A yɛlɔ ti lia, tawao ta yɛlɔ a ngi nungeisia. Ngewɔ vuii a yɛlɔ ti woma, tawao a yɛlɔ a ti Yewɔi.
66021004	A ngaya yialɔ fo ti yaama, haa ɛɛ yɛ na gbɔma, ɔɔ ndiinyani, ɔɔ gɔlɔwo, ɔɔ kpalɛ, ajifa hindei yeengoveisia ti gbɔyɔngɔ a yɛla ma.”
66021005	Kɛ numui na heini maha-heimɛi i ndenga yɛ, “Nyaa na hindeisia kpɛlɛɛ ti yamama ninaya hu!” I ndeilɔ gbɔma nya ma yɛ, “Ji nyɛi, gbamaile layie jisia ti lɔnyangɔi tawao liilomaya lɔ ti hu.”
66021006	Kɛ i ndea nya ma yɛ, “I gbɔyɔnga ma! Nya mia i lɔtoni nya ma tawao kɛlɛngɔ tɛlɛ nyalɔ ma, yeetɔtoomɔi kɛɛ yeekɛlɛmamɔi. Numu gbi lekee ngi bolohu bengɔ, nga ngi ngɔlɔ a nja kpoliva gbama a gbua ndɛvu yalokengɔihu a gbua ndɔu.
66021007	Nu-o-nu a temaya mɛ a nafaya jɔlɔ a nge: Nga yɛlɔ a ngi Yewɔɛi, ta i yɛ a nya lo.
66021008	Kɛɛ nasia ti lii ii gbani, nasia lanaya ii ti hu, pienyamublaa, nuwaableisia, puegbuableisia, njosololibleisia, nɔmɔli vɛlibleisia kɛɛ ndɛɛ guableisia kpɛlɛɛ ti yɛmɛi mia a popɛi na hu a mɔ a ngɔmbui kɛɛ sɔifɛi, na yɛni a hee yeepomayei lɔ.”
66021009	Kɛ malikeisia ti yilayee bola wɔflei yɛ houni ngi yeya fendangɔ a kɛlɛma fitina wɔfleisia i wanga nya gama, yɛ nya ma, “Wa ngi kɔli nyahɛi gɛ a bie, na Mbalaloi nyahɛi a ngie.”
66021010	Kɛ Ngewɔ Yafei nya huvenga i nya wumbu i li a nge ngiye wa maahu. I Jelusalɛm gɛilɔ a nge, kayema lawai, i yeima a gbua Ngewɔ gama ngelegoohu,
66021011	maa a voo dauŋ a ngi wɔlɔyɛi. Yeetaawai yɛlɔ a voo kia kɔtu baagbangɔ wa, kia jasipa gɔtii na, hu yagbalauŋ kia mɛmɛɛ na.
66021012	Yee gɔlɔ loongɔi wunga guhangɔ yɛla, malika puu mahu fele ti looni yeendama puu mahu feleisia. Yeenɛtɛ laama gbi lekee kɛnyɛwu puu mahu feleisia ti gbuani Isrɛl ti biyei nyɛingɔi na.
66021013	Nɛtɛ laama sawa mia yɛ kaka yila gbi ma: sawa a foloi hiye welei hu we, sawa a kpundɔhu yaka we, sawa a mahui yaka we, kɛɛ sawa a foloi gula welei hu we.
66021014	Taawai yeegɔlɔi ti tooni pɛlɛ hitɛ gɔtii puu mahu feleisia lɔ maahu, mia toblaa puu mahu feleisia Mbalaloi woo a tie ti biyeisia ti nyɛingɔ na.
66021015	Malikei na yɛpɛni nya gama tikpɔi kpatɛngɔ a kanigbɔlui hakei humavala yɛlɔ houni ngi yeya kɔɔ i taawai humala, yeenɛtɛ lamɛisia, kɛɛ yeegɔlɔi.
66021016	Yeetaawai ngi laama wɔlɔyii taa ngi guhayii mahɔngɔ yɛla jɔ. Malikei i tawai humɛilɔ a haka huma likpɔi: Ngi guhayii i guni a maili tauji yila kalɛ hɔndɔ lɔɔlu lɔ, tawao yeengawɔlɔyii taa ngi yalɛyii kɛɛ ngii yaguhayii yɛ yakpe.
66021017	Malikei i yeegɔlɔi bɛɛ humɛilɔ, kia nuuvu haka humayii kɛila, yeengalɛyii guni a hou hɔndɔ fele kalɛ puu mahu weita lɔ.
66021018	Ti yeebundei looni a jasipa gɔtii lɔ tawao yeetaawai ti too a kanigbɔu na ya sɛwɛ, i yaa sɛwɛ kia mɛmɛɛ na.
66021019	Kɔti nasia taawai yeegɔlɔi hitɛngɔ yɛla maahu magbatɛngɔ yɛla pandaa a kɔti baagbangɔi yeelasii gbi lɔ. Haala gɔtii hitɛngɔi laa a jasipa, yeefelei a safaya, yeesawei ageti, yeenaani a ɛmiladi,
66021020	yeelɔɔlu a sadɔnski, yeeweite a kanɛlia, yeewɔflei a klisolaiti, yeewayakpei a bɛril, yee taalui a topasi, yee pui a klisoflesi; yeepuu mahu yile laa a jasinti, yee puu mahu felei a amɛtisti.
66021021	Nɛtɛ laama puu mahu feleisia ti tooni a kɔtu gowe baagbangɔ puu mahu fele lɔ, yeenɛtɛ laama yila gbi na gbatɛngɔ a kɔtu gowe yila. Yeetei yeetiitii wai ti kpatɛni a kani gbɔu yeesɛsɛ lɔ, nga a voo kia mɛmɛɛ na hu yaagbalauŋ.
66021022	Ngii Ngewɔ vɛli wɛlɛ lɔni yeetei goohu, ajifa ngi vɛli wɛlei a Ndemɔi Ngewɔ walɔ taa Mbalaloi.
66021023	Folo gbuala yeemani ɛɛ yaa yeetei hou ɔɔ ngawu voofo, ajifa Ngewɔ wɔlɔyɛi yeemavoi a yɛlɔ na, yeelamboi a Mbalaloi lɔ.
66021024	Yeetei ngi mavoi lɔ dunyableisia ta jia ma tawao nalɔ dunyama mahangeisia ta wuaa na a ti gbateisia.
66021025	Yeenɛtɛ lamɛisia tɛɛ yaa gbɔwu, gbamaile kpindi ɛɛ yaa wɛlɛna.
66021026	Ngɔlɔyɛi na tɛngɔ ndɔleisia ma kpɛlingɔ kpatɛima ti piengɔ ta mabelɛlɔ yeetei goohu.
66021027	Kɛɛ gbɛ-o-gbɛ lekee njoola hani le ɛɛ yaa wuaa na, ɔɔ numu gbi lekee a lewe a ngufebaa hindangaa wie kɛɛ ndɛɛ guala. Nasia lekee ti biyeisia nyɛingɔ fuublaa ti gɔlɛi hu i Mbalaloi yeya tia mia ta wuaa yeetaawai goohu.
66022001	Kɛ malikei i ndɛvu yɛi gama gɛnga a nge, nga a vo kia mɛmɛɛ na, a gbua a Ngewɔ maha-heimɛi we taa Mbalaloi,
66022002	a yei a tiitii wai lia we taawai goohu. A yeenjei yakahu venjɔ we, ndɛvu ve wuli yɛlɔ na, a ngua wie heima puu mahu fele foi goohu, kɛɛ heima yakpe ma ngawu gbi lee goohu; tawao ngi laweisia ti yɛni a hale lɔ ndɔleisia va.
66022003	Sondu gulama hinda gbi ɛɛ yaa wie yeetei na goohu; gbamaile Ngewɔ taa Mbalaloi ti maha heimi a yɛ nalɔ, tawao ngi yengebleisia ta ngi vɛli nalɔ.
66022004	Taa Ngewɔ-ni ti yaama a heilɔ lengahu ta ngi lɔ a ti lɔ, tawao ngi biyei a wulɔ ti lawaasia.
66022005	Kpindi ɛɛ yaa wɛlɛ na gbɔma, lambo taa foloi yeemagbee bɛɛ ɛɛ yaa ti hou, ajifa Ndemɔi Ngewɔ lɔ a yɛ a fofoi ti va, kɛ ti mahaya mɛa kunafɔ taa ngi da kunafɔ.
66022006	Kɛ malikei ndea nya ma yɛ, “Njɛpɛ woi jisia ti lɔnyangɔi tawao liiloma vuii lɔ ti hu. Kɛ Ndemɔi Ngewɔ, na a ngi Yafei yei ngi lutuisia ma, i ngi malikei loonga liva i hugɛ a ngi yengebleisia na wama huɛɛŋ wiema hugutungɔ.”
66022007	Yesu yɛ, “A woolo lɛ, nyaa wama sange! Koohunɛɛ lɔ nasia ma ta kulɔma yie jisia wu ti liisia hu bukui ji goohu!”
66022008	Nya, Jɔn, ngi hindei jisia mɛnilɔ kɛɛ ngi kpɛlɛɛ hulɔilɔ, tawao kpɔyɔngɔi woma a ti hulɔla kɛɛ ti mɛnila, ngi gulɛilɔ malikei gɔɔbu na i ti magɛni a nge aako ngi ngi vɛli.
66022009	Kɛɛ i ndeilɔ nya ma yɛ, “Sawo baa na wie! Nya mbaa ngengemɔ mia a bie wua bi ndewengei nasia tutungaa a tie kɛɛ nasia kpɛlɛɛ ta ngolo Ngewɔ layie wɛ bukui ji hu. Ngewɔ lɔ mahoungɔ bi ngi vɛli!”
66022010	Kɛ i ya gulɔma yɛ, “Baa kulɔma yie jisia malɔwu kulo bɛɛ ti kɔlɛi ji goohu, gbamaile watii lukpengɔe gbla fɔɔ ti gbi ta wie.
66022011	Nu-o-nu i yɛni a pienyamumɔ, li tuuŋ gulɔma a pienyamu wiela, nu-o-nu njoolamɔ a bie, li tuuŋ gulɔma a njoola hinda wiela; nu-o-nu pɔɔnamɔ a bie, li tuuŋ gulɔma a pɔɔna hinda wiela; nu-o-nu kayemamɔ a bie, li gulɔma tuuŋ a kpekpeya hinda wiela.”
66022012	Yesu yɛ, “A woolo, nya walei hugutungɔi! Nyaa wama a mawaa hanisia numu gbi pawa va a ngi yengeyii.
66022013	I lɔtoi nyamalɔ tawao a gɛlɛ nyamalɔ, haalamɔi kɛɛ yeekɛlɛmamɔi, yeetɔɔtomɔi kɛɛ yeengakpuamɔi.”
66022014	Koohunɛɛ lɔ nasia ma ta ti bombanisia wua i gole fo aako ti kpaya majɔɔ ngu wuɛi mɛva ndɛvu ve wulii ya, kɛ i pienga ti gu ti wuaa a nɛtɛi lamɛisia we taalakpawai goohu.
66022015	Kɛɛ a tɛi woma we pɔ, ngilangɛisia lɔ na kɛɛ kuɛtɛblesia kɛɛ puegbuableisia kɛɛ nu waableisia kɛɛ nɔmɔli vɛlibleisia, kpɛlingɔ numui gbi lee ma ngi longɔ a ndɛɛ taa kava gula la.
66022016	“Nya Yesu, nya mia ngi nya malikei looni hindeisia jisia leva wu ma sɔsiisiahu. Nya mia Devidi hapii a nge kɛɛ ngi nɛkui, ngenda lumbekei yee gbalaungɔi a nyaa.”
66022017	Ngewɔ Yafei taa kɔli nyahɛi tɛ ngi ma, “Wa!” Tawao nu-o-nu a ji mɛni koungɔ ta bɛɛ i nde yɛ, “Wa!” Nu-o-nu bi bolohu bengɔ, wa; ndɛvu yɛi hou gbama fuluva numu gbi lekee bi longɔ la.
66022018	Nya, Jɔn, gbɛɛ ngi ndahii kpɔtu la numui gbi yeya a kulɔma yiɛi jisia mɛni ti bukui ji goohu; nu-o-nu ba bi nda lama, Ngewɔ a ngi nimise matolɔ a fitini nasia nduanwongɔ bukui ji goohu.
66022019	Tawao nu-o-nu a gbɛogbɛ gbua kulɔma yiɛi jisia ma ti bukui ji goohu, Ngewɔ a ngi nda gbekpeyeisia gbualɔ ma ti ndɛvu wuli ya i kpɛli mɛmii bɛɛ ma i ngi yeya kayema lawai hu, nduawongɔ bukui ji goohu.
66022020	Numui na ngi layia a ngooi jisia kpɛlɛɛ yɛ, “A tɔnya va vuii, nyaa wama sange!” Amiina. Wa, Ndemɔi Yesu!
66022021	Ndemɔi Yesu yauwandei i yɛ wu kpɛlɛɛ ma. Amiina.
