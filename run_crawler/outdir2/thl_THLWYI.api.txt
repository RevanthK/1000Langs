40001001	अब्राहामक सन्‍तान, दाऊदक सन्‍तान, येशू ख्रीष्‍टक वंशावली:
40001002	अब्राहामक छावा इसहाक रलह। इसहाकक् छावा याकूब रलह। याकूबक छावाहुँक्र यहूदा ओ हुँकहार दादुभैयन रलह।
40001003	यहूदक छावन फारेस ओ जाहेर रलह, हुँकन्‍हक डाई तामार रलही। फारेसक छावा हेस्रोन रलह। हेस्रोनक छावा आराम रलह।
40001004	आरामक छावा अम्‍मीनादाब, अम्‍मीनादाबक छावा नहशोन, नहशोनक छावा सल्‍मोन रलह।
40001005	सल्‍मोनक छावा बोअज, हुँकहार डाई राहाब रलही। बोअजक छावा ओबेद, हुँकहार डाई रूथ रलही। ओबेदक छावा यिशै,
40001006	यिशैक छावा राजा दाऊद रलह। दाऊदक छावा सोलोमन रलह, हुँकहार डाई उरियाहक गोसिन्या रलही।
40001007	सोलोमनक छावा रहबाम, रहबामक छावा अबिया, अबियक छावा आसा,
40001008	आसक छावा यहोशापात, यहोशापातक छावा यहोराम, यहोरामक छावा उज्‍जियाह,
40001009	उज्‍जियाहक छावा योताम, योतामक छावा आहाज, आहाजक छावा हिजकिया,
40001010	हिजकियक छावा मनश्‍शे, मनश्‍शेक छावा आमोन, ओ आमोनक छावा योशियाह रलह।
40001011	योशियाहक छावन यकोनियास ओ हुँकहार भैयन रलह। हुँकन्‍हक जन्‍म इस्राएलीहुँक्र बेबिलोनम कैदी बनाक लैजागैल समयसे आघ हुइलहन।
40001012	बेबिलोनम लैजागैल त, यकोनियासक छावा शालतिएल जन्‍मल, शालतिएलक छावा यरुबाबेल,
40001013	यरुबाबेलक छावा अबिउद, अबिउदक छावा एल्‍याकीम, एल्‍याकीमक छावा आजोर,
40001014	आजोरक छावा सादोक, सादोकक् छावा आखिम, आखिमक छावा एलिउद,
40001015	एलिउदक छावा एलाजार, एलाजारक छावा मत्तान, मत्तानक छावा याकूब,
40001016	ओ याकूबक छावा योसेफ रलह। योसेफक गोसिन्या मरियम रलही। यिह मरियमसे ख्रीष्‍ट कैजिना येशूक जन्‍म हुइलहन।
40001017	असिक अब्राहामसे दाऊदसम चौध पुस्‍ता हुइठा, ओ दाऊदक समयसे इस्राएलीहुँक्र बेबिलोनम कैदी बनाक लैजागैल्‌ समयसम चौध पुस्‍ता हुइठा। ओ बेबिलोनम लैजागैल्‌ समयसे ख्रीष्‍टक समयसम चौध पुस्‍ता हुइठा।
40001018	येशू ख्रीष्‍टक जन्‍म असिक हुइलनः येशूक हुइनावाला डाई मरियमक योसेफसे भ्‍वाज हुइना कैक ठकौनी खारख्‍लहिन, तर हुँकन्‍हक भ्‍वाज बिना हुइल मरियम गर्भवती हुइलक थाहाँ हुइल्। ऊ पवित्र आत्‍मक शक्तिद्वारा गर्भवती होरलही।
40001019	हुँकहार हुइनावाला गोस्‍या योसेफ धर्मी मनैया हुइलकओर्से ऊ मरियमक बदनाम कर नैचहल, बेनसे गुपचुपम छोरदेना विचार कर्ल।
40001020	तर जब ऊ यी बात विचार कर्टिरलह, सपनम परमप्रभुक एकठो स्‍वर्गदूत हुँकहीन कल, “दाऊदक सन्‍तान योसेफ, मरियमह आपन गोसिन्यक रूपम स्‍वीकार कर जिन डराओ, काकरकि जे हुँकहार गर्भम बाट, उहाँ पवित्र आत्‍मसे हुइल् हुइट।
40001021	ऊ एकठो छावा जन्मैहीँ, उ लर्कक् नाउँ येशू ढरहो, काकरकि उहाँ आपन मनैन हुँकन्‍हक पापमसे मुक्ति देह्‍हीँ।”
40001022	परमप्रभुक अगमवक्ताद्वारा ब्‍वालल् वचन पूरा हुइक लाग यी सब हुइलक हो:
40001023	“हेरो, एकठो कन्या गर्भवती हुइनेबाटी ओ एकठो छावा जन्‍मैनेबाटी। उहाँह इम्‍मानुएल कैजिनेबा।” याकर अर्थ हो, “परमेश्‍वर हमारसँग बाट।”
40001024	योसेफ निदमसे जग्‍ल त परमप्रभुक स्‍वर्गदूत सपनम कहल अनुसार ऊ मरियमह आपन गोसिन्यक रूपम स्‍वीकार कर्ल।
40001025	तर मरियम छावा जन्‍मैनासे आघ योसेफ हुँकहीनसे सहवास नैकर्ल। मरियम छावा जन्‍मैली त योसेफ उ लर्कक् नाउँ येशू ढर्ल।
40002001	हेरोद राजक समयम यहूदिया क्षेत्रक बेथलेहेम सहरम जब येशूक जन्‍म हुइलन। तब पूरुवसे ज्‍योतिषीहुँक्र यरूशलेम सहरम अइल
40002002	ओ हुँक्र मनैन पुछ्‌ल, “यहूदीन्‍हक राजा होक जन्‍मल् लर्का कहाँ बाट? उहाँ जन्‍मलक थाहाँ देना तोरैँया हम्र पूरुबओर देख्‍ली, उहओर्से उहाँह दर्शन कर आरली।”
40002003	जब हेरोद राजा यी बात सुन्‍ल तब अशान्‍तिले छट्‍पटाइ लग्‍ल, ओ हुँकहार सँगसँग सारा यरूशलेमक मनै फे अशान्‍तिले छट्‍पटाइ लग्‍ल।
40002004	तबदोस्र हेरोद सब मुख्‍य पूजारीन ओ शास्‍त्रीन बलाक “ख्रीष्‍टक जन्‍म कहाँ हुइना बाटन?” कैक सोधपुछ कर्ल।
40002005	हुँक्र कल, “यहूदिया क्षेत्रक बेथलेहेम सहरम। काकरकि अगमवक्ता लिख्‍रख्‍ल:
40002006	‘हेरो, बेथलेहेम सहरक मनै, टुह्र यहूदिया क्षेत्रम रहल कौनो सहरक मनैनसे कम नैहुइटो, काकरकि टुन्‍हक सहरम एकठो महान शासक जन्‍मुइयाबाट, ओ ऊ म्‍वार मनै इस्राएलीन्‍हक रेखदेख करुइयाबाट।’”
40002007	हेरोद ज्‍योतिषीहुँकन गुपचुपम बलाक तोरैँया देखपरल ठीक समय पत्ता लगैल।
40002008	तबदोस्र ऊ हुँकन असिक कैक बेथलेहेमम पठैल, “जाओ, ओ मजासे उ लर्कक् खोजी करो। हुँकहीन पत्ता लगैबो त, महीह फे खबर करहो, मै फे जाक हुँकहार दर्शन करम।”
40002009	राजक बात सुन्‍क ज्‍योतिषीहुँक्र आपन डगर लग्‍ल। जौन तोरैँया हुँक्र पूरुबम देख्‍लह उ तोरैँया हुँकन्‍हक आघ-आघ लागल, ओ लर्का रहल ठाउँक स्‍वाझ उप्‍पर पुग्‍क टक्‍कसे अर्‍यागैल्‌।
40002010	हुँक्र तोरैँयह देख्‍क एकदम आनन्‍दित हुइल।
40002011	तबदोस्र हुँक्र घरम पैँठ्‍ल त लर्कह आपन डाई मरियमकसँग देख्‍ल। ओ हुँकहार पाउ पर्क दण्‍डवत कर्ल, दोस्र आपन-आपन सन्‍धूक खोल्‍क हुँकहीन स्‍वान, सुगन्‍धित धूप ओ धेर महङ्‌ग अत्तर भेटी चह्रैल।
40002012	तबदोस्र सपनम “हेरोदकठे जिन जैहो” कना चेताउनी पैल त हुँक्र और डगरसे आपन देशम घुम्‍ल।
40002013	ज्‍योतिषीहुँक्र घुम्‍क गैल त योसेफ सपनम परमप्रभुक स्‍वर्गदूतह देख्‍ल ओ स्‍वर्गदूत हुँकहीन असिक कल, “उठो, लर्का ओ हुँकहार डाईह लेक मिश्रदेशम भागजाओ, ओ मै नैकहट्‍सम उहँ पलरहहो। काकरकि, हेरोद लर्कह मुवाइक लाग खोजी करटा।”
40002014	तबदोस्र योसेफ उठ्‌क लर्का ओ हुँकहार डाईह लेक रात्तीह मिश्रदेशम भाग्‍गैल।
40002015	राजा हेरोदक मृत्‍यु नैहुइट्‍सम ऊ उहँ पलरल। असिक अगमवक्ताद्वारा परमप्रभुक ब्‍वालल्‌ वचन पूरा हुइल्: “मै आपन छावह मिश्रदेशमसे बलैनु।”
40002016	जब हेरोद ज्‍योतिषीहुँक्र हुँकहीन छकाइल बात थाहाँ पैल, तब ऊ रिसले चूर हुइल। ऊ ज्‍योतिषीहुँकनसे थाहाँ पाइल समय अनुसार बेथलेहेम ओ उ इलाकम रहल दुइ वर्षसमक सब छावा लर्कन मुवाइ लगैल।
40002017	असिक अगमवक्ता यर्मियक ब्‍वालल्‌ वचन सत्‍य हुइल्,
40002018	“रामा कना ठाउँम चिल्‍ला-चिल्‍लाक रुइट्‍ ओ विलाप करँट्‍ सुनमिलटा। राहेल आपन लर्कन्‍हक लाग रुइटी। हुँकहीन कुई फे सुफ्‍लाइ नैसेक्‍ल, काकरकि हुँकहार सक्‍कु लर्का ओरागैल।”
40002019	राजा हेरोद मुल त परमप्रभुक एकठो स्‍वर्गदूत मिश्रदेशम योसेफकठे सपनम देखपर्ल ओ असिक कल,
40002020	“उठो, आब छावा-डाईह लेक इस्राएल देशम घुम्‍क जाओ। काकरकि लर्कक् प्राण लिह खोजुइयन मुसेक्‍ल।”
40002021	ऊ उठ्‌ल ओ छावा-डाईह लेक इस्राएल देशम घुम्‍क गैल।
40002022	तर यहूदियम हेरोदक छावा अर्खिलाउस आपन बाबक ठाउँम राज्‍य करट कना बात सुन्‍ल त ऊ उहाँ जाइ डरैल। तब ऊ फेदोस्र सपनम चेताउनी पैल त गालील क्षेत्रम गैल।
40002023	उहाँ जाक नासरत कना सहरम बैठ्‍ल। असिक अगमवक्तन्‍हक “उहाँह नासरी कैजिनेबा” कना वचन पूरा हुइल्।
40003001	उह समयम बप्‍तिस्‍मा देहुइया यूहन्‍ना यहूदियक उजार ठाउँम अइल ओ असिक प्रचार करलग्‍ल,
40003002	“आपन-आपन पापी मन परिवर्तन कैक परमेश्‍वरकठे घुमो, काकरकि स्‍वर्गक राज्‍य लग्‍घ आस्‍याकल।”
40003003	यशैया अगमवक्ता फे यिह यूहन्‍नक बारेम पैल्‍हहेँ असिक लिख्‍रख्‍ल: “उजार ठाउँम चिल्‍ला-चिल्‍लाक बोलुइयक आवाज सुन्‍जाइटा, ‘परमप्रभु आइक लाग उहाँक मार्ग तयार पारो, उहाँक डगर स्‍वाझ बनाओ।’”
40003004	यूहन्‍ना ऊँटक भुट्‍लले बिनल लुगा लगाइँट्‍, ओ छालक पेटी बहन्‍ल रहँट्‌। हुँकहार खाना फटिङ्‌ना ओ सहत रलहन।
40003005	यरूशलेम सहर, सारा यहूदिया क्षेत्र ओ यर्दन लद्‍यक आञ्‍जरपाञ्‍जरसे मनै हुँकहार लग्‍घ आइलग्‍ल।
40003006	ओ आपन-आपन पाप स्‍वीकार कर्टी यर्दन लद्‍यम यूहन्‍नसे बप्‍तिस्‍मा लेल।
40003007	तर फरिसी ओ सदुकी समूहक बहुत मनैन बप्‍तिस्‍मा लिह आइट्‍ देख्‍क यूहन्‍ना हुँकन कल, “टुह्र साँपन्‍हक सन्‍तान, परमेश्‍वरक दण्‍डसे उम्‍क टुँहन के कहल?
40003008	यदि टुह्र आपन-आपन पापी मन परिवर्तन कैक परमेश्‍वरकठे घुमरलो कलसे, उह अनुसार चलो।
40003009	‘हम्र अब्राहामक सन्‍तान हुइटी’ कटिम टुह्र उम्‍क पैबी कैक जिन सोँचो। मै टुँहन कहटुँ, परमेश्‍वर यी पत्‍थ्रमसे फे अब्राहामक लाग सन्‍तान उत्‍पन्‍न करसेक्‍ठ।
40003010	रूख्‍वक जरीम कुह्रार परस्‍याकल। उहओर्से असल फारा नैफरैना सब रूख्‍वा काट्‌क आगीम फाँक्‍जउइया बा।
40003011	“टुह्र आपन-आपन पापी मन परिवर्तन कैक परमेश्‍वरकठे घुमरलो कना बात देखाइक लाग मै टुँहन पानीक बप्‍तिस्‍मा देहटुँ, तर म्‍वार पाछ अउइया टुँहन पवित्र आत्‍मा ओ आगीक बप्‍तिस्‍मा देह्‍हीँ। उहाँ महीसे शक्तिशाली बाट, मै त उहाँक जुत्तक टेनी छोर्ना योग्यक फे नैहुइटुँ।
40003012	ओसैना सुपा उहाँक हाँठम बाटन। उहाँ अनाज ओसाक बखारीम ढरहीँ ओ भुसजुन कबु नैबुट्‍ना आगीम जरादेहीँ।”
40003013	तब येशू गालीलमसे यूहन्‍नकठे बप्‍तिस्‍मा लिहक लाग यर्दन लद्‍यम अइल।
40003014	तर यूहन्‍ना उहाँह र्‍वाक खोज्‍ल ओ असिक कल, “का अप्‍न म्‍वारठे अइली? बेनसे अप्‍न महीह पो बप्‍तिस्‍मा देहपर्ना।”
40003015	येशू हुँकहीन कल, “आब असहेँक हुइदेओ, धार्मिकता पूरा करक लाग असहेँक करपर्ठा।” यी बात मान्‍क यूहन्‍ना येशूह बप्‍तिस्‍मा देल।
40003016	बप्‍तिस्‍मा लेक सेक्‍ल त येशू झट्‌ट पानीमसे ढिक्‍वम अइल। उ ब्‍याला स्‍वर्ग उघ्रल ओ उहाँ परमेश्‍वरक आत्‍मह ढुकुरअस आक आपनम परट्‍ देख्‍ल।
40003017	तबहेँ स्‍वर्गसे असिन आवाज आइल, “यी म्‍वार प्रिय छावा हुइट, मै हिँकहीनसे धेर खुशी बाटुँ।”
40004001	तबदोस्र शैतान येशूक परीक्षा लिह कैक पवित्र आत्‍मा येशूह उजार ठाउँम लैगिल।
40004002	उ ठाउँम येशू चालीस दिन चालीस रातसम कुछु फे नैखैलकओर्से उहाँह महा कर्रसे भुँख लग्‍लन।
40004003	उहब्‍याला शैतान उहाँकठे आक कहल, “अप्‍न जाट्‌टीसे परमेश्‍वरक छावा हुइटी कलसे, यी पत्‍थ्रह ‘रोटी होजा’ कैक आज्ञा दी।”
40004004	येशू जवाफ देल, “धर्मशास्‍त्रम असिक लिखल बा, ‘मनै खैना चिजले केल नैबच्‍ट, तर परमेश्‍वरक मुहसे निक्रल् हरेक वचनले बच्‍ठ।’”
40004005	तबदोस्र शैतान येशूह पवित्र सहर यरूशलेमम लैगिल्‌ ओ मन्‍दिरक टुप्‍पम लैजाक कहल,
40004006	“यदि अप्‍न जाट्‌टीसे परमेश्‍वरक छावा हुइटी कलसे, यिहाँसे फन्की, काकरकि धर्मशास्‍त्रम असिक लिखल बा, ‘परमेश्‍वर आपन स्‍वर्गदूतन अह्रैहीँ ओ टुँहार पौली पत्थ्रम नैठोक्‍याई कैक, हुँक्र आपन हाँठले टुँहीन ठाम्‍डरहीँ।’”
40004007	येशू कल, “धर्मशास्‍त्रम असिक लिखल बा, ‘टैँ परमप्रभु आपन परमेश्‍वरक परीक्षा जिन करस।’”
40004008	फेदोस्र शैतान येशूह ढ्‍याङ पर्वत्‍वम लैजाक संसारक सब राज्‍य ओ उहिँमक चमक देखैटी कहल,
40004009	“महीह दण्‍डवत् कर्बी कलसे, यी सब अप्‍नह देहम।”
40004010	येशू ओहीह कल, “शैतान, यिहाँसे दूर भाग! धर्मशास्‍त्रम लिखल बा, ‘टैँ परमप्रभु आपन परमेश्‍वरह केल दण्‍डवत् करस ओ उहाँक केल सेवा करस।’”
40004011	तब शैतान येशूह छोर्क गैल्‌, तबदोस्र स्‍वर्गदूतहुँक्र आक उहाँक सेवा कर्ल।
40004012	यूहन्‍ना पक्राउ पर्ल कैक सुन्‍ल त येशू गालील क्षेत्रम गैल।
40004013	उहाँ नासरत छोर्क कफर्नहुम सहरम जाक बैठलग्‍ल। कफर्नहुम सहर गालील समुद्रक लग्‍घ जबूलून ओ नप्‍तालीन्‍हक ठाउँम पर।
40004014	असिक यशैया अगमवक्तक ब्‍वालल्‌ वचन पूरा ह्‍वाए आइल:
40004015	“जबूलूनक मनै, नप्‍तालीक मनै, समुद्रम जैना डगरीक आसपासक मनै, यर्दन लद्‍यक उपारीक मनै, ओ गालील क्षेत्रक गैरयहूदी मनै,
40004016	अन्‍धकारम रहुइयन भारी ज्‍योति देख्‍नेबाट। मृत्‍युक अन्‍धकारम रहुइयन्‍हक लाग एकठो भारी ज्‍योति चम्‍कनेबा।”
40004017	उहब्‍यालासे प्रचार कर्टी येशू कहलग्‍ल, “आपन-आपन पापी मन परिवर्तन कैक परमेश्‍वरकठे घुमो, काकरकि स्‍वर्गक राज्‍य लग्‍घ आस्‍याकल।”
40004018	एक दिन येशू गालील समुद्रक किनार-किनार न्याङ्‌गबेर दुइठो जलहारीन जाल ख्‍यालट्‍ देख्‍ल। हुँक्र पत्रुस कैजिना सिमोन ओ हुँकहार भैया अन्‍द्रियास रलह।
40004019	येशू हुँकन कल, “म्‍वार पाछ लागो, मै टुँहन मनैन बझैना जलहारी बनैम।”
40004020	अत्रा सुन्‍टीकि हुँक्र आपन जाल छोरछार्क उहाँक पाछ लग्‍ल।
40004021	उहाँसे जैटीजैटी येशू जब्‍दियक दुइ भाइ छावन, याकूब ओ हुँकहार भैया यूहन्‍नह, भेँटैल। हुँक्र आपन बाबकसँग लाऊम बैठ्‌क जाल टङ्‌ग्रटलह। येशू हुँकन फे बलैल।
40004022	तबहेँ हुँक्र आपन बाबह लाऊम छोर्क उहाँक पाछ लग्‍ल।
40004023	तबदोस्र येशू ठाउँ-ठाउँक सभाघरम जाक मनैन सिखैटी, स्‍वर्गक राज्‍यक बारेम खुशीक खबर प्रचार कर्टी ओ हरेक किसिमक रोग बेरामसे मनैन चोखैटि सारा गालील क्षेत्रम घुम्‍ल।
40004024	असिक उहाँक असल कामक बयान सिरिया देशभर फैलगिलन। मनै सब किसिमक रोग-व्‍याथा रहल बेरम्‍हेन उहाँकठे अन्‍ल। उहाँ भूत लागल, मृगीरोग लागल ओ प्‍यारालाइस रोग लागल सब मनैन चोखैल।
40004025	असिक उहाँक पाछ भारी भीड लग्‍लन। उ मनै गालील क्षेत्रक, डेकापोलिसक, यरूशलेम सहरक, यहूदिया क्षेत्रक ओ यर्दन लद्‍यक उपारीक रलह।
40005001	मनैन्‍हक भारी भीड देख्‍क येशू पर्वत्‍वम जाक बैठ्‍ल। ओ चेलाहुँक्र उहाँकठे गैल।
40005002	येशू हुँकन शिक्षा देहलग्‍ल:
40005003	“आत्‍मिक रूपम गरीबहुँक्र आशिष पाइल मनै हुइट, काकरकि स्‍वर्गक राज्‍य हुँकन्‍हक्‍के हो।
40005004	शोक करुइयन आशिष पाइल मनै हुइट, काकरकि हुँक्र सान्‍त्‍वना पैहीँ।
40005005	नम्र मनै आशिष पाइल मनै हुइट, काकरकि हुँक्र पृथ्‍वीम अधिकार कर पैनेबाट।
40005006	धार्मिकतक लाग भुँखाइल-पियासल मनै आशिष पाइल मनै हुइट, काकरकि हुँकन्‍हक भुँख-पियास मेट्‍नेबाटन।
40005007	दया करुइयन आशिष पाइल मनै हुइट, काकरकि हुँक्र दया पैहीँ।
40005008	पवित्र मन रहुइयन आशिष पाइल मनै हुइट, काकरकि हुँक्र परमेश्‍वरह देखहीँ।
40005009	मेलमिलाप करुइयन आशिष पाइल मनै हुइट, काकरकि हुँक्र परमेश्‍वरक सन्‍तान कैजहीँ।
40005010	धार्मिकतक लाग सँतावा पउइयन आशिष पाइल मनै हुइट, काकरकि स्‍वर्गक राज्‍य हुँकन्‍हक्‍के हुइटन।
40005011	“टुह्र आशिष पाइल मनै हुइटो, जब मनै महीह विश्‍वास कर्लक कारण टुँहन दुःख देहीँ, सँतैहीँ, निन्‍दा करहीँ, ओ झूट बोल्‍क टुन्‍हक बारेम खराब बात बट्‌वैहीँ।
40005012	तब खुशी ओ आन्‍दित होओ, काकरकि टुन्‍हक लाग स्‍वर्गम भारी इनाम ढैगिल्‌ बा। अघट्‌टेक अगमवक्तन फे मनै ओसहेँक दुःख देक सँताइँट्।”
40005013	“टुह्र पृथ्‍वीक न्‍वान हुइटो। तर न्‍वानक स्‍वाद हेराइल कलसे फेदोस्र केहीँले नोनार बनैना? उ त बाहर फँक्‍ना ओ मनै ग्‍वारले डब्‍ना बाहेक और कुछु कामक नैरहट्‍।
40005014	“टुह्र संसारक ज्‍योति हुइटो। पर्वत्‍वम बनल सहर नुक नैस्‍याकट्।
40005015	दिया बार्क मनै पाथीले नैछोप्‍ट, बेनसे घरम सबजहन अजरार ह्‍वाए कैक सामदानम पो ढर्ठ।
40005016	ओसहेँक टुँहन्‍हकम रहल ज्‍योति मनैन्‍हक आघ चम्‍कदेओ। ओ हुँक्र टुन्‍हक असल काम देखहीँ ओ स्‍वर्गम रना टुन्‍हक बाबक महिमा करहीँ।”
40005017	“मै मोशक देहल व्‍यवस्‍था या अगमवक्तन्‍हक ब्‍वालल्‌ वचन रद्द कर आइल हुइटुँ कैक जिन सम्‍झो, बेनसे मै उ पूरा कर आइल हुइटुँ।
40005018	जाट्‌टीसे मै टुँहन कहटुँ, जबसम स्‍वर्ग ओ पृथ्‍वी बित्‍क नैजाइ तबसम व्‍यवस्‍थम लिखल सब बात बिना पूरा हुइल उहिँमक अक्षरक एकठो मात्रा या एकठो बिन्‍दु फे नैहेरैने हो।
40005019	व्‍यवस्‍थमक सबसे छुटी बातह उलङ्‍घन कर्ना ओ उलङ्‍घन कर सिखैना मनै स्‍वर्गक राज्‍यम सबसे छुटी ठहर्नेबाट। तर व्‍यवस्‍थक बात अप्‍न फे पालन कर्ना ओ औरजहन फे पालन कर लगैना मनैजुन स्‍वर्गक राज्‍यम बरा ठहर्नेबाट।
40005020	मै टुँहन कहटुँ, परमेश्‍वरक आज्ञह शास्‍त्री ओ फरिसीहुँकनसे मजासे पालन नैकर्बो कलसे, टुह्र स्‍वर्गक राज्‍यम जाइ नैपउइयाहुइटो।
40005021	“टुह्र सुनरख्‍लो, अघट्‌टेक मनैन असिक कैगिल्‌ रह, ‘हत्‍या जिन करहो, जे हत्‍या करी ऊ दण्‍ड पाई।’
40005022	तर मै टुँहन कहटुँ, आपन भैयसे रिसैना मनैया दण्‍ड पउइया बा। जे आपन भैयक अपमान करी ओहीह महासभम जवाफ देहपरहिँस। आपन भैयह सरपुइया त झन् नरकक् आगीम पर्नेबा।
40005023	“उहओर्से परमेश्‍वरह भेटी चह्रैनासे आघ टुँहार भैयक टुँहीनसे रिस बाटन कना बात थाहाँ हुइल् कलसे,
40005024	टुँहार भेटी वेदीक आघ ढैक, तुरुन्‍त जाओ ओ आपन भैयसे मेलमिलाप कैडारो। तबदोस्र आक आपन भेटी चह्राओ।
40005025	“अदालतम पुग्‍नासे आघ आपन विरोधीसे डगरिहेम मेलमिलाप कैडारो, नकि त ऊ टुँहीन न्यायाधीशक जिम्‍मा लगादेहीँ, ओ न्यायाधीश टुँहीन सिपाहीक जिम्‍मा लगादेहीँ त टुँ झ्‍यालखानम पर्नेबाटो।
40005026	जाट्‌टीसे मै टुँहीन कहटुँ, उ ब्‍याला जरिमानक एक-एक पैँसा नैतिरटसम टुँ छुट्‌कारा नैपैनेहुइटो।
40005027	“‘व्‍यभिचार जिन करहो’ कना बात त टुह्र सुनरख्‍लो।
40005028	तर मै टुँहन कहटुँ, कौनो महिलह कुई गलत विचारले ह्‍यारल कलसे फे ऊ मनम व्‍यभिचार कैस्‍याकल रठा।
40005029	यदि टुँहार दाहिन आँख पाप कर लगैठा कलसे, ओहीह झिँक्‍क फाँकदेओ, काकरकि टुँहार सलशरीर नरकम फँक्‍वापाइलसे त टुँहार शरीरक अङ्‌गमसे एकठो अङ्‌ग फँक्‍ना टुँहार लाग धेर असल हो।
40005030	टुँहार दाहिन हाँठ पाप कर लगैठा कलसे, ओहीह काट्‌क फाँकदेओ। काकरकि टुँहार सलशरीर नरकम फँक्‍वापाइलसे त टुँहार शरीरक अङ्‌गमसे एकठो अङ्‌ग फँक्‍ना टुँहार लाग धेर असल हो।
40005031	“असिक फे लिखल बा, ‘आपन गोसिनेह छ्‌वार खोजुइया छोडपत्र कागत लिख्‍क छ्‌वार।’
40005032	तर मै टुँहन कहटुँ, जे आपन गोसिनेह व्‍यभिचारक कारण बाहेक और कारणले छोरी, ऊ ओहीह व्‍यभिचार कर लगैठा ओ ओसिक जे छ्‌वारल गोसिन्यह भ्‍वाज कर्ठा, ऊ फे व्‍यभिचार कर्ठा।”
40005033	“अघट्‌टेक मनैन ‘झूट किर्‍या जिन खैहो, तर परमप्रभुक नाउँम खाइल किर्‍या पूरा करहो’ कैक कहल बात त टुँहन थाहाँ बा।
40005034	तर मै टुँहन कहटुँ, कौनो बातक फे किर्‍या जिन खैहो। स्‍वर्गक नाउँ लेक किर्‍या जिन खैहो, काकरकि उ त परमेश्‍वरक सिंहासन हो।
40005035	पृथ्‍वीक नाउँ लेक फे किर्‍या जिन खैहो, काकरकि यी परमेश्‍वरक पाउदान हो। यरूशलेमक नाउँ लेक फे किर्‍या जिन खैहो, काकरकि उ त महाराजक सहर हो।
40005036	आपन कपारिक किर्‍या फे जिन खैहो, काकरकि टुह्र आपन कपारिक एकठो भुट्ला फे उज्‍जर या कर्‍या बनाइ नैसेक्‍टो।
40005037	ज्‍या कना बा, हो कलसे हो कहो, नैहो कलसे नैहो कैदेहो। ओहीसे बहुत कुछु बोल्‍बो कलसे, उ त शैतानकओर्से हो।
40005038	“‘आँखक बद्‍ला आँख, दाँतक बद्‍ला दाँत’ कना बात त टुह्र सुनरख्‍लो।
40005039	तर मै कहटुँ, टुह्र कौनोजहनसे बद्‍ला जिन लेओ। यदि कौनो मनैया टुँहार दाहिन गालम चट्‌काई कलसे, बाउँ गाल फे सोझारदेओ।
40005040	कौनो मनैया मुद्दा लगाक टुँहार कमीज लैजाइ खोज्‍ठा कलसे, ओहीह कोट फे देडारो।
40005041	कौनो मनैया एक किलोमिटरसम जैना कर लगैठा कलसे, वाकरसँग दुइ किलोमिटरसम जादेओ।
40005042	टुँहीनसे मङ्‌ना सबजहन देओ, ऋण मङ्‌ना मनैन फे ऋण देओ।
40005043	“‘आपन छिमेकीह प्रेम करो, शत्रुहजुन हेल्‍हा करो’ कना बात त टुँहन थाहँ बा।
40005044	तर मै टुँहन कहटुँ, शत्रुन प्रेम करो। टुँहन सँतुइयन्‍हक लाग प्रार्थना करो।
40005045	असिक कर्बो कलसे, स्‍वर्गम रना आपन बाबक छाई-छावन हुइबो। काकरकि परमेश्‍वर खराब ओ सज्‍जन दुनु जन्‍हक लाग घाम लगादेठ। धर्मी ओ पापी दुनु जन्‍हक लाग पानी बर्सादेठ।
40005046	टुँहन प्रेम करुइयन केल प्रेम कर्ठो कलसे, टुह्र का इनाम पाइसेक्‍बो जे? ओसिन प्रेम त कर उठुइयन फे कर्ठ।
40005047	टुह्र आपन मनैन केल आदर कर्ठो कलसे, औरजहनसे धेर का काम कर्लो जे? ओसिक त गैरयहूदी मनै फे कर्ठ।
40005048	स्‍वर्गम रना बाबा सब बातम सिद्ध रहअस टुह्र फे सब बातम सिद्ध होओ।”
40006001	येशू कटीगैल, “मनैन देखाइक लाग धर्मकर्म जिन करो, नकि त टुह्र स्‍वर्गम रना आपन बाबसे कुछु इनाम नैपैनेहुइटो।
40006002	“टुह्र अभावम परल कौनो मनैन देहबेर कपटी मनैन्‍हकअस हल्‍ला जिन करो। हुँक्र त मनैनसे प्रशंसा पाइक लाग सभाघर ओ गल्‍लीम बाजा बजैटी नेङ्‍ठ। जाट्‌टीसे मै टुँहन कहटुँ, हुँक्र आपन पूरा इनाम पास्‍याकल बाट।
40006003	बेनसे कौनोजहन देहबेर टुँहार दाहिन हाँठले देहल बाउँ हाँठ समेत थाहाँ जिन पाए।
40006004	असिक टुन्‍हक देहाइ सुटुक्‍क ह्‍वाए। तब सब चिज देख्‍ना परमेश्‍वर बाबा टुँहीन इनाम देहीँ।
40006005	“प्रार्थना करबेर कपटीन्‍हकअस प्रार्थना जिन करो। हुँक्र त और मनै देखहीँ कैक सभाघर ओ गल्‍लीक चोकम ठह्र्‍याक प्रार्थना कर्ना मन परैठ। मै जाट्‌टीसे टुँहन कहटुँ, हुँक्र आपन पूरा इनाम पास्‍याकल बाट।
40006006	टुह्र प्रार्थना करबेर क्‍वाठम जाओ ओ ड्‍वार लगाक गुप्‍तम रना टुन्‍हक परमेश्‍वर बाबसे प्रार्थना करो, ओ गुप्‍तम करल काम देख्‍ना परमेश्‍वर बाबा टुँहन इनाम देहीँ।
40006007	गैरयहूदी मनैअस बर्बराक प्रार्थना जिन करो। हुँक्र त नम्‍मा-नम्‍मा प्रार्थना कर्लसे उत्तर पाजैठा कैक विचार कर्ठ।
40006008	तर टुह्र हुँकन्‍हकअस जिन होओ। काकरकि टुह्र मङ्‌नासे आघहेँ टुँहन का चिज चाहल बा कना बात स्‍वर्गम रना परमेश्‍वर बाबह थाहाँ बाटन।
40006009	“टुह्र असिक प्रार्थना करो: ‘हे स्‍वर्गम रना हमार बाबा, अप्‍नक नाउँ पवित्र ह्‍वाए।
40006010	अप्‍नक राज्‍य आए। अप्‍नक इच्‍छा स्‍वर्गम जसिन बा, ओस्‍तहँक यी पृथ्‍वीम पूरा ह्‍वाए।
40006011	हमन हरेक दिनिक खाना आज फे दी।
40006012	हमार अपराध क्षमा कैदी, जसहेँक हमार विरोधम अपराध करुइयन हम्र क्षमा कैरख्‍ली।
40006013	हमन परीक्षम जिन लैजाई, ओ दुष्‍टसे हमन रक्षा करी। [काकरकि राज्‍य, शक्ति ओ महिमा सड्‌डभर अप्‍नक हो।]’
40006014	टुन्‍हक विरोधम अपराध करुइयन क्षमा कर्बो कलसे, स्‍वर्गम रना बाबा फे टुन्‍हक करल अपराध क्षमा करहीँ।
40006015	तर टुह्र मनैन्‍हक अपराध क्षमा नैकर्बो कलसे, परमेश्‍वर बाबा फे टुन्‍हक अपराध क्षमा नैकरहीँ।
40006016	“जब टुह्र ब्रत रबो, तब कपटीन्‍हकअस अन्‍धार मुह् लगाक ब्रत जिन रहो। काकरकि हुँक्र त मनैन देखाइक लाग आपन मुह् अन्‍धार करैठ। जाट्‌टीसे मै टुँहन कहटुँ, हुँक्र आपन इनाम पास्‍याकल बाट।
40006017	तर टुँ ब्रत रहल समयम आपन कपारिम त्‍याल लगाओ, ओ मुह् धोओ।
40006018	टुँहार ब्रत मनै नाहीँ, तर गुप्‍तम रना परमेश्‍वर बाबा देखहीँ, ओ गुप्‍तम देख्‍ना परमेश्‍वर बाबा टुँहीन इनाम देहीँ।
40006019	“पृथ्‍वीम आपन लाग धनसम्‍पत्ति जिन कुह्र्‍याओ, जहाँ कीरा ओ खिया खैठा, ओ च्‍वार चोर्क लैजैठ।
40006020	बेनसे स्‍वर्गम आपन लाग धनसम्‍पत्ति जम्‍मा करो, जहाँ ना कीरा, ना खिया खाइट्‍, ओ च्‍वार फे नैचोर्ट।
40006021	काकरकि जहाँ टुन्‍हक धन रही, उहँ टुन्‍हक मन फे रही।
40006022	“शरीरक दिया आँख हो। यदि टुँहार आँख ठीक बा कलसे, टुँहार सारा शरीर अजरार हुइनेबा।
40006023	तर टुँहार आँख खराब बा कलसे, टुँहार सारा शरीर अन्‍धार हुइनेबा। यदि टुँहारम रहल अजरार अन्‍धार होजाई कलसे, उ अन्‍धार कत्रा कैयाँकुचिल रही।
40006024	“कुई फे दुइ मालिकन्‍हक सेवा कर नैस्‍याकट्। काकरकि ऊ एकजहन हेल्‍हा करी, एकजहन प्रेम करी, कि जुन एक जन्‍हक कहल मानी, एक जन्‍हक मतलब नैकरी। टुह्र फे परमेश्‍वर ओ धनक सेवा कर नैसेक्‍नेहुइटो।
40006025	“उहओर्से मै टुँहन कहटुँ, आपन प्राणक लाग का खैम, का पियम कैक ओ आपन शरीरक लाग का लगैम कैक चिन्‍ता जिन करो। जीवन खैना चिजसे ओ शरीर लगैना लुगासे बरा नैहो का?
40006026	आकाशम उर्ना चिरैँचुरुङ्‌गन हेरो ना। हुँक्र ना बुइट, ना कट्‍नी कर्ट, ना त अनाज बखारीम जम्‍मा कर्ट, तर फे स्‍वर्गम रना बाबा हुँकन खवैठ। टुह्र उ चिरैँचुरुङ्‌गनसे धेर मूल्‍यवान नैहुइटो का?
40006027	चिन्‍ता कैक टुह्रमध्‍ये के आपन आयु एक घण्‍टा हुइलसे फे बह्राइसेक्‍ठा जे?
40006028	“लुगाफाटक लाग का चिन्‍ता कर्ठो? मैदानम फुलल् लिली फूलह हेरो ना। हुँक्र ना त परिश्रम कर्ट, ना लुगा बिन्‍ट।
40006029	मै टुँहन कहटुँ, सोलोमन राजा ओत्रा धनी रटीरटी फे ऊ एकठो फूला बराबर फे सँप्रल नैरलह।
40006030	आज रना ओ काल आगीम फाँकजैना घाँसह त परमेश्‍वर असिक सँप्रैठ कलसे, उहाँ टुँहन झन् नैसँप्रैहीँ का? खै टुन्‍हक विश्‍वास?
40006031	उहओर्से ‘का खैबी? का पिबी? का लगैबी?’ कैक चिन्‍ता जिन करो।
40006032	काकरकि असिन चिजिक चिन्‍ता त गैरयहूदी मनै कर्ठ। यी सब चिज टुँहन चहठा कना बात स्‍वर्गम रना बाबह थाहाँ बाटन।
40006033	बेनसे पैल्‍ह परमेश्‍वरक राज्‍य ओ उहाँक धार्मिकतक खोजी करो, यी सब चिज परमेश्‍वर टुँहन देहीँ।
40006034	काल्‍हिक लाग चिन्‍ता जिन करो, काल्‍हिक समस्‍या काल समाधान हुई। आझुक दुःख आझुक लाग धेर बा।”
40007001	येशू कह्‍टीगैल, “औरजहन दोष जिन लगाओ, त टुँहन फे दोष नैलगाजाई।
40007002	काकरकि टुह्र जसहेँक औरजहन दोषी ठह्रैबो, ओसहेँक टुह्र फे दोषी ठह्राजैबो। जौन नापले औरजहन नप्‍बो, उह नाप टुँहन फे लागू हुई।
40007003	“आनक आँखिमक किर्किट देखुइया आपन आँखिमक ठेङ्‌ग्रा काजे नैदेख्‍टो?
40007004	आपन आँखिमक ठेङ्‌ग्रा नैदेखुइया, आपन भैयह ‘खै-खै, मै टुँहार आँखिमक किर्किट झिँकदिउँ’ कैक कसिक कहसेक्‍ठो?
40007005	टुह्र कपटी मनै, पैल्‍ह आपन आँखिमक ठेङ्‌ग्रा झिँको, तब आपन भैयक आँखिमक किर्किट झिँकबेर छर्लङ्‌ग देख्‍बो।
40007006	“पवित्र चिज कुक्‍कुरिन जिन देओ, यदि देबो कलसे उल्‍ट टुँहन खप्‍कहीँ, ओ हिरामोती सुरिन्‍हक आघ जिन फाँको, यदि फँक्‍बो कलसे ग्‍वारले डाब्‍क काच्‍याकुची पारदेहीँ।
40007007	“मङ्‍टीरहो त पैबो, खोज्‍टीरहो त भेटैबो, ढकढकैटीरहो त टुन्‍हक लाग ड्वार उभकजाई।
40007008	काकरकि मङ्‌गुइयन पैठ, खोजुइयन भेटैठ, ओ ढकढकुइयन्‍हक लाग ड्‍वार उभकजैठा।
40007009	“टुह्रमध्येम कौन मनैया हुई, ज्याकर छावा रोटी मङ्‍लसे पत्‍थ्रा दे?
40007010	या मच्‍छी मङ्‍लसे सँप्‍वा दे?
40007011	टुह्र दुष्‍ट होक फे आपन छाई-छावन असल चिज देह जन्ठो कलसे, स्‍वर्गम रना टुन्‍हक बाबा झन् उहाँसे मङ्‌गुइयन कत्रा धेर असल चिज देह्‍हीँ।
40007012	और मनै टुँहन जसिन व्‍यवहार करल चहठो, टुह्र फे औरजहन ओस्‍तहँ व्‍यवहार करो। व्‍यवस्‍था ओ अगमवक्तन्‍हक शिक्षा यिह जो हो।”
40007013	साँक्‍कीर ड्‍वारीओर्से भित्तर पैँठो, काकरकि विनाशम पुगैना ड्‍वार चाक्‍कीर ओ सजिलो रठा, ओ ओसिन ड्‍वारीओर्से पैँठुइयन धेर रठ।
40007014	काकरकि जीवनम पुगैना ड्‍वार साँक्‍कीर रठा ओ डगर अप्‍ठ्‌यारो रठा, असिन डगर भेटुइयन डान्‍चे केल रठ।
40007015	झूटा अगमवक्तनसे होसियार रहो। हुँक्र भेँरीन्‍हक भेष लेक अइठ, तर भित्तरजुन डरलग्‍टिक ब्‍वाँसाअस रठ।
40007016	टुह्र हुँकन्‍हक फराइल फारले हुँकन चिह्‍न्‍बो। का काँटक ब्‍वाँटिम अङ्‌गूर या सिउँह्रीक ब्‍वाँटिम अञ्‍जीर फर्ठा?
40007017	असल रूख्‍वम असल फारा फर्ठा, खराब रूख्‍वम खराब फारा फर्ठा।
40007018	असल रूख्‍वा खराब फारा फराइ नैस्‍याकट, ना त खराब रूख्‍वा असल फारा फराइसेक्‍ठा।
40007019	असल फारा नैफरैना हरेक रूख्‍वा काट्‌क आगीम फाँक्‍जउइया बा।
40007020	असिक टुह्र हुँकन्‍हक फराइल फारले झूटा अगमवक्तन चिह्‍न्‍बो।
40007021	“महीह ‘प्रभु, प्रभु’ कहुइया सबजन स्‍वर्गक राज्‍यम पैँठ नैपउइयाहुइट। स्‍वर्गम रना म्‍वार परमेश्‍वर बाबक इच्‍छा अनुसार काम करुइयन केल पैँठ पउइयाबाट।
40007022	उ दिन धेर जन महीह कहहीँ, ‘प्रभु, प्रभु का हम्र अप्‍नक नाउँम अगमवाणी नैबोल्‍ली? का अप्‍नक नाउँ लेक भूतन नैनिकर्ली? का अप्‍नक नाउँम अचम्‍म-अचम्‍मक काम नैकर्ली?’
40007023	उ ब्‍याला मै हुँकन कहम, ‘ऐ दुष्‍ट काम करुइयन, मै टुँहन चिह्‍न्‍ल नैहुइटुँ। यिहाँसे जाओ!’”
40007024	“जे म्‍वार वचन सुन्‍क पालन कर्ठा, ऊ एकठो बुद्धिमान मनैयाअस हो। ऊ पत्‍थ्रक बल्‍गर जग डार्क घर बनाइल।
40007025	तब हुरी चलल्, झरी करल, बाहार आइल ओ उ घरह धक्‍का लगाइल, तर पत्‍थ्रक बल्गर जग रलकओर्से उ घर नैढलल्।
40007026	म्‍वार वचन सुन्‍क फे पालन नैकरुइया एकठो मूर्ख मनैयाअस हो। ऊ बालुरम घर बनाइल।
40007027	तब हुरी चलल्, झरी करल, बाहार आइल ओ उ घरह धक्‍का लगाइल, तब उ घर ढल्‍क भट्‍याङभुटुङ होगैल्‌।”
40007028	येशू आपन चेलन असिक शिक्षा देहट्‍ सुन्‍क भीडक मनै छक्‍क पर्ल।
40007029	काकरकि उहाँ शास्‍त्रीन्‍हकअस नाहीँ, तर पूरा अधिकारसे सिखाइट्‍।
40008001	येशू पर्वत्‍वमसे टर ओल्‍हाइबेर मनैन्‍हक भारी भीड उहाँक पाछ लागल।
40008002	उ ब्‍याला एकठो कोररोग लागल मनैया आक उहाँक पाउ पर्टी कहल, “प्रभु, अप्‍न चहबी कलसे महीह चोखाइ सेक्‍नेबाटी।”
40008003	येशू वाकरम हाँठ ढैक कल, “मै चाहटुँ, टुँ चोखाजाओ।” तबहेँ कोररोग लागल मनैया चोखागैल्‌।
40008004	येशू ओहीह कल, “हेरो, यी बात किहुह जिन कहहो। बेनसे पूजारीकठे जाक अपन्‍हेह देखाओ ओ अप्‍न चोखैलक बात मनैन्‍हक आघ साबित कराइक लाग मोशक व्‍यवस्‍था अनुसार बलि चह्राओ।”
40008005	येशू कफर्नहुम सहरम पैँठबेर एक जन रोमी कप्‍तान आक उहाँसे बिन्‍ती कर्ल,
40008006	“प्रभु, म्‍वार नोकर प्‍यारालाइस रोगले घरम थलापरल बा।”
40008007	येशू ओहीह कल, “मै जाक ओहीह चोखुइयाबाटुँ।”
40008008	कप्‍तान कल, “मै हजुरह आपन घर लैजिना योग्यक मनैया नैहुइटुँ। हजुर यिहँसे आज्ञा केल कैदी, त म्‍वार नोकर चोखाजाई।
40008009	मै फे आपनसे बरा हाकिमक अधीनम रठुँ। म्‍वार अधीनम फे सिपाहीहुँक्र बाट। मै एकठो मनैयह ‘जा’ कठुँ, त ऊ जैठा, ओ और मनैयह ‘आ’ कठुँ, त ऊ अइठा। आपन नोकरह ‘यी कर’ कठुँ, त ऊ कर्ठा।”
40008010	हुँकहार बात सुन्‍क येशू अचम्‍म मन्‍ल, ओ आपन पाछ लागल मनैन कल, “जाट्‌टीसे मै टुँहन कहटुँ, असिन भारी विश्‍वास त मै इस्राएलीन्‍हक बीचम फे नैदेख्‍लहुँ।
40008011	मै टुँहन कहटुँ, पूरुब ओ पश्‍छिउँसे गैरयहूदी मनै धेर अइहीँ ओ स्‍वर्गक राज्‍यम अब्राहाम, इसहाक ओ याकूबकसँग सँग खाए बैठहीँ।
40008012	तर स्‍वर्गक राज्‍यम रहपर्ना इस्राएलीहुँक्रजुन बाहर अन्‍धकारम फाँकजैहीँ, ओ उहाँ मनै दुःखले दाँत पिस्‍टी रुवाबासी करहीँ।”
40008013	तबदोस्र येशू कप्‍तानह कल, “आब अप्‍न घर जाई, अप्‍नक विश्‍वास करलअस हुइनेबा।” उ नोकर तबहेँ चोखागैल्‌।
40008014	येशू पत्रुसक घर गैल। उहाँ हुँकहार सासू जरकमार सुत्‍लकसुत्‍ल रलही।
40008015	येशू हुँकहार हाँत छुल त हुँकहीन जर छोर्लिन। तब ऊ उठ्‌ली ओ उहाँक मानमर्जाट्‍ कर्ली।
40008016	सन्‍झ्‍या हुइल् त, मनै भूत लागल धेर जहन येशूकठे अन्‍ल। येशू आपन बोलीले मनैन्‍हकमसे भूत निक्रैल ओ सक्‍कु बेरम्‍हेन चोखादेल।
40008017	असिक अगमवक्तन्‍हक कहल बात पूरा हुइल्, “उहाँ जो हमार कमजोरी बोकदेल, ओ हमार रोग हटादेल।”
40008018	येशू आपन आञ्‍जरपाञ्‍जर मनैन्‍हक भारी भीड देख्‍ल त आपन चेलन “ले आब हम्र समुद्रक उपार जाई” कैक कल।
40008019	उहब्‍याला एकठो शास्‍त्री उहाँकठे आक कल, “गुरु, अप्‍न जहाँ गैलसे फे मै अप्‍नकसँग जैम।”
40008020	तब येशू हुँकहीन कल, “फेहोरेन्हक ड्वान्डर रठन, चिरैँचुरुङ्‌गन्हक ठाँट रठन, तर मै मनैयक छावक आराम कर्ना ठाउँ फे नैहो।”
40008021	तब उहाँक चेलन्‍हक बीचमसे और एकठो चेला कल, “प्रभु, पैल्‍ह मै घर जाक आपन बाबह माटी देलिउँ, त अप्‍नक पाछ लगम।”
40008022	येशू हुँकहीन कल, “मुवलअस मनै मुवल मनैन माटी देह्‍हीँ, टुँ म्‍वार पाछ लागो।”
40008023	येशू लाऊम चिहुर्ल ओ उहाँक चेलावँ फे उहाँकसँग गैल।
40008024	एकचोट्‌टे समुद्रम भारी आँधीबौखा चल लागल, ओ पानीक छल्‍कले लाऊ भर लागल। तर येशूजुन मस्‍तसे निदाइल रलह।
40008025	तब चेलाहुँक्र उहाँह असिक कटी जगैल, “प्रभु, हमन बचाई, हम्र मुवलग्‍ली।”
40008026	येशू हुँकन कल, “काजे असिक डराइटो? खै टुन्‍हक विश्‍वास?” तब उहाँ उठ्‌क आँधीबौखा ओ छल्‍कह हप्‍कैल, त आँधीबौखा ओ छल्‍का जाट्‍से शान्‍त होगैल्‌।
40008027	असिन हुइल् देख्‍क सबजन छक्‍क पर्ल ओ कल, “यी कसिन मनैया हुइट? हिँकहार कहल त आँधीबौखा ओ छल्‍का समेत मन्‍ठ!”
40008028	जब येशू समुद्रक उपार गदरिनीहुँकन्‍हक मुलुकम पुग्‍ल, तब भूत लागल दुइ जन मनै उहाँकठे अइल। हुँक्र दुनु जन मुवल मनै गर्ना ठाउँओर बैठट्। हुँक्र महाडरलग्‍टिक रलह, ओ उ डगर कुई फे नेङ्‌गघुम कर नैस्‍याकट्‍।
40008029	हुँक्र दुनु जन असिक चिच्‍याइ लग्‍ल, “हे परमेश्‍वरक छावा, अप्‍न हमन का करक लाग अइलही? का हमार समय बिना पुग्‍ल हमन दुःख देहक लाग अइलही?”
40008030	हुँकनसे टनिक दूर एक बगाल सुवर चह्रटलह।
40008031	भूत उहाँह असिक कैक बिन्‍ती कर्ल, “हमन निक्राइ जो चहठी कलसे हमन उह सुरिन्‍हकम जाइदी।”
40008032	तबदोस्र येशू हुँकन कल, “जाओ।” तब हुँक्र निकर्क सुरिन्‍हकम गैल, त सक्‍कु सुवर भीरमसे ढनमनैटी समुद्रम गिर्क मुगैल।
40008033	सुवर चह्रुइयन भाग्‍क सहरम गैल। सहरम जाक सक्‍कु घटना ओ भूत लागल मनै कसिक चोखैल कना बात समेत सुनादेल।
40008034	यी बात सुन्‍ल त येशूह भ्‍याँट कर सारा सहरक मनै उलट्‌क अइल। उहाँह देख्‍ल त, मनै आपन क्षेत्रसे जाइक लाग बिन्‍ती कर्ल।
40009001	तबदोस्र येशू लाऊम चिहुर्ल ओ घुम्‍क समुद्रक उपार आपन बैठल सहरम गैल।
40009002	मनै प्‍यारालाइस रोग लागल एकठो मनैयह बिस्‍तारासैँट बोक्‍क उहाँकठे अन्‍ल। हुँकन्‍हक विश्‍वास देख्‍क येशू उ रोग्यह कल, “भैया, साहस करो, टुँहार पाप क्षमा होगैल्‌।”
40009003	येशूक कहल यी बात सुन्‍क शास्‍त्रीमध्‍ये कत्रा जन मनमन विचार करलग्‍ल, “यी त परमेश्‍वरक बदनाम करटा।”
40009004	तर येशू हुँकन्‍हक मनक बात बुझडर्ल ओ कल, “टुह्र मनम काकर दुष्‍ट विचार करटो?
40009005	यी मनैयह ‘टुँहार पाप क्षमा होगैल्‌’ कना ओ ‘उठ्‍क नेङ्‌गो’ कना कौन सजिलो हो, कहो त?
40009006	हेरो, मै मनैयक छावह यी पृथ्‍वीम मनैन्‍हक पाप क्षमा कर्ना अधिकार रहल बात मै टुँहन देखैम।” तब ऊ बेरम्‍हेह कल, “उठो, आपन बिस्‍तारा बोक्‍क घर जाओ।”
40009007	तबदोस्र उ मनैया जुरुक्‍कसे उठल, ओ आपन घर गैल्‌।
40009008	यी अचम्‍मक काम देख्‍क भीडक मनै डरैल, ओ मनैन असिन शक्ति देना परमेश्‍वरक प्रशंसा कर्ल।
40009009	येशू उहँरसे जाइबेर एक जन मत्ती नाउँक मनैयह कर उठैना अड्‍डम बैठल देख्‍ल। तब येशू उ मनैयह कल, “म्‍वार पाछ लागो।” मत्ती उठ्‌ल ओ उहाँक पाछ लग्‍ल।
40009010	येशू ओ उहाँक चेलन मत्तीक घर खाए बैठल ब्‍याला कर उठुइयन ओ और पापीहुँक्र फे अइल, ओ उहाँहुँकन्‍हकसँग खाए बैठ्‍ल।
40009011	यी देख्‍क फरिसी समूहक मनै उहाँक चेलन कल, “काजे टुन्‍हक गुरु कर उठुइया ओ पापीन्‍हकसँग खानपिन कर्ठ?”
40009012	हुँकन्‍हक बात सुन्‍क येशू कल, “निरोगी मनैन डाक्‍टर नैचहटन, तर रोगी मनैन चहठन।
40009013	टुह्र धर्मशास्‍त्रम लिखल बातक अर्थ बुझपर्ठा: ‘मै पशुक बलि नाही, दया करल चहठुँ।’ मै धर्मीन नाही, तर पापीन बलाए पो आरनु।”
40009014	तबदोस्र यूहन्‍नक चेलन येशूकठे आक उहाँह पुछ्‌ल, “हम्र ओ फरिसीहुँक्र ब्रत रठी, तर अप्‍नक चेलन काजे ब्रत नैरट?”
40009015	येशू हुँकन आहानम जवाफ देल, “दुल्‍हा भोजरेन्‍हकसँग रहट्‍सम हुँक्र शोक कर नैपर्टन, तर उ दिन आई जब दुल्‍हा हुँकन्‍हकठेसे लैजाजहीँ, तब हुँक्र ब्रत रह्‍हीँ।
40009016	“पुरान लुगम कुई फे लौव लुगक पिउँडा नैलगाइट्। यदि लगैना हो कलसे, लौव पिउँडा मारी पैँस्‍क पुरान लुगह खिँच्‍ठा त झन् कर्रसे फटादेठा।
40009017	ओसहेँक, पुरान छालक थैलीम कुई फे लौव अङ्‌गूरिक मद नैढरट्‍। यदि ढर्ना हो कलसे, थैलीह फुटादेठा ओ अङ्‌गूरिक मद अँराजैठा। लौव अङ्‌गूरिक मद त लौव छालक थैलीम ढरपर्ठा, तब थैली ओ मद दुनु सुरक्षित रठा।”
40009018	येशू हुँकन यी बात कटीकटी एक जन यहूदी शासक उहाँ आपुग्‍ल। ओ येशूक पाउ पर्टी बिन्‍ती कर्ल, “हजुर, म्‍वार छाई आब भक्‍खर बितल, हजुर आक वाकरम आपन हाँठ ढैदेबी कलसे, ऊ जिजैनेबा।”
40009019	येशू उठ्‌ल ओ आपन चेलन्‍हकसँग हुँकहार पाछ लग्‍ल।
40009020	उहब्‍याला एक जन बाह्र वर्षसे रगत बहना रोग लागल महिला पाछओरसे आक येशूक लुगक किनार छुली।
40009021	काकरकि “येशूक लुगऽ केल हुइलसे फे छुवम कलसे चोखाजैम” कना हुँकहीन लागलरहन।
40009022	येशू पाछओर घुम्‍क हेर्ल त महिलह देख्‍ल, ओ कल, “बाबु, साहस करो। टुँहार विश्‍वासले टुँहीन चोखाराखल।” तबहेँ उ महिला चोखागैली।
40009023	तबदोस्र जब येशू यहूदी शासकक् घर पुग्‍ल, उहाँ त शोकक् बाजा बजुइयन ओ भीडक मनैन रुवाबासी करँट्‍ देख्‍ल।
40009024	उहाँ हुँकन कल, “टुह्र सबजन बाहर जाओ। यी बाबु मुवल नैहुइटी, निदाइल केल बाटी।” यी बात सुन्‍क हुँक्र उहाँह हँस्‍ल।
40009025	उहाँ भीडक सब मनैन बाहर निकार्क अप्‍न भित्तर गैल, ओ लौँर्‍यक हाँठ पकर्क उठैल त लौँर्‍या उठगैल्‌।
40009026	तबदोस्र यी बातक बयान साराओर फैल्‍गैल्‌।
40009027	येशू उहाँसे जाइबेर दुइ जन आन्‍धर मनै “हे दाऊदक सन्‍तान, हमन दया करी” कटी उहाँक पाछपाछ लग्‍ल।
40009028	येशू घरम पैँठ्‍ल त, उ दुइ जन आन्‍धर मनै फे उहँ आपुग्‍ल। येशू हुँकन कल, “का मै टुँहन चोखाइ सेकम कना टुन्‍हक विश्‍वास बा?” हुँक्र कल, “बा, प्रभु।”
40009029	तब येशू हुँकन्‍हक आँख छुक कल, “टुन्‍हक विश्‍वास अनुसार टुँहन ह्‍वाए।”
40009030	तबदोस्र हुँक्र देख्‍ना होगैल। येशू हुँकन कर्रा आज्ञा देल, “हेरो, यी बात कौनोजहन जिन बट्‌वैहो।”
40009031	तर हुँक्र उहाँसे गैल त सारा इलाकम उहाँक करल कामक बात फैलादेल।
40009032	जब उहाँहुँक्र निकर्क जाइटलह, तब मनै भूत्‍वा लाग्‍क लाट हुइल् एकठो मनैयह उहाँकठे अन्‍ल।
40009033	येशू भूत्‍वह वाकरमसे निक्रादेल त, ऊ लाट मनैया ब्‍वाल लागल। यी देख्‍क भीडक मनै अचम्‍म मन्‍टी कहलग्‍ल, “इस्राएलम असिन बात कबु फे नैदेख्‍गैलरह।”
40009034	तर फरिसी समूहक मनैजुन असिक कहलग्‍ल, “यी त भूतन्‍हक रज्‍वक शक्तिले भूतन निक्रैठा।”
40009035	येशू सहर-सहर ओ गाउँ-गाउँक सभाघरम शिक्षा देटी, स्‍वर्गक राज्‍यक खुशीक खबर प्रचार कर्टी ओ सब किसिमक रोगमसे मनैन चोखैटि नेङ्‌ग्‍ल।
40009036	मनैन्‍हक भीड देख्‍क उहाँ दयाले भरगैल। काकरकि हुँक्र त चह्रुइया नैरहल भेँरीअस हैरान ओ बेसहारा रलह।
40009037	तब उहाँ आपन चेलन कल, “सह्‍यार पर्ना बाली धेर बा, तर काम करुइयन डान्चे केल बाट।
40009038	उहओर्से बालीक मालिकसे बाली सहेर्ना काम करुइयन पठादेहीँ कैक बिन्‍ती करो।”
40010001	येशू आपन बाह्रजहन चेलन बलैल, ओ हुँकन भूत निक्रैना, ओ हरकिसिमक रोग लागल मनैन चोखैना अधिकार देल।
40010002	बाह्र जन प्रेरितहुँक्र हिँक्रहे हुइट: पैल्‍ह पत्रुस कैजिना सिमोन, ओ हुँकहार भैया अन्‍द्रियास, जब्‍दियक छावन याकूब, ओ हुँकहार भैया यूहन्‍ना,
40010003	फिलिप ओ बारथोलोमाइ, थोमा ओ कर उठैना मत्ती, अल्‍फयसक छावा याकूब, थेदियस,
40010004	देशभक्त दलक सिमोन, ओ यहूदा इस्‍करियोत, जे पाछ येशूह ध्‍वाखा देहल।
40010005	येशू उ बाह्र जन चेलन असिक आज्ञा देक पठैल, “टुह्र गैरयहूदी मनैन्‍हकठे जिन जाओ ओ सामरीन्‍हक सहरम जिन पैँठो।
40010006	बेनसे इस्राएलीन्‍हकठे जाओ, जे हेराइल भेँरीअस बाट।
40010007	ओ स्‍वर्गक राज्‍य लग्‍घ आस्‍याकल कटी प्रचार करो।
40010008	बेरम्‍हेन चोखाओ, मुवल मनैन जियाओ, कोररोग लागल मनैन शुद्ध पारो ओ भूतन निकारो। टुह्र बिना म्‍वालक पैलो, औरजहन फे बिना म्‍वालक देओ।
40010009	फाँर कस्‍ना लुगम स्‍वान, चाँदी, रूप्‍या-पैँसा कुछु जिन बोको।
40010010	यात्रम झोली, फेर्ना लुगा, जुत्ता, या टेक्‍नी कुछु जिन बोको। काकरकि काम करुइयन खाए पाइपर्ठा।
40010011	“टुह्र गाउँ या सहरम जैबो कलसे टुँहन स्‍वागत कर्ना मनैयह खोजो ओ उ गाउँसे नैजाइट्‍सम उह मनैयक घरम पलरहो।
40010012	टुह्र घरम पैँठ्‍बो त ‘टुँहन शान्‍ति ह्‍वाए’ कैक कहहो।
40010013	यदि उ घरमक मनै शान्‍ति पैनायोग्यक बाट कलसे, उहाँ शान्‍ति रनेबा। तर यदि उ घरमक मनै योग्य नैहुइट, कलसे शान्‍ति टुन्‍हकठे घुम्‍क आजाई।
40010014	यदि कुई टुँहन स्‍वागत नैकरी या टुन्‍हक बात नैसुनी कलसे, उ घर या सहर छोर्क जाइबेर आपन ग्‍वारक धूर झराअइहो।
40010015	जाट्‌टीसे मै टुँहन कहटुँ, न्यायक दिनम उ सहरक दशा सदोम ओ गमोरा सहरक दशासे फे कर्रा हुहीन।
40010016	“हेरो भेँरीन ब्‍वाँसन्‍हक बीचम पठाइअस मै टुँहन पठाइटुँ। उहओर्से टुह्र साँपअस चलाक ओ ढुकुरअस स्‍वाझ होओ।
40010017	मनैनसे होसियार रहो, काकरकि हुँक्र टुँहन पकर्क अड्‍डा-अदालत लैजैहीँ ओ सभाघरम कोर्रा लगैहीँ।
40010018	टुह्र म्‍वार कारण हाकिम ओ शासकन्‍हक आघ लैजाजैबो, उ ब्‍याला टुह्र गैरयहूदीन्‍हक आघ म्‍वार बारेम साक्षी देहपर्नेबा।
40010019	तर जब टुँहन पक्रैहीँ, तब का बोल्‍ना, कसिक बोल्‍ना कैक चिन्‍ता जिन करो। उहब्‍याला ब्‍वालपर्ना ठीक वचन टुँहन देजाई।
40010020	काकरकि बोलुइया टुह्र नैहुइबो, तर परमेश्‍वर बाबक आत्‍मा जो टुह्रद्वारा बोलहीँ।
40010021	“मनै आपन दादुभैयन मुवाइक लाग पक्रादेहीँ, डाई-बाबा आपन छाई-छावन, छाई-छावा आपन डाई-बाबन्‍हक विरोधम उठहीँ ओ मुवाइ लगैहीँ।
40010022	म्‍वार कारणले सबजन टुँहन हेल्‍हा करहीँ। तर जे अन्‍तिमसम स्‍थिर रही, ऊ बचाजैनेबा।
40010023	मनै टुँहन एकठो सहरम सँतैहीँ कलसे, टुह्र और सहरम भागजैहो। मै जाट्‌टीसे टुँहन कहटुँ, टुह्र इस्राएलक हरेक सहरम काम सेक्‍ल नैरबो त मै मनैयक छावा, फेदोस्र आजैम।
40010024	“कौनो चेला आपन गुरुसे बरा नैरहट्‍, ओ कौनो नोकर आपन मालिकसे बरा नैरहट्‍।
40010025	चेला आपन गुरुअस, ओ नोकर आपन मालिकअस हुइलसे धेर हो। यदि हुँक्र मै घरमालिकह त भूतन्‍हक रज्‍वा बालजिबुल कठ कलसे, घरपरिवारन झन् का कहीँ?
40010026	“उहओर्से मनैनसे जिन डराओ, काकरकि नुकाक ढैल सब चिज छर्लङ्‌ग देखपर्नेबा, ओ गोप्‍यम रहल सब बात खुलस्‍त पारजैनेबा।
40010027	ज्‍या बात मै अन्‍धारम कैरख्‍नु, उ सब बात अजरारम कैदेओ, ओ ज्‍या बात एकान्‍तम सुन्‍रख्‍लो, उ सब बात घरक धूरीमसे प्रचार कैदेओ।
40010028	हुँकनसे जिन डराओ जे शरीरह केल मुवाइसेक्‍ठ, तर आत्‍मह मुवाइ नैसेक्‍ट। बेनसे आत्‍मा ओ शरीर दुनु नरकम नाश कर सेक्‍ना परमेश्‍वरसे डराओ।
40010029	का एक पैँसम दुइठो गिउँरा नैबिक्‍ट? उहफे परमेश्‍वर बाबक इच्‍छा बिना एकठो गिउँरा फे भूइँयम नैगिरट्।
40010030	टुन्‍हक कपारिक भुत्‍ला एक-एक कैक गनगैलबा।
40010031	उहओर्से जिन डराओ, गिउँरनसे टुह्र धेर मूल्‍यवान बाटो।
40010032	“जे महीह मनैन्‍हक आघ स्‍वीकार करी, मै फे ओहीह स्‍वर्गम रना आपन बाबक आघ स्‍वीकार करम।
40010033	तर जे महीह मनैन्‍हक आघ इन्‍कार करी, मै फे ओहीह स्‍वर्गम रना आपन बाबक आघ इन्‍कार करम।
40010034	“मै पृथ्‍वीम शान्‍ति आनक लाग अइनहुँ कैक जिन सम्‍झो। मै त शान्‍ति आनक लाग नाहीँ, तर तरवाल चलाइक लाग पो अइनहुँ।
40010035	मै त छावा आपन बाबक विरोध, छाई आपन डाईक विरोध ओ पटोइह्‍या आपन सासूक विरोध कराइक लाग अइनहुँ।
40010036	मनैयक शत्रु त वाकर आपनऽ घरक मनै हुइनेबाटस।
40010037	“जे आपन डाई-बाबह महीसे धेर प्रेम करी ऊ म्‍वार चेला हुइना योग्यक नैहो। ओसहँक जे आपन छाई-छावह महीसे धेर प्रेम करी ऊ फे म्‍वार चेला हुइना योग्यक नैहो।
40010038	जे आपन क्रूस बोक्‍क म्‍वार पाछ नैलागट्‍, ऊ म्‍वार चेला हुइना योग्यक नैहो।
40010039	आपन प्राण बचाइ खोजुइयन प्राण गुमैहीँ। तर म्‍वार पाछ लग्‍लक कारण आपन प्राण गुमुइयन जीवन पैहीँ।
40010040	“टुँहन स्‍वीकार करुइया महीह स्‍वीकार कर्ठा, ओ महीह स्‍वीकार करुइया महीह पठुइयह स्‍वीकार कर्ठा।
40010041	अगमवक्तह ‘अगमवक्ता हुइट’ कैक स्‍वागत कर्ना मनै अगमवक्तन्‍हकअस इनाम पैहीँ। धर्मी मनैयह ‘धर्मी हुइट’ कैक स्‍वागत करुइयन धर्मी मनैन्‍हकअस इनाम पैहीँ।
40010042	जे यी छोटीसेछोटी चेलामध्‍ये एकजहन म्‍वार चेला मान्‍क एक गिलास जुर पानी केल हुइलसे फे पियक लाग देहल कलसे, मै जाट्‌टीसे कहटुँ ऊ आपन इनाम अवस्‍य पैनेबा।”
40011001	आपन बाह्र जन चेलन उ बात कैक सेक्‍ल त येशू हुँकन्‍हक सहर-सहरम मनैन शिक्षा देह ओ खुशीक खबर प्रचार कर गैल।
40011002	यूहन्‍ना झ्‍यालखानम रहल समयम ख्रीष्‍टक करल कामक बारेम सुन्‍ल त, ऊ आपन चेलन येशूकठे यी बात पुछ पठैल,
40011003	“हमार बट्‌या ह्‍यारल ख्रीष्‍ट अप्‍न जो हुइटी कि हम्र और केक्रो बट्‌या हेरी?”
40011004	येशू हुँकन कल, “टुह्र ज्‍या देखरख्‍लो ओ सुनरख्‍लो उ सक्‍कु बात यूहन्‍नकठे जाक कैदेओ।
40011005	आन्‍धर मनै देख्‍डार्ट, नाङ्‌गर मनै नेङ्‌गडार्ट, कोररोग्यन चोखाजाइट, बहिर मनै सुन्‍डार्ट, मुवल मनै जिजाइट, ओ दुःखीगरीब मनै खुशीक खबर सुन पाडार्ट।
40011006	म्‍वार कारण विश्‍वासम पाछ नैहट्‍ना मनै आशिष पउइयन हुइट।”
40011007	यूहन्‍नक चेलाहुँक्र जाइलग्‍ल त, येशू मनैन यूहन्‍नक बारेम कल, “टुह्र उजार ठाउँम का ह्‍यार गैलहो? का बयालले हिल्‍ना नर्कटह ह्‍यार गैलहो?
40011008	नैहो कलसे, का ह्‍यार गैलहो त? का मजामजा लुगा घालल् मनैयह ह्‍यार गैलहो? मजामजा लुगा घालल् मनै त राजदरवारम रठ।
40011009	टुह्र का ह्‍यार गैलहो त? का अगमवक्तह ह्‍यार गैलहो? जाट्‌टीसे मै टुँहन कहटुँ टुह्र अगमवक्तासे फे महान व्‍यक्तिह देख्‍लो।
40011010	काकरकि धर्मशास्‍त्रम यूहन्‍नक बारेम असिक लिखल बा, ‘हेरो, मै आपन दूतह टुँहीनसे आघ पठैनेबाटुँ। ऊ टुँहार लाग डगर तयार पर्नेबा।’
40011011	मै जाट्‌टीसे टुँहन कहटुँ, बप्‍तिस्‍मा देहुइया यूहन्‍नसे महान मनै आम्‍हीसम जन्‍मल् नैहुइट। तर फे स्‍वर्गक राज्‍यम जे सबसे कम महत्‍वक बा, ऊ यूहन्‍नसे फे महान हो।”
40011012	बप्‍तिस्‍मा देहुइया यूहन्‍ना प्रचार करलठेसे आबसम स्‍वर्गक राज्‍य जोरसे आघ बहर्टीबा, ओ जबरजस्‍ती करुइयनजुन उहाँक राज्‍यम जोरसे भित्तर जैटीबाट।
40011013	यूहन्‍नक पालासम सक्‍कु अगमवक्ताहुँक्र ओ मोशक व्‍यवस्‍था परमेश्‍वरक राज्‍यक बारेम अगमवाणी बोल्‍ल।
40011014	टुह्र स्‍वीकार कर्ठो कलसे, आइपर्ना एलिया यिह यूहन्‍ना हुइट।
40011015	ज्‍याकर सुन्‍ना कान बा, यी बात उह बुझी।
40011016	“मै यी जमानक मनैन केहीसे तुलना करुँ? यी त बजारम खेल्‍ना छोटी-छोटी लर्कापर्काअस बाट, जे आपन सङ्‌घरेन सोर निकार्क कठ,
40011017	‘हम्र टुन्‍हक लाग खुशीक बाजा बजादेली तर टुह्र नैनच्‍लो। हम्र विलापक गीत गैली, तर टुह्र नैरुइलो।’
40011018	यूहन्‍ना खैनापिना नैकरँट्‍, उहफे टुह्र हुँकहीन भूत लागल मनैया कलो।
40011019	मै मनैयक छावा, खैटिपिटि अइनु त, टुह्र महीह ‘हेरो, खवस्‍ला, पियस्‍ला, कर उठुइया ओ पापीन्‍हक सङ्‌घर्‍या’ कैक दोष लगैठो। बुद्धि ठीक हो कना बात वाकर नतिजाले प्रमाणित हुइठा।”
40011020	जौन-जौन सहरम येशू शक्तिशाली काम कैरख्‍लह, उ सहरक मनै आपन-आपन पापी मन परिवर्तन कैक परमेश्‍वरकठे नैघुम्‍लरलह। उहओर्से येशू उ सहरक मनैन कर्रा बोलीले असिक कल,
40011021	“टुह्र खोराजीन ओ बेथसेदक मनैन धिक्‍कार बा! टुन्‍हक बीचम करल शक्तिशाली काम टुरोस ओ सीदोन सहरम करल रहट्‍ त उहाँक मनै आघहेँ भङ्‌ग्रा ओहर्क, भुई घँस्‍क ओ आपन-आपन पापी मन परिवर्तन कैक परमेश्‍वरकठे घुमजैनेरलह।
40011022	मै टुँहन कहटुँ, न्यायक दिनम टुरोस ओ सीदोन सहरक मनैन्‍हक दण्‍डसे टुन्‍हक दण्‍ड झन् सह नैसेक्‍ना हुइनेबा।
40011023	टुह्र कफर्नहुमक मनै, का टुह्र आकाशसम उच्‍च पारजैबी कैक सोँचरख्‍लो? टुह्र त पातालम खेद्वापैनेबाटो। काकरकि टुन्‍हक बीचम करल शक्तिशाली काम सदोम सहरम कर्लसे, आम्‍हीसम उ सहर पलरने रह।
40011024	उहओर्से मै टुँहन कहटुँ, न्यायक दिनम सदोम सहरक मनैन्‍हक दण्‍डसे त टुन्‍हक दण्‍ड झन् सह नैसेक्‍ना हुइनेबा।”
40011025	उ ब्‍याला येशू कल, “परमेश्‍वर बाबा, स्‍वर्ग ओ पृथ्‍वीक प्रभु, मै अप्‍नह धन्यवाद देहटुँ, काकरकि बुद्धिमान ओ समझदार मनैनसे गुप्‍त ढरल बात अप्‍न कुछु नैजन्‍ना मनैन बुझादेली।
40011026	हो, परमेश्‍वर बाबा, काकरकि अप्‍नह यिह बात मजा लागल।
40011027	“म्‍वार परमेश्‍वर बाबा महीह सब चिजिक जिम्‍मा देरख्‍ल। परमेश्‍वर बाबा बाहेक मै छावह कुई फे नैचिह्‍नट्। ओ मै परमेश्‍वरक छावा बाहेक परमेश्‍वर बाबह कुई फे नैचिन्‍हट्‍। तर परमेश्‍वरक छावक चिह्‍नाइल मनैभर परमेश्‍वर बाबह चिह्‍न्‍ठ।
40011028	“गम्‍हिर भर्‍वा बोक्‍क डट्‌करल मनै, म्‍वारठे आओ। मै टुँहन आराम देहम।
40011029	म्‍वार जुवा बोको ओ महीसे सिखो, काकरकि मै दयालु ओ नम्र बाटुँ। टुह्र आपन आत्‍मम आराम पैनेबाटो।
40011030	हेरो, म्‍वार जुवा सजिलो ओ भर्‍वा हलुक बा।”
40012001	उ समयम येशू बिसैना दिनम आपन चेलन्‍हकसँग गोहूँ बुइल खेत्‍वओर्से जाइटलह। भुँख लग्‍लकओर्से उहाँक चेलाहुँक्र गोहूँक बाल टुर्ने मिस्‍टी खाइलग्‍ल।
40012002	यी देख्‍क फरिसीहुँक्र उहाँह कल, “हेरी त अप्‍नक चेलन बिसैना दिनम व्‍यवस्‍थक नियम अनुसार नैकरपर्ना काम करट।”
40012003	येशू हुँकन जवाफ देल, “दाऊद ओ हुँकहार सङ्‌घरेन भुँखाइल ब्‍याला दाऊद का कर्लह, का टुह्र पहर्ल नैहुइटो?
40012004	कसिक ऊ परमेश्‍वरक घरम पैँठ्‍क उहाँह चह्राइल रोटी आपन सङ्‌घरेन्‍हकसँग मिल्‍क खैलह, जब कि व्‍यवस्‍था अनुसार पूजारीहुँक्र बाहेक और कौनोजन उ रोटी खाइ नैपाजाए।
40012005	टुह्र व्‍यवस्‍थम नैपहर्ल हुइटो, मन्‍दिरम पूजारी बिसैना दिनम समेत काम कर्ठ? असिक हुँक्र बिसैना दिनिक नियमह भङ्‌ग कर्ठ, उहफे हुँक्र दोषी नैमान्‍जैट।
40012006	मै टुँहन कहटुँ, मन्‍दिरसे बरा कौनो यिहाँ बा।
40012007	‘मै बलि नाही, तर दया करल चहठुँ’ कैक परमेश्‍वरक कहल बात बुझल्‌रटो कलसे निर्दोष मनैयह दोष लगैने नैरलहो।
40012008	मै मनैयक छावा, बिसैना दिनिक फे प्रभु हुइटुँ।”
40012009	उहाँसे निकर्क येशू हुँकन्‍हक सभाघरम गैल।
40012010	उ ठाउँम एकठो हाँठ सुखल मनैया रह। फरिसीहुँक्र येशूह दोष लगैना विचारले प्रश्‍न पुछ्‌ल, “बिसैना दिनम कौनो बेरम्‍हेन चोखैना ठीक हो का?”
40012011	येशू जवाफ देल, “बिसैना दिनम टुन्‍हकमध्‍ये केक्रो भेँरी खटाहम गिरल कलसे ओहीह बाहर नैनिक्रैटो का?
40012012	भेँरीनसे त मनै धेर मूल्‍यवान हुइट। उहओर्से बिसैना दिनम मजा काम कर्ना ठीक हो।”
40012013	तबदोस्र येशू उ हाँठ सुखल मनैयह कल, “टुँहार हाँठ तन्‍काओ।” ऊ हाँठ तन्‍काइल त वाकर हाँठ चोखागैलस।
40012014	तब फरिसीहुँक्र सभाघरमसे निकर्क गैल ओ येशूह कसिक मुवाइ कैक सरसल्‍लाह करलग्‍ल।
40012015	आपन विरोधम सरसल्‍लाह करट कैक थाहाँ पैल त येशू उहाँसे गैगिल। धेर जन उहाँक पाछ लग्‍ल, ओ उहाँ आपन पाछ लगुइयन्‍हक बीचम रहल बेरम्‍हेन चोखैल।
40012016	तर उहाँ हुँकन यी विषयम कौनोजहनसे कुछु जिन बटोइहो कैक चेताउनी देल।
40012017	यी यशैया अगमवक्ताद्वारा परमेश्‍वरक ब्‍वालल्‌ वचन पूरा ह्‍वाए अइलक बात हो,
40012018	“म्‍वार र्‍वाजल प्रिय सेवक यिह हुइट। हिँकहीनसे मै धेर खुशी बाटुँ। हिँकाहारम मै आपन आत्‍मा खन्‍ह्‍यादेहम, तबदोस्र यिह सब जातिक मनैन न्याय प्रचार करहीँ।
40012019	यी ना झैझग्रा करहीँ, ना हल्‍लाखल्‍ला करहीँ। हुँकहार चिच्‍यैलक गल्‍लीम कुई फे नैसुनहीँ।
40012020	ऊ मकाइल एकठो नर्कट फे नैटुरहीँ, जुगुर-जुगुर बर्ना दिया फे नैबुटैहीँ, ओ अन्‍तम न्यायह नैजिताक नैछोरहीँ।
40012021	ओ सब जातिक मनै हिँकाहारम आपन आशा करहीँ।”
40012022	मनै भूत लाग्‍क आन्‍धर ओ लाट हुइल् एकठो मनैयह उहाँकठे अन्‍ल। येशू ओहीह चोखैल त, उ मनैया द्‍याख ओ ब्‍वाल सेक्‍ना हुइल्।
40012023	यी देख्‍क सब मनै छक्‍क पर्टी असिक कहलग्‍ल, “का यी दाऊदक सन्‍तान हुइट तो?”
40012024	यी बात सुन्‍क फरिसीहुँक्र कल, “यी मनैया भूतन्‍हक रज्‍वा बालजिबुलक शक्तिले भूतन निक्रैठा।”
40012025	तर येशू हुँकन्‍हक विचार थाहाँ पाक कल, “आपसम फूट रहल राज्‍य नाश हुइठा। असहेँक कौनो सहर या परिवारम फूट बा कलसे उ फे नाश हुइठा।
40012026	यदि शैतान शैतानह निकर्ठा कलसे, ऊ आपनऽ विरोध कर्ठा। तब वाकर राज्‍य कसिक टिक सेकहीँस?
40012027	यदि टुह्र महीह भूतन्‍हक रज्‍वा बालजिबुलक शक्तिले भूतन निक्रैठा कठो कलसे, टुन्‍हक चेलन क्‍याकर शक्तिले निक्रैठ? उहओर्से टुन्‍हक आपन चेलाहुँक्र जो टुँहन दोषी ठह्रैनेबाट।
40012028	मै बालजिबुलक शक्तिले नाहीँ, तर परमेश्‍वरक शक्तिले भूतन निक्रैठुँ। असिक परमेश्‍वरक राज्‍य टुन्‍हक बीचम आरहल कना बात टुह्र थाहाँ पाइसेक्‍ठो।
40012029	“पैल्‍ह बलगर मनैयह बिना बहन्‍ल, के वाकर घरम जाक वाकर धनमाल लुटसेकी? घरक बलगर मनैयह बहन्‍लसे केल उ घरह लुट सेक्‍जैठा।
40012030	“म्‍वारसँग नैलग्‍ना मनैया म्‍वार विरोधी हो। जे महीह जम्‍मा कर मद्दत नैकरट्‍, ऊ जम्‍मा करल फे छिट्‌काबिडिन पारदेठा।
40012031	उहओर्से मै टुँहन कहटुँ, मनैन्‍हक करल सब पाप ओ परमेश्‍वरक बदनाम कर्लक पाप क्षमा हुइसेकी, तर पवित्र आत्‍मक विरोधम बदनाम कर्लक पाप क्षमा नैहुइनेहो।
40012032	कुई मै मनैयक छावक विरोधम बोली कलसे, ओहीह क्षमा देजाई, तर पवित्र आत्‍मक विरोधम बोलुइयह यी युगम ओ अइना युगम फे क्षमा नैदेजैने हो।
40012033	“सँप्रल् फारा फरक लाग त रूख्‍वा फे सँप्रल् रह परल। रूख्‍वा सँप्रल् नैरहल कलसे फारा फे नैसँप्रट्। काकरकि रूख्‍वा त फारमसे चिन्‍मिल्‍ठा।
40012034	टुह्र साँपन्‍हक सन्‍तान! टुह्र अपन्‍हे दुष्‍ट बाटो कलसे, कसिक असल काम कर सेक्‍बो? काकरकि मनम ज्‍या रठा, उह मुहमसे निक्रठा।
40012035	मजा मनैया आपन मजा मनमसे मजऽ बात निक्रैठा, तर खराब मनैया आपन खराब मनमसे खराबऽ बात निक्रैठा।
40012036	मै टुँहन कहटुँ, जे बिनकामक बात बट्‌वाइ ओहीसे न्यायक दिनम एक-एक हिसाब लेजउइया बा।
40012037	काकरकि टुन्‍हक ब्‍वालल्‌ वचनक आधारम टुह्र दोषी या निर्दोष ठह्राजैनेबाटो।”
40012038	तबदोस्र शास्‍त्री ओ फरिसीहुँक्रमध्‍ये कौनो-कौनो कल, “गुरुजी, एकठो अचम्‍मक चिन्‍ह देखादी, हम्र ह्‍यार चाहटी।”
40012039	येशू हुँकन जवाफ देल, “यी दुष्‍ट ओ व्‍यभिचारी जमानक मनै चिन्‍ह ह्‍यार खोज्‍ठ। यी मनैन योना अगमवक्तक चिन्‍ह बाहेक और चिन्‍ह नैदेखाजैने हो।
40012040	जसहेँक योना बराभारी मच्‍छीक प्‍याटिम तीन दिन तीन रात रलह, ओसहेँक मै मनैयक छावा, फे तीन दिन तीन रात माटीक भित्तर रहम।
40012041	न्यायक दिनम निनवे सहरक मनै यी जमानक मनैन उठ्‌क दोषी ठह्रुइयाबाट। काकरकि योना परमेश्‍वरक वचन प्रचार कर्ल त, हुँक्र आपन करल पापमसे मन परिवर्तन कैक परमेश्‍वरकठे घुम्‍ल। तर हेरो, योनसे महान कौनो यिहाँ बाट।
40012042	न्यायक दिनम दक्षिण देशक महारानी यी जमानक मनैन उठ्‌क दोषी ठह्रुइयाबाटी। काकरकि सोलोमन राजक ज्ञानगुणक बात सुनक लाग ऊ धेर दूरसे अइलही। तर हेरो, सोलोमनसे महान कौनो यिहाँ बाट।
40012043	“जब भूत्‍वा मनैयकमसे निक्रठा, तब ऊ आराम कर्ना ठाउँ खोज्‍टी जैठा, तर कहोँ फे नैभेटाइट्।
40012044	नैभेटाइट्‍ त, ऊ ‘जहाँसे निकर्क अइनु, उहँ घुम्‍क जाइपरल’ कैक कठा। घुम्‍क गैल्‌ कलसे, ऊ पैल्‍हक घर खाली, सफासुग्‍घर ओ सजिसजाउ पारल भेटैठा।
40012045	तबदोस्र जाक अप्‍नसे आउर दुष्‍ट-दुष्‍ट सातठो भूतन लेक अइठा, ओ भित्तर जाक उहँ बास कर्ठ। उ मनैयक दशा पैल्‍हकसे झन् खराब होजैठस। आजकाल्‍हिक दुष्‍ट मनैन्‍हक दशा फे ओसहेँ हुहीन।”
40012046	येशू भीडक मनैनसे यी बात बट्‍वैटीरहबेर, उहाँक डाई ओ भैयन आगैल, ओ हुँक्र उहाँसे बात बट्‌वाइ चाहँट्‍।
40012047	तब एक जन येशूह कल, “गुरु, अप्‍नक डाई ओ भैयन अप्‍नसे बात बट्‌वाइक लाग बाहर अश्‍या लागट।”
40012048	येशू खबर अनुइया मनैयह कल, “म्‍वार डाई के हो, ओ म्‍वार भैयन के हुइट?”
40012049	तबदोस्र आपन चेलन औँल्‍याक कल, “हेरो, म्‍वार डाई ओ म्‍वार भैयन हिँक्रहे हुइट।
40012050	काकरकि स्‍वर्गम रना म्‍वार बाबक आज्ञापालन करुइयन जो म्‍वार डाई, भैयन, ओ बहिनेन हुइट।”
40013001	उह दिन येशू घरमसे निक्रल ओ समुद्रक किनारम जाक बैस्‍ल।
40013002	तबदोस्र मनैन्‍हक भारी भीड उहाँक लग्‍घ आइल, उहओर्से उहाँ लाऊम चिहुर्ल ओ मनैजुन समुद्रक किनारम ठह्र्‍यैल।
40013003	उहाँ मनैन आहानम धेर बात कल। उहाँ कल, “एकठो मनैया बीया ब्‍वाय निक्रल्।
40013004	बीया बुइबेर आकुर बीया डगरिम परल, ओ चिरैँचुरुङ्‌गन आक खादेल।
40013005	आकुर बीया पत्‍थ्राहा जग्‍गम परल, जहाँ धेर गहिँरसम माटी नैरह। उ बीया झट्‌ट जामल्।
40013006	तर मजासे जर ट्‍याक नैसेक्‍लकओर्से घामकमार उ झट्‌टहेँ सुख्‍गैल्‌।
40013007	आकुर बीया कँटाहा जग्‍गम परल, तर काँट बाह्रल त, जम्ल बीया फे बाह्र नैस्‍याकल्।
40013008	आकुर बीयाजुन मलगर जग्‍गम परल, ओ कौनो सय गुणा, कौनो साठी गुणा ओ कौनो तीस गुणा फरल।
40013009	ज्‍याकर कान बा, उह सुनऽ।”
40013010	चेलाहुँक्र उहाँकठे आक पुछ्‌ल, “काकर अप्‍न मनैनसे बट्‌वाइबेर आहानम केल बट्‌वैठी?”
40013011	येशू हुँकन जवाफ देल, “टुँहन स्‍वर्गक राज्‍यक रहस्‍यमय बात बुझ्ना अक्‍किल देगैल्‌ बा, तर हुँकन देगैल्‌ नैहो।
40013012	काकरकि ज्‍याकरठे बा, ओहीह आकुर देजाई, ओ वाकरठे प्रशस्‍त हुइनेबाटस। तर ज्‍याकरठे नैहो वाकरठेसे रहल फे अछिन्‍जाई।
40013013	उहओर्से मै मनैन सिखाइबेर आहानम बोल्‍ठुँ: हुँक्र हेर्ना त हेर्ठ, तर नैदेख्‍ट, सुन्‍ना त सुन्‍ठ, तर सुन्‍क फे नैबुझ्‍ट।
40013014	यशैया अगमवक्तक कहल वचन हुँकन्‍हकम ठ्‌याक्‍क मिल्‍ठन: टुह्र सुन्‍ना त सुन्‍ठो, तर बुझ्‍बो-बुझ्‍बो नैकर्टो, हेर्ना त हेर्ठो, तर देख्‍बो-देख्‍बो नैकर्टो।
40013015	काकरकि हिँकन्‍हक मन भुठ्‌या होरलन। हिँकन्‍हक कान बहिर होरलन, हिँकन्‍हक आँख आन्‍धर होरलन, नकि त हिँक्र आपन आँखिले देख्‍नेरलह, आपन कानले सुन्‍नेरलह, मनले बात बुझ्‍नेरलह, ओ आपन-आपन पापमसे घुम्‍नेरलह, ओ मै हुँकन मुक्ति देनेरनहुँ।
40013016	तर टुह्र आशिष पाइल मनै हुइटो, काकरकि टुन्‍हक आँख देख्‍ठा ओ टुन्‍हक कान सुन्‍ठा।
40013017	मै जाट्‌टीसे टुँहन कहटुँ, टुन्‍हक द्‍याखल ओ सुनल बात धेर अगमवक्तन ओ धर्मी मनै देख्‍ना ओ सुन्‍ना भारी इच्‍छा कैरख्‍लह, तर द्‍याख ओ सुन नैपैल।”
40013018	“आब बीया बुइना आहानक अर्थ सुनो।
40013019	डगरिम परल बीया कलक ओसिन मनै हुइट: हुँक्र परमेश्‍वरक राज्‍यक बारेम वचन सुन्‍ना त सुन्‍ठ, तर नैबुझ्‍ट। तब शैतान आक हुँकन्‍हक मनम बुइल् बीया अछिन्‍क लैजिठा।
40013020	पत्‍थ्राहा जग्‍गम परल बीया कलक ओसिन मनै हुइट: हुँक्र परमेश्‍वरक राज्‍यक बारेम वचन सुन्‍टीकि खुशीसे स्‍वीकार कर्ठ।
40013021	तर यी वचन हुँकन्‍हक मनम गहिँरसम जर ट्‍याक नैपैलकओर्से, हुँक्र धेर समयसम टिक नैसेक्‍ट। परमेश्‍वरक वचन मन्‍लक कारण दुःखकष्‍ट या सतावट अइटीकि पाछ हट्‍जैठ।
40013022	कँटाहा जग्‍गम परल बीया कलक ओसिन मनै हुइट: हुँक्र परमेश्‍वरक राज्‍यक बारेम वचन त सुन्‍ठ, तर यी जीवनक चिन्‍ताफिक्री ओ धनसम्‍पत्तिक ल्‍वाभलालचले हुँकन्‍हकम वचनह उट्‌मुटादेठा। उहओर्से हुँकन्‍हकम फारा नैफरट्।
40013023	मलगर जग्‍गम परल बीया कलक ओसिन मनै हुइट: हुँक्र वचन सुन्‍ठ, बुझ्‍ठ ओ सय गुणा, साठी गुणा ओ तीस गुणा फारा फरैठ।”
40013024	येशू फेदोस्र हुँकन और आहानम कल, “स्‍वर्गक राज्‍य एकठो असिन मनैयाअस हो, जे आपन खेत्‍वम मजा बीया बुइल्।
40013025	रात्‍क सबजन सुतल ब्‍याला मौका छोप्‍क वाकर शत्रु आइल ओ गोहूँ बुइल खेत्‍वम सोहुँ बोक चलगैल्‌।
40013026	जब गोहूँ जाम्‍क बाह्रल ओ बाल लागल, तब सोहुँ फे देखपरल।
40013027	“तबदोस्र घरमालिकक् नोकरहुँक्र आक कल, ‘हजुर, का अप्‍न खेत्‍वम मजा बीया नैबुइलही? हेरी त, सोहुँ कहाँसे आइल?’
40013028	“ऊ हुँकन कल, ‘कौनो शत्रु आक बोदेहल हुई।’ “नोकरहुँक्र मालिकह कल, ‘हम्र जाक उँखारदेना हो?’
40013029	“तर ऊ कल, ‘आब जिन उँखारो, काकरकि सोहुँ उँखारबेर गोहूँ फे उँखारजाई।
40013030	गोहूँ कट्‍ना समय नैहुइट्‍सम दुनु चिजह सँगसँग बाह्र देओ। जब गोहूँ कट्‍ना समय आई, तब गोहूँ कटुइयन कहम, पैल्‍ह घाँस उँखारक जराईक लाग ब्‍वाझा पारो, तबदोस्र गोहूँजुन जम्‍मा कैक बखारीम ढरो।’”
40013031	येशू फेदोस्र और आहान कल, “स्‍वर्गक राज्‍य राईक दानाअस हो। एकठो मनैया आपन बारीम राइ बुइठा।
40013032	राईक बीया और बीयसे छुटी रठा, तर बाह्रल कलसे और सागसब्‍जीसे बरा, झङ्ल्यार रूख्‍वाअस होजैठा। ओइहेँम चिरैँचुरुङ्‌गन आक ठाँट लगैठ।”
40013033	येशू फेदोस्र और आहान कल, “स्‍वर्गक राज्‍य खमिरअस हो। एकठो महिला दश किलो पीठम डान्‍चे खमिर मिलैठी ओ उ पीठा सक्‍कु नैफुलट्सम एक ठाउँम ढर्लरठी।”
40013034	येशू भीडक मनैन सब बात आहानम सिखाइट्‍। उहाँ बिना आहानक हुँकन नैसिखाइट्‍।
40013035	असिक अगमवक्तक ब्‍वालल्‌ बात पूरा हुइल्, “मै आहानम बोलम, संसारक सृष्‍टिसे थाहाँ नैपागैल्‌ बात मै जनादेहम।”
40013036	तबदोस्र येशू मनैन छोर्क घरभित्तर गैल। उहाँक चेलन आक उहाँह कल, “हमन सोहुँक बारेम कहल आहानक अर्थ बुझादी।”
40013037	येशू कल, “मजा बीया बुउइया मै मनैयक छावा, हुइटुँ।
40013038	खेत्‍वा कलक संसार हो। मजा बीया कलक परमेश्‍वरक राज्‍यक मनै हुइट, ओ सोहुँ कलक शैतानक मनै हुइट।
40013039	सोहुँक बीया बुउइया शत्रुजुन शैतान हो। बाली कट्‍ना समय कलक यी संसारक अन्‍त्‍य हुइना दिन हो, ओ बाली कटुइयनजुन स्‍वर्गदूतहुँक्र हुइट।
40013040	“जसिक सोहुँ जम्‍मा कैक आगीम जराजैठा, ओसहेँक यी संसारक अन्‍त्‍य फे हुइनेबा।
40013041	उ दिन मै मनैयक छावा, आपन स्‍वर्गदूतन पठैम ओ हुँक्र म्‍वार राज्‍यम पाप कर्ना ओ पाप कर लगैना सबजहन जम्‍मा कैक
40013042	आगीक भट्‌टीम फाँकदेहीँ। हुँक्र उहाँ दुःखले दाँत पिस्‍टी रुवाबासी कर्टिरहीँ।
40013043	तब धर्मी मनै आपन परमेश्‍वर बाबक राज्‍यम दिनअस चम्‍कहीँ। ज्‍याकर कान बा, उह सुनऽ।
40013044	“स्‍वर्गक राज्‍य कौनो जग्‍गम गारल बहुमूल्‍य धनअस हो। कौनो मनैया भेटाइल कलसे, फेदोस्र भठारदेठा, ओ ऊ खुशी हुइटी जैठा ओ आपनठे रहल सक्‍कु सम्‍पत्ति बेँच्‍क उ जग्‍गा किन्‍ठा।
40013045	“स्‍वर्गक राज्‍य असल मोती खोज्‍ना एकठो ब्‍यापारीअस हो।
40013046	जब ऊ बहुमूल्‍य मोती भेटाइल, तब आपनठे रहल सब चिज बेँच्‍क उ मोती किनल।
40013047	“स्‍वर्गक राज्‍य समुद्रम फाँकल जालअस हो, यिहिँम सब किसिमक मच्‍छी पर्ठ।
40013048	जालम मच्‍छी पर्ल कलसे, मनै ओहीह ढिक्‍वम तन्‍ठ। हुँक्र बैठ्‍क मजा-मजा मच्‍छी भाँरम ढर्ठ, तर काम नैलग्‍ना मच्‍छी सब फाँकदेठ।
40013049	यी संसारक अन्‍तिम दिनम अस्‍तह हुइनेबा। स्‍वर्गदूतहुँक्र आक धर्मी मनैन्‍हक बीचमसे दुष्‍ट मनैन अल्‍गैहीँ,
40013050	ओ आगीक भट्‌टीम फाँकदेहीँ। हुँक्र उहाँ दुःखले दाँत पिस्‍टी रुवाबासी कर्टीरह्‍हीँ।”
40013051	येशू आपन चेलन पुछ्‌ल, “का टुह्र यी सब बात बुझ्‍लो?” हुँक्र कल, “बुझ्‍ली।”
40013052	उहओर्से येशू हुँकन कल, “आब स्‍वर्गक राज्‍यक शिक्षा पाइल हरेक शास्‍त्री घरक एकठो मालिकअस हो। ऊ आपन भण्‍डारमसे लौव ओ पुरान बहुमूल्‍य चिजबिज निक्रैठा।”
40013053	यी आहान कैक सेक्‍ल त येशू उहाँसे गैल।
40013054	येशू आपन हुर्कलक सहरम गैल। उहाँ उ ठाउँक सभाघरम असिन शिक्षा देल, कि उहाँक शिक्षा सुन्‍क मनै छक्‍क पर्ल ओ कल, “यी मनैया असिन बुद्धि ओ अचम्‍मक काम कर्ना शक्ति कहाँसे पाइलहुहीँ?
40013055	यी त उह सिकर्मीक छावा नैहुइट का? हिँकहार डाईक नाउँ मरियम ओ हिँकहार भैयन याकूब, योसेफ, सिमोन ओ यहूदा नैहुइट का?
40013056	हिँकहार बहिनेन फे हमारसँग नैरट का? तर यी मनैया असिन अचम्‍मक चिज कहाँसे पाइलहुहीँ?”
40013057	हुँक्र असिक कटी इन्‍कार कर्ल। तर येशू हुँकन कल, “आपन गाउँघर ओ परिवारम बाहेक अगमवक्तन्‍हक सक्‍कुओर आदर हुइठा।”
40013058	हुँकन्‍हक विश्‍वास नैरलक कारण येशू शक्तिक काम धेर नैकर्ल।
40014001	उ समयम गालील क्षेत्रम राज्‍य कर्ना हेरोद येशूक करल कामक बारेम सुन्‍ल।
40014002	तबदोस्र ऊ आपन दरबारक कर्मचारीन कल, “ऊ त बप्‍तिस्‍मा देहुइया यूहन्‍ना हो। ऊ मुवलमसे जीगैल्‌। उहओर्से त ऊ असिन शक्तिशाली काम कर्ठा।”
40014003	पैल्‍ह का हुइल कलसे, आपन भैया फिलिपक गोसिन्या हेरोदियासक कारणले हेरोद यूहन्‍नह पकर्क झ्‍यालखानम डाररख्‍लह।
40014004	काकरकि यूहन्‍ना घरीघरी हेरोदह असिक कैरख्‍लह, “अप्‍न आपन भैयक गोसिन्यह लेना ठीक नैहो।”
40014005	असिक कलकओर्से हेरोद हुँकहीन मुवाइक लाग रलह, तर ऊ मनैनसे डरैल, काकरकि मनै यूहन्‍नह अगमवक्ता हुइट कैक कहँट्‍।
40014006	हेरोद राजक जन्‍म दिनिक उपलक्ष्‍यम हेरोदियासक छाई सबजन्‍हक आघ नाचल। यी देख्‍क हेरोद मोहित हुइल।
40014007	तबदोस्र ऊ किर्‍या खाक आपन छाईह कल, “टुँ ज्‍या मङ्‌ग्‍बो, उह टुँहीन देहम।”
40014008	तर वाकर डाई ओहीह सिखाइल अनुसार ऊ कहल, “बप्‍तिस्‍मा देहुइया यूहन्‍नक मुन्‍टा टठ्‌यम दी।”
40014009	यी सुन्‍क राजा हेरोद एकदम दुःखीत हुइल। तर ओत्रा धेर पहुनन्‍हक आघ किर्‍या खैलकओर्से ऊ वाकर माग पूरा कर्ना हुकुम देल।
40014010	ऊ झ्‍यालखानम यूहन्‍नक मुन्‍टा काट लगैल।
40014011	कट्‍ना मनैया हुँकहार मुन्‍टा टठ्‌यम आन्‍क उ केटीह देहल। केटीजुन लैजाक आपन डाईह देहल।
40014012	तबदोस्र यूहन्‍नक चेलन आक हुँकहार मुवल शरीर लैजाक गर्ल, ओ जाक येशूह यी खबर देल।
40014013	जब येशू यी बात सुन्‍ल, उहाँ लाऊम चिहुर्क एकान्‍त ठाउँम गैल। मनै येशू गैल कना बात थाहाँ पैल त, हुँक्र सहर-सहरसे निकर्क उहाँक पाछ लग्‍ल।
40014014	येशू लाऊमसे उत्रबेर त मनैन्‍हक भीड उहाँह अश्‍या लागटलह। हुँकन देख्‍क उहाँह स्‍वाग लग्‍लन, ओ उ ठाउँम आइल बेरम्‍हेन चोखादेल।
40014015	सन्‍झ्‍या हुइल् त चेलाहुँक्र उहाँकठे आक कल, “यिहाँ त कुछु फे नैहो, सन्‍झ्‍या होस्‍याकल। यी मनैन बिदा दी ओ हिँक्र गाउँम जाक खैना चिज किन्‍क खाइ सेकहीँ।”
40014016	येशू हुँकन कल, “हुँकन कहोँ जाइ नैपरहीन, टुह्रहे हुँकन खाइक लाग देओ।”
40014017	चेलन कल, “हमारठे त पाँचठो रोटी ओ दुइठो मच्‍छी केल बा।”
40014018	तब येशू कल, “खै रोटी ओ मच्‍छी? म्‍वारठे आनो।”
40014019	येशू मनैन दुबाहा ठाउँम बैठ लगैल, ओ पाँचठो रोटी ओ दुइठो मच्‍छी लेक स्‍वर्गओर हेर्टी परमेश्‍वरह धन्यवाद देल। तबदोस्र उहाँ रोटी खन्‍टा-खन्‍टा चेलन देल, चेलाहुँक्र मनैन देल।
40014020	हुँक्र सबजन अघाअघा खैल, ओ उब्रल टुक्रिटुक्रा उठैल त बाह्र छिट्‌वा हुइल्।
40014021	महिलाहुँक्र ओ लर्कापर्का छोर्क, रोटी खउइया पुरुषहुँक्र केल पाँच हजार रलह।
40014022	यी काम कैक सेक्‍ल त येशू आपन चेलन “लाऊम चिहुर्क महीसे आघ उपार जाजैहो” कैक अह्रैल। अप्‍नजुन मनैन विदावारी कैक पठैल।
40014023	भीडक मनैन बिदा कैक सेक्‍ल त उहाँ अकल्‍हे प्रार्थना करक लाग पर्वत्‍वम गैल। रात हुइलम फे येशू अकल्‍हे उहँ पलरलह।
40014024	उ ब्‍याला लाऊ किनारसे बरे दूर पुगरलहा। बतास उल्‍टाओर्से चल्‍लकओर्से छल्‍का लाऊह डगमगादेहटह।
40014025	बिहान्‍नी तीन बजेओर येशू समुद्रम पानीक उप्रउप्र नेङ्‌ग्‍टी चेलन्‍हकठे गैल।
40014026	उहाँह पानीक उप्रउप्र न्याङ्‌गट्‍ देख्‍क हुँक्र डराक, “यी त भूत्‍वा हो!” कटी चिच्‍यैल।
40014027	तबहेँ येशू हुँकन असिक कल, “साँसा जिन छोरो, मै हुइटुँ जिन डराओ।”
40014028	यी सुन्‍क पत्रुस कल, “प्रभु, अप्‍न हुइटी कलसे, महीह फे पानीक उप्रउप्र नेङ्‌ग्‍टी अप्‍नकठे अइना आज्ञा दी।”
40014029	येशू कल, “आओ ना त!” पत्रुस लाऊमसे उत्रल, ओ पानीक उप्रउप्र नेङ्‌ग्‍टी येशूकठे जाइलग्‍ल।
40014030	तर बतास जोरसे चलट्‍ देख्‍क ऊ डरागैल, ओ पानीम बुर लग्‍ल त डरले, “प्रभु, महीह बचाई!” कटी चिल्‍लैल।
40014031	येशू झट्‌ट हुँकहीन पकर्टी कल, “खै टुँहार विश्‍वास, काजे शङ्‍का कर्लो?”
40014032	उहाँहुँक्र लाऊम चिहुर्ल त बतास फे ठम्‍हल।
40014033	लाऊम रहुइयन सब चेलन उहाँक पाउ पर्टी कल, “अप्‍न त जाट्‌टीसे परमेश्‍वरक छावा हुइटी।”
40014034	उहाँहुँक्र उपार गनेसरेत कना ठाउँम गैल।
40014035	जब उ ठाउँक मनै उहाँह चिह्‍न्‍ल, तब आञ्‍जरपाञ्‍जर इलाकक् मनैन खबर पठैल, ओ मनैजुन सब बेरम्‍हेन येशूकठे अन्‍ल।
40014036	ओ हुँक्र उहाँक लुगक टुप्‍प केल हुइलसे फे छुव पाइ कैक बिन्‍ती कर्ल, ओ जत्रा जन छुल, हुँक्र सबजन चोखागैल।
40015001	तब कुछ फरिसी ओ शास्‍त्रीहुँक्र यरूशलेम सहरसे येशूकठे आक कल,
40015002	“अप्‍नक चेलावँ रीत अनुसार हाँठ बिना धुइल खैठ। काजे हुँक्र पुर्खासे चल्‍तीआइल परम्‍परा नैमन्‍ट?”
40015003	येशू हुँकन कल, “काजे टुह्र आपन परम्‍परा कायम करक लाग परमेश्‍वरक आज्ञह नैमन्‍टो?
40015004	परमेश्‍वर कैरख्‍ल, ‘आपन डाई-बाबक आदर करो। आपन डाई-बाबक विरोधम दुष्‍ट बात बट्‌वैना मनैया मुवापाई।’
40015005	तर टुह्र त मनै आपन डाई-बाबह असिक कहल ठीक मन्‍ठो, ‘मै टुँहन सहायता कर नैसेक्‍लकम दुःख जिन मनहो, काकरकि मै टुँहन देहपर्ना चिज परमेश्‍वरह देना प्रतिज्ञा कैसेक्‍नु।’
40015006	असिक टुह्र आपन परम्‍परा मानक लाग परमेश्‍वरक आज्ञह रद्द कर्ठो।
40015007	टुह्र कपटीहुँक्र, यशैया अगमवक्तक लिखल बात टुन्‍हकम ठ्‌याक्‍क मिल्‍ठा। ऊ परमेश्‍वरक कहल बात लिख्‍ल,
40015008	‘यी मनै महीह मुहले केल आदर कर्ठ, तर हुँकन्‍हक मन महीसे धेर दूर बाटन।
40015009	महीह करल हुँकन्‍हक आराधना त बेकार बाटन, काकरकि हुँक्र म्‍वार शिक्षा सिखाइपर्ना ठाउँम मनैन्‍हक शिक्षा सिखैठ।’”
40015010	येशू भीडक मनैन आपनठे बलाक कल, “म्‍वार बात ध्‍यान देक सुनो ओ बुझ्‍ना कोसिस करो।
40015011	मुहओर्से भित्तर जैना खानले किहुह अशुद्ध नैबनाइट्‍, तर मुहओर्से बाहर निक्रना खराब वचनले हुँकन अशुद्ध बनैठा।”
40015012	पाछ चेलावँ उहाँकठे आक कल, “अप्‍नक वचनले फरिसीन्‍हक चित्त दुःखल बाटन कैक का अप्‍न थाहाँ पारख्‍ली?”
40015013	येशू कल, “स्‍वर्गम रना म्‍वार बाबक नैलगाइल हरेक बुट्‌टा उँखारजाई।
40015014	हुँकन्‍हक कुछु मतलब जिन करो, हुँक्र आन्‍धर मनैन डोर्‍यैना आन्‍धर अगुवन हुइट ओ हुँक्र सबजन खटाहम हर्बरुइयाबाट।”
40015015	पत्रुस उहाँह कल, “यी आहानक अर्थ हमन जनादी।”
40015016	उहाँ कल, “का टुह्र आम्‍ही फे अबुझ बाटो?
40015017	हमार खाइल चिज प्‍याटिम जैठा, ओ शरीरमसे निकरजैठा कना बात का टुँहन थाहाँ नैहो?
40015018	तर मुहओर्से निक्रना वचन मनमसे अइठा, ओ उह वचनले मनैन अशुद्ध बनैठा।
40015019	काकरकि मनमसे खराब विचार, हत्‍या, व्‍यभिचार, चोरी, झूट साक्षी ओ अपमान निक्रठा।
40015020	मनैन अशुद्ध बनैना चिज यिह हो। तर रीत अनुसार हाँठ बिना धुइल खैटिम मनै अशुद्ध नैहुइट।”
40015021	तब येशू ओठेसे उठ्‍ल, ओ टुरोस ओ सीदोन सहरओर गैल।
40015022	उ ठाउँसे एकठो कनानी जन्‍नीमनैया अइली ओ चिच्‍यैटी कहलग्‍ली, “हे प्रभु, दाऊदक सन्‍तान, महीह दया करी। म्‍वार छाईह भूत्‍वा जातसे सँताडारल।”
40015023	येशू ओहीह कुछु जवाफ नैदेल। तर उ जन्‍नीमनैया उहाँहुँकन्‍हक पाछपाछ लग्‍लरली ओ चिच्‍यैटीरली। तब उहाँक चेलावँ अइल ओ उहाँह बिन्‍ती कर्ल, “यहीह पठादी।”
40015024	उहाँ कल, “परमेश्‍वर महीह इस्राएलीन्‍हकठे केल पठारख्‍ल। हुँक्र हेराइल भेँरीअस बाट।”
40015025	उ जन्‍नीमनैया आउर लग्‍घ अइली ओ येशूक पाउ पर्क कली, “हे प्रभु, महीह सहायता करी।”
40015026	उहाँ कल, “लर्कन्‍हक रोटी कुक्‍कुरीन्‍हक आघ फँक्‍ना ठीक नैहो।”
40015027	ऊ कली, “हो प्रभु, तर कुक्‍कुर फे त आपन मालिकन्‍हक खसाइल टुक्रिटुक्रा खैठ।”
40015028	तब येशू हुँकहीन कल, “हेरो बाबु, टुँहार विश्‍वास भारी बा। टुँहार कहलअस ह्‍वाए।” तबहेँ हुँकहार छाई चोखागैली।
40015029	येशू ओठेसे गैल ओ गालील समुद्रक किनार-किनार हुइटी पर्वत्‍वम चिहुर्ल ओ बैठ्‍ल।
40015030	तब मनैन्‍हक भारीभारी भीड नाङ्‌गर, लुल, आन्‍धर, लाट ओ और धेर बेरम्‍हेन लेक उहाँकठे अइल। हुँक्र उ सबजहन उहाँक आघ ढैदेल ओ उहाँ सबजहन चोखादेल।
40015031	यिहाँसम कि, लाट मनैन ब्‍वालल्‌, लुल मनैन चोखाइल, नाङ्‌गर मनैन न्याङ्‌गल, ओ आन्‍धर मनै देख्‍नाहा हुइल् देख्‍क सारा भीडक मनै छक्‍क पर्ल। ओ हुँक्र इस्राएलीन्‍हक परमेश्‍वरक महिमा कर्ल।
40015032	तबदोस्र येशू चेलन आपनठे बलाक कल, “यी मनै म्‍वारठे रहल आज तीन दिन होसेक्‍लन, ओ हिँकन्‍हकठे खैना चिज कुछु फे बाँकी नैहुइटन। उहओर्से हिँकन देख्‍क महीह स्‍वाग लागटा। हिँकन भुँख्‍ल घर पठैना हो कलसे, हिँक्र डगरीहम मूर्च्‍छा पर फे सेकहीँ।”
40015033	चेलावँ उहाँह कल, “यी गाउँबस्‍ती नैरहल ठाउँम अत्रा धेर जन्‍हक लाग कहाँसे खाना जुटैना हो?”
40015034	येशू हुँकन पुछ्‌ल, “टुन्‍हकठे कैठो रोटी बा?” हुँक्र कल, “सातठो रोटी ओ डान्‍चे छुटीछुटी मच्‍छी बाट।”
40015035	उहाँ भीडक मनैन भूइँयम बैठ्‌ना आज्ञा देल।
40015036	उहाँ सातठो रोटी ओ मच्‍छी लेक परमेश्‍वरह धन्‍यवाद देल। उहाँ रोटी खन्‍टिखन्‍टा पर्ल ओ चेलन देल। हुँक्र उ रोटी मनैन बाँटदेल।
40015037	हुँक्र सबजन अघाअघा खैल, ओ उब्रल खन्‍टिखन्‍टा रोटी बराबरा छिट्‌टोक सात छिट्‌वा उठैल।
40015038	रोटी खउइया, जन्‍नीमनै ओ लर्कापर्का छोर्क, पुरुषहुँक्र केल चार हजार रलह।
40015039	तब येशू भीडक मनैन बिदा देल, ओ अप्‍नजुन लाऊम चिहुर्क मगादान क्षेत्रओर गैल।
40016001	एक दिन कुछ फरिसी ओ सदुकीहुँक्र येशूकठे अइल, ओ उहाँक जाँच कर्ना उद्देश्‍यले स्‍वर्गसे एकठो चिन्‍ह देखामङ्‍ल।
40016002	उहाँ हुँकन जवाफ देल, “सन्‍झ्‍याक आकाश लाल हुइल् कलसे, टुह्र ‘काल दिन मजा रहुइया बा’ कठो।
40016003	तर बिहान्‍क आकाश लाल ओ कर्‍या बद्री आइल बा कलसे, टुह्र ‘आज पानी अउइया बा’ कठो। टुह्र आकाश हेर्क मौसम कसिन हुउइया बा कना बात जन्‍ठो, तर आजकाल का हुइटीबा कना बात नैजन्‍टो।
40016004	दुष्‍ट ओ परमेश्‍वरसे दूर गैल्‌ मनै चिन्‍ह खोज्‍ठ, तर हुँकन अगमवक्ता योनक जीवनम घटल घट्‍नक चिन्‍ह बाहेक और कौनो चिन्‍ह नैदेखाजाई।” तबदोस्र येशू हुँकन छोर्क ओठेसे गैगिल।
40016005	चेलावँ समुद्रक उपार पुग्‍ल, तर हुँक्र खाइ पुग्‍ना रोटी लैजाइ बिस्रारख्‍लह।
40016006	येशू हुँकन कल, “जागा रहो, फरिसी ओ सदुकीन्‍हक खमिरसे होसियार रहो।”
40016007	हुँक्र अप्‍न-अप्‍न बटोइल, “हमारठे रोटी नैहो, उहओर्से कहठुइहीँ।”
40016008	येशू यी बात थाहाँ पाक हुँकन कल, “खै टुन्‍हक विश्‍वास! रोटी नैहो कैक टुह्र काकर बट्‌वाइटो?
40016009	का टुह्र आम्‍ही फे नैबुझ्‍टो? पाँच हजार मनैन पाँचठो रोटीले खवैलक बात का टुह्र बिस्राडर्लो? तब टुह्र उब्रल टुक्रिटुक्रा कै छिट्‌वा उठैलहो?
40016010	ओ चार हजार मनैन सातठो रोटीले खवाइबेर उब्रल टुक्रिटुक्रा कै छिट्‌वा उठैलहो?
40016011	मै रोटीक बारेम बट्‌वइलक नैहुइटुँ। टुह्र काजे बात नैबुझ्‍टो? मै त टुँहन फरिसी ओ सदुकीन्‍हक खमिरसे होसियार रहो पो कनहुँ।”
40016012	बल्‍ल हुँक्र बात बुझ्‍ल, कि येशू रोटी फुलैना खमिरक बात नाहीँ तर फरिसी ओ सदुकीन्‍हक शिक्षासे होसियार रहहो कैक बट्‌वाइटलह।
40016013	येशू आपन चेलन्‍हकसँग कैसरिया फिलिप्‍पी कना सहरक आसपासम रहल ठाउँम पुग्‍ल। उहाँ आपन चेलन पुछ्‌ल, “मनै मै मनैयक छावक बारेम बट्‌वाइबेर महीह ‘के हो’ कैक कठ?”
40016014	हुँक्र जवाफ देल, “कौनोजन अप्‍नह ‘बप्‍तिस्‍मा देहुइया यूहन्‍ना हुइट’ कठ, कौनोजन ‘एलिया हुइट’ कठ, कौनोजनजुन ‘यर्मिया या और अगमवक्तामध्‍ये एक जन हुइट’ कठ।”
40016015	तब येशू हुँकन पुछ्‌ल, “टुह्र जे, म्‍वार बारेम कह पर्लसे का कबो?”
40016016	सिमोन पत्रुस जबाफ देल, “अप्‍न जीवित परमेश्‍वरक छावा ख्रीष्‍ट हुइटी।”
40016017	येशू हुँकहीन कल, “योनक छावा सिमोन, टुँ आशिष पाइल मनैया हुइटो, काकरकि यी बात टुँहीन कुई फे नैसिखाइल तर स्‍वर्गम रना म्‍वार बाबा प्रकट कैदेल।
40016018	मै टुँहीन कहटुँ, कि टुँ पत्रुस हुइटो। मै आपन मण्‍डली यिह चट्‌टानम बनैम, ओ ओहीह मृत्‍यु जित नैसेक्‍नेहो।
40016019	मै टुँहीन स्‍वर्ग राज्‍यक ड्वार खोल्‍ना साँचा देहम। ज्‍या टुँ पृथ्‍वीम बहन्‍बो, उ स्‍वर्गम बाहान्‍जाई, ओ ज्‍या टुँ पृथ्‍वीम छोर्बो, उ स्‍वर्गम छोरजाई।”
40016020	तबदोस्र येशू अप्‍न मनैन मुक्ति देहुइया ख्रीष्‍ट रहल बात किहुह जिन कहहो कैक चेलन कर्रा आज्ञा देल।
40016021	तबठेसे येशू अप्‍न भ्‍वागपर्ना दुःखक बारेम आपन चेलनसे बट्‌वाइलग्‍ल। उहाँ कल, “मै यरूशलेम जैम, उहाँ अगुवन, मुख्‍य पूजारीनसे, ओ शास्‍त्रीहुँकनसे दुःख पैम। मै मुवापैम, तर तीसर दिनम फेदोस्र जिजैम।”
40016022	पत्रुस उहाँह एकओर लैजाक हप्‍काइलग्‍ल, “परमेश्‍वर असिन हुइनासे रोकहीँ, प्रभु, अप्‍न असिक नैबट्‌वाइपर्ना रह।”
40016023	येशू पत्रुसकओर घुम्‍क कल, “शैतान, ओट्‌टी जा! टैँ म्‍वार डगरिम ठ्‌यास लग्‍ना पत्‍थ्रा ढर खोज्‍ठ्‌या। टैँ परमेश्‍वरक हिसाबले नैसोँच्‍ट्‍या, तर मनैन्‍हक हिसाबले सोँच्‍ठ्‌या।”
40016024	तबदोस्र येशू आपन चेलन कल, “यदि कौनो मनैया म्‍वार चेला हुइ चहठा कलसे, ऊ आपन इच्‍छा छ्‌वारपर्ठा ओ मुवपर्लसे फे इच्‍छुक होक आपन क्रूस ब्‍वाकपर्ठा ओ म्‍वार पाछ लागपर्ठा।
40016025	आपन प्राण बचाइ खोजुइयन प्राण गुमैहीँ। तर म्‍वार पाछ लग्‍लक कारण आपन प्राण गुमुइयन जीवन पैहीँ।
40016026	संसारभरिक धनसम्‍पत्ति हाँठ पार्क फे, मनैया आपन प्राण गुमाइल कलसे, ओहीह का फाइदा? अथवा मनैयक प्राणसे धेर म्‍वालक और कुछु चिज बा का?
40016027	मै मनैयक छावा आपन परमेश्‍वर बाबक महिमम स्‍वर्गदूतन्‍हकसँग अइम, ओ हरेक मनैयह वाकर काम अनुसारक इनाम देहम।
40016028	मै टुँहन जाट्‌टीसे कहटुँ, कि अठे ठह्र्‍याइल कौनो-कौनो मनै मै मनैयक छावह आपन राज्‍यम आइल नैद्‌याखट्‍सम नैमुनेहुइट।”
40017001	वाकर छ दिन पाछ पत्रुस, याकूब ओ हुँकहार भैया यूहन्‍नह येशू आपनसँग लेक पर्वत्तोम गैल।
40017002	चेलावँ हेर्टीहेर्टी येशूक रूप बद्‌ललन। उहाँक अनुहार दिनअस चम्‍कलिन,
40017003	ओ उहाँक लुगाजुन चह्‍कार उज्‍जर हुइलन। तब एकचोट्‌टे एलिया ओ मोशा येशूसे बात बट्‌वाइट्‍ देखपर्ल।
40017004	पत्रुस येशूह कल, “प्रभु, हम्र यिहाँ रलक धेर मजा हुइल्। यदि अप्‍न चहबी कलसे, मै यिहाँ तीनठो झोँप्री बनैम, एकठो अप्‍नक लाग, एकठो मोशक लाग, ओ एकठो एलियक लाग।”
40017005	पत्रुस बोल्‍टीबोल्‍टी चह्‍कार बद्री आक उहाँहुँकन छोप्‍लन ओ बद्रीमसे असिन आवाज आइल, “यी म्‍वार प्रिय छावा हुइट। हिँकहीनसे मै धेर खुशी बाटुँ। टुह्र हिँकहार कहल मनहो।”
40017006	यी आवाज सुन्‍क चेलावँ एकदम डरैल ओ घोपट्‍यागैल।
40017007	तर येशू आक हुँकन छुल ओ कल, “उठो, जिन डराओ।”
40017008	हुँक्र उठ्‌क हेर्ल त येशूह बाहेक और किहुह नैदेख्‍ल।
40017009	उहाँहुँक्र पर्वत्तोमसे ओल्‍हाइबेर, येशू हुँकन आज्ञा देल, “मै मनैयक छावा मुवलमसे फेदोस्र नैजियट्‍सम, यी दर्शनक विषयम किहुसे जिन बटोइहो।”
40017010	तब चेलावँ उहाँह पुछ्‌ल, “ख्रीष्‍टसे आघ एलिया फेदोस्र संसारम आइपर्ठा कैक शास्‍त्रीहुँक्र काजे कठ?”
40017011	उहाँ हुँकन जवाफ देल, “हो, सब चिज ठीकठाक पारक लाग, एलिया अवस्‍य आइपर्ठा।
40017012	मै टुँहन कहटुँ, एलिया फेदोस्र आरलह, तर मनै हुँकहीन नैचिन्‍ह्‍ल ओ हुँक्र जसहेँक मन लग्‍लन, हुँकहीनसे ओसहेँक दुर्व्‍यवहार कर्ल। मै मनैयक छावह फे हुँकन्‍हक हाँठसे दुःखकष्‍ट भ्‍वाग परुइयाबा।”
40017013	तब येशू त बप्‍तिस्‍मा देहुइया यूहन्‍नक बारेम बात बट्‌वाइटलह कैक हुँक्र बुझ्‍ल।
40017014	येशू चेलन्‍हकसँग भीड रहल ठाउँम घुम्‍क अइल त, एकठो मनैया उहाँक पाउ पर्क कहल,
40017015	“प्रभु, म्‍वार छावह दया करी, मिर्गीरोग लग्‍लकओर्से यी धेर दुःख पाइटा। यी कबु आगीम, कबु पानीम पर्टीरठा।
40017016	मै यहीह अप्‍नक चेलन्‍हकठे अन्‍नु, तर हुँक्र यहीह चोखाइ नैसेक्‍ल।”
40017017	येशू कल, “टुह्र कस्‍सिन भ्रष्‍ट मनै हुइटो, एक्‍को विश्‍वास नैकर्टो! मै कैह्‍यासम टुन्‍हकसँग रहम? मै कहाँसम सहुँ? ओहीह यिहाँ आनो।”
40017018	येशू वाकरम रहल भूत्‍वह हप्‍कैल। तब उ भूत्‍वा वाकरमसे निकर्क गैल्‌ ओ उ लौँरा तबहेँ चोखागैल्‌।
40017019	पाछ चेलावँ उहाँह गुपचुपम पुछ्‌ल, “हम्र काजे उ भूत्‍वह निक्राइ नैसेक्‍ली?”
40017020	येशू हुँकन जवाफ देल, “टुन्‍हक विश्‍वास कमजोर रलक कारणले हो। जाट्‌टीसे मै टुँहन कहटुँ, कि एकठो राईक दाना बराबर टुन्‍हक विश्‍वास रहट कलसे, टुह्र यी पर्वत्‍वह ‘अठेसे हट्‍जा’ कलसे यी हट्‍जैनेरह। ओ टुह्र ज्‍या फे कर सेक्‍नेरलहो।
40017021	[तर असिन किसिमक भूतन त ब्रत रह्‍क प्रार्थना कर्लसे केल निक्राइ सेक्‍जैठा।]”
40017022	येशू आपन चेलन्‍हकसँग गालीलम रहल समयम हुँकन कल, “मै मनैयक छावा, दुष्‍ट मनैन्‍हक हाँठम सुम्‍प्‍वापैम।
40017023	हुँक्र महीह मुवहीँ, तर मुलक तीसर दिनम फेदोस्र जिजैम।” यी सुन्‍क चेलावँ धेर दुःखीत हुइल।
40017024	येशू ओ उहाँक चेलावँ कफर्नहुमम पुग्‍ल त, मन्‍दिरक कर उठुइयन पत्रुसकठे आक कल, “टुन्‍हक गुरु फे मन्‍दिरम तिरपर्ना कर तिर्ठ ना, कि नैतिर्ट?”
40017025	ऊ जवाफ देल, “तिर्ठ जे, का नैतिरहीँ?” पत्रुस घरम पैँठ्‍ल त, येशू हुँकहीन कल, “सिमोन, यी संसारक राजाहुँक्र केहीसे कर उठैठ? आपन देशक जनतनसे कि औरजहनसे? टुँहार विचार का बा?”
40017026	पत्रुस जवाफ देल, “औरजहनसे।” येशू हुँकहीन कल, “ओसिन हो कलसे, आपन देशक जनताओँ छुट पारख्‍ल।
40017027	तर फे हम्र हुँकन रिस नैलगाई। टुँ समुद्रम जाक बन्‍सी लगाओ, ओ बन्‍सीम सबसे पैल्‍ह बाझल मच्‍छीक मुह् खोलो। टुँ वाकर मुहम एकठो चाँदीक पैँसा भेटैबो। उह पैँसा लैजाक मन्‍दिरम टुँहार ओ म्‍वार तिरपर्ना कर तिरदेओ।”
40018001	उह समयम चेलावँ येशूकठे आक पुछ्‌ल, “स्‍वर्गक राज्‍यम सबसे महान् के हो?”
40018002	तब येशू एकठो लर्कह बलैल ओ ओहीह हुँकन्‍हक बीचम ठह्रेइल,
40018003	ओ कल, “जाट्‌टीसे मै टुँहन कहटुँ, टुह्र आपन मन परिवर्तन कैक असिन छोटी लर्काअस नैहुइट्‍सम, टुह्र स्‍वर्गक राज्‍यम जाइ नैपैबो।
40018004	यी लर्कक्‌अस अपन्‍हे नम्र हुउइया जो स्‍वर्गक राज्‍यम सबसे महान् हुउइया बा।
40018005	“म्‍वार नाउँम असिन लर्कह स्‍वीकार करुइया महीह स्‍वीकार कर्ठा।
40018006	म्‍वारम विश्‍वास करुइया यी छोटी लर्कामध्‍ये किहुह विश्‍वाससे जे बहकाई, वाकर घ्‍याँचम चक्‍या झुलाक समुद्रम फाँकदेनासे त, परमेश्‍वरसे पैना दण्‍ड झन् डरलग्‍टिक हुहिँस।
40018007	“धिक्‍कार बा यी संसारक मनैन! काकरकि हुँकन पापम फँसैना चिज धेर बा। मनैन पापम फँसैना अवस्‍था त अइबोकर्ठा, तर औरजहन पापम फँसाइ खोज्‍ना मनैन धिक्‍कार बा!
40018008	यदि टुँहार हाँठ या ग्‍वारा टुँहीन पाप कर लगैठा कलसे, ओहीह काट्‌क फाँकदेओ! काकरकि दुनु हाँठ या दुनु ग्‍वारा लेक नरकक् नैबुट्‌ना आगीम फँक्‍वापाइलसे त, एक्‍कठो हाँठ या ग्‍वारा लेक स्‍वर्गम जैना मजा हो।
40018009	यदि टुँहार आँख टुँहीन पाप कर लगैठा कलसे, ओहीह निकार्क फाँकदेओ! काकरकि दुनु आँख लेक नरकम फँक्‍वापाइलसे त, एक्‍कठो आँख लेक स्‍वर्गम जैना मजा हो।”
40018010	“होसियार रहो, यी छोटी लर्कामध्‍ये किहुह फे हेल्‍हा जिन करो। मै टुँहन कहटुँ, हुँकन्‍हक रेखदेख कर्ना स्‍वर्गदूतहुँक्र स्‍वर्गम म्‍वार बाबक सामुन्‍नेम सड्‌डभर पलरठ।
40018011	[काकरकि मै मनैयक छावा त हेराइल मनैन बचाइक लाग अइनहुँ।]
40018012	“यदि एकठो मनैयक सयठो भेँरी बाट, तर एकठो हेरागैल्‌ कलसे, ऊ उनान्सयठो भेँरीन चह्रनम छोर्क एकठो हेराइल भेँरोक खोजी नैकरट्‍ का?
40018013	मै टुँहन जाट्‌टीसे कहटुँ, यदि ऊ ओहीह भेटाइल कलसे, ऊ नैहेराइल उनान्सयठो भेँरीन्‍हक लागसे उ भेटाइल एकठो भेँरोक लाग धेर खुशी हुउइया बा।
40018014	असहेँक स्‍वर्गम रना टुन्‍हक बाबा यी छोटी लर्कामध्‍ये एकजहन फे नाश हुइल् नैचहट।”
40018015	“यदि टुँहार भैया टुँहार विरुद्धम पाप करल कलसे, वाकरठे अकल्‍हे जाक ओहीह सम्‍झाओ। यदि ऊ टुँहार कहल मानल कलसे, ऊ फेदोस्र टुँहार भैया हुइल्।
40018016	तर यदि ऊ टुँहार कहल नैमानल कलसे, और एक या दुइ जहन सँग लैजाक ओहीह फेदोस्र सम्‍झाओ। काकरकि हरेक झैझग्रा दुइ या तीन जन साक्षी बैठ्‍क मिलाइपर्ठा।
40018017	यदि ऊ अत्रा कैक फे नैमानल कलसे, उ बात सारा मण्‍डलीम जानकारी करादेओ। यदि ऊ मण्‍डलीक करल निर्णय फे नैमानल कलसे, ओहीह गैरयहूदी ओ कर उठुइया भ्रष्‍टाचारी मान्‍क छोरदेहो।
40018018	“जाट्‌टीसे मै टुँहन कहटुँ, टुह्र ज्‍या पृथ्‍वीम बहन्‍बो, उ स्‍वर्गम बाहान्‍जाई, ओ टुह्र ज्‍या पृथ्‍वीम छोर्बो, उ स्‍वर्गम छोरजाई।
40018019	“यी बात फे याद करो, यदि पृथ्‍वीम टुह्र दुइ जन एक्‍क मन होक कुछु चिज मङ्‌ग्‍बो कलसे, स्‍वर्गम रना म्‍वार बाबा उ चिज टुँहन देह्‍हीँ।
40018020	काकरकि जहाँ दुइ कि तीन जन विश्‍वासीहुँक्र म्‍वार नाउँम जम्‍मा हुइठ, उहाँ मै हुँकन्‍हक बीचम रठुँ।”
40018021	तब पत्रुस उहाँकठे आक पुछ्‌ल, “प्रभु, म्‍वार विरोधम पाप कर्ना मनैयह मै कै फ्‍यारासम क्षमा देहपर्ठा? सात फ्‍यारासम?”
40018022	येशू जवाफ देल, “सात फ्‍यारासम केल नाहीँ, सतहत्तर गुणा सात फ्‍यारा!”
40018023	“स्‍वर्गक राज्‍य असिन बा: एक दिन एकठो राजा आपन नोकरचाकरहुँकनसे हिसाबकिताब लेना विचार कर्ल।
40018024	उ राजा हिसाबकिताब लेना क्रमम दश हजार स्‍वानक पैँसा ऋण लेहुइया एकठो ऋणी हुँकाहारठे आनगैल्‌।
40018025	तर उ मनैया ऋण तिर नैस्‍याकल। नैस्‍याकल त वाकर मालिक ओहीह ‘अपन्‍हेह, आपन गोसिन्यह, आपन लर्कापर्कन ओ सारा श्रीसम्‍पत्ति बेँच्‍क ऋण चुक्ता कर्’ कैक हुकुम देलस।
40018026	“उ मनैया आपन मालिकक् पाउ पर्क कहलागल, ‘महीह दया करी, मै अप्‍नक पैँसा सब चुक्ता कैदेहम।’
40018027	ओहीह देख्‍क उ मालिकह स्‍वाग लग्‍लन ओ ओहीह छोरदेल ओ वाकर सब ऋण मिनाहा कैदेल।
40018028	“तब उ नोकर निकर्क गैल्‌। जैटी-जैटी ऊ आपनसँग काम कर्ना और संघरेह भेटाइल। उ संघर्‍या ओहीसे एक सय चाँदीक पैँसा ऋण लेरख्‍लहा। ऊ त एकचोट्‌टे वाकर घाँटी पकर्क कहल, ‘म्‍वार पैँसा तुरुन्‍त तिर।’
40018029	“उ सङ्‌घर्‍या वाकर पाउ पर्क बिन्‍ती करल, ‘महीह दया करी, मै अप्‍नक पैँसा सब चुक्ता कैदेहम।’
40018030	“तर ऊ नैमानल, ओ ऋण नैतिरट्‍सम ओहीह झ्‍यालखानम डारदेहल।
40018031	उ दुनुजहनसे सँगसँग काम कर्ना और नोकरहुँक्र यी सब घटना देख्‍क धेर दुःखीत हुइल। हुँक्र मालिकक्‌ठे जाक यी सब घटना बट्‌वादेल।
40018032	“तब मालिक उ नोकरह आपनठे बलाक कल, ‘टैँ दुष्‍ट नोकर हुइट्‍या। टैँ “महीह दया करी” कैक बिन्‍ती कर्ल्‍या, त मै ट्‌वार सब ऋण मिनाहा कैदेनु।
40018033	मै टोहीह दया करलअस, टैँ फे आपनसँग काम कर्ना आपन सङ्‌घरेह दया करपर्ना नैरह का?’
40018034	तब वाकर मालिक रिसले चूर हुइल ओ उ नोकर सब ऋण नैतिरट्‍सम ओहीह झ्‍यालखानम डारदेल।
40018035	“यदि टुह्र आपन भैयह आपन हृदयसे क्षमा नैदेबो कलसे, स्‍वर्गम रना म्‍वार बाबा फे टुँहनसे अस्‍तह व्‍यवहार करुइयाबाट।”
40019001	अत्रा बात बट्‌वाक सेक्‍ल त येशू गालीलसे यर्दन लद्‍यक पूरुब यहूदिया क्षेत्रओर गैल।
40019002	मनैन्‍हक भारीभारी भीड उहाँक पाछ-पाछ लग्‍लन, ओ उहाँ बेरम्‍हेन चोखैल।
40019003	कुछ फरिसीहुँक्र उहाँकठे अइल ओ उहाँह बातबातम फँसैना उद्देश्‍यले एकठो बात पुछ्‌ल, “का कौनो मनैया जौनटौन कारण देखाक आपन गोसिन्यसे छोडपत्र कर्ना ठीक हो?”
40019004	येशू जवाफ देल, “का सृष्‍टिकर्ता परमेश्‍वर सुरुम पुरुष ओ महिला बनैलक बात टुह्र पहर्क फे नैबुझ्‍टो?
40019005	उहओर्से त मनैया आपन डाई-बाबह छोर्क आपन गोसिन्यसे मिल्‍लरठा, हुँक्र दुनु जन मिल्‍क एक शरीर हुइठ।
40019006	आब हुँक्र दुइ जन नैहुइट, तर एक हुइट। उहओर्से परमेश्‍वरक मिलाइल जोह्रेह कुई फे अल्‍गाइ नैपरट्‍।”
40019007	हुँक्र उहाँह पुछ्‌ल, “काजे मोशा छोडपत्र कागत लिख्‍क कौनो मनैया आपन गोसिन्यह छ्‌वार सेक्‍ना अनुमति देरख्‍ल?”
40019008	येशू जवाफ देल, “मोशा त टुन्‍हक मन कठोर रलक कारण टुँहन आपन गोसिन्यह छ्‌वार सेक्‍ना अनुमति देलह। तर सुरुम परमेश्‍वरक इच्‍छा ओसिन नैरलहन।
40019009	मै टुँहन कहटुँ, कि व्‍यभिचार बाहेक और कारणले आपन गोसिन्यह छोर्क द्वासर भ्‍वाज कर्ना मनैया व्‍यभिचार कर्ठा, [ओ जे छ्‌वारल गोसिन्यह भ्‍वाज कर्ठा, ऊ फे व्‍यभिचार कर्ठा।]”
40019010	चेलावँ उहाँह कल, “यदि आपन गोसिन्यसे छोडपत्र कर सेक्‍जैना आधार ओत्र केल हो कलसे, काजे भ्‍वाज कर्ना?”
40019011	येशू हुँकन कल, “यी वचन सबजन स्‍वीकार कर नैसेक्‍ट, तर परमेश्‍वर कुछ मनैन यी वचन स्‍वीकार कर सेक्‍ना बनारख्ल।
40019012	भ्‍वाज नैकर्ना विभिन्‍न कारण हुइसेक्‍ठा। काकरकि कत्रा जन त जन्‍मटीहिक नपुंसक रठ, कत्राजहन और मनै नपुंसक बनादेरख्‍ठन, ओ कत्रा जनजुन स्‍वर्ग राज्‍यक लाग अपन्‍हे भ्‍वाज नैकर्ट। आब यी बात जे मानसेक्‍ठा, उह मान।”
40019013	येशू लर्कन्‍हकम आपन हाँठ ढैदेहीँ ओ हुँकन्‍हक लाग प्रार्थना कैदेहीँ कना विचारले, कुछ मनै आपन लर्कन उहाँकठे अन्‍ल। यी देख्‍क चेलावँ उ मनैन हप्‍कैल।
40019014	तर येशू कल, “लर्कन म्‍वारठे आइदेओ, हुँकन जिन रोको, काकरकि स्‍वर्गक राज्‍य अस्‍त मनैन्‍हक लाग हो।”
40019015	येशू उ लर्कन्‍हक कपारिम हाँठ ढै-ढै आशिष देल, ओ ओठेसे गैल।
40019016	एकठो मनैया उहाँकठे आक कहल, “गुरु, अनन्‍त जीवन पाइक लाग महीह का असल काम करपरी?”
40019017	उहाँ ओहीह कल, “असल कामक बारेम टुँ महीह काजे पुछटो? असल त परमेश्‍वर केल बाट। तर यदि टुँ अनन्‍त जीवन पाइ चाहटो कलसे, उहाँक आज्ञापालन करो।”
40019018	उ मनैया पुछल, “कौन-कौन आज्ञा कहटी?” येशू कल, “यिह त हो: हत्‍या नैकर्ना, व्‍यभिचार नैकर्ना, चोरी नैकर्ना, झूट साक्षी नैबक्‍ना,
40019019	आपन डाई-बाबक आदर कर्ना, ओ आपन छिमेकीह अपन्‍हेहअस प्रेम कर्ना।”
40019020	उ जवान मनैया कल, “यी सब त मै पालन कर्टीआइलबाटुँ। और का करपरी?”
40019021	येशू ओहीह कल, “यदि टुँ सिद्ध हुइ चाहटो कलसे, जाओ ओ आपन सब चिज बेँच्‍क गरीबन बाँट्‌देओ, ओ टुँ स्‍वर्गम धन पैबो। तब आक म्‍वार पाछ लागो।”
40019022	यी बात सुनल त, उ जवान मनैया अन्‍धार मुह् लगाक चलगैल्‌। काकरकि ऊ आपनठे रहल धेर सम्‍पत्ति गुमाई नैचाहल।
40019023	तब येशू आपन चेलन कल, “जाट्‌टीसे मै टुँहन कहटुँ, धनी मनैन स्‍वर्गक राज्‍यम जैना धेर कर्रा परहीन।
40019024	वास्‍तवम कना हो कलसे, धनी मनैन परमेश्‍वरक राज्‍यम जैनासे त, बेनसे ऊँट्‌टोह सुइक नाखिमसे छिर्ना सजिलो हुहिँस।”
40019025	यी सुन्‍क चेलावँ अचम्‍म मन्‍टी कल, “ओसिन हो कलसे, के स्‍वर्ग जाइसेकी तो?”
40019026	येशू हुँकन हेर्क कल, “मनैन्‍हक लाग यी बात सम्‍भव नैहो, तर परमेश्‍वरक लाग सब चिज सम्‍भव बा।”
40019027	तब पत्रुस उहाँह कल, “हेरी, हम्र त सब चिज छोर्क अप्‍नक पाछ लागरली। हम्र का पैबी तो?”
40019028	येशू हुँकन कल, “जाट्‌टीसे मै टुँहन कहटुँ, मै मनैयक छावा, लौव राज्‍यम आपन महिमामय सिंहासनम बैठम। उ समयम टुह्र म्‍वार पाछ लगुइयन फे बाह्रठो सिंहासनम बैठ्‍बो, ओ इस्राएलक बाह्र कुलक न्याय कर्बो।
40019029	म्‍वारम विश्‍वास कर्लक कारण, आपन दादुभैया, दिदीबहिन्‍या, डाई-बाबा, छाई-छावा, या जग्‍गाजमिन छोरुइया मनै सय गुणा धेर पैहीँ, ओ अनन्‍त जीवन फे पैहीँ।
40019030	तर आजकाल सबसे उच्‍च रहल धेर मनै पाछ सबसे टर्का दर्जम रहहीँ, ओ आजकाल सबसे टर्का दर्जम रहुइयन धेर मनै पाछ सबसे उच्‍च हुइहीँ।”
40020001	येशू मनैन सिखैना क्रमम कल, “स्‍वर्गक राज्‍य जग्‍गक एकठो मालिकअस हो। एक दिन बिहान्‍नी उ मालिक आपन अङ्‌गूरबारीम काम कराइक लाग ज्‍यालादारी मनैन ख्‍वाज निक्रल।
40020002	ऊ हुँक्र एक दिनम पैना ज्‍याला तिर्ना बातम सहमति होक हुँकन आपन अङ्‌गूरबारीम काम कर पठैल।
40020003	“ऊ नौ बजेओर बजार गैल त, कत्रा मनैन बिनकामक ओस्‍तहेँ ठह्र्‍याइल देख्‍ल।
40020004	ऊ हुँकन कल, ‘यदि टुह्र जाक म्‍वार अङ्‌गूरबारीम काम कैदेबो कलसे, मै टुह्र पाइपर्ना ज्‍याला टुँहन देहम।’
40020005	हुँक्र कामम गैल। “ऊ बाह्र बजेओर ओ तीन बजेओर बाहर निक्रल ओ औरजहन फे ओसहेँक कैक कामम लगैल।
40020006	ऊ पाँच बजेओर बाहर निक्रल त औरजहन फे बिनकामक ओस्‍तहेँ ठह्र्‍याइल देख्‍ल। ऊ हुँकन कल, ‘काजे टुह्र यिहाँ बिनकामक ओस्‍तहेँ ठह्र्‍याइल बाटो?’
40020007	“हुँक्र जवाफ देल, ‘हमन कुई फे काम नैदेल हो।’ “ऊ हुँकन कल, ‘टुह्र फे जाक म्‍वार अङ्‌गूरबारीम औरजन्‍हक सँगसँग काम करो ना त।’
40020008	“सन्‍झ्‍या हुइल् त, उ अङ्‌गूरबारीक मालिक आपन काम करुइयन्‍हक नाइकेह कल, ‘ज्‍यालादारी मनैन बलाक हुँकन्‍हक ज्‍याला देओ। देहबेर पाछ आइल मनैनसे सुरु करो ओ आघ आइल मनैन पाछ देहो।’
40020009	“हुँक्र सबजन अइल, पाँच बजे कामम लागल हरेक जन दिनभरिक पूरा ज्‍याला पैल।
40020010	सुरुम कामम लागल मनै ‘हम्र औरजहनसे धेर पैबी’ कैक विचार कर्ल, तर हुँक्र फे हरेक जन दिनभरिक पूरा ज्‍याला केल पैल।
40020011	ज्‍याला पैल त हुँक्र जग्‍गक मालिकक् विरोध कर्टी कल,
40020012	‘पाछ आइल यी मनै एक घण्‍टा केल काम कर्ल, हम्रजुन दिनभर घाम मु-मु काम कर्ली। तर अप्‍नहुँकन फे हमन देहल बराबर ज्‍याला देली!’
40020013	“उ मालिक हुँक्रमध्‍ये एकजहन कल, ‘हेरी सङ्‌घारी, मै अप्‍नह कुछु अन्याय नैकर्लहुइटुँ। का अप्‍न महीसे पूरा एक दिनक ज्‍यालम काम कर्ना प्रतिज्ञा नैकर्लही?
40020014	आपन पैना ज्‍याला लेक जाई। यी पाछ अउइयन फे मै अप्‍नह देहल बराबर ज्‍याला देह चाहटुँ।
40020015	का आपन मन लागल मनैयह आपन सम्‍पत्ति देना म्‍वार अधिकार नैहो? मै हुँकन्‍हक भलो कर्नु त अप्‍नह रिस लागल कि का?’
40020016	“उहओर्से आजकाल सबसे उच्‍च रहल धेर मनै पाछ सबसे टर्का दर्जम रहहीँ, ओ आजकाल सबसे टर्का दर्जम रहुइयन धेर मनै पाछ सबसे उच्‍च हुइहीँ।”
40020017	यरूशलेमओर जाइबेर येशू आपन बाह्र जन चेलन एकओँहर बलाक कल,
40020018	“हेरो, हम्र यरूशलेम जाइटी। मै मनैयक छावा मुख्‍य पूजारीन्‍हक ओ शास्‍त्रीन्‍हक हाँठम सुम्‍प्‍वापैम, ओ हुँक्र महीह मृत्‍युदण्‍ड पाइपर्ना दोषी ठह्रैहीँ,
40020019	ओ महीह गैरयहूदीन्‍हक हाँठम सुम्‍पदेहीँ। हुँक्र महीह हिस्‍यैहीँ, कोर्रा लगैहीँ, ओ क्रूसम टङ्‌गाक मुवैहीँ। तर तीसर दिनम मै मुवलमसे फेदोस्र जिजैम।”
40020020	तबदोस्र जब्‍दियक गोसिन्या आपन छावन, याकूब ओ यूहन्‍नह लेक येशूकठे अइली। ऊ येशूक पाउ पर्क बिन्‍ती कर्ली, “महीह दया करी।”
40020021	उहाँ हुँकहीन पुछ्‌ल, “टुँहीन का चाहल?” ऊ उहाँह कली, “अप्‍न राजा हुइबी त म्‍वार यी दुनु छावनमध्‍ये एकठो अप्‍नक दाहिन ओ और अप्‍नक बाउँ पाञ्‍जर बैठ पैहीँ कना म्‍वार बिन्‍ती बा।”
40020022	तर येशू जवाफ देल, “टुह्र का माङ्‌गटो उ बात टुह्र नैजन्‍टो। मै पियपर्ना दुःखक तीत घुट्‌का का टुह्र पियसेक्‍बो?” हुँक्र कल, “सेक्‍बी।”
40020023	तब येशू हुँकन कल, “मै सहपर्ना दुःखकष्‍ट टुँहन फे सहहीपरी। तर म्‍वार दाहिन ओ बाउँ पाञ्‍जर बैठ देना म्‍वार अधिकारक बात नैहो। यी त ज्‍याकर-ज्‍याकर लाग तयार कैगिल्‌ बा, हुँकन्‍हक लाग केल हो।”
40020024	यी बात सुन्‍क और दश चेलावँ उ दुइ जहनसे रिसैल।
40020025	तब येशू हुँकन सबजहन एक्‍कठे बलाक कल, “टुँहन थाहाँ बा, कि गैरयहूदी मनैन्‍हकम शासन करुइयन मनमानी शासन कर्ठ, ओ ठुलाठालीहुँक्रजुन हुँकन्‍हकम अधिकार जमैठ।
40020026	तर टुह्र ओसिन जिन करहो। टुह्रमध्‍ये सबसे बरा हुइखोजुइया टुन्‍हक सेवाचाक्री कर,
40020027	ओ आघ सर खोजुइया सबजन्‍हक कमारा बन।
40020028	मै मनैयक छावह, हेरो ना। मै सेवा पाइक लाग नाहीँ, तर सेवा करक लाग, ओ और धेर जहन पापक दण्‍डसे छुट्‌कारा देहक लाग आपन प्राण देह आरनु।”
40020029	तबदोस्र उहाँहुँक्र यरीहो सहरओर्से जाइबेर, मनैन्‍हक भारी भीड उहाँहुँकन्‍हक पाछ लागल।
40020030	डगरीक पञ्‍ज्र आँख नैदेख्‍ना दुइ जन मनै बैठलरलह। हुँक्र येशू यिह डगर आइट कना सुन्‍ल त जोरसे चिल्‍लाक कहलग्‍ल, “हे प्रभु, दाऊदक सन्‍तान, हमन दया करी!”
40020031	भीडमक मनै हुँकन “चूप लागो” कैक हप्‍कैल, तर हुँक्र झन् जोरसे चिल्‍लाक कहलग्‍ल, “हे प्रभु, दाऊदक सन्‍तान, हमन दया करी!”
40020032	येशू नेङ्‌ग्‍टी-नेङ्‌ग्‍टी टक्‍कसे ठह्र्‍यागैल ओ हुँकन बलाक कल, “टुह्र का चाहटो? मै टुन्‍हक लाग का कैदीऊँ?”
40020033	हुँक्र उहाँह कल, “हे प्रभु, हम्र देख्‍नाहा हुइ चाहटी।”
40020034	हुँकन देख्‍क येशूह स्‍वाग लग्‍लन ओ उहाँ हुँकन्‍हक आँख छुदेल। तबहेँ हुँक्र देख्‍नाहा होगैल, ओ येशूक पाछ लाग्‍गैल।
40021001	येशू ओ उहाँक चेलावँ यरूशलेमक लग्‍घ जैतून पर्वत्‍वम रहल बेथफागे कना ठाउँम पुग्‍ल। येशू दुइ जन चेलन असिक कैक आघ पठैल,
40021002	“टुह्र, उ हाउ गाउँम जाओ। गाउँम पैँठ्‍टीकि टुह्र एकठो गधा ओ वाकर बच्‍छोह बान्‍धल भेटैबो। हुँकन छोर्क यिहाँ म्‍वारठे अनहो।
40021003	यदि कुई टुँहन कुछु कही कलसे, ‘प्रभुह चाहल बाटन’ कहहो, त ऊ टुँहन तुरुन्‍त आन देहुइयाबाट।”
40021004	असिक धर्मशास्‍त्र पूरा हुइल्, काकरकि अगमवक्ता कैरख्‍ल,
40021005	“सियोनक मनैन कैदेओ, हेरो, टुन्‍हक राजा टुन्‍हकठे अइटीबाट, उहाँ नम्र बाट ओ एकठो गधकम चिहुर्क सवार कर्ठ, उहाँ गधक बच्‍छोकम चिहुर्क सवार कर्ठ।”
40021006	उ दुइ चेलावँ गैल, ओ येशूक अह्राइल अनुसार कर्ल।
40021007	हुँक्र गधा ओ वाकर बच्‍छोह आन्‍क हुँकन्‍हक पीठारीम आपन-आपन चद्री बिछादेल, ओ उहाँ बच्‍छोकम चिहुर्ल।
40021008	भीडमक मनै आपन-आपन पिछौरी डगरिम बिछैल, ओ आकुर जन झालापाता काट्‌क डगरिम बिछादेल।
40021009	उहाँक आघ ओ पाछ लागल भीडमक मनै चिल्‍ला-चिल्‍लाक उहाँक जयजयकार करलग्‍ल, “दाऊदक सन्‍तानह होसन्‍ना! परमप्रभुक नाउँम अउइया धन्यक हुइट! स्‍वर्गक परमेश्‍वरह होसन्‍ना!”
40021010	उहाँ यरूशलेमम पैँठ्‍ल त, सारा सहरम हलचल मच्‍चल। मनै पुछलग्‍ल, “यी के हुइट?”
40021011	भीडमक मनै जवाफ देल, “यी गालील क्षेत्रक नासरत सहरसे आइल एकठो अगमवक्ता, येशू हुइट।”
40021012	येशू मन्‍दिरम गैल ओ मन्‍दिरक अङ्‌नम व्‍यापार कर्ना सबजहन उहाँसे खेद्‍ल। उहाँ पैँसा सटुइयन्‍हक टेबुल ओ पर्‍यावाँ बेँचुइयन्‍हक बैठ्‌ना बिल्‍टादेल।
40021013	उहाँ हुँकन कल, “‘म्‍वार घर परमेश्‍वरसे प्रार्थना कर्ना घर हुई’ कैक धर्मशास्‍त्रम लिखल नैहो का? तर टुह्र यहीह डाँका मर्ना ठाउँ बनारख्‍लो।”
40021014	तबदोस्र आन्‍धर मनै ओ नाङ्‌गर मनै मन्‍दिरम येशूकठे अइल, ओ उहाँ हुँकन चोखैल।
40021015	मुख्‍य पूजारीहुँक्र ओ शास्‍त्रीहुँक्र येशूक करल अचम्‍मक काम देख्‍ल, ओ लर्कापर्कन मन्‍दिरम “दाऊदक सन्‍तानह होसन्‍ना” कैक चिल्‍ला-चिल्‍लाक कहट्‍ सुन्‍ल। तर हुँक्र रिसैल,
40021016	ओ येशूह कल, “हिँक्र का कहट? का अप्‍न नैसुनठुइटी?” उहाँ हुँकन कल, “सुनटुँ जे। का टुह्र धर्मशास्‍त्रम लिखल बात नैबुझ्‍टो? उहिँम असिक लिखल बा, ‘अप्‍न लर्कापर्कन ओ दूध खैना लर्कन स्‍तुतिप्रशंसा कर सिखारख्‍ली।’”
40021017	तब उहाँ सहरमसे निकर्क बेथानिया गाउँम गैल, ओ उहँ रात रल।
40021018	द्वासर बिहान सहरम घुमबेर, येशूह भुँख लग्‍लन।
40021019	डगरीक किनारम येशू एकठो अञ्‍जीरक रूख्‍वा देख्‍ल। बोँट्‍याओँट्‍या बा कि कैक उहाँ उ रूख्‍वठे गैल, तर उ रूख्‍वम पत्‍या केल रह। तब उहाँ उ रूख्‍वह कल, “आबठेसे ट्‌वारम कबु फे फारा जिन लागस।” ओ उ अञ्‍जीरक रूख्‍वा तबहेँ सुख्‍गैल्‌।
40021020	यी देख्‍क चेलावँ अचम्‍म मन्‍टी कल, “यी अञ्‍जीरक रूख्‍वा अत्रा झट्‌ट कसिक सुखल?”
40021021	येशू हुँकन जवाफ देल, “जाट्‌टीसे मै टुँहन कहटुँ, यदि टुह्र विश्‍वास कर्ठो ओ शङ्‍का नैकर्टो कलसे, टुह्र अञ्‍जीरक रूख्‍वह म्‍वार करलअस कर सेक्‍बो। ओ अत्र केल नैहोक, यी पर्वत्तोह ‘यिहाँसे उँखर्क समुद्रम खस’ कबो कलसे, टुन्‍हक कहलअस हुउइया बा।
40021022	यदि टुह्र विश्‍वास कर्ठो कलसे, प्रार्थनम ज्‍या मङ्‌ग्‍लसे फे टुह्र पउइयाबाटो।”
40021023	उहाँ मन्‍दिरम जाक मनैन सिखाइटलह। तब मुख्‍य पूजारीहुँक्र, अगुवाहुँक्र उहाँकठे आक पुछ्‌ल, “यी काम कर्ना अधिकार टुँ कहाँसे पैलो? टुँहीन यी अधिकार के देहल?”
40021024	येशू हुँकन जवाफ देल, “मै फे टुँहन एकठो बात पुछटु, यदि टुह्र वाकर जवाफ देबो कलसे, मै यी अधिकार कहाँसे पैनु कैक टुँहन कहम।
40021025	यूहन्‍ना बप्‍तिस्‍मा देना अधिकार कहाँसे पैल, परमेश्‍वरसे कि मनैनसे?” यी सुन्‍क हुँक्र अप्‍न-अप्‍न बट्‌वाइलग्‍ल, “आब हम्र का कही? परमेश्‍वरसे कही कलसे, ‘काकर टुह्र हुँकहीन विश्‍वास नैकर्लो त?’ कहहीँ।
40021026	मनैनसे कही कलसे, कसिक कना हो? उहँर फे डर बा, काकरकि यूहन्‍नह सबजन अगमवक्ता हुइट कैक विश्‍वास कर्ठ।”
40021027	उहओर्से हुँक्र येशूह जवाफ देल, “हमन थाहाँ नैहो।” उहाँ हुँकन कल, “ओसिन हो कलसे, मै फे यी सक्‍कु काम कर्ना अधिकार कहाँसे पैनु कैक टुँहन नैकहम।”
40021028	येशू कल, “मै एकठो आहान कहटुँ। उ सुन्‍क टुह्र आपन विचार कहसेक्‍ठो। एकठो मनैयक दुइ भाइ छावन रलहन। ऊ आपन बर्का छावकठे जाक कल, ‘छावा, अङ्‌गूरबारीम जाक आज काम करस हाँ।’
40021029	“ऊ जवाफ देहल, ‘मै नैजैम।’ तर वाकर मन परिवर्तन हुइलस ओ गैल्‌।
40021030	“उ मनैया आपन छोट्‌की छावह उह बात कल। ऊ जवाफ देहल, ‘मै जैम।’ तर नैगैल्‌।
40021031	“उ दुइ भाइ छावनमध्‍येम बाबक कहल के मानल?” हुँक्र जवाफ देल, “बर्का छावा।” येशू हुँकन कल, “मै जाट्‌टीसे टुँहन कहटुँ, कर उठुइयन ओ वेश्‍या काम करुइयन टुँहनसे आघ परमेश्‍वरक राज्‍यम जउइयाबाट।
40021032	काकरकि यूहन्‍ना आक टुँहन सत्‍य डगर देखैल, ओ टुह्र हुँकहीन विश्‍वास नैकर्लो। तर कर उठुइयन ओ वेश्‍या काम करुइयन हुँकहीन विश्‍वास कर्ल। यी देख्‍क फे टुह्र आपन पापी मन परिवर्तन नैकर्लो, ओ हुँकहीन विश्‍वास नैकर्लो।”
40021033	येशू कल, “आब और आहान सुनो। एकठो जग्‍गाधनी आपन जग्‍गम अङ्‌गूर लगाक गिन्‍यौरसे बेन्‍ह्‍वा बेहर्ल। ऊ अङ्‌गूर पेर्ना कोल ओ अख्‍वारी कर्ना अँट्‌वा बनैल। तब ऊ अङ्‌गूरिक खेती औरजहन अध्‍या देल ओ अप्‍नजुन परदेश लग्‍ल।
40021034	अङ्‌गूर टुर्ना समयम जग्‍गाधनी आपन नोकरन आपन बठा अङ्‌गूर लिह हुँकन्‍हकठे पठैल।
40021035	“तर हुँक्र उ नोकरन दुर्व्‍यवहार कर्ल। हुँक्र कौनोजहन पिट्‌ल, कौनोजहन पत्‍थ्रले मर्ल ओ कौनोजहन मार्क मुवादेल।
40021036	जग्‍गाधनी पैल्‍हकसे धेर नोकरन हुँकन्‍हकठे पठैल। तर हुँक्र पैल्‍ह करलअस हुँकन फे ओस्‍तै दुर्व्‍यवहार कर्ल।
40021037	आखिरम उ जग्‍गाधनी ‘म्‍वार छावह त हुँक्र पक्‍कहेँ आदर करहीँ’ कैक आपन छावह हुँकन्‍हकठे पठैल।
40021038	“तर हुँक्र जग्‍गाधनीक छावह देख्‍क अप्‍न-अप्‍न कल, ‘यी त हकवाला हो। लेओ, यहीह मुवादी, त यी सम्‍पत्ति हमार होजाई।’
40021039	तब हुँक्र ओहीह घँस्‍यैटी अङ्‌गूरबारीसे बाहर लैगिल ओ मार्क मुवादेल।”
40021040	येशू पुछ्‌ल, “आब जग्‍गाधनी अइहीँ त, उ दुष्‍ट मनैन का करहीँ?”
40021041	मुख्‍य पूजारीहुँक्र ओ शास्‍त्रीहुँक्र उहाँह जवाफ देल, “ऊ अपन्‍हे आक उ दुष्‍ट मनैन मुवैहीँ, ओ ठीकसे भाग देना और मनैन उ अङ्‌गूर खेती अध्‍या देहहीँ।”
40021042	येशू हुँकन पुछ्‌ल, “का टुह्र धर्मशास्‍त्र पहर्क फे नैबुझ्‍टो? ‘घर बनुइयन रद्दी ठह्राक फाँकल् पत्‍थ्रा त कोनोक मुख्‍य पत्थ्रा बनल। यी काम परमप्रभुसे हुइल् हो, ओ यी हमार नजरम अचम्‍मक बा।’
40021043	“उहओर्से मै टुँहन कहटुँ, परमेश्‍वरक राज्‍य टुन्‍हकमसे अछिन्‍क परमेश्‍वरक इच्‍छा अनुसार चल्‍ना मनैन देजाई।
40021044	उ पत्‍थ्रम खसुइयन सबजन चकनाचूर हुहीँ, तर ज्‍याकरम उ पत्‍थ्रा खसी ओहीह किचुलप्‍वाटा पारदी।”
40021045	जब मुख्‍य पूजारीहुँक्र ओ फरिसीहुँक्र येशूक कहल आहान सुन्‍ल, तब उहाँ हुँकन्‍हक्‍के विरोधम कलह कैक हुँक्र बुझ्‍ल।
40021046	हुँक्र उहाँह पक्रना दाउ ह्‍यारलग्‍ल, तर हुँक्र मनैन्‍हक डर डरैल, काकरकि मनै येशूह एकठो अगमवक्ता मानँट्‍।
40022001	येशू मनैन सिखाइक लाग फेदोस्र आहान कल।
40022002	“स्‍वर्गक राज्‍य असिन बा। एकठो राजा आपन छावक भ्‍वाजम धेर जहन निउँता देल।
40022003	भ्‍वाजक भत्‍यार तयार हुइल् त, उ राजा आपन नोकरन निउँता देहेल मनैन बलाए पठैल, तर हुँक्र आइ नैचहल।
40022004	“तब ऊ फेदोस्र और नोकरहुँकन असिक कैक पठैल, ‘जाओ ओ निउँता देहेल मनैन कहो, “खैना ब्‍याला हुइल्, ठूल-ठूल नट्‌वन मार्क रिझारुझु, सब चिज ठीकठाक पारल बा। खाए आओ।”’
40022005	“तर निउँता पाइल मनै कुछु मतलब नैकर्ल। एकठो खेत्‍वम गैल्‌, और व्‍यापारम गैल्‌,
40022006	ओ बाँकी रहल मनै उ नोकरन दुर्व्‍यवहार कर्ल ओ मार्क मुवादेल।
40022007	तब राजा रिसले चूर हुइल, ओ आपन सेना पठाक उ हत्‍याराहुँकन मुवाइ ओ हुँकन्‍हक सहरम आगी लगाइ लगैल।
40022008	“तबदोस्र ऊ आपन नोकरहुँकन कल, ‘भ्‍वाजक भत्‍यार तयार बा, तर निउँता पाइल मनै यिहाँ अइना योग्यक नैरलह।
40022009	उहओर्से गल्‍ली-गल्‍लीम जाओ, ओ भेटाइल मनैन भ्‍वाज खाइक लाग निउँता देओ।’
40022010	तब उ नोकरहुँक्र गल्‍ली-गल्‍लीम गैल, ओ भेटाइल सब असल ओ खराब मनैन बलाक अन्‍ल। ओ भोजाहा घर भरिभराउ हुइल्।
40022011	“राजा पहुनन् ह्‍यार भित्तर अइल त, एकठो मनैयह भोजाहा लुगा बिना लगैल आइल देख्‍ल।
40022012	राजा ओहीह पुछ्‌ल, ‘सङ्‌घारी, काजे टुँ भोजाहा लुगा नैलगैलो?’ तर उ मनैयकठे कुछु जवाफ नैरलहस।
40022013	“तब राजा आपन सेवकहुँकन आदेश देल, ‘वाकर हाँठ-ग्‍वारा बाहान्‍क ओहीह बाहर अन्‍धकारम फाँकदेओ, जहाँ मनै दुःखले दाँत पिस्‍टी रुवाबासी कर्टीरह्‍हीँ।’”
40022014	येशू कल, “निउँता पाइल मनै धेर बाट, तर रोजगैल्‌ मनै डान्‍चे केल बाट।”
40022015	तब फरिसीहुँक्र गैल ओ येशूह बातबातम फँसैना जाल जोर्ल।
40022016	हुँक्र आपन कुछ चेलन ओ हेरोदक कुछ मनैन येशूकठे असिक कह पठैल, “गुरुजी, अप्‍न इमान्‍दार बाटी कना हमन थाहाँ बा। अप्‍न परमेश्‍वरक सत्‍य बात ठीकसे सिखैठी ओ मनै का कहहीँ कना मतलब फे नैकर्टी, काकरकि अप्‍न केक्रो पक्षपात नैकर्टी।
40022017	आब हमन कही, रोमी सरकारह कर तिर्ना ठीक हो कि नाही?”
40022018	येशू हुँकन्‍हक दुष्‍ट विचार थाहाँ पाक कल, “टुह्र कपटी मनै, टुह्र छल कैक काकर महीह फँसाइ ख्‍वाजटो?
40022019	कर तिर्ना पैँसा महीह देखाओ त।” हुँक्र एकठो पैँसा आन्‍क उहाँह देल।
40022020	येशू हुँकन पुछ्‌ल, “यी छाप ओ नाउँ क्‍याकर हो?”
40022021	हुँक्र येशूह कल, “रोमी सरकारक।” तब येशू हुँकन कल, “ओसिन हो कलसे, सरकारक चिज सरकारह, ओ परमेश्‍वरक चिज परमेश्‍वरह देओ।”
40022022	हुँक्र उहाँक बात सुन्‍क छक्‍क पर्ल, ओ आपन डगर लग्‍ल।
40022023	मनै मुलसे फेदोस्र नैजिट कहुइया सदुकी समूहक कौनो-कौनो मनै उह दिन येशूकठे आक पुछ्‌ल,
40022024	“गुरुजी, मोशा हमन परमेश्‍वरक असिन व्‍यवस्‍था देरख्‍ल: यदि कौनो मनैया सन्‍तान बिना जन्‍मैल मुवल कलसे, वाकर भैया भौजाइ जन्‍नी लिह ओ आपन दादुक लाग सन्‍तान जन्‍माए।
40022025	एकठो परिवारम सात भाइ रलह। बर्का भ्‍वाज करल, तर सन्‍तान बिना जन्‍मैल मुगैल्‌। तब मन्‍ह्‍ला आपन भौजीह लिहेल्,
40022026	ऊ फे सन्‍तान बिना जन्‍मैल मुगैल्‌। सन्‍ह्‍लक फे ओस्‍तै हुइलस। ओसिक करट-करट्‍ हुँक्र सक्‍कु भाइ ओहीह लेल, तर सन्‍तान बिना जन्‍मैल मुगैल।
40022027	अन्‍तिमम उ जन्‍नीमनैया फे मुगैल्‌।
40022028	आब कही, मुवलमसे हुँक्र फेदोस्र जिहीँ ओ स्‍वर्ग जैहीँ कलसे, ऊ क्‍याकर गोसिन्या हुई? काकरकि सक्‍कु भैयनसे वाकर भ्‍वाज होरलहस।”
40022029	येशू हुँकन जवाफ देल, “टुह्र बात नैबुझ्‍ना कारण का हो कलसे, टुह्र ना त धर्मशास्‍त्र जन्‍टो ना त परमेश्‍वरक शक्ति थाहाँ पैटो।
40022030	काकरकि मनै मुवलमसे फेदोस्र जिलसे, भ्‍वाजकाज कर्ना त बात नैहुइनेहो। स्‍वर्गम हुँक्र भ्‍वाज नैकर्ना स्‍वर्गदूतअस होजैठ।
40022031	मुवलमसे फेदोस्र जिना विषयम परमेश्‍वरक कहल बात टुह्र पहर्क फे नैजन्‍टो का?
40022032	उहाँ कल, ‘मै टुन्‍हक पितापुर्खा अब्राहाम, इसहाक ओ याकूबक परमेश्‍वर हुइटुँ।’ उहाँ मुवल मनैन्‍हक नाहीँ, तर जिटीह रहुइयन्‍हक परमेश्‍वर हुइट।”
40022033	उहाँक बात सुन्‍क भीडक मनै छक्‍क पर्ल।
40022034	येशू सदुकीहुँकन चूप लगैल कैक फरिसीहुँक्र सुन्‍ल त, हुँक्र एक गुट होक उहाँकठे अइल।
40022035	हुँक्रमध्‍ये एक जन गुरु उहाँह फँसैना विचारले पुछ्‌ल,
40022036	“गुरुजी, परमेश्‍वरक व्‍यवस्‍थम रहल सबसे महान् आज्ञा कौन हो?”
40022037	येशू जवाफ देल, “परमप्रभु आपन परमेश्‍वरह आपन सारा हृदयले, सारा प्राणले, ओ सारा मनले प्रेम करो।
40022038	सबसे मुख्‍य ओ महत्‍वपूर्ण आज्ञा यिह हो।
40022039	द्वासर आज्ञा फे अस्‍तह बा, आपन छिमेकीह अपन्‍हेहअस प्रेम करो।
40022040	सारा व्‍यवस्‍था ओ अगमवक्तन्‍हक शिक्षा यिह दुइठो आज्ञम आधारित बा।”
40022041	येशू एक गुट होक आइल फरिसीन पुछ्‌ल,
40022042	“ख्रीष्‍टक बारेम टुन्‍हक विचार का बा? ऊ क्‍याकर सन्‍तान हुइट?” हुँक्र उहाँह कल, “दाऊदक सन्‍तान।”
40022043	उहाँ हुँकन कल, “ओसिन हो कलसे, काजे दाऊदह पवित्र आत्‍मा ख्रीष्‍टह ‘प्रभु’ कैक कह लगैल? दाऊद कल,
40022044	‘परमप्रभु म्‍वार प्रभुह कल, “जबसम मै टुँहार शत्रुन हराक टुँहार पौलीक टर नैपारटसम, टुँ म्‍वार दाहिन पाञ्‍जर बैठ्‌लरहो।”’
40022045	दाऊद अपन्‍हे ख्रीष्‍टह ‘प्रभु’ कठ कलसे, ख्रीष्‍ट कसिक दाऊदक सन्‍तान केल हुइल?”
40022046	कुई फे जवाफ देह नैसेक्‍ल, ओ उ दिनठेसे उहाँह प्रश्‍न पुछ्‌ना आँट फे कुई नैकर्ल।
40023001	तब येशू भीडक मनैन ओ आपन चेलन कल,
40023002	“शास्‍त्रीहुँक्र ओ फरिसीहुँक्र मोशक व्‍यवस्‍था सिखैना अधिकार पाररख्‍ल।
40023003	उहओर्से टुह्र हुँकन्‍हक कहल सब बात मानपर्ठा, तर हुँकन्‍हक व्‍यवहारक नकल जिन करो, काकरकि हुँक्र औरजहन सिखैना त सिखैठ, तर हुँक्र अप्‍न आपन सिखाइल अनुसार नैचल्‍ट।
40023004	हुँक्र धर्मकर्मक उठाइ नैसेक्‍ना भर्‍वा मनैन बोकैठ, तर अप्‍नभर, उ भर्‍वा उठाइक लाग एकठो अङ्‌ग्रीले फे नैछुट।
40023005	“हुँक्र ज्‍या काम कर्ठ, मनैन देखाइक लाग केल कर्ठ। हुँक्र आपन लिल्‍हार ओ पख्रम बहन्‍ना व्‍यवस्‍था-पत्री बराबरा बनैठ, ओ अपन्‍हेह धर्मी देखाइक लाग आपन लुगक झब्रा फे नम्‍मा-नम्‍मा बनैठ।
40023006	हुँक्र भ्‍वाजभत्‍यारम ओ सभाघरम मुख्य-मुख्य आसनम बैठ खोज्‍ठ,
40023007	ओ बजारम मनै हुँकन ‘अभिवादन’ करल ओ ‘गुरु’ कहल चहठ।
40023008	“तर टुँहन कुई फे ‘गुरु’ जिन कह, काकरकि टुन्‍हक ‘गुरु’ त एक्‍कठो बाट, ओ टुह्र सबजन दादुभाइअस बराबर बाटो।
40023009	पृथ्‍वीम किहुह फे ‘बाबा’ जिन कहो, काकरकि स्‍वर्गम रहुइया परमेश्‍वर केल टुन्‍हक ‘आत्‍मिक बाबा’ हुइट।
40023010	टुँहन कुई फे ‘अगुवा’ जिन कह, काकरकि टुन्‍हक एक्‍कठो ‘अगुवा’ ख्रीष्‍ट जो हुइट।
40023011	टुह्रमध्‍ये सबसे बरा हुइखोजुइया टुन्‍हक सेवाचाक्री कर।
40023012	महान हुइखोजुइया छुटी हुई; छुटी हुइखोजुइया महान हुई।
40023013	“टुह्र शास्‍त्री ओ फरिसीहुँकन धिक्‍कार बा! टुह्र कपटी बाटो! काकरकि स्‍वर्गक राज्‍यक द्वारीम टुह्र ताल्‍चा लगारख्‍लो। टुह्र अपन्‍हे फे भित्तर नैजैटो ओ और जैना मनैन फे जाइ नैदेटो।” [
40023014	“टुह्र शास्‍त्री ओ फरिसीहुँकन धिक्‍कार बा! टुह्र कपटी बाटो! काकरकि टुह्र विधवन्‍हक घरबार लुट्‍ठो, तर टुह्र अपन्‍हेह धर्मी देखाइक लाग भर नम्‍मा-नम्‍मा प्रार्थना कर्लक बहाना बनैठो। उहओर्से टुह्र झन् धेर दण्ड पैबो।]
40023015	“टुह्र शास्‍त्री ओ फरिसीहुँकन धिक्‍कार बा! टुह्र कपटी बाटो! काकरकि टुह्र एकठो मनैयह आपन धर्मम आनक लाग संसारभर चहर्ठो, ओ यदि कौनो मनैया आगैल्‌कलसे, टुह्र ओहीह आपनसे दोबर नरकक् योग्यक बनैठो।
40023016	“टुह्र आन्‍धर अगुवन धिक्‍कार बा! टुह्र ‘मन्‍दिर छुक किर्‍या खैलसे कुछु नैहुइट्‍, तर मन्‍दिरक स्‍वान छुक किर्‍या खैलसे किर्‍या लग्‍ठा’ कैक सिखैठो।
40023017	टुह्र कसिन मूर्ख कि आन्‍धर बाटो! कौन धेर महत्‍वपूर्ण हो: स्‍वान कि स्‍वानह शुद्ध पर्ना मन्‍दिर?
40023018	टुह्र ‘वेदी छुक किर्‍या खैलसे कुछु नैहुइट्‍, तर वेदीम चह्राइल भेटी छुक किर्‍या खैलसे किर्‍या लग्‍ठा’ कैक फे सिखैठो।
40023019	टुह्र कसिन आन्‍धर बाटो! कौन धेर महत्‍वपूर्ण हो: भेटी कि भेटीह शुद्ध पर्ना वेदी?
40023020	वेदी छुक किर्‍या खउइया वेदी ओ उहिँम चह्राइल सब भेटी छुक किर्‍या खैठा।
40023021	ओसहेँक मन्‍दिर छुक किर्‍या खउइया मन्‍दिर ओ मन्‍दिरम रना परमेश्‍वरह छु-छुक किर्‍या खैठा।
40023022	ओ स्‍वर्गक नाउँ लेक किर्‍या खउइया परमेश्‍वरक सिंहासनक ओ उहिँम बैठ्‍ना परमेश्‍वरक नाउँम किर्‍या खैठा।
40023023	“टुह्र शास्‍त्री ओ फरिसीहुँकन धिक्‍कार बा! टुह्र कपटी बाटो! काकरकि टुह्र पुदीना, सूँप ओ जीराजसिन कम महत्‍वपूर्ण चिजिक फे दश भागक एक भाग परमेश्‍वरह चह्रैठो। तर व्‍यवस्‍थम रहल न्याय, दया ओ विश्‍वास जसिन धेर महत्‍वपूर्ण बातक कुछु मतलब नैकर्टो। टुह्र कम महत्‍वपूर्ण ओ धेर महत्‍वपूर्ण सब बात मानपर्ठा।
40023024	टुह्र आन्‍धर अगुवन हुइटो। टुह्र भुसना लिलक डर पानी छन्‍ठो, तर ऊँट्‌टोहजुन लिलडर्ठो!
40023025	“टुह्र शास्‍त्री ओ फरिसीहुँकन धिक्‍कार बा! टुह्र कपटी बाटो! काकरकि टुह्र भाँरावर्तन उप्रउप्र त मिस्‍ठो, तर टुन्‍हक भित्तरजुन ल्‍वाभ ओ दुष्‍टताले भरल रठा।
40023026	आन्‍धर फरिसीहुँक्र! पैल्‍ह टुन्‍हक भित्री भाग सफा करो, ओ वाकर बाहर फे सफा हुइपर्ठा।
40023027	“टुह्र शास्‍त्री ओ फरिसीहुँकन धिक्‍कार बा! टुह्र कपटी बाटो! काकरकि टुह्र त चून लगाइल गर्‍याअस बाटो, जौन गर्‍या बाहरसे त एकदम मजा देखपर्ठा, तर भित्तरजुन मुवल मनैन्‍हक हड्‍डी ओ अशुद्ध चिजले भरल रठा।
40023028	ओसहेँक बाहरसे ह्‍यारबेर टुह्र मनैन्‍हक सामुन्‍ने धर्मीअस देखपर्ठो, तर टुन्‍हक भित्तरजुन कपट ओ दुष्‍टताले भरल रठा।
40023029	“टुह्र शास्‍त्री ओ फरिसीहुँकन धिक्‍कार बा! टुह्र कपटी बाटो! काकरकि टुह्र आपन पुर्खन्‍हक मुवाइल अगमवक्तन्‍हक गर्‍या सजिसजाउ बनैठो ओ आपन पुर्खन्‍हक मुवाइल धर्मी जनहुँकन्‍हक सम्‍झनम मजामजा गर्‍या बनैठो।
40023030	टुह्र कठो, ‘हम्र आपन पुर्खन्‍हकसँग रटी कलसे, अगमवक्तन मुवैना हुँकन्‍हक कामम सहमत नैहुइनेरलही।’
40023031	असिक अप्‍न अगमवक्तन्‍हक हत्‍या करुइयन्‍हक सन्‍तान रहल बातक प्रमाण टुह्र अपन्‍हे देठो।
40023032	आपन पुर्खन्‍हक सुरु करल पाप काम पूरा करो।
40023033	“टुह्र साँपन्‍हक सन्‍तान! टुह्र नरकक् दण्‍डसे कसिक उम्‍क सेक्‍बो?
40023034	उहओर्से मै टुन्‍हकठे अगमवक्तन, बुद्धिमान मनैन ओ शास्‍त्रीहुँकन पठैबुँ। टुह्र हुँक्रमध्‍ये कत्राजहन मुवैबो, कत्राजहन क्रूसम टङ्‌गाक मुवैबो, ओ कत्राजहन सभाघरम कोर्रा लगैबो ओ सहर-सहरम सँतैबो।
40023035	निर्दोष हाबिलक हत्‍याठेसे लेक मन्दिर ओ वेदीक बीचम मुवागैल्‌ जकरियासम्‍मक (ऊ बेरेक्‍याहक छावा रलह) रगतक सब दोष टुन्‍हक कपारिम परी।
40023036	जाट्‌टीसे मै टुँहन कहटुँ, यी दण्‍ड आजकाल्‍हिक मनैन्‍हक कपारिम परी।
40023037	“यरूशलेम सहरक मनै, परमेश्‍वरक अगमवक्तन मुवैना ओ उहाँक पठाइल सन्‍देशवाहकहुँकन पत्थ्रले मार्क मुवैना मनै टुह्र हुइटो। मुर्घिन्या चिङ्‌नीन छ्वापअस, मै घरीघरी टुँहन जम्‍मा कैक सुरक्षा देह चहनु, तर टुह्र नैमन्‍लो।
40023038	हेरो, टुन्‍हक सहर उजार हुउइया बा।
40023039	मै टुँहन कहटुँ, टुह्र ‘परमप्रभुक नाउँम आइल मनैयक प्रशंसा ह्‍वाए’ कैक नैकहट्‍सम टुह्र महीह फेदोस्र नैदेख्‍नेहुइटो।”
40024001	तबदोस्र येशू मन्‍दिरमसे निकर्क जाइबेर उहाँक चेलावँ उहाँह मजामजा पत्‍थ्रले बनल मन्‍दिर देखाए अइल।
40024002	येशू हुँकन कल, “टुह्र यी दरवार द्‌याखटो ना! जाट्‌टीसे मै टुँहन कहटुँ, एक पत्थ्रक उप्‍पर और पत्थ्रा रह नैदेक सब ध्वस्‍त बनाजाई।”
40024003	येशू जैतून पर्वत्‍वम रहबेर उहाँक चेलावँ एकान्‍तम उहाँकठे आक पुछ्‌ल, “कही गुरु, यी घट्‍ना कैह्‍या हुई, अप्‍न फेदोस्र अइना ओ यी संसारक अन्‍त्‍य हुइना चिन्‍ह का रही?”
40024004	तब येशू हुँकन जवाफ देल, “होसियार रहो, त टुह्र ध्‍वाखा नैपैबो।
40024005	काकरकि धेर जन ‘ख्रीष्‍ट मैहे हुइटुँ’ कैक दाबी कर्टी अइहीँ, ओ धेर जहन भ्रमम परहीँ।
40024006	जब टुह्र घमासान लडाइँ ओ हूलदङ्‌गा सुन्‍बो, तब जिन डरैहो। यी त हुइहीपरी, तर संसारक अन्‍त्‍यभर तबहेँ नैहुई।
40024007	काकरकि जातिक विरोधम जाति, ओ राज्‍यक विरोधम राज्‍य उठी। जहोँरतहोँर अनिकाल परी ओ भुइँचाल आई।
40024008	यी सब त दुःखक सुरु केल हो।
40024009	“तब मनै टुँहन पक्रहीँ ओ सजाय देहक लाग लैजहीँ, ओ टुँहन मुवाइ फे सेकहीँ। टुह्र म्‍वारम विश्‍वास कलर्क कारण सब जातिक मनै टुँहन हेल्‍हा करहीँ।
40024010	धेर जन विश्‍वासमसे पाछ हट्‍जैहीँ। हुँक्र एक-औरजहन ध्‍वाखा देहीँ ओ हेल्‍हा करहीँ।
40024011	धेर झूटा अगमवक्तन अइहीँ, ओ धेर जहन छल करहीँ।
40024012	जहोँरतहोँर पापक बिगबिगी रही ओ धेर जन्‍हक प्रेम जुर होजहीन।
40024013	तर आखिरीसम विश्‍वासम पलरना मनै बचाजैहीँ।
40024014	स्‍वर्गक राज्‍यक बारेम खुशीक खबर सारा संसारम प्रचार कैजाई, ताकि हरेक जातिक मनै सुन्‍ना मौका पैहीँ, तबदोस्र संसारक अन्‍त्‍य हुई।
40024015	“उहओर्से जब टुह्र, दानिएल अगमवक्तक ब्‍वालल्‌ वचन अनुसार, नाश करुइया घिनलग्‍टिक दुष्‍टह पवित्र ठाउँम ठह्र्‍याइल देख्‍बो (पह्रुइया बुझ),
40024016	तब यहूदियम रहुइयन पर्वत्तोओर भगहीँ।
40024017	घरक छतम रहुइयन सरसामान लेह घरभित्तर नैजाक छतहेँमसे भग्‍ने करहीँ।
40024018	खेत्‍वम रहुइयन आपन झुल्‍वा लेह घुम्‍क घर जिन अइहीँ।
40024019	उ समयम गर्भवती जन्‍नीमनैन्‍हक ओ दूध खवैना डाई मनैन्‍हक कत्रा बिजोग हुहीन।
40024020	हिउँदम या बिसैना दिनम टुँहन भाग जिन पर कैक प्रार्थना करो।
40024021	काकरकि उ समयम अस्‍सिन महासङ्‍कष्‍ट हुई, कि परमेश्‍वर सृष्‍टि करलठेसे आम्‍हीसम कबु फे नैहुइलहो, ना कबु हुउइया हो।
40024022	यदि परमेश्‍वर उ कष्‍टक समय नैघटैना हो कलसे, कुई फे नैबचुइया हो। तर आपन र्‍वाजल मनैन्‍हक कारणले, परमेश्‍वर उ समय घटैना निर्णय कैरख्‍ल।
40024023	उ ब्‍याला कुई, ‘हेरो! ख्रीष्‍ट अठे बाट!’ या ‘ओठे बाट!’ कही कलसे, विश्‍वास जिन करहो।
40024024	काकरकि झूटा ख्रीष्‍टहुँक्र ओ झूटा अगमवक्तन देखपरहीँ, ओ स्‍याकलसम परमेश्‍वरक र्‍वाजल मनैन फे उल्‍काइक लाग हुँक्र अचम्‍म-अचम्‍मक काम करहीँ ओ चिन्‍ह देखैहीँ।
40024025	हेरो, मै टुँहन सब बात आघहेँ जनादेरख्‍नु।
40024026	“यदि मनै टुँहन ‘हेरो, उहाँ उजार ठाउँम बाट’ कहीँ कलसे, उहाँ जिन जाओ, ओ ‘हेरो, उहाँ भित्तर क्‍वाठम बाट’ कहीँ कलसे फे विश्‍वास जिन करो।
40024027	जसहेँक आकाशम बद्री चिम्‍कलसे सक्‍कुओरसे देखपर्ठा, ओसहेँक मै मनैयक छावा घुम्‍क अइना दिनम सक्‍कुओरसे देखपरम।
40024028	डाङ्‌गर रहल ठाउँम गिढ पर्ठ।
40024029	“उ महासङ्‍कष्‍ट ओरैटीकि दिन अन्‍धार होजाई, ओ जोन्‍ह्‍या फे नैचम्‍की। आकाशमसे तोरैँया खसजाई, ओ आकाशक सब शक्ति डगमगाजाई।
40024030	ओ अन्‍तम मै मनैयक छावा, अइटीरहल चिन्‍ह आकाशम देखपरी। पृथ्‍वीमक सब जातिक मनै रुवाबासी करहीँ, ओ मै मनैयक छावह शक्ति ओ महान महिमासहित बद्रीम आइट्‍ देखहीँ।
40024031	तुरहीक बरा आवाज आई त मै मनैयक छावा, आपन स्‍वर्गदूतहुँकन पठैम, ओ हुँक्र सारा स्‍वर्ग ओ पृथ्‍वीमसे म्‍वार र्‍वाजल मनैन जम्‍मा करहीँ।
40024032	“अञ्‍जीरक रूख्‍वमसे एक बात सिखो: जसिक रूख्‍वा पल्‍हाक पत्‍या लागल कलसे, घाम छ्‌याँक लग्‍घ बा कैक टुह्र जन्‍ठो,
40024033	ओसहेँक म्‍वार कहल बात पूरा हुइट्‍ देख्‍बो त, म्‍वार अइना दिन पुगरहल कैक जनहो।
40024034	जाट्‌टीसे मै टुँहन कहटुँ, यी सब बात पूरा नैहुइट्‍सम यी पुस्‍ता नैबित्‍ने हो।
40024035	आकाश ओ पृथ्‍वी बित्‍क जाई, तर म्‍वार वचन कबु नैबिती।
40024036	“म्‍वार अइना दिन कैह्‍या हो कैक ना त स्‍वर्गदूत जन्‍ठ, ना त मै, छावा, जन्‍ठुँ। यी बात परमेश्‍वर बाबा केल जन्‍ठ।
40024037	मै मनैयक छावा घुम्‍क अइना दिनिक अवस्‍था नोअक समयकअस रहुइया बा।
40024038	जलप्रलय हुइनासे आघ, नोआ जहाजम नैपैँठट्सम मनै खैटिरलह, पिटीरलह, ओ भ्‍वाजकाज कर्टिरलह।
40024039	परमेश्‍वरक कराइल जलप्रलय सबजहन नाश नैकरट्‍सम हुँक्र कुछु थाहाँ नैपैल। मै मनैयक छावा, घुम्‍क अइना दिन फे ओस्‍तै हुउइया बा।
40024040	खेत्‍वम काम कर गैल्‌ दुइ जन मनैमध्ये एकठो लैजाजाई ओ और छोरजाई।
40024041	सँगसँग पीठा पिस्‍टी-पिस्‍टी दुइ जन जन्‍नीमनैमध्ये एकठो लैजाजाई ओ और छोरजाई।
40024042	“प्रभुक अइना दिन थाहाँ नैरलकओर्से, जागा रहो!
40024043	एकठो बात याद करो: यदि घरक मालिक चोर्‍वा रात्‍क कौन समयम आइकठा कैक जन्‍ट कलसे, ऊ जागा रनेरलह, ओ चोरोह आपन घर फ्‍वार नैदेनेरलह।
40024044	उहओर्से टुह्र तयार रहपर्ठा, काकरकि मै मनैयक छावा, कैह्‍या घुम्‍क अइम कना बात टुँहन थाहाँ नैहो।
40024045	“बुद्धिमान ओ विश्‍वासयोग्य काम करुइया के हो? घरमुली ओहीह आपन घरक काम करुइयन्‍हक खानपानक व्‍यवस्‍था करक लाग अगुवा बनैठ।
40024046	मालिक घुम्‍क आइल समयम यदि हुँकहीन ठीक तरिकासे काम करँट्‍ देखहीँ कलसे, हुँकहीन पुरस्‍कार देहीँ।
40024047	मै जाट्‌टीसे टुँहन कहटुँ, मालिक हुँकहीन आपन सारा धनसम्‍पत्तिक जिम्मा देहहीन्।
40024048	तर यदि उ काम करुइया दुष्‍ट बाट ओ ‘मालिक हाली नैअइहीँ’ कटी
40024049	मतोरेन्‍हकसँग खैनापिना कर्ना ओ और काम करुइयन जथाभावी पिट्ना काम करहीँ कलसे,
40024050	हुँकहार नैचिताइल दिन ओ समयम मालिक अइहीँ।
40024051	तब मालिक हुँकहीन कर्रा दण्ड देह्‍हीँ, ओ हुँकहार दशा कपटीन्‍हकअस हुउइया बाटन। हुँक्र उहाँ दुःखले दाँत पिस्‍टी रुवाबासी कर्टीरह्‍हीँ।”
40025001	येशू कल, “स्‍वर्गक राज्‍य असिन हो: दशठो कन्याहुँक्र आपन-आपन दिया लेक दुल्‍हह भ्‍याँट कर निक्रल।
40025002	हुँक्रमध्‍ये पाँच जन बिनबुद्धिक ओ पाँच जनजुन बुद्धिमान रलह।
40025003	उ बिनबुद्धिक पाँच जन दिया त लैगिल, तर हुँक्र थप्‍पन त्‍याल नैलैगिल।
40025004	तर बुद्धिमानहुँक्रजुन थप्‍पन त्‍याल फे लैगिल।
40025005	दुल्‍हह अश्‍या लागट्‍-लागट्‍ बर्का रात होगिल, त हुँक्र झूटुर-झूटुर ओङ्‍घैटी-ओङ्‍घैटी भुसुक्‍क निन्दागैल।
40025006	“आधा रातम ‘दुल्‍हा आइट! भ्‍याँट कर आओ!’ कना आवाज आइल त हुँक्र जग्‍ल।
40025007	“उ दश्‍यौ जन कन्याहुँक्र झर्फराक उठ्‌ल, ओ आपन-आपन दिया ठीकठाक पर्ल।
40025008	बिनबुद्धिक कन्याहुँक्र बुद्धिमानहुँकन कल, ‘टुन्‍हक त्‍याल हमन फे डानडान देओ ना, काकरकि हमार दिया त बुट लागल।’
40025009	“बुद्धिमान कन्याहुँक्र जवाफ देल, ‘हमारठे सबजहन पुग्‍ना त्‍याल नैहो। बेनसे दोकानम जाक किनो ना।’
40025010	“हुँक्र त्‍याल किन गैल्‌ ब्‍याला दुल्‍हा आगैल, ओ तयार रहल कन्याहुँक्र दुल्‍हकसँग भ्‍वाज खाए भित्तर गैल, ओ ड्‍वारिम ताल्‍चा लाग्‍गैल।
40025011	“एक घरिक रह्‍क ऊ बिनबुद्धिक कन्याहुँक्र अइल ओ कहलग्‍ल, ‘हजुर, हजुर, हमार लाग ड्‍वार उभकदेओ!’
40025012	“तर दुल्‍हा भित्रहेँसे जवाफ देल, ‘जाट्‌टीसे मै टुँहन कहटुँ, मै टुँहन चिन्‍बोचिन्‍बोनैकर्टुं।’
40025013	“उहओर्से जागा रहो, काकरकि मै मनैयक छावा, कौन दिन कौन समयम अइम कैक टुँहन थाहाँ नैहो।”
40025014	येशू कल, “स्‍वर्गक राज्‍य असिन हो: एकठो मनैया परदेश जाइलग्‍ल त आपन नोकरन बलैल ओ हुँकन आपन धनसम्‍पत्तिक जिम्‍मा लगैल।
40025015	ऊ हुँकन्‍हक खूबीअनुसार एकठो नोकरह पाँचठो, द्वासर नोकरह दुइठो, ओ तीसर नोकरह एकठो स्‍वानक पैँसा देल ओ परदेश गैल।
40025016	तब पाँचठो स्‍वानक पैँसा पउइया तुरुन्‍त जाक उ पैँसले व्‍यापार करल ओ और पाँचठो स्‍वानक पैँसा कमाइल।
40025017	ओसहेँक दुइठो स्‍वानक पैँसा पउइया फे और दुइठो स्‍वानक पैँसा कमाइल।
40025018	तर एकठो स्‍वानक पैँसा पउइयाजुन खोल्‍टी खान्‍क आपन मालिकक् धन भाँठदेहल।
40025019	“धेर दिन पाछ मालिक अइल। ऊ आपन नोकरन बलैल ओ के कत्रा नाफा करल कैक हिसाब मङ्‍ल।
40025020	पाँचठो स्‍वानक पैँसा पउइया नोकर मालिकक्‌ठे आक कहल, ‘हजुर, अप्‍न महीह जिम्‍मा देहल पाँचठो स्‍वानक पैँसले मै और पाँचठो स्‍वानक पैँसा कमारख्‍नु।’
40025021	“मालिक कल, ‘स्याबास! टैँ असल ओ विश्‍वासयोग्य नोकर हुइट्‍या। टैँ डान्चे चिजम फे विश्‍वासयोग्य हुइल्‍या। आब मै टोहीह धेर चिजिक जिम्‍मा देहम्। हम्र सँगसँग आनन्‍द मनाई।’
40025022	“दुइठो स्‍वानक पैँसा पउइया नोकर फे आक कहल, ‘हजुर, अप्‍न महीह जिम्‍मा देहल दुइठो स्‍वानक पैँसले मै और दुइठो स्‍वानक पैँसा कमारख्‍नु।’
40025023	“मालिक कल, ‘स्याबास! टैँ असल ओ विश्‍वासयोग्य नोकर हुइट्‍या। टैँ डान्चे चिजम फे विश्‍वासयोग्य हुइल्‍या। आब मै टोहीह धेर चिजिक जिम्‍मा देहम्। हम्र सँगसँग आनन्‍द मनाई।’
40025024	“एकठो स्‍वानक पैँसा पउइया नोकर फे आक कहल, ‘हजुर, अप्‍न बरा खरो बाटी कैक महीह थाहाँ रह। अप्‍न ज्‍या नैबुइटी ओक्र कट्‍नी कर्ठी, ओ ज्‍या नैढर्टी उह लेठी।
40025025	महीह अप्‍नक डर लागल। उहओर्से मै अप्‍नक पैँसा खोल्‍टी खान्‍क भाँठरख्‍नुहुँ। अप्‍नक देहल पैँसा यिहाँ बा।’
40025026	“मालिक ओहीह जवाफ देल, ‘टैँ दुष्‍ट ओ अल्‍छी नोकर! यदि मै ज्‍या नैबुइटुँ ओक्र कट्‍नी कर्ठुं, ओ ज्‍या नैढर्टुं उह लेठुँ कैक टैँ जन्लरलह्‍या कलसे,
40025027	म्‍वार देहल पैँसा बैंकम काकर नैढर्ल्या? ढर्ट्‍या कलसे, आब मै ब्याजसहित पैँसा फिर्ता पैनेरनहुँ।’
40025028	“वाकरठेसे उ पैँसा अछिन्‍क दशठो स्‍वानक पैँसा रहल मनैयह देडारो।
40025029	ज्‍याकरठे बा ओहीह आकुर देजाई, त वाकरठे झन् धेर हुहिँस। तर ज्‍याकरठे नैहो वाकरठेसे रहल फे अछिन्‍जाई।
40025030	यी बिनकामक नोरकह बाहर अन्‍धकारम फाँकदेओ। यी उहाँ दुःखले दाँत पिस्‍टी रुवाबासी कर्टिरही।”
40025031	येशू कल, “मै मनैयक छावा, सारा स्‍वर्गदूतन्‍हकसँग आपन महिमासहित अउइयाबाटुँ, ओ आपन महिमामय सिंहासनम बैठुइयाबाटुँ।
40025032	उ ब्‍याला सब जातिक मनै म्‍वार आघ जम्‍मा हुहीँ। ओ भेँरी चह्रुइया छेग्रीन ओ भेँरीन अल्‍गाइअस मै हुँकन एक-औरजहनसे अल्‍गैम,
40025033	ओ भेँरीन आपन दाहिनओर, ओ छेग्रीन बाउँओर ढरम।
40025034	“तब मै, राजा, आपन दाहिनओर रहल मनैन कहम, ‘टुह्र म्‍वार बाबसे आशिष पाइल मनै हुइटो। संसारक सृष्‍टिसे टुन्‍हक लाग तयार पारल राज्‍यह अधिकार करो।
40025035	काकरकि मै भुँखाइल ब्‍याला टुह्र महीह खैना चिज देलो। मै पियासल ब्‍याला, टुह्र महीह पिनाचिज देलो। मै परदेशी रहलब्‍याला टुह्र महीह आपन घरम स्‍वागत कर्लो।
40025036	मै नङ्‍ट रहलब्‍याला टुह्र महीह लगैना चिज देलो। मै बेराम परल ब्‍याला टुह्र म्‍वार स्‍याहारसुसार कर्लो। मै झ्‍यालखानम परल ब्‍याला टुह्र महीह भ्‍याँट कर अइलो।’
40025037	“तब धर्मी मनै जवाफ देहीँ, ‘हे प्रभु, कैह्‍या हम्र अप्‍नह भुँखाइल देख्‍ली त खैना चिज देली? या पियासल देख्‍ली त पिनाचिज देली?
40025038	कैह्‍या अप्‍न परदेशी रलही त हम्र अप्‍नह आपन घरम स्‍वागत कर्ली? कैह्‍या अप्‍नह नङ्‍ट देख्‍ली त लगैना चिज देली?
40025039	कैह्‍या अप्‍न बेराम पर्ली त हम्र अप्‍नक स्‍याहारसुसार कर्ली? कैह्‍या अप्‍न झ्‍यालखानम पर्ली त हम्र अप्‍नह भ्‍याँट कर गैली?’
40025040	“तब मै हुँकन जवाफ देहम, ‘जाट्‌टीसे मै टुँहन कहटुँ, म्‍वार मनैमध्‍ये सबसे छोटीह टुह्र ज्‍या कर्लो, उ महीह जो कर्लो।’
40025041	“तबदोस्र मै आपन बाउँओर रहल मनैन कहम, ‘टुह्र परमेश्‍वरक सराप परल मनै हुइटो। यिहाँसे चलजाओ! शैतान ओ वाकर दूतन्‍हक लाग तयार पारल कबु नैबुट्‍ना आगीम जाओ।
40025042	काकरकि मै भुँखाइल ब्‍याला टुह्र महीह खैना चिज नैदेलो। मै पियासल ब्‍याला, टुह्र महीह पिनाचिज नैदेलो।
40025043	मै परदेशी रहलब्‍याला टुह्र महीह आपन घरम स्‍वागत नैकर्लो। मै नङ्‍ट रहलब्‍याला टुह्र महीह लगैना चिज नैदेलो। मै बेराम परल ब्‍याला टुह्र म्‍वार स्‍याहारसुसार नैकर्लो। मै झ्‍यालखानम परल ब्‍याला टुह्र महीह भ्‍याँट कर नैअइलो।’
40025044	“हुँक्र असिक जवाफ देहीँ, ‘हे प्रभु, कैह्‍या हम्र अप्‍नह भुँखाइल, पियासल, परदेशी, नङ्‍ट, बेराम कि झ्‍यालखानम देख्‍क फे अप्‍नक सेवा नैकर्ली?’
40025045	“तब मै हुँकन जवाफ देहम, ‘जाट्‌टीसे मै टुँहन कहटुँ, म्‍वार मनैमध्‍ये सबसे छोटीह टुह्र ज्‍या नैकर्लो, उ महीह जो नैकर्लो।’”
40025046	“तब हुँक्र अनन्‍त दण्‍डक भागीदार हुइहीँ, तर धर्मी मनै अनन्‍त जीवन पैहीँ।”
40026001	अत्रा बात बट्‌वाक सेक्‍ल त येशू आपन चेलन कल,
40026002	“आझुक दुइ दिन पाछ मुक्ति-दिवस टिहार सुरु हुइकठा कना बात टुँहन थाहाँ बा। तब मै मनैयक छावा, शत्रुन्‍हक हाँठम सुम्‍प्‍वापैम ओ हुँक्र महीह क्रूसम कील्‍ला ठोक्‍क मुवैहीँ।”
40026003	उह समयम प्रधान पूजारी कैयाफक दरबारम मुख्‍य पूजारीहुँक्र ओ और अगुवाहुँक्र जम्‍मा होक बैठक बैस्‍ल।
40026004	उ सभम हुँक्र येशूह गुपचुपम मार्क मुवादेना योजना बनैल।
40026005	तर हुँक्र कल, “टिहारक समयम यी काम कर्ना ठीक नैहुई, नकि त मनै हूलदङ्‌गा मच्‍चाडरहीँ।”
40026006	बेथानिया गाउँक सिमोनक (पैल्‍ह हुँकहीन कोररोग लागलरहन) घरम येशू रलह।
40026007	उहाँ खाए बैठल ब्‍याला एकठो जन्‍नीमनैया सिङ्‌गमरमरक शीशीम वास अइना बहुमूल्‍य चिज लेक अइली ओ येशूक कपारिम खन्‍ह्‍यादेली।
40026008	यी देख्‍क चेलावँ रिसैल ओ कल, “अत्रा महङ् वास अइना चिज काजे खर्बास पारल?
40026009	यी वास अइना चिज धेर पैँसम बिक्री कैक गरीबन देलसे हुइनेरह।”
40026010	येशूह यी सब बात थाहाँ रलहन। उहाँ कल, “काजे टुह्र हिँकाहारपर कचकचाइटो? यी म्‍वार लाग असल काम कैरख्‍ली।
40026011	गरीबहुँक्र सड्‌डभर टुन्‍हकसँग पलरठ, ओ चाहल ब्‍याला टुह्र जब फे हुँकन सहायता करसेक्‍ठो। तर टुह्र महीह सड्‌डभर नैपैबो।
40026012	म्‍वार शरीर गारक लाग आघहेँ वास अइना चिज खन्‍ह्‍याक तयार पाररख्‍ली।
40026013	जाट्‌टीसे मै टुँहन कहटुँ, सारा संसारम जहाँ-जहाँ खुशीक खबर प्रचार हुई, हिँकहार सम्‍झनम हिँकहार करल यी कामक बयान कैजाई।”
40026014	यहूदा इस्‍करियोत बाह्र जन चेलावँमध्ये एकठो रह। ऊ मुख्‍य पूजारीन्‍हकठे जाक कहल,
40026015	“यदि मै उहाँह पक्रना कामम अप्‍नहुँकन सहायता करम कलसे, महीह का देबी?” हुँक्र ओहीह चाँदीक तीसठो पैँसा देल।
40026016	तबठेसे यहूदा येशूह पक्रादेना मौका ख्‍वाज लागल।
40026017	खमिर नैमिलाइल रोटी खैना टिहारक पैल्‍ह दिन चेलावँ येशूकठे आक कल, “हम्र अप्‍नक लाग मुक्ति-दिवसक खाना खैना व्‍यवस्‍था कहाँ मिलाई?”
40026018	उहाँ कल, “सहरम एकठो विशेष मनैयकठे जाओ, ओ हुँकहीन कहो, ‘गुरुजी कैरख्‍ल, म्‍वार लाग परमेश्‍वरक त्‍वाकल समय आरहल। मै आपन चेलन्‍हकसँग टुँहार घरम मुक्ति-दिवसक खाना खाइकठुँ।’”
40026019	येशूक कहल अनुसार चेलावँ कर्ल, ओ उहँ मुक्ति-दिवसक खाना खैना व्‍यवस्‍था मिलैल।
40026020	सन्‍झ्‍या हुइल् त, येशू आपन बाह्र जन चेलन्‍हकसँग खाइ बैठ्‍ल।
40026021	उहाँहुँक्र खैटिखैटि येशू हुँकन कल, “मै जाट्‌टीसे टुँहन कहटुँ, टुह्रमध्‍ये एक जन महीह पक्रादेहुइयाबाटो।”
40026022	यी सुन्‍क हुँक्र धेर दुःखित हुइल ओ पालिकपाला येशूह पुछलग्‍ल, “प्रभु, का उ मनैया मैहे हुइटुँ?”
40026023	तब उहाँ हुँकन जवाफ देल, “म्‍वारसँग टठ्‌यक रसम रोटी बिल्‍बोर्क खउइया महीह पक्रादेहुइया बा।
40026024	धर्मशास्‍त्रम लिखलअस मै मनैयक छावह त, मुवही परी। तर महीह पक्रा देहुइयह धिक्‍कार बा। बेनसे वाकर जन्‍म नैहुइटीस त मजा हुइनेरल्‍हीस।”
40026025	उहाँह पक्रादेहुइया यहूदा पुछल्, “गुरुजी, का उ मनैया मै हुइटुँ?” उहाँ ओहीह कल, “टुँ त हुइटो।”
40026026	उहाँहुँक्र खाइबेर, येशू रोटी लेक परमेश्‍वरसे आशिष मङ्‌ग्‍ल। उहाँ रोटी खन्‍टाक हुँकन देटी कल, “यी म्‍वार शरीर हो, लेओ, खाओ।”
40026027	तबदोस्र उहाँ अङ्‌गूरिक मद रहल खोर्‍या लेक परमेश्‍वरह धन्‍यवाद देल ओ चेलन देटी कल, “यी टुह्र सबजन पिओ।
40026028	यी त धेर जन मुक्ति पाइक लाग बहाजैना म्‍वार रगत हो। परमेश्‍वर मनैनसे कर्लक लौव बाचह यिह रगत क्रियाशील बनैठा।
40026029	मै टुँहन कहटुँ, आबठेसे परमेश्‍वरक राज्‍यम फेदोस्र नैपियतसम, मै यी अङ्‌गूरिक मद पिबो-पिबो नैकरम।”
40026030	तब एकठो भजन गाक ओठेसे उहाँहुँक्र जैतून पर्वत्तोम गैल।
40026031	येशू हुँकन कल, “आज रात्‍क टुह्र सबजन महीह छोर्क जाजैबो। काकरकि धर्मशास्‍त्रम लिखल बा, ‘मै भेँरी चह्रुइयह मुवैबुँ त, भेँरी तितरबितर हुइहीँ।’
40026032	तर मै मुक फेदोस्र जिएम त, टुँहनसे आघ गालीलम जैबुँ।”
40026033	पत्रुस येशूह कल, “सबजन छोर्लसे फे, मै अप्‍नह कबु नैछोरम।”
40026034	येशू पत्रुसह कल, “जाट्‌टीसे मै टुँहीन कहटुँ, आज्‍झु रात मुर्घा बस्‍नासे आघ टुँ महीह तीनचो इन्‍कार कर्बो।”
40026035	पत्रुस कल, “महीह अप्‍नकसँग मुवपर्लसे फे, मै अप्‍नह इन्‍कार कर्बो-कर्बो नैकरम।” तब और चेलावँ फे ओसहेँक कल।
40026036	तबदोस्र येशू आपन चेलन्‍हकसँग गेतसमनी कना ठाउँम गैल, ओ आपन चेलन कल, “मै हाउठे जाक प्रार्थना करकठुँ, टुह्र, अट्‍ठहेँ पलरहो।”
40026037	तर उहाँ पत्रुस ओ जब्‍दियक दुइ भाइ छावनभर आपनसँग लैगिल। उहाँ दुःखीत ओ व्‍याकुल हुइलग्‍ल।
40026038	तब उहाँ आपन चेलन कल, “मनक दुःख सह नैसेक्‍क म्‍वार मुटु फुट्‌नाअस करटा। टुह्र यिहँ म्‍वारसँग जागा रहो।”
40026039	अप्‍नजुन टनिक दूर जाक भूइँयम ढोक्र्‍यागैल, ओ असिक प्रार्थना करलग्‍ल, “हे परमेश्‍वर बाबा, हुइसेक्‍ठा कलसे यी अइना दुःखक तीत घुट्‌का पिना समय हट्‌जाए। तर म्‍वार इच्‍छा अनुसार नैहोक अप्‍नक इच्‍छा अनुसार ह्‍वाए।”
40026040	येशू घुम्‍क अइल त, हुँकन निन्‍दाइल देख्‍ल। उहाँ पत्रुसह कल, “का टुह्र एक घण्‍टा फे जग्‍ल रह नैसेक्‍टो?
40026041	जागा रहो, ओ प्रार्थना कर्टिरहो त परीक्षम नैपर्बो। टुँहार मनम असल कर्ना इच्‍छा रलसे फे, टुँहार शक्तिऽ नैहो।”
40026042	उहाँ फेदोस्र जाक प्रार्थना कर्ल, “हे म्‍वार परमेश्‍वर बाबा, यदि अइना दुःखक तीत घुट्‌का मै नैपिक नैहुइना हो कलसे, अप्‍नक इच्‍छा अनुसार ह्‍वाए।”
40026043	उहाँ फेदोस्र घुम्‍क अइल त, हुँकन निन्‍दाइल देख्‍ल, काकरकि हुँक्र आँख उघार नैसेक्‍ल।
40026044	उहाँ हुँकन्‍हकठेसे गैल, ओ तीसर फ्‍यारा फे उह प्रार्थना कर्ल।
40026045	उहाँ चेलन्‍हकठे घुम्‍क अइल ओ हुँकन कल, “का टुह्र आम्‍हीसम निन्‍दैलबाटो? आब आराम कर्ना समय ओराइल। हेरो, मै मनैयक छावा, पापी मनैन्‍हक हाँठम पर्ना समय आस्‍याकल्।
40026046	उठो, हुँकन्‍हकठे जाई। महीह ध्‍वाखा देहुइया यिहँ आइटा।”
40026047	येशू बट्‍वैटीरलह त, उहाँक बाह्र जन चेलामध्‍ये एकठो चेला, यहूदा, आगैल्‌। वाकरसँग लट्‍ठी ओ तरवाल लेल्‍ह-लेल्‍ह एक बगाल मनै रलह। हुँकन मुख्‍य पूजारीहुँक्र, ओ अगुवाहुँक्र पठारख्‍लहन।
40026048	येशूह ध्‍वाखा देहुइया, यहूदा, हुँकन एकठो इशारा देरख्‍लहा, “मै ज्‍याकर गाल चुमम, उह हो येशू। ओइहेह पक्रहो।”
40026049	ऊ तुरुन्‍त येशूकठे जाक “गुरुजी, प्रणाम” कहल ओ उहाँक गाल चुमल्।
40026050	येशू ओहीह कल, “सङ्‌घारी, टुँ ज्‍या कर आरलो, उ कैडारो ना।” तब हुँक्र येशूह पक्रल।
40026051	यी देख्‍क येशूकसँग रहलमध्‍ये एक जन तरवाल झिँक्‍क प्रधान पूजारीक कमारह झम्‍काइल, त वाकर कान च्‍वाट्‌टसे काटगैलस।
40026052	तब येशू हुँकहीन कल, “टुँहार तरवाल डाबम ढरो। तरवाल खेलुइयन तरवालीले जो कट्‌वापैहीँ।
40026053	यदि मै मङ्‍टुँ कलसे, म्‍वार बाबा बाह्र पल्‍टनसे फे धेर स्‍वर्गदूत म्‍वार लाग तुरुन्‍त पठादेनेरलह। टुह्र का सोँचरख्‍लो?
40026054	तर यदि मै मङ्‌ना हो कलसे, धर्मशास्‍त्रम लिखल बात कसिक पूरा हुई?”
40026055	तब येशू भीडक मनैन कल, “का टुह्र महीह डाँका सोँच्‍क लट्‍ठी ओ तरवाल लेक पक्र आरलो? मन्‍दिरम सिखाइबेर दिनका दिन मै टुन्‍हक्‍केसँग रहुँ, तब टुह्र महीह नैपकर्लो।
40026056	तर म्‍वार बारेम धर्मशास्‍त्रम लिखल बात पूरा हुइक लाग टुह्र महीह पक्र आरलो।” तब सब चेलावँ उहाँह छोर्क भाग्‍गैल।
40026057	तब हुँक्र येशूह प्रधान पूजारी कैयाफक घरम लैगिल। उहाँ शास्‍त्रीहुँक्र ओ अगुवाहुँक्र जम्‍मा होरलह।
40026058	पत्रुस दूरऽसे येशूक पाछपाछ प्रधान पूजारीक घरक अङ्‌नम पुग्‍ल। आब का हुइठा कैक ह्‍यारक लाग ऊ द्वरपालेन्‍हकठे जाक बैठ्‍ल।
40026059	मुख्‍य पूजारीहुँक्र समेत, महासभक सारा मनै येशूह मृत्‍युदण्‍ड देहक लाग उहाँक विरोधम झूटा प्रमाण ख्‍वाज लग्‍ल।
40026060	झूट साक्षी बकुइयन धेर जन आक उहाँह दोष लगैल, तर फे हुँक्र कुछु प्रमाण नैपैल। आखिरम दुइठो मनै आघ जाक कल,
40026061	“यी मनैया ‘मै परमेश्‍वरक मन्‍दिर बिग्राक तीन दिनम यहीह बनाइसेक्‍ठुँ’ कहल।”
40026062	तब सबजन्‍हक सामुन्‍नेम प्रधान पूजारी उठ्‍क येशूह पुछ्‌ल, “का टैँ कुछु जवाफ नैदेहठुइट्‍या? का ट्‌वार विरोधम बकल साक्षीक बारेम ट्‌वार कहपर्ना बात कुछु नैहो?”
40026063	तर येशू चामचुम पलरल। प्रधान पूजारी उहाँह कल, “जीवित परमेश्‍वरक शक्तिले मै टोहीह आज्ञा देहटुँ, यदि टैँ परमेश्‍वरक छावा, ख्रीष्‍ट, हुइट्‍या कलसे, ‘हुइटुँ’ कोह्।”
40026064	येशू कल, “हुइटुँ नि का! आब मै का कहटुँ कलसे, अप्‍नहुँक्र मै मनैयक छावह सारा शक्ति रहल परमेश्‍वरक दाहिन पाञ्‍जर बैठल देख्‍बी। तबदोस्र स्‍वर्गमसे बद्रीकसँग आइट्‍ देख्‍बी।”
40026065	यी सुन्‍टीकि, प्रधान पूजारी रिसले आपन झुल्‍वा फर्ल ओ कल, “यी त परमेश्‍वरक बदनाम हो। आब हमन और साक्षी का चाहल? टुह्र परमेश्‍वरक बदनाम कर्लक त सुन्‍डर्लो।
40026066	टुन्‍हक विचार का बा?” हुँक्र जवाफ देल, “यहीह मृत्‍युदण्‍ड देहपर्ठा।”
40026067	तबदोस्र हुँक्र येशूक मुहम थुकदेल, कुई मुक्‍का लगैल, कुई थाप्‍पर लगैटी कल,
40026068	“रै ख्रीष्‍ट, टोहीह के पिटल? ल्‍या कोह्!”
40026069	पत्रुस बाहर अङ्‌नम बैठलरलह। एकठो कमारी हुँकाहारठे आक कहल, “टुँ फे त गालीलसे आइल येशूकसँग रलहो।”
40026070	तर ऊ सबजन्‍हक सामुन्‍ने इन्‍कार कर्टी कल, “टुँ का कहटो महीह थाहँ नैहो।”
40026071	पत्रुस गेटठे गैल त और कमारी हुँकहीन द्‍याखल, ओ ओठे रहल मनैन कहल, “यी मनैया फे नासरतसे आइल येशूकसँग त रह।”
40026072	फेदोस्र पत्रुस इन्‍कार कर्टी कल, “मै किर्‍या खाक कहटुँ, मै उ मनैयह चिन्‍ह्‍बोचिन्‍ह्‍बो नैकर्टुं।”
40026073	टनिक बेर पाछ ओठे रहुइयन फे पत्रुसकठे आक कल, “पक्‍का फे टुँ उह बगालक हुइटो, काकरकि टुँहार बोलीले हम्र थाहाँ पाइटी।”
40026074	तब पत्रुस अपन्‍हेह सराप लग्‍ल ओ किर्‍या खैटि कल, “यदि म्‍वार बात झूट हुई कलसे, परमेश्‍वर महीह दण्‍ड देहहीँ! टुन्‍हक कहल मनैयह मै चिन्‍ह्‍बोचिन्‍ह्‍बो नैकर्टुं।” तबहेँ मुर्घा बासल।
40026075	ओ पत्रुस येशूक कहल बात सम्‍झल, “मुर्घा बस्‍नासे आघ, टुँ महीह तीनचो इन्‍कार कर्बो।” तब ऊ बाहर जाक ह्‍वाँक्‍ह्‍वाँक्-ह्‍वाँक्‍ह्‍वाँक् रुइलग्‍ल।
40027001	बिहान हुइटीकि सब मुख्‍य पूजारीहुँक्र ओ जनतन्‍हक अगुवाहुँक्र येशूह मृत्‍युदण्‍ड देहक लाग उहाँक विरोधम सरसल्‍लाह कर्ल।
40027002	हुँक्र येशूह बाहान्‍क लैगिल ओ शासक पिलातसकठे सुम्‍पदेल।
40027003	येशूह मृत्‍युदण्‍ड देना सरसल्‍लाह कर्लक बात सुन्‍क उहाँह पक्रादेहुइया यहूदा धेर दुःखी हुइल्। ऊ चाँदीक तीसठो पैँसा लेहल, ओ मुख्‍य पूजारीन्‍हकठे ओ अगुवन्‍हकठे जाक
40027004	कहल, “मै निर्दोष मनैयह ध्‍वाखा देक पाप कर्नु।” हुँक्र जवाफ देल, “वाकर हमन का मतलब? टैँ अपन्‍हे जान्।”
40027005	यी सुन्‍क यहूदा उ पैँसा मन्‍दिरम सुइँक्‍क फाँकदेहल। ऊ ओठेसे गैल्‌ ओ झुल्‍क मुगैल्‌।
40027006	मुख्‍य पूजारीहुँक्र उ पैँसा उठैल ओ कल, “यी त रगतक म्‍वाल हो, यहीह मन्‍दिरक भण्‍डारम ढर्ना ठीक नैहो।”
40027007	हुँक्र अप्‍न-अप्‍न सरसल्‍लाह कर्ल ओ उ पैँसले परदेशीन्‍हक लाश गारक लाग एकठो कुम्‍हरक जग्‍गा किन्‍ल।
40027008	उहओर्से आजसम फे उ जग्‍गह “रगतक जग्‍गा” कना चलन बा।
40027009	असिक यर्मिया अगमवक्तक कहल बात पूरा हुइल्, “हुँक्र चाँदीक तीसठो पैँसा लेल। उ पैँसा इस्राएलीहुँक्र उहाँक लाग त्‍वाकल म्‍वाल रह।
40027010	ओ परमप्रभु महीह आज्ञा देहल अनुसार हुँक्र उ पैँसा एकठो कुम्‍हरक जग्‍गक लाग देल।”
40027011	येशू शासक पिलातसक आघ ठह्र्‍यैल त, ऊ उहाँह पुछ्‌ल, “का टुँ यहूदीन्‍हक रज्‍वा हुइटो?” येशू जवाफ देल, “अप्‍नहे महीह राजा कहटी।”
40027012	मुख्‍य पूजारीहुँक्र ओ और अगुवाहुँक्र येशूह धेर बातक दोष लगैल। तर जत्रा दोष लगैलसे फे उहाँ कुछु जवाफ नैदेल।
40027013	पिलातस उहाँह कल, “हिँक्र टुँहार विरोधम अत्रा धेर बातक दोष लगाइट। का टुँ नैसुनठुइटो?”
40027014	तर येशू कुछु जवाफ नैदेल। यी देख्‍क शासक छक्‍क पर्ल।
40027015	मुक्ति-दिवस कना टिहारक समयम, पिलातस मनैन्‍हक माङ्‌गल एकठो यहूदी जातिक कैदीह छ्‌वारपर्ना चलन रलहन।
40027016	उ समयम बारब्‍बा नाउँ रहल एकठो डरलग्‍टिक मनैया झ्‍यालखानम परल रह।
40027017	मनै भेला हुइल त, पिलातस हुँकन पुछ्‌ल, “लेओ कहो, मै केहीह छोरदिऊँ? बारब्‍बह कि ख्रीष्‍ट कैजिना येशूह?”
40027018	काकरकि हुँक्र येशूह बिह्र मुक सुम्‍पदेलह कना बात हुँकहीन थाहाँ रलहन।
40027019	पिलातस न्याय-आसनम बैठल ब्‍याला हुँकहार गोसिन्या एकठो असिन खबर पठैली, “उ निर्दोष मनैयह कुछु जिन करैहो, काकरकि आज रात्‍क मै उहाँक बारेम डरलग्‍टिक सपना देख्‍नु।”
40027020	तर मुख्‍य पूजारीहुँक्र ओ और अगुवाहुँक्र भीडक मनैन सुर्‍याक असिक कह लगैल, “बारब्‍बह छोरदी, येशूह मृत्‍युदण्‍ड दी।”
40027021	शासक फेदोस्र हुँकन पुछ्‌ल, “मै केहीह छोरदिऊँ? बारब्‍बह कि येशूह?” हुँक्र कर्रसे कल, “बारब्‍बह।”
40027022	पिलातस हुँकन कल, “ख्रीष्‍ट कैजिना येशूह मै का करुँ तो?” हुँक्र सबजन कर्रसे कल, “ओहीह क्रूसम टङ्‌गाक मुवाई!”
40027023	ऊ कल, “काजे? यी का अपराध कैरख्‍ल जे?” तर हुँक्र और कर्रसे कल, “ओहीह क्रूसम टङ्‌गाक मुवाई!”
40027024	पिलातस कुछु सीप नैलागल देख्‍क ओ हूलदङ्‌गा मच्‍च सेकी कना डरले सारा मनैन्‍हक आघ आपन हाँठ धुइटी कल, “यी मनैयह मुवैलक दोष महीह नाही, टुँहन जो लागी।”
40027025	सारा मनै जवाफ देल, “हाँ, हाँ, यहीह मुवैलक दोष हमन ओ हमार सन्‍तानन लागी!”
40027026	तब पिलातस बारब्‍बह छोरदेल। येशूहजुन कोर्रा लगाक क्रूसम टङ्‌गाइक लाग सिपाहीन्‍हक हाँठम सुम्‍पदेल।
40027027	तबदोस्र शासकक् सिपाहीहुँक्र येशूह दरबारभित्तर लैगिल, ओ सारा पल्‍टनक सिपाहीहुँक्र उहाँकठे भेला हुइल।
40027028	हुँक्र उहाँक लुगा काहारदेल ओ उहाँह लाल लुगा लगादेल।
40027029	हुँक्र काँटक मुकुट बनाक उहाँक कपारिम लगादेल, उहाँक दाहिन हाँठम एकठो लट्‍ठी पक्रादेल, ओ उहाँक आघ ठिहुन टेक्‍क हिस्‍यैटी कल, “यहूदीन्‍हक राजक जय ह्‍वाए!”
40027030	तब हुँक्र उहाँह थुक्‍ल, ओ उ लट्‍ठी अछिन्‍क उहाँकऽ कपारिम ठोक्‍ल।
40027031	हुँक्र उहाँह असिक हिस्‍याहुसुक लाल लुगा काहारदेल ओ उहाँकऽ लुगा लगादेल। तबदोस्र हुँक्र उहाँह क्रूसम टङ्‌गाइक लाग लैगिल।
40027032	जैटी-जैटी हुँक्र सिमोन नाउँ रहल कुरेनी सहरक एकठो मनैयह भेँटैल। हुँक्र हुँकहीन बलजब्री येशूक क्रूस बोकैल।
40027033	हुँक्र गलगथा कना ठाउँम पुग्‍ल। गलगथा कलक खोप्रही ठाउँ हो।
40027034	सिपाहीहुँक्र येशूह तीत बिर्‍वा मिलाइल अङ्‌गूरिक मद पियक लाग देल। उहाँ उ मद चिख्‍ल, तर पिय नैचहल।
40027035	हुँक्र उहाँह क्रूसम टङ्‌ग्‍ल, ओ उहाँक लुगाजुन गोटी डार्क बँट्‍ल।
40027036	तब हुँक्र ओठे बैठ्‍क उहाँह कुरटलह।
40027037	उहाँह क्रूसम टङ्‌ग्‍ना कारण लिखल सूचना पाटी उहाँक कपारिक उप्‍पर टाँसल रह। उ सूचनम “यी येशू यहूदीन्‍हक रज्‍वा हो” लिखल रह।
40027038	उ समयम हुँक्र उहाँक दाहिन ओ बाउँ पाञ्‍जर दुइठो अपराधीन फे अल्‍ग-अल्‍ग क्रूसम टङ्‌ग्‍ल।
40027039	उ डगर नेङ्‌गुइयन सबजन मुन्‍टा हिला-हिला येशूह हिस्‍यैटी कल,
40027040	“वाह्! मन्‍दिर बिग्राक तीनि दिनम बनुइया! यदि टैँ परमेश्‍वरक छावा हुइट्‍या कलसे, क्रूसमसे उतर्क अपन्‍हेह बचा।”
40027041	असहेँक मुख्‍य पूजारीहुँक्र, शास्‍त्रीहुँक्र ओ अगुवाहुँक्र फे उहाँह हिस्‍यैटी कल,
40027042	“यी औरजहन त बचाइल, तर अपन्‍हेहभर बँचाए नैस्‍याकल्! यी इस्राएलीन्‍हक रज्‍वा क्रूसमसे उतर्क आए ना, हम्र देख्‍बी, तब विश्‍वास कर्बी।
40027043	यी परमेश्‍वरम भर पर ओ ‘मै त परमेश्‍वरक छावा हुइटुँ’ कटी न्याङ्‌ग। यदि परमेश्‍वर यहीह चहठ कलसे, उहाँ जो यहीह बचैहीँ।”
40027044	येशूक दाहिन ओ बाउँ पाञ्‍जर क्रूसम टङ्‌गागैल्‌ अपराधीहुँक्र फे उहाँह हिस्‍यैल।
40027045	लगभग दिनक बाह्र बजेसे तीन बजेसम सारा देशम अन्‍धार हुइल्।
40027046	तीन बजेओर येशू कर्रसे चिल्‍लैल, “इलोई, इलोई, लामा सबखथनी।” याकर अर्थ हो, “म्‍वार परमेश्‍वर, म्‍वार परमेश्‍वर, अप्‍न महीह काजे छोरदेली?”
40027047	यी सुन्‍क ओठे ठह्‍र्‍याइलमध्‍ये कुई-कुई कल, “यी मनैया त एलियह बलाइटा।”
40027048	तब एकठो मनैया दौरटी गैल्‌ ओ आमिल मदम कपास बिल्‍बोर्क आनल्, ओ लट्‍ठीम अँट्‌काक येशूह पिय देहल।
40027049	तर और जन कल, “हेरी, यहीह बँचाए एलिया आजैठ कि।”
40027050	तब येशू फेदोस्र एकचो कर्रसे चिल्‍लैल ओ प्राण छोर्ल।
40027051	उह समयम मन्‍दिरक पर्दा उप्‍परसे टरलाग फाट्‌क दुइ भाग होगैल्‌। धर्ती हिलल्, धेर चट्‌टान फुटल,
40027052	धेर गर्‍या उभकगैल्‌ ओ मुस्‍याकल परमेश्‍वरक धेर मनै जिगैल।
40027053	हुँक्र आपन-आपन गर्‍यमसे निक्रल, ओ येशू मुवलमसे फेदोस्र जिल त, हुँक्र पवित्र सहरम गैल ओ धेर जन्‍हकठे देखपर्ल।
40027054	भुइँचाल गैलक ओ उहाँ हुइलक सब घट्‍ना देख्‍क कप्‍तान ओ हुँकाहारसँग येशूह कुर बैठल सिपाहीहुँक्र जातसे डरागैल, ओ कल, “पक्‍क फे यी मनैया परमेश्‍वरक छावा रलह।”
40027055	धेर जन जन्‍नीमनै फे दूरऽसे यी सब घट्‍ना हेर्टीरलह। हुँक्र गालीलसे येशूक पाछ लाग्‍क आरलह।
40027056	मगदाला सहरक मरियम, याकूब ओ योसेफक डाई मरियम, ओ जब्‍दियक दुइ भाइ छावन्‍हक डाई रलह।
40027057	दिन बुर्नासे आघ, अरिमाथिया सहरक योसेफ नाउँ रहल एक जन धनी मनैया अइल। ऊ फे येशूक चेला रलह।
40027058	ऊ पिलातसकठे जाक येशूक लाश मङ्‍ल। पिलातस हुँकहीन येशूक लाश लैजिना अनुमति देल।
40027059	योसेफ लाश लैजाक एकठो लौव मलमलिक लुगले लपेट्‍ल,
40027060	ओ चट्‌टान खोल्‍क आपन लाग बनाइल लौव गर्‍यम उ लाशह ढर्ल। ऊ एकठो बरानक पत्‍थ्रले गर्‍यक मोह्‍टा टुमदेल, ओ ओठेसे गैल।
40027061	मगदालक मरियम ओ और मरियमजुन गर्‍यक आघ बैठलरलह।
40027062	द्वासर दिन, अर्थात्‌ बिसैना दिन, मुख्‍य पूजारीहुँक्र ओ फरिसीहुँक्र एकसाथ पिलातसकठे जम्‍मा होक कल,
40027063	“हजुर, हम्र सम्‍झलबाटी, कि उ ठग्‍गा गधा जिटीह रहल समयम ‘मै मुलक तीसर दिनम फेदोस्र जिजैम’ कटी न्याङ्‌ग।
40027064	आब वाकर चेलावँ सुटुक्‍क आक वाकर लाश चोर्क लैजैना भर नैहो। हुँक्र लाश लैजाक ‘उहाँ त मुवलमसे फेदोस्र जिगैल’ कैक हल्‍ला फैलाइसेक्‍ठ। यदि हुँक्र ओसिक करहीँ कलसे, पाछक ध्‍वाखा पैल्‍हकसे झन् खराब हुउइया बा। उहओर्से तीन दिनसम उ गर्‍या कुरक लाग सुरक्षा टोली खटादी।”
40027065	पिलातस हुँकन कल, “ले ठीक बा, सिपाहीन लैजाओ ओ स्‍याकलसम सुरक्षा देओ।”
40027066	तब हुँक्र जाक गर्‍यह सुरक्षा देहक लाग वाकर मोह्‍टा टुमल पत्‍थ्रम छाप लगैल ओ सिपाहीन कुर लगैल।
40028001	बिसैना दिनिक द्वासर दिन, अट्‌वारक बिहान अजरार हुइल् त, मगदाला सहरक मरियम ओ और मरियम येशूह ढरल गर्‍या ह्‍यार गैल।
40028002	उह समयम एकचोट्‌टे भारी भुइँचाल गैल, स्‍वर्गसे परमप्रभुक पठाइल एकठो स्‍वर्गदूत अइल ओ गर्‍यक मोह्‍टमसे पत्‍थ्रा उस्‍टाक ओइहेँम बैठ्‍ल।
40028003	हुँकहार रूप बिज्‍लीअस चह्‍कार ओ लुगाजुन हिउँअस उज्‍जर रलहन।
40028004	गर्‍या कुरुइयनजुन डरकमार लग्‍लगैटी भूइँयम गिर्ल ओ मुवलअस होगैल।
40028005	स्‍वर्गदूत जन्‍नीमनैन कल, “जिन डराओ, महीह थाहाँ बा, टुह्र क्रूसम मुवापाइल येशूह ख्‍वाजटो।
40028006	येशू यिहाँ नैहुइट। आपन कहलअस उहाँ त मुवलमसे जिरल। आक उहाँक लाश ढरल ठाउँ हेरो ना!
40028007	आब झट्‌ट जाओ ओ उहाँक चेलन ‘प्रभु त मुवलमसे फेदोस्र जिरल। उहाँ टुँहनसे आघ गालीलम जैटीबाट, टुह्र उहाँह उहँ देख्‍बो’ कैक खबर देओ! मै टुँहन यिह कह अइनहुँ।”
40028008	उ जन्‍नीमनैन डर-डर फे लग्‍लन, ओ एकदम खुशी फे लग्‍लन। हुँक्र गर्‍यमसे निक्रल ओ उहाँक चेलन स्‍वर्गदूतक कहल बात जनाइक लाग दगुर्टी गैल।
40028009	येशू हुँकन एकचोट्‌टे भेँटैल ओ अभिवादन कर्ल। तब हुँक्र उहाँक पाउ पकर्क उहाँह दण्‍डवत कर्ल।
40028010	येशू हुँकन कल, “जिन डराओ, जाओ ओ म्‍वार चेलन गालीलम जाइक लाग कैदेओ। हुँक्र महीह उहँ देखहीँ।”
40028011	उ जन्‍नीमनै येशूक चेलन खबर देह गैल्‌ ब्‍याला, गर्‍या कुर बैठल कुछ सिपाहीहुँक्र सहरम जाक उहाँ हुइल् सब घट्‍ना मुख्‍य पूजारीन्‍हकठे बट्‌वादेल।
40028012	मुख्‍य पूजारीहुँक्र और अगुवन्‍हकसँग जम्‍मा होक सरसल्‍लाह कर्ल। हुँक्र आपन बनाइल योजना अनुसार सिपाहीहुँकन धेर घूस देटी कल,
40028013	“टुह्र ‘रात्‍क हम्र निन्‍दाइल ब्‍याला येशूक चेलावँ आक वाकर लाश चोर्क लैगिल’ कहहो हाँ।
40028014	यदि शासक यी बात सुन्‍डरहीँ कलसे, हुँकहीन मनुइया हम्र बाटी, टुँहन याकर बारेम कुछु चिन्‍ता कर नैपरी।”
40028015	उ सिपाहीहुँक्र पैँसा लेल ओ मुख्‍य पूजारीन्‍हक सिखाइल अनुसार कर्ल। यहूदीन्‍हक बीचम आझुक दिनसम फे यी बात फैलल् बा।
40028016	एघार जन चेलावँ येशू हुँकन कहल अनुसार गालीलम रहल पर्वत्‍वम गैल।
40028017	येशूह देख्‍ल त हुँक्र उहाँह दण्‍डवत कर्ल, तर कत्रा जहनजुन येशू हुइट कि नाहीँ कैक शङ्‌का लग्‍लन।
40028018	तब येशू हुँकन्‍हकठे जाक कल, “हेरो, स्‍वर्ग ओ पृथ्‍वीम सारा अधिकार महीह देगैल्‌ बा।
40028019	आब सब जातिक मनैन्‍हकठे जाक हुँकन चेला बनाओ, ओ बाबा, छावा ओ पवित्र आत्‍मक नाउँम हुँकन बप्‍तिस्‍मा देओ।
40028020	ओ मै टुँहन देहल सारा आज्ञा हुँकन पालन कर सिखाओ। मै संसारक अन्‍त्‍य हुइना दिनसम फे टुन्‍हकसँग पलरहुइयाबाटुँ।”
41001001	यी खुशीक खबर येशू ख्रीष्‍टक बारेम हो, जे परमेश्‍वरक छावा हुइट।
41001002	यी खबर अगमवक्ता यशैयक लिखल अनुसार सुरु हुइल्। ऊ परमेश्‍वरक कहल बात लिख्‍ल: “हेरो! मै आपन दूतह टुँहीनसे आघ-आघ पठैनेबाटुँ, जे टुँहार आइक लाग डगर तयार पारी।
41001003	उजार ठाउँम चिल्‍ला-चिल्‍लाक बोलुइयक आवाज सुन्‍जाइटा, ‘परमप्रभु आइक लाग उहाँक मार्ग तयार पारो, उहाँक डगर स्‍वाझ बनाओ।’”
41001004	यी खबर पुगुइया बप्‍तिस्‍मा देहुइया यूहन्‍ना रलह। ऊ उजार ठाउँम प्रचार कर्टी मनैन कल, “पाप क्षमा पाइक लाग आपन-आपन पापी मन परिवर्तन करल प्रमाणक रूपम बप्‍तिस्‍मा लेओ।”
41001005	यरूशलेम सहरसे लेक, सारा यहूदिया क्षेत्रक मनै यूहन्‍नक सन्‍देश सुन अइल। हुँक्र आपन-आपन पाप स्‍वीकार कर्टी यर्दन लद्‍यम यूहन्‍नसे बप्‍तिस्‍मा लेल।
41001006	यूहन्‍ना ऊँटक भुट्‍लले बिनल लुगा लगाइँट्‍, ओ छालक पेटी बहन्‍ल रहँट्‌। हुँकहार खाना फटिङ्‌ना ओ सहत रलहन।
41001007	ऊ असिक प्रचार करँट्‍, “महीसे पाछ एक जन अइटीबाट, उहाँक अधिकार म्‍वारसे धेर बाटन। मै त उहाँक जुत्तक टेनी छोर्ना योग्यक फे नैहुइटुँ।
41001008	टुँहन पानीक बप्‍तिस्‍मा देहुइया मै हुइटुँ, तर टुँहन पवित्र आत्‍मक बप्‍तिस्‍मा देहुइया उहँ हुइट।”
41001009	उ समयम येशू गालील क्षेत्रक नासरत सहरसे अइल, ओ यूहन्‍ना उहाँह यर्दन लद्‍यम पानीक बप्‍तिस्‍मा देलन।
41001010	येशू पानीमसे निक्रटीकि, स्‍वर्ग उघारजाइट्‍ ओ पवित्र आत्‍मह ढुकुरअस आक आपनम परट्‍ देख्‍ल।
41001011	ओ स्‍वर्गसे असिन आवाज आइल, “टुँ म्‍वार प्रिय छावा हुइटो। मै टुँहीनसे धेर खुशी बाटुँ।”
41001012	जुर्टहेँ पवित्र आत्‍मा येशूह उ ठाउँसे दूर, उजार ठाउँम लैगैलन।
41001013	उहाँ चालीस दिनसम उजार ठाउँम रहबेर शैतान उहाँक परीक्षा करल। उ ठाउँम जङ्‌गली जनावर फे रलह। ओ स्‍वर्गदूतहुँक्र उहाँक हेरविचार कर्ल।
41001014	यूहन्‍ना पक्राउ पर्ल त, येशू गालील क्षेत्रम जाक परमेश्‍वरक खुशीक खबर प्रचार कर्ल।
41001015	उहाँ कल, “परमेश्‍वरक ट्‌वाकल समय आरहल, ओ परमेश्‍वरक राज्‍य लग्‍घ आस्‍याकल। आपन-आपन पापी मन परिवर्तन कैक परमेश्‍वरकठे घुमो, ओ यी खुशीक खबरम विश्‍वास करो।”
41001016	कुछ समय पाछ येशू गालील समुद्रक ढिक्‍व-ढिक्‍व जाइटलह। जैटीजैटी, दुइठो जलहारीन जाल ख्‍यालट्‍ देख्‍ल। हुँक्र सिमोन ओ हुँकहार भैया अन्‍द्रियास रलह।
41001017	तब येशू हुँकन कल, “म्‍वार पाछ लागो, मै टुँहन मनैन बझैना जलहारी बनैम।”
41001018	यी बात सुन्‍टीकि, हुँक्र आपन जाल छोर्क येशूक पाछ लग्‍ल।
41001019	ओठेसे येशू टनिक दूर गैल त, याकूब ओ यूहन्‍ना नाउँ रहल और दुइ जन जलहारीन देख्‍ल। हुँक्र जब्‍दिया कना मनैयक छावन रलह। हुँक्र लाऊम बैठ्‌क आपन जाल टङ्‌ग्रटलह।
41001020	येशू तुरुन्‍त हुँकन आपन चेला हुइक लाग बलैल। तब हुँक्र फे आपन बाबा जब्‍दियह काम करुइयन्‍हकसँग लाऊम छोर्क उहाँक पाछ लग्‍ल।
41001021	येशू आपन चेलन्‍हकसँग कफर्नहुम सहरम गैल, ओ बिसैना दिन सभाघरम जाक मनैन सिखाइलग्‍ल।
41001022	उहाँक वचन सुन्‍क मनै छक्‍क पर्ल, काकरकि उहाँ शास्‍त्रीन्‍हकअस नाहीँ, तर पूरा अधिकारसे सिखाइँट्‍।
41001023	उहब्‍याला सभाघरम भूत्‍वा लागल एकठो मनैया फे रह।
41001024	ऊ चिल्‍लैटी कहल, “नासरतक येशू, काजे हमन सँटाइटी? हमन नाश कर आरली का? मै चिह्‍न्‍ठुँ, अप्‍न परमेश्‍वरक पठाइल पवित्र मनैया हुइटी।”
41001025	तर येशू ओहीह असिक हप्‍कैटी कल, “चूप लाग्! वाकरमसे निकर्!”
41001026	तब उ भूत्‍वा मनैयह अइँठ्‍गुइँठ् पारल, ओ चिल्‍लैटी वाकरमसे निकर्क गैल्‌।
41001027	यी घटना देखुइया सबजन छक्‍क पर्टी, अप्‍न-अप्‍न कहलग्‍ल, “यी का हो? यी त और मेह्रिक शिक्षा हो काहुँ! येशू अधिकारसे भूतन हप्‍कैठ त, हुँक्र मन्‍ठ फे!”
41001028	तब उहाँक करल कामक बयान मनै सारा गालील क्षेत्रम बराहाली फैलाडर्ल।
41001029	येशू ओ उहाँक चेलावँ सभाघरसे निक्रल त, सिमोन ओ अन्‍द्रियासक घर गैल। उहाँहुँकन्‍हकसँग याकूब ओ यूहन्‍ना फे रलह।
41001030	सिमोनक सासू बेराम पर्क सुत्‍लकसुत्‍ल रलही। हुँक्र पुग्‍ल त सिमोनक सासूक बारेम येशूह सुनैल।
41001031	तब येशू हुँकहार पञ्‍ज्र गैल, ओ हाँठ पकर्क हुँकहीन उठैल। तबहेँ ऊ चोखागैली ओ उहाँहुँकन्‍हक मानमर्जाट्‍ करलग्‍ली।
41001032	सन्‍झ्‍याक दिन बुरल त, मनै येशूकठे बेराम ओ भूत लागल सब मनैन आनलग्‍ल।
41001033	तब अङ्‌नम सारा सहरक मनै देखपर्ल।
41001034	उहब्‍याला येशू कैयौ मेह्रिक रोगले सँताइल मनैन चोखैल, ओ धेर भूतन निक्रैल। येशू भूतन ब्‍वाल नैदेल, काकरकि हुँक्र उहाँह “ख्रीष्‍ट हुइट” कैक चिह्‍न्‍रख्‍लह।
41001035	द्वासर दिन येशू बिहान अङ्‌गट्‌टी उठ्‍क सुनसान ठाउँम अकल्‍हे परमेश्‍वरसे प्रार्थना कर गैल।
41001036	तब सिमोन ओ हुँकहार सङ्‌घरेन येशूह एक-एक कैक खोज्‍टी गैल।
41001037	हुँक्र उहाँह भेँटैल त, कल, “सबजन अप्‍नह ख्‍वाजट।”
41001038	तब येशू हुँकन कल, “हम्र आसपासक गाउँम जाई। उहाँ फे महीह प्रचार करपर्ना बा, काकरकि मै यिह कामक लाग आरनु।”
41001039	उहओर्से येशू ठाउँ-ठाउँक सभाघरम जाक प्रचार कर्ल ओ भूतन निक्रैल। असिक उहाँ सारा गालील क्षेत्रम घुम्‍ल।
41001040	एकठो कोररोग लागल मनैया आक येशूक पाउ पर्टी, बिन्‍ती करल, “अप्‍न महीह चोखाइ चहबी कलसे, महीह कोररोगसे च्‍वाखा पार सेक्‍नेबाटी।”
41001041	यी बात सुन्‍क येशूह स्‍वाग लग्‍लन, तब उहाँ वाकरम हाँठ ढैक कल, “मै चाहटुँ, टुँ चोखाजाओ।”
41001042	तबहेँ उ मनैया कोररोगसे चोखागैल्‌।
41001043	तबदोस्र येशू उ मनैयह बिदा देटी कर्रा आदेश देक कल,
41001044	“हेरो, सरासर पूजारीकठे जाक टुँहीन कौनोजन नैद्‍याखट्‍सम, कौनोजहनसे कुछु जिन बटोइहो। अप्‍न कोररोगसे चोखैलकम मनैन्‍हक आघ साबित कराइक लाग, मोशक व्‍यवस्‍था अनुसार बलि चह्राओ।”
41001045	तर उ मनैया गैल्‌ ओ खुलेआम प्रचार कर्टी अप्‍न कोररोगसे चोखाइल बात फैलाइ लागल। असिक धेर मनैन्‍हक भीड येशूक आञ्‍जरपाञ्‍जर हुइलकओर्से, उहाँ कौनो सहरम फे पैँठ नैसेक्‍ल। उहाँह सुनसान ठाउँम जाइपर्लन, तर फे मनै सक्‍कुओर्से खोज्‍टी उहाँकठे अइटीरलह।
41002001	टनिक दिन पाछ येशू घुम्‍क कफर्नहुम सहरम अइल। येशू आपन बैठ्‍ना घर आरल कना बात मनै सुन्‍ल।
41002002	तब अत्रा धेर मनै अइल कि घरक भित्तर-बाहर, कहोँ फे ठाउँ नैरह। येशूजुन मनैन परमेश्‍वरक वचन प्रचार करटलह।
41002003	येशू प्रचार कर्टिरलह त, चार जन मनै प्‍यारालाइस रोग लागल एकठो मनैयह बोक्‍क उ घरम अन्‍ल।
41002004	तर मनैन्‍हक भीडक कारण हुँक्र ओहीह येशूकठे पुगाइ नैसेक्‍ल। उहओर्से हुँक्र भर्‍याङ्‌गमसे छतम चिहुर्ल। हुँक्र येशूक स्‍वाझ उप्‍पर छत उजर्ल ओ उ बेरम्‍हेह बिस्‍तारासैँट उहाँकठे उटर्ल।
41002005	हुँकन्‍हक विश्‍वास देख्‍क येशू उ बेरम्‍हेह कल, “भैया, टुँहार पाप क्षमा होगैल्‌।”
41002006	कौनो-कौनो शास्‍त्रीहुँक्र ओठे बैठलरलह। यी बात सुन्‍क हुँक्र मनमन सोँच्‍ल,
41002007	“यी मनैया काकर असिक बट्‌वाइटा? यी त परमेश्‍वरक बदनाम करटा! परमेश्‍वर बाहेक और के पाप क्षमा करसेक्‍ठा जे?”
41002008	येशू हुँकन्‍हक मनक बात थाहाँ पाडर्ल ओ हुँकन कल, “टुह्र म्‍वार बारेम काकर गल्‍ती विचार कर्ठो?
41002009	यी बेरम्‍हेह ‘टुँहार पाप क्षमा हुइल्’ कना कि ‘उठ् ओ बिस्‍तारा बोक्‍क नेङ्‌ग’ कना, कौन सजिलो हो?
41002010	हेरो, मै मनैयक छावह यी पृथ्‍वीम मनैन्‍हक पाप क्षमा कर्ना अधिकार रहल बात मै टुँहन देखैम।” तब उ बेरम्‍हेह कल,
41002011	“उठो, आपन बिस्‍तारा बोक्‍क घर जाओ।”
41002012	उ बेरम्‍ह्‍या सबजन्‍हक सामुन्‍नेम जुरुक्‍कसे उठल ओ आपन बिस्‍तारा बोक्‍क गैल्‌। तब हुँक्र सबजन छक्‍क पर्ल। हुँक्र “ओहो! हम्र त असिन कबु फे नैदेख्‍लरलही!” कह्‍टी परमेश्‍वरक महिमा कर्ल।
41002013	येशू फेदोस्र गालील समुद्रक ढिक्‍वम पुग्‍ल। धेर मनै उहाँकठे अइटीरलह, ओ उहाँ हुँकन सिखाइलग्‍ल।
41002014	येशू ओठेसे नेङ्‌ग्‍टी जाइबेर, अल्‍फयसक छावा लेवीह देख्‍ल। ऊ कर उठैना अड्‍डम बैठलरलह। येशू हुँकहीन कल, “म्‍वार पाछ लागो।” तब ऊ उठ्‍ल ओ उहाँक पाछ लग्‍ल।
41002015	कुछ समय पाछ येशू लेवीक घरम चेलन्‍हकसँग खाए बैठ्‌ल। धेर जन कर उठुइया ओ पापी मानजैना और जन फे येशूक पाछ लग्‍लरलह। हुँक्र फे सँगसँग खाइटलह।
41002016	कौनो-कौनो शास्‍त्रीहुँक्र फरिसी समूहक रलह। हुँक्र येशूह कर उठुइया ओ पापीन्‍हकसँग खाइट्‍ देख्‍ल। हुँक्र उहाँक चेलन कल, “ऊ काजे कर उठुइया ओ पापीन्‍हकसँग खैठ?”
41002017	यी बात सुन्‍क येशू हुँकन कल, “वैदावक आवश्‍यक रोगीन केल पर्ठा, तर निरोगीन नैपरट्। असहेँक मै पापी मनैन बलाए आरनु, धर्मी मनैन नाहीँ।”
41002018	यूहन्‍नक चेलावँ ओ फरिसीहुँक्र ब्रत रहँट्‌। एकचो मनै आक येशूह पुछ्‌ल, “यूहन्‍नक चेलावँ ओ फरिसीहुँक्र ब्रत रठ, तर अप्‍नक चेलावँ काकर ब्रत नैरट?”
41002019	तब येशू कल, “भ्‍वाजमक भोजह्रेन नैखैट का? अवस्‍य खैठ। दुल्‍हा हुँकन्‍हकसँग रहट्‍सम, हुँक्र ब्रत नैबैठ्‍ट।
41002020	तर एक दिन हुँकन्‍हकठेसे दुल्‍हा लैजाजहीँ, तब हुँक्र ब्रत रहहीँ।
41002021	“कुई फे पुरान लुगम लौव लुगक पिउँडा नैलगाइट्‍, काकरकि लौव लुगक पिउँडा मारी पैँस्‍ठा, ओ पुरान लुगह पैल्‍हसे झन् कर्रसे फटादेठा।
41002022	अस्‍तक पुरान छालक थैलीम कुई फे लौव अङ्‌गूरिक मद नैढरट्‍, काकरकि लौव अङ्‌गूरिक मद बाहार्क पुरान छालक थैलीह फुटादेठा। तब अङ्‌गूरिक मद अँराजैठा। उहओर्से लौव अङ्‌गूरिक मद ढरक लाग लौव छालक थैली चहठा।”
41002023	बिसैना दिन येशू ओ उहाँक चेलावँ बाली बुइल् खेत्‍वओर्से जाइटलह। तब उहाँक चेलावँ नेङ्‌ग्‍ने गोहूँक बाल टुर्ने खैने करटलह।
41002024	यी देख्‍क फरिसीहुँक्र येशूह कल, “हेरी! हिँक्र नैकर्ना काम करट। बिसैना दिनम कुछु काम कर्ना व्‍यवस्‍था अनुसार ठीक हो का?”
41002025	तर येशू जवाफ देल, “का टुह्र परमेश्‍वरक वचनम दाऊदक बारेम लिखल बात पहर्क फे नैबुझ्‍टो? दाऊद राजा ओ हुँकहार मनै धेर भुँखाइलम, दाऊद का कर्ल?
41002026	अबियाथार नाउँ रहल प्रधान पूजारीक समयम, दाऊद परमेश्‍वरक पाल भित्तर पैँठ्‌ल। ऊ परमेश्‍वरह चह्राइल रोटी अप्‍न खैल, ओ आपनसँग रहुइयन फे खाइ देक परमेश्‍वरक व्‍यवस्‍था भङ्‌ग कर्ल। वास्‍तवम परमेश्‍वरह चह्राइल रोटी पूजारीहुँक्र बाहेक औरजहन खाइ नैबन।”
41002027	तब येशू हुँकन कल, “परमेश्‍वर बिसैना दिन मनैन्‍हक लाग बनैल। तर बिसैना दिनिक नियम मानक लाग मनैन नैबनैल।
41002028	बिसैना दिनम का कर्ना ठीक हो, का कर्ना बेठीक हो कना अधिकार मै मनैयक छावकठे बा।”
41003001	येशू फेदोस्र सभाघर गैल। उहाँ हाँठ सुखल एकठो मनैया फे रह।
41003002	येशूक विरोधी फरिसीहुँक्र चिमा लग्‍लरलह, काकरकि हाँठ सुखल मनैयह चोखैलसे बिसैना दिनिक नियम भङ्‌ग कर्लक दोष उहाँह लगैना हुँकन्‍हक योजना रलहन।
41003003	येशू हाँठ सुखल मनैयह कल, “आघ ठह्र्‍याओ।”
41003004	तब येशू हुँकन पुछ्‌ल, “मोशक व्‍यवस्‍थम बिसैना दिनम का कर्ना अनुमति देहल बा? यी दिन असल कर्ना कि खराब कर्ना, प्राण बचैना कि नाश कर्ना?” तर हुँक्र चूप लग्‍लरल।
41003005	हुँकन हेर्क येशू रिसैल, ओ हुँकन्‍हक कठोर मन रलक कारण बरा दुःखीत फे हुइल। उहाँ उ हाँठ सुखल मनैयह कल, “टुँहार हाँठ पसारो।” ऊ हाँठ पसारल, त चोखारलहस।
41003006	फरिसीहुँक्र ओठेसे निकर्क गैल। तबहेँ हुँक्र राजा हेरोदक मनैनसे मिल्‍क येशूह मुवैना योजना बनाइलग्‍ल।
41003007	तबदोस्र येशू आपन चेलन्‍हकसँग समुद्रओर गैल। तब गालीलसे मनैन्‍हक भारी भीड उहाँक पाछ लग्‍लन।
41003008	येशूक करल अचम्‍म-अचम्‍म कामक बारेम सुन्‍क हुँक्र गालील ओ यहूदिया इलाका, यरूशलेम सहर, इदुमिआ ओ यर्दन लद्‍यक पूर्वी इलाका, टुरोस ओ सीदोन सहर, ओ आसपासक गाउँसे फे आरलह।
41003009	भीडक मनै नैडबहीँ कैक लाऊम चिउह्रक लाग येशू आपन चेलन लाऊ आन लगैल।
41003010	धेर जहन चोखैलकओर्से रोग्याबेरम्‍हेन उहाँह छुवक लाग ढकेलिकढकेला करँट्‍।
41003011	जब भूत लागल मनै येशूह द्‍याखँट्‍, तब उहाँक पाउ पर्टी, “अप्‍न परमेश्‍वरक छावा हुइटी!” कैक चिल्‍लाइँट्।
41003012	तर येशू, “आबठेसे ‘मै के हुइटुँ’ कना बात बोल्‍बो-बोल्‍बो जिन करहो,” कैक हुँकन कर्रसे हप्‍कैल।
41003013	तबदोस्र येशू पर्वत्‍वम गैल ओ आपन चाहल मनैन बलैल, तब हुँक्र उहाँकठे अइल।
41003014	हुँक्रमध्‍येमसे आपन सम्‍बन्‍ध बह्राईक लाग ओ खुशीक खबर प्रचार कर पठाइक लाग येशू बाह्रजहन आपन प्रेरितक रूपम रोज्‍ल।
41003015	ओ हुँकन भूत निकर्ना अधिकार फे देल।
41003016	उहाँक र्‍वाजल बाह्र जन प्रेरित हिँक्रहे हुइट: सिमोन, ज्‍याकर नाउँ येशू “पत्रुस” ढर्ल।
41003017	जब्‍दियक छावा याकूब ओ याकूबक भैया यूहन्‍ना। येशू हुँकन्‍हक नाउँ “बोअनर्गेश” ढर्ल, वाकर मतलब, “गुञ्‍ज्रना मनै” हो।
41003018	अन्‍द्रियास, फिलिप, बारथोलोमाइ, मत्ती, थोमा, अल्‍फयसक छावा याकूब, थेदियस, देशभक्त कना दलक सिमोन,
41003019	ओ यहूदा इस्‍करियोत, जे पाछ येशूह शत्रुन्‍हक हाँठम सुम्‍पल्।
41003020	येशू चेलन्‍हकसँग आपन बैठ्‍ना घर घुम्‍ल त, फेदोस्र मनैन्‍हक भीड जम्‍मा हुइल्। यिहाँसम कि उहाँहुँकन्‍हक खैनापिना समेत फुर्सद नैहुइलन।
41003021	जब येशूक घरक मनै यी बात सुन्‍ल, तब येशूह घर लैजिना कैक उहाँकठे गैल, काकरकि उहाँक दिमाग बिग्रल बाटन कैक हुँक्र कहँट्‍।
41003022	यरूशलेम सहरसे कौनो-कौनो शास्‍त्रीहुँक्र अइल ओ कल, “भूतन्‍हक रज्‍वा बालजिबुल येशूह कब्‍जम लेरख्‍लन। वाकर उह शक्तिले मनैन्‍हकमसे भूतन निक्राइसेक्‍ठ।”
41003023	यी सुन्‍क येशू हुँकन बलैल ओ असिक बात ढर्ल, “शैतान अपन्‍हेह कसिक निक्राई?
41003024	कौनो राज्‍यम फूट बा कलसे, उ राज्‍यक पतन हुइठा।
41003025	कौनो घरम फूट बा कलसे, उ घर फे टिक नैस्‍याकट्।
41003026	अस्‍तक शैतान फे भूतन्‍हक विरोधम लर्ठा कलसे, उ टिक नैस्‍याकट्‍, ओ उ पतन हुइठा।
41003027	“बलगर मनैयह बाहान्‍क केल वाकर घर फ्‍वार ओ धनमाल लुट सेक्‍जैठा।
41003028	मै जाट्‌टीसे टुँहन कहटुँ, परमेश्‍वरक बदनाम कर्लक पाप समेत मनैन्‍हक करल सक्‍कु पाप क्षमा कर सेक्‍जाई,
41003029	तर पवित्र आत्‍मक बदनाम करल पाप कबु फे क्षमा नैहुई। परमेश्‍वरक नजरम हुँक्र सड्‌डभर पापक दोषी पलरहहीँ।”
41003030	येशू यी बात कल, काकरकि हुँक्र “ओहीह भूत लागरलस” कहटलह।
41003031	उहब्‍याला येशूक डाई ओ भैयन् आपुग्‍ल। हुँक्र अङ्‌नहेम आश लागक येशूह बलापठैल।
41003032	येशूक आञ्‍जरपाञ्‍जर भीडक मनै बैठलरलह। कुई उहाँह कहल, “गुरुजी, अप्‍नक डाई ओ भैयन् अप्‍नह अङ्‌नम बलाइट।”
41003033	येशू कल, “के हो म्‍वार डाई? के हुइट म्‍वार भैयन्?”
41003034	आञ्‍जरपाञ्‍जर रहल मनैन हेर्टी येशू कल, “म्‍वार डाई ओ भैयन् हिँक्रहे हुइट,
41003035	काजेकलसे परमेश्‍वरक आज्ञापालन करुइया मनै म्‍वार डाईन्, भैयन्, ओ बहिनेन् हुइट।”
41004001	फेदोस्र येशू गालील समुद्रक ढिक्‍वम मनैन सिखाइलग्‍ल। उ ठाउँम धेर मनैन्‍हक भीड जम्‍मा हुइल्। उहओर्से येशू लाऊम चिहुर्ल, ओ मनैजुन समुद्रक ढिक्‍वम रलह।
41004002	उ ठाउँम येशू मनैन धेर आहानम असिक सिखाइलग्‍ल:
41004003	“सुनो! एकठो किसान बीया ब्‍वाय निक्रल्।
41004004	बुइटीबुइटी आकुर बीया डगरिम परल, ओ चिरैँचुरुङ्‌गन आक खाडर्ल।
41004005	आकुर बीया पत्‍थ्राहा जग्‍गम परल, जहाँ धेर माटी नैरह। उहओर्से उ बीया झट्‌ट जामल्।
41004006	तर घामकमार उ झट्‌टहेँ सुख्‍गैल्‌, काकरकि वाकर जर टरसम जाइ नैस्‍याकल।
41004007	आकुर बीया कँटाहा जग्‍गम परल। उ बीया जम्‍ना त जामल, जम्‍लसे फे काँटकमार, उटमुटाक बाह्र नैपाइल। उहओर्से उहिँम फारा नैफरल।
41004008	तर आकुर बीया मलगर जग्‍गम परल। उ बीया जामल, बाह्रल, ओ तीस गुणा, साठी गुणा, ओ सय गुणासम फरल।”
41004009	अन्‍तम येशू कल, “ज्‍याकर सुन्‍ना कान बा, यी बात उह बुझी।”
41004010	जब येशूकसँग बाह्र जन चेलावँ ओ गोटगाट और जन केल रलह, तब हुँक्र उहाँह आहानक बारेम पुछ्‌ल।
41004011	तब येशू हुँकन कल, “टुँहन परमेश्‍वरक राज्‍यक बारेम प्रकट नैहुइल् बात बुझ्‍ना मौका देगैल्‌ बा। तर म्‍वारम विश्‍वास नैकर्ना मनैनभर, मै आहानम केल सिखैठुँ,
41004012	ताकि धर्मशास्‍त्रम लिखल बात पूरा ह्‍वाए: ‘हुँक्र हेर्ना त हेर्ठ, तर देख्‍बो-देख्‍बो नैकर्ट। हुँक्र सुन्‍ना त सुन्‍ठ, तर बुझ्‍बो-बुझ्‍बो नैकर्ट। नकि त हुँक्र बुझ्‍नेरलह, ओ आपन पापमसे घुम्‍क क्षमा पैनेरलह।’”
41004013	“टुह्र म्‍वार कहल यी आहानक अर्थ नैबुझ्‍टो कलसे, और धेर आहानक अर्थ झन् कसिक बुझ्‍बो?
41004014	बीया बुउइया किसान कलक परमेश्‍वरक वचन प्रचार करुइया हुइट।
41004015	डगरिम पर्ना बीया कलक ओसिन मनै हुइट: हुँक्र वचन सुन्‍ठ, तर सुन्‍टीकि, शैतान आक हुँकन्‍हकमसे वचन लैजिठा।
41004016	अस्‍तक पत्‍थ्राहा जग्‍गम परल बीया कलक ओसिन मनै हुइट: हुँक्र जब वचन सुन्‍ठ, तब खुशीसे ग्रहण कर्ठ।
41004017	तर हुँक्र वचनह आपन मनम गहिँरसम जर ट्‍याक नैदेट। उहओर्से हुँक्र टनिक दिनसम केल विश्‍वास कर्ठ। सतावट या समस्‍या अइटीकि ढलजैठ।
41004018	कँटाहा जग्‍गम परल बीया कलक ओसिन मनै हुइट: हुँक्र वचन सुन्‍ठ,
41004019	तर पाछ जीवनक बारेम चिन्‍ता, मनैन लोभैना धनसम्‍पत्ति, ओ और चिजिक ल्‍वाभलालचले वचनह उट्‌मुटादेठा। उहओर्से हुँकन्‍हकम फारा नैफरट्‍,
41004020	तर मलगर जग्‍गम परल बीया कलक ओसिन मनै हुइट: हुँक्र वचन सुन्‍क ग्रहण कर्ठ। हुँक्र मलगर माटीअस कुई तीस गुणा, कुई साठी गुणा, ओ कुई सय गुणा फारा फरैठ।”
41004021	तबदोस्र येशू कल, “कौनोजन दिया बार्क पाथीले छोप्‍ठ या खट्‌टेक टर ढर्ठ का? दिया बार्क त सामदानम पो ढैजिठा।
41004022	नुकाक ढैल् सब चिज छर्लङ्‌ग देखपर्नेबा। गोप्‍यम रहल सब बात खुलस्‍त पारजैनेबा।
41004023	ज्‍याकर सुन्‍ना कान बा, यी बात उह बुझी।”
41004024	येशू फेदोस्र हुँकन कल, “म्‍वार बातम ध्‍यान देओ। जौन नापले टुह्र देबो उह नापले पैबो। टुँहन आउर धेर देजिनेबा।
41004025	ज्‍याकरठे बा, ओहीह आउर धेर देजाई, ओ ज्‍याकरठे नैहो, वाकरठे रहल डान्‍चे फे अछिन्‍जाई।”
41004026	येशू फेदोस्र आहानम कल, “परमेश्‍वरक राज्‍य असिन हो: एकठो मनैया आपन जग्‍गम बीया बुइठा,
41004027	ओ उ मनैया चाह सुत, चाह उठ, चाह दिनभर और कुछु काम कर, उ बीया अपन्‍हे जम्‍ठा ओ बहर्ठा। तर कसिक बहर्ठा कैक उ मनैया नैजानट्‍,
41004028	काजेकलसे जग्‍गा अपन्‍हे बाली फरैठा: पैल्‍ह अँख्‍वैठा ओ जम्‍ठा, दोस्र पत्‍या लग्‍ठा, ओ बाल निक्रठा, तब बालम पूरा गुडा भर्ठा ओ पक्‍ठा।
41004029	जब बाली पक्‍ठा, तब उ मनैया हँस्‍यले बाली काट भिर्ठा।”
41004030	येशू भीडक मनैन कल, “मै, परमेश्‍वरक राज्‍य कसिन चिजसे तुलना करुँ? कौन आहानम याकर बयान करुँ?
41004031	जसिन कि जग्‍गम बोजैना बीयामध्‍येम राईक दाना सबसे छुटी रठा,
41004032	तर उ दाना बारीम बुइना हो कलसे सागपातमध्‍येम सबसे ढ्‌याङ ओ झङ्‌ल्‍यार हुइठा। वाकर डैँह्‍यक छैँह्‍यम चिरैँचुरुङ्‌गन बैस्‍ठ ओ ठाँट लगैठ।”
41004033	हुँकन्‍हक बुझ्‍ना क्षमता अनुसार येशू हुँकन आउर फे धेर बात आहानम सिखैटीरल।
41004034	हुँकन सिखाइबेर, येशू जब फे आहानम ब्‍वालँट्‍, तर आपन चेलन्‍हकठे भर, सक्‍कु आहानक अर्थ खोलदेहँट्‍।
41004035	उह दिन सन्‍झ्‍याक येशू आपन चेलन कल, “आब हम्र समुद्रक उपार जाई।”
41004036	येशू ओ चेलावँ मनैन्‍हक बगालमसे विदा हुइल। जौन लाऊम येशू रलह, उह लाऊम चेलावँ फे चिहुर्ल ओ समुद्रक उपार जाइलग्‍ल। औरजन्‍हक लाऊ फे उहाँहुँकन्‍हक सँगसँग गैलन।
41004037	तब जाइबेर, एकचोट्‌टे समुद्रम बराभारी आँधीबौखा आइलागल, ओ पानीक छल्‍का लाऊह धक्‍का देहलागल। यिहाँसम कि लाऊ पानीले भर लागल ओ बुर्नाअस करलागल।
41004038	येशूजुन सिह्रनी लेक लाऊक पाछक भागम निन्‍दाइल रलह। चेलावँ डरले हड्‍बडैल ओ येशूह असिक कह्‍टी उठैल, “गुरुजी, हम्र बुरलग्‍ली। का अप्‍न हमार वास्‍ता नैकर्टी?”
41004039	तब येशू उठ्‌क आँधीबौखह हप्‍कैल ओ छल्‍कह कल, “ठम्‍जा! शान्‍त हो!” अत्रा कह्‍टीकि, आँधीबौखा ठम्‍ह्‍गैल्‌, ओ जातसे शान्‍त होगैल्‌।
41004040	दोस्र येशू चेलन कल, “टुह्र काकर असिक डरैठो? का आम्‍ही फे म्‍वारम टुन्‍हक विश्‍वास नैहो?”
41004041	तब हुँक्र जातसे डरागैल ओ अप्‍न-अप्‍न कहलग्‍ल, “यी कसिन मनै हुइट? आँधीबौखा ओ छल्‍का समेत हिँकहार कहल मन्‍ठ।”
41005001	येशू ओ चेलावँ गालील समुद्रक उपार गेरासेनस कना क्षेत्रम पुग्‍ल।
41005002	येशू लाऊमसे उत्रटीकि धेर भूत लागल एकठो मनैया मुवल मनै गर्ना ठाउँमसे उहाँह भ्‍याँट कर निक्रल।
41005003	ऊ मनैन गर्ना गर्‍य केल रना ठाउँम बैठ। ओहीह सिक्रीले फे कुई बान्‍ध नैस्‍याक।
41005004	वाकर हाँठ-ग्‍वारा धेर फ्‍यारा सिक्रीले बाहान्‍गैल्‌ रल्‍हस। उहफे उ मनैया सिक्रीह टुर्क छाङछिङ पारदेह। ओहीह बाहान्‍क अधीनम ढरुइया कुई नैरह।
41005005	ऊ रातदिन अपन्‍हे आपनम पत्‍थ्रले मार्क घाउ कराए, ओ गर्‍य केल रहल ठाउँ ओ पक्‍खोम चिल्‍लैटी घुम।
41005006	उ मनैया येशूह दूरसे द्‌याखल, त दगुर्टी जाक उहाँक पाउ परल।
41005007	ऊ चिल्‍लैटी कहल, “महान परमेश्‍वरक छावा, येशू! अप्‍न हमन काजे सँताइटी? परमेश्‍वरक नाउँ लेक मै बिन्‍ती करटुँ कि महीह दुःख जिन दी”
41005008	काकरकि येशू उ भूत्‍वह आघहेँ कैरख्‍लह, “टैँ भूत्‍वा, वाकरमसे निकर!”
41005009	येशू ओहीह पुछ्‌ल, “ट्‌वार नाउँ का हो?” उ जवाफ देहल, “म्‍वार नाउँ ‘सेना’ हो, काकरकि यी मनैयह हम्र बहुट्‌ट जन लागरली।”
41005010	तबदोस्र उ भूत्‍वा “हमन यी इलाकमसे जिन निक्राइ” कैक येशूसे घरीघरी बिन्‍ती करल।
41005011	ओठे लग्‍घ पक्‍खोम एकठो बरा बगाल सुवर चह्रटलह।
41005012	उ भूत “हमन उह सुरिन्‍हकम जाइदी” कैक बिन्‍ती कर्ल।
41005013	येशू हुँकन अनुमति देल। भूत उ मनैयकमसे निकर्क सुरिन्‍हकम गैल। तब लगभग दुइ हजार सुवर पख्‍वमसे ढनमनैटी समुद्रम गिर्ल ओ बुर्क मुगैल।
41005014	यी देख्‍क उ सुवर चह्रुइयन ओठेसे भाग्‍क गैल ओ यी बात सहर ओ आसपासक इलाकम फैलैल। तब धेर मनै का होरहल कैक ह्‍यार अइल।
41005015	हुँक्र येशूकठे अइल त, पैल्‍ह हजारौँ भूत लागल मनैयह चोखाइल देख्‍ल, काजेकलसे वाकर दिमाग ठीक होरलहस, ओ लुगा लगाक ओठे बैठल रह। यी देख्‍क हुँक्र डरैल।
41005016	ओहीह ओ सुरिन का होरलहन कैक देखुइया मनै उ घटनक बारेम सबजन्‍हकठे बट्‌वादेल।
41005017	तब मनै येशूह “अप्‍न हमार इलाका छोर्क चल्‍जाई” कैक बिन्‍ती करलग्‍ल।
41005018	येशू लाऊम चिउह्रलग्‍ल त, पैल्‍ह हजारौँ भूत लागल मनैया येशूसे बिन्‍ती करल, “महीह अप्‍नकसँग लैजाई।”
41005019	तर येशू कल, “म्‍वारसँग आइलसे बेन, आपन घर जाओ, ओ टुँहीन दया देखाक टुँहार लाग प्रभुक करल महान कामक बारेम आपन मनैन सुनाओ।”
41005020	तब उ मनैया दश सहरक क्षेत्रम जाक येशूक करल कामक प्रचार करलागल, ओ वाकर बात सुनुइया सबजन अचम्‍म मन्‍ल।
41005021	येशू ओ चेलावँ फेदोस्र गालील समुद्रक उपार गैल। तब ढिक्‍वम मनैन्‍हक भीड उहाँक आञ्‍जरपाञ्‍जर जम्‍मा हुइल्।
41005022	उहब्‍याला याइरस नाउँ रहल सभाघरक शासक अइल। येशूह देख्‍ल त, उहाँक पाउ पर्टी
41005023	ऊ जोड्‍दार बिन्‍ती करलग्‍ल, “प्रभु, म्‍वार छुटीमुटि छाई मुवमुव करटा। अप्‍न आक वाकरम हाँठ केल ढैदेबी कलसे, ऊ बच्‍नेबा।”
41005024	तब येशू याइरसकसँग गैल। मनैन्‍हक भीड फे सक्‍कुओर्से ढकेलिकढकेला कर्टी उहाँकसँगसँग गैल्‌।
41005025	मनैन्‍हक भीडम एकठो जन्‍नीमनैया रलही। हुँकहार मैन्‍हावारी बिगरक रगत बहटी रना समस्‍या हुइलक बाह्र वर्ष होरलहीन।
41005026	ऊ बर्षौंसे धेर बैदावन देखारख्‍लही। हुँक्र धेर दुःख देना काम बाहेक और कुछु नैकर्लरलह। ऊ आपनठे रहल सक्‍कु धनसम्‍पत्ति खर्च कैरख्‍लही। तर मजा हुइना त कहाँ हो कहाँ, हुँकहार उ समस्‍या झन्-झन् बहर्टी गैरलहन।
41005027	उ जन्‍नीमनैया येशूक विषयम सुन्‍रख्‍लही, उहओर्से मनैन्‍हक भीडम खुस्टटी येशूक पाछ पुग्‍ली ओ उहाँक लुगा छुली,
41005028	काजेकलसे “उहाँक लुगऽ केल छुवम, त मै चोखाजैम” कैक सोँचरख्‍लही।
41005029	छुटीकि हुँकहार रगत बह छोर्लिन् ओ आपन घिनाहुन समस्‍यमसे चोखाइल अनुभव कर्ली।
41005030	तबहेँ येशू आपनमसे शक्ति निक्रलक थाहाँ पाडर्ल, ओ मनैन्‍हकओर घुम्‍क कल, “म्‍वार लुगा के छुवल् हँ?”
41005031	चेलावँ उहाँह कल, “मनैन्‍हक भीड ढकेलिकढकेला करँट्‍ त अप्‍न देख्‍टीबाटी। उहफे, ‘महीह के छुवल’ कैक कठी?”
41005032	“महीह छुउइया के हो?” कैक येशू सक्‍कुओर हेर्टीरल।
41005033	अप्‍न चोखाइल बात थाहाँ पैलक, उ जन्‍नीमनैया येशूक पाउ पर्ली ओ डरले लग्‍लगैटी आपनम हुइल् सक्‍कु बात बट्‌वादेली।
41005034	तब येशू हुँकहीन कल, “बाबु, टुँहार विश्‍वासले टुँ चोखारलो, मजासे जाओ। टुँ आबसे यी र्‍वागले दुःख नैपैबो।”
41005035	येशू उ जन्‍नीमनैयसे बट्‍वैटीरलह त, याइरसक घरसे मनै खबर लेक आगैल। हुँक्र याइरसह कल, “अप्‍नक छाई त ओरागैल्‌। आब गुरुजीह काकर दुःख देना?”
41005036	तर येशू हुँकन्‍हक बातक मतलब नैकैक याइरसह कल, “जिन डराओ, म्‍वारम विश्‍वास कर्लरहो।”
41005037	तब येशू पत्रुस, याकूब ओ हुँकहार भैया यूहन्‍नह केल लेक याइरसकसँग गैल, और किहुह फे जाइ नैदेल।
41005038	उहाँहुँक्र याइरसक घर पुग्‍ल त, मनै रुवाबासी करटलह।
41005039	उहाँ भित्तर जाक कल, “टुह्र काकर रुवाबासी करटो? बाबु मुवल नैहो, यी त सुतल बा।”
41005040	तर मनै उहाँक बात हाँसिम उरादेल। तब येशू हुँकन बाहर निक्राक उ लौँर्‍यक डाई-बाबा ओ आपनसँग रहल तीनेउ चेलन लेक लौँर्‍यकठे गैल।
41005041	येशू उ लौँर्‍यक हाँठ पकर्क आपन भाषम कल, “तालिता कूमी।” याकर अर्थ हो, “बाबु, मै टोहीह कहटुँ, उठ्‌।”
41005042	तबहेँ उ बाह्र वर्षक लौँर्‍या उठल ओ यहँरउहँर न्‍याङ्‌गलागल। यी देख्‍क हुँक्र अचम्‍म मन्‍ल।
41005043	येशू हुँकन् यी विषयम, “किहुसे जिन बटोइहो,” कैक कर्रा आज्ञा देल। तब येशू हुँकन कल, “लौँरेह कुछुकुछु खाइक लाग देओ।”
41006001	येशू उ ठाउँ छोर्क चेलन्‍हकसँग अप्‍न बहर्लक सहर नासरतम घुम्‍क गैल।
41006002	बिसैना दिन येशू सभाघर जाक मनैन सिखाइलग्‍ल। उहाँक बात सुनुइया बहुत मनै अचम्‍म मन्‍टी कल, “असिन बुद्धि ओ अचम्‍मक काम कर्ना शक्ति यी मनैया कहाँसे पाइलहुई?
41006003	यी उह कट्‍ठोक काम करुइया त हो। मरियमक छावा त हो। यी याकूब, योसेफ, यहूदा, ओ सिमोनक दादु त हो। याकर बहिनेन फे हमारसँग त रठ।” असिक कह्‍टी हुँक्र उहाँकपर बिह्रमुल ओ उहाँह इन्‍कार कर्ल।
41006004	तब येशू हुँकन कल, “आपन गाउँघर, नातपात ओ परिवारम बाहेक अगमवक्तन्‍हक सक्‍कुओर आदर हुइठा।”
41006005	हुँक्र विश्‍वास नैकर्लक कारण येशू कुछ रोग्‍यन छुक चोखैना बाहेक और अचम्‍मक काम कर नैसेक्‍ल।
41006006	हुँकन्‍हक विश्‍वास नैदेख्‍लक कारण उहाँ अचम्‍म मन्‍ल। तब येशू उहाँसे चेलन्‍हकसँग निकर्क गाउँ-गाउँ घुम्‍टी सिखाइलग्‍ल।
41006007	उहाँ आपन बाह्र जन चेलन बलैल ओ हुँकन भूतन निक्रैना अधिकार देक दुइ-दुइ जहन प्रचार कर पठैल।
41006008	उहाँ हुँकन असिन आज्ञा देल, “यात्रम टेक्‍ना लट्‍ठी बाहेक और कुछु जिन लैजैहो। और खैना चिज, झ्‍वाला, फाँर कस्‍ना लुगम पैँसा जिन बोकहो।
41006009	चप्‍पलभर घलहो, फेर्ना लुगालत्ता समेत जिन बोकहो।
41006010	जब कौनो गाउँम पैँठ्‌बो, उ गाउँसे नैनिक्रट्‌सम, एक्‍कठो घरम बास बैठ्‌लरहहो।
41006011	यदि कौनो ठाउँम टुन्‍हक स्‍वागत नैहुई या मनै टुन्‍हक बात नैसुनहीँ कलसे, उहाँसे जाइबेर परमेश्‍वरक न्यायक चिन्‍ह देखाइक लाग आपन ग्‍वारक धूर झराअइहो।”
41006012	तब चेलावँ निकर्क गैल ओ मनैन्‍हकठे असिक प्रचार कर्ल, “आपन-आपन पापी मन परिवर्तन कैक परमेश्‍वरकठे घुमो।”
41006013	हुँक्र धेर भूत निक्रैल, ओ धेर रोग्‍यन फे त्‍याल लगाक चोखैल।
41006014	राजा हेरोद एन्‍टिपास येशूक बारेम सुन्‍ल, काकरकि मनै जहोँरतहोँर उहाँक बारेम बट्‌वाइँट्‍। कुई कहँट्‍, “बप्‍तिस्‍मा देहुइया यूहन्‍ना मुवलमसे जिरल, उहओर्से त ऊ परमेश्‍वरक शक्तिले अचम्‍म-अचम्‍मक काम करसेक्‍ठ।”
41006015	कुई “यी त एलिया हुइट” कहँट्‍। कुईजुन “यी त अघट्‌टेक अगमवक्तामध्‍येक एक जन हुइट” कहँट्‍।
41006016	राजा हेरोद एन्‍टिपास यी बात सुन्‍ल त कल, “येशू कलक वास्‍तवम यूहन्‍नऽ हुइट, ज्‍याकर मुन्‍टा मै काट लगैनहुँ। ऊ मुवलमसे पक्‍क फे जिगैल।”
41006017	हेरोद आपन भैया फिलिपक गोसिन्या हेरोदियासह लेरख्‍लह। ऊ यूहन्‍नह पकर्क झेलखानम डाररख्‍लह।
41006018	काकरकि यूहन्‍ना हुँकहीन कैरख्‍लह, “अप्‍न आपन भैयक गोसिन्यह लेना ठीक नैहो।”
41006019	हेरोदियास यूहन्‍नकम रिस ढर्लरलही ओ हुँकहीन मुवाइ चाहँट्‍, तर मुवाइ नैसेक्‍लरलही।
41006020	हेरोद यूहन्‍नह “धर्मी ओ पवित्र मनै हुइट” कैक धेर आदर करँट्‍। उहओर्से हुँकहीन झेलखानम सुरक्षित ढर्लरलह। यूहन्‍नक बात सुन्‍क हेरोदह मनम छट्‌पटी लागन्, तर फे हुँकहार बात ध्‍यान देक सुनँट्।
41006021	आखिरम हेरोदियासक यूहन्‍नसे बद्‍ला लेना दिन अइलन। हेरोद आपन जन्‍म दिनिक उपलक्ष्‍यम एकठो खुशीयालीक आयोजना कैरख्‍लह। उ दिन हाकिमहुँकन्, राष्‍ट्र सेवक प्रमुखहुँकन्, ओ गालील क्षेत्रक और गन्यमान्य मनैन निउटा देरख्‍लह।
41006022	उ खुशीयालीम हेरोदियासक छाई आक नाचल। वाकर नाच देख्‍क राजा हेरोद ओ हुँकहार सक्‍कु पौन्‍हाओँ खुशी हुइल। तब हेरोद ओहीह कल, “टुँहीन ज्‍या मङ्‌ग्‍नास लागटा, माङ्‌गो, मै देबु।”
41006023	हेरोद प्रतिज्ञा कर्ल, “टुँ आधा राज्‍य मङ्‌ग्‍बो कलसे फे मै देनेबाटुँ।”
41006024	तब हेरोदियासक छाई आपन डाईकठे जाक पुछल्, “मै का माङ्‌गु?” वाकर डाई कली, “बप्‍तिस्‍मा देहुइया यूहन्‍नक मुन्‍टा माङ्‌ग।”
41006025	हेरोदियासक छाई हड्‍बडैटी राजा हेरोदकठे जाक कहल, “महीह बप्‍तिस्‍मा देहुइया यूहन्‍नक मुन्‍टा टठ्‌यम दिई।”
41006026	यी माग सुन्‍क राजा हेरोद बरा दुःखी हुइल, तर पौनन्‍हक आघ हेरोदियासक छाईह देहल वचन फाँक नैसेक्‍ल।
41006027	उहओर्से राजा “यूहन्‍नक मुन्‍टा काट्‌क आनो” कैक आपन सिपैहेह हुकुम देल। तबहेँ उ सिपैह्‍या झेलखानम जाक यूहन्‍नक मुन्‍टा काटल,
41006028	ओ टठ्‌यम ढैक हेरोदियासक छाईह देहल। मुन्‍टा लैजाक ऊ आपन डाईह देहल।
41006029	यूहन्‍नक चेलावँ यी बात सुन्‍ल त अइल ओ हुँक्र उहाँक मुवल शरीर लैजाक गर्‍यम ढर्ल।
41006030	प्रेरितक रूपम पठागैल्‌ चेलावँ येशूकठे घुम्‍ल। हुँक्र जौन-जौन काम कैरख्‍लह ओ सिखारख्‍लह, उ सक्‍कु बात येशूकठे बटोइल।
41006031	ओठे धेर मनै अइना-जैना हुइलकओर्से, हुँकन खैनापिना फे फुर्सद नैरलहन। उहओर्से येशू चेलन कल, “म्‍वारसँग कहोँरे सुनसान ठाउँम बिसाए चोलो।”
41006032	तब उहाँहुँक्र लाऊम चिहुर्क सुनसान ठाउँम जाइलग्‍ल।
41006033	तर धेर मनै उहाँहुँकन जाइट्‍ देख्‍क चिह्‍न्‍डर्ल। उहाँहुँकन्‍हक जैना ठाउँ थाहाँ पाक बहुत गाउँक मनै दगुर्टी गैल ओ उहाँ हुँकनसे आघहेँ उ ठाउँम पुग्‍गैल।
41006034	येशू लाऊमसे उत्रल त, बहुत मनै जम्‍मा होरलह। हुँकन देख्‍क उहाँह स्‍वाग लग्‍लन, काकरकि हुँक्र बिना चह्रुइयक भेँरीअस रलह। उहओर्से येशू हुँकन परमेश्‍वरक बारेम धेर बात सिखाइलग्‍ल।
41006035	जब दिन बुरलागल त, येशूक चेलावँ उहाँकठे जाक कल, “हम्र गाउँसे दूर बाटी, ओ दिन फे बुरलागल।
41006036	मनैन बिदा दी, त हिँक्र गाउँबस्‍तीओर जैहीँ ओ कुछुकुछु किन्‍क खैहीँ।”
41006037	तर येशू जवाफ देल, “टुह्रहे हिँकन खैना देओ।” चेलावँ उहाँह कल, “का हम्रहे दुइ सय चाँदीक पैँसले रोटी किन्‍क आनी ओ हिँकन खाइक लाग दी?”
41006038	येशू हुँकन फेदोस्र कल, “टुन्‍हकठे कैठो रोटी बा? जाक हेरो।” तब हेर्क आक हुँक्र कल, “पाँचठो रोटी ओ दुइठो मच्‍छी केल बा।”
41006039	तब येशू “मनैन समूह-समूहम दुबाहा ठाउँम बैठाओ” कैक चेलन कल।
41006040	असिक मनै सय-सय ओ पचास-पचास जन्‍हक समूह बना-बना बैठ्‌ल।
41006041	तब येशू पाँचठो रोटी ओ दुइठो मच्‍छी लेक स्‍वर्गओर हेर्टी परमेश्‍वरह धन्यवाद देल। तबदोस्र उहाँ रोटी खन्‍टा-खन्‍टा चेलन देल, चेलाहुँक्र मनैन देल। ओसहेँक उहाँ दुइठो मच्‍छी फे सबजहन बाँटदेल।
41006042	हुँक्र सबजन अघाअघा खैल,
41006043	ओ उब्रल रोटी ओ मच्‍छीक टुक्रिटुक्रा उठैल त बाह्र छिट्‌वा हुइल्।
41006044	महिलाहुँक्र ओ लर्कापर्का छोर्क, रोटी खउइया पुरुषहुँक्र केल पाँच हजार रलह।
41006045	एकघरी पाछ यी काम कैक सेक्‍ल त येशू आपन चेलन “लाऊम चिहुर्क महीसे आघ बेथसेदा जाजैहो” कैक अह्रैल। अप्‍नजुन मनैन विदावारी कैक पठैल।
41006046	हुँकन पठापुठुक येशू परमेश्‍वरसे प्रार्थना करक लाग पर्वत्वम गैल।
41006047	चेलावँ रात्‍क समुद्रक बीचम लाऊ चलाइटलह, येशूजुन पर्वत्‍वम अकल्‍हे रलह।
41006048	येशू आपन चेलावँन लाऊ चलाइबेर आपत् परल देख्‍ल, काकरकि हुरी उल्‍टाओर्से चलटह। रातिक तीन बजेओर येशू पानीक उप्रउप्र नेङ्‌ग्‍टी आपन चेलन्‍हकओर गैल ओ हुँकन्‍हक पञ्‍ज्र-पञ्‍ज्र जाइ खोज्‍ल।
41006049	हुँक्र उहाँह पानीक उप्रउप्र न्‍याङ्‌गट्‍ देख्‍ल। हुँक्र “यी त भूत्‍वा हो!” कैक सोँच्‍ल ओ चिल्‍लैल,
41006050	काकरकि उहाँह देख्‍क हुँक्र जातसे डरारलह। तर झट्‌टहेँ येशू हुँकन कल, “साँसा जिन छोरो, मै हुइटुँ! जिन डराओ!”
41006051	दोस्र येशू हुँकन्‍हक लाऊम चिहुर्ल, त हुरी ठम्‍ह्‍गैल्‌। तब हुँक्र बरा अचम्‍म मन्‍ल,
41006052	काकरकि परमेश्‍वरक शक्तिले रोटी बह्राइल अचम्‍मक बात हुँक्र आम्‍ही फे बुझ्‍ल नैरलह काकरकि हुँकन्‍हक मन कठोर होरलहन।
41006053	येशू ओ चेलावँ गनेसरेतक क्षेत्रम पुग्‍ल ओ लाऊ ढिक्‍वा लगैल।
41006054	उहाँहुँक्र लाऊमसे उत्रटीकि, मनै येशूह चिह्‍न्‍डर्ल।
41006055	तब हुँक्र दगुर्टी जाक उ ठाउँक सक्‍कुओर येशू अइलक खबर फैलैल। मनै येशूकठे रोग्याबेरम्‍हेन बिस्‍तारासैँट बोक-बोक आनलग्‍ल।
41006056	येशू गाउँबस्‍ती, सहरबजार, जहाँ-जहाँ जाइँट्‍, उहँ-उहँ मनै रोग्याबेरम्‍हेन आनँट्। उ बेरम्‍हेन उहाँक लुगक टुप्‍प केल हुइलसे फे छुव पाइ कैक येशूसे बिन्‍ती करँट्‍। ओ जत्रा जन छुवँट्‍, सबजन चोखाजाइँट्।
41007001	एक दिनिक बात हो, यरूशलेम सहरसे फरिसी ओ शास्‍त्रीहुँक्र आक येशूक आञ्‍जरपाञ्‍जर जम्‍मा हुइल।
41007002	हुँक्र येशूक कौनो-कौनो चेलावँन हाँठ च्‍वाखा बिना करैल, अर्थात्‌ हाँठ बिना धुइल खाइट्‍ देख्‍ल।
41007003	सब यहूदी, खासकैक फरिसी, हुँकन्‍हक पुर्खासे चलल् रीत अनुसार हाँठ बिना धुइल नैखैट।
41007004	अस्‍तक बजारसे अइलसे रीत अनुसार बिना लहैल नैखैट। अत्र केल नैहोक हुँक्र असिन और धेर परमपरा मन्‍ठ, जस्‍त: लोट्‍या, गग्रा, ओ और भाँराबर्तन फे रीत अनुसार धुइठ।
41007005	उहओर्से फरिसी ओ शास्‍त्रीहुँक्र येशूह पुछ्‌ल, “अप्‍नक चेलावँ बिना हाँठ धुइल खैठ। हुँक्र पुर्खासे चल्‍तीआइल् परम्‍परऽ नैमन्‍ट, काजे?”
41007006	येशू हुँकन जवाफ देल, “परमेश्‍वरक कहल बात धेर आघ यशैया टुह्र कपटीन्‍हक बारेम ठीक लिख्‍रख्‍ल: ‘यी मनै महीह मुहले केल आदर कर्ठ, तर हुँकन्‍हक मन महीसे धेर दूर बाटन।
41007007	महीह करल हुँकन्‍हक आराधना त बेकार बाटन, काकरकि हुँक्र त मनैन्‍हक परम्‍परा केल सिखैठ।’
41007008	टुह्र त परमेश्‍वरक आज्ञह छोर्क मनैन्‍हक बनाइल परम्‍परा मन्‍ठो।
41007009	“टुह्र आपन परम्‍परा कायम करक लाग बरा चलाकी कैक परमेश्‍वरक आज्ञह नैमन्‍टो।
41007010	मोशा कैरख्‍ल, ‘आपन डाई-बाबक आदर करो। आपन डाई-बाबक विरोधम दुष्‍ट बात बट्‌वैना मनैया मुवापाई।’
41007011	तर मनै आपन डाई-बाबह असिक कहल टुह्र ठीक मन्‍ठो, ‘मै टुँहन सहायता कर नैसेक्‍लकम दुःख जिन मनहो, काकरकि मै टुँहन देहपर्ना चिज परमेश्‍वरह देना प्रतिज्ञा कैसेक्‍नु’ (अर्थात्‌ कुर्बान कैसेक्‍नु)।
41007012	टुह्र आपन रीतिथितिओर लाग्‍क परमेश्‍वरक आज्ञह बेकम्‍मा बनैठो।
41007013	असिक टुह्र आपन परम्‍परा मानक लाग परमेश्‍वरक आज्ञह रद्द कर्ठो, ओ औरजहन फे सिखैठो। यी त एक्‍कठो उदाहरण हो। और असिन धेर काम कर्ठो।”
41007014	येशू फेदोस्र भीडक मनैन आपनठे बलाक कल, “सबजन म्‍वार बात सुनो ओ बुझो।
41007015	असिन कुछु खैना चिज नैहो, जौन बाहरसे भित्तर पैँठ्‌क मनैन अशुद्ध बनैठा, तर मनैन्‍हक मनमसे बाहर निक्रना चिजले हुँकन अशुद्ध बनैठा।
41007016	[ज्‍याकर सुन्‍ना कान बा, यी बात उह बुझी।]”
41007017	येशू ओ चेलावँ मनैन छोर्क घरभित्तर पैँठ्‌ल त, हुँक्र उहाँक कहल बातक अर्थ पुछ्‌ल।
41007018	तब येशू हुँकन कल, “का टुह्र आम्‍हीन अबुझ बाटो? खैना चिजले मनैन अशुद्ध बनाए नैस्‍याकट्‍ कैक नैजन्‍टो?
41007019	काकरकि उ मनैन्‍हक मनम नैजाक प्‍याटिम जैठा ओ बाहर निकरजैठा।” (असिक येशू खैना चिज अशुद्ध नैरहट्‍ कैक बट्‌वादेल।)
41007020	तब उहाँ कल, “मनमसे निक्रना चिज मनैन अशुद्ध बनैठा,
41007021	काकरकि यी सब चिज मनमसे निक्रठा: दुष्‍ट विचार कर्ना, बेश्‍या काम कर्ना, चोर्ना, ज्‍यान मर्ना,
41007022	व्‍यभिचार कर्ना, ल्‍वाभ कर्ना, खराबी कर्ना, छलकपट कर्ना, छट्‌टैना-मट्‌टैना, बिह्र मुना, बदनाम कर्ना, ओ घमण्‍डी ओ मूर्ख हुइना।
41007023	यी सक्‍कु खराब चिज मनैयक मनमसे अइठा ओ ओहीह अशुद्ध बनैठा।”
41007024	तबदोस्र येशू उहाँसे टुरोस क्षेत्रम गैल। उहाँ पुग्‍टीकि, येशू एकठो घरम पैँठगैल। उ ठाउँम गैलक कुई फे थाहाँ नैपाए कना येशूक चाहना रलहन, तर फे मनै थाहाँ पाडर्ल।
41007025	भूत्‍वा लागल एकठो लौँर्‍यक डाई येशूक बारेम सुन्‍टीकि, उहाँकठे अइली। उहाँक पाउप्‍पर्टी उ जन्‍नीमनैया
41007026	“म्‍वार छाईकमसे भूत्‍वा निकारदी” कैक बिन्‍ती कर्ली। हुँकहार जन्‍म सिरिया क्षेत्रक फोनिके कना ठाउँम हुइलहन।
41007027	येशू उ जन्‍नीमनैयह जाँच कर्टी कल, “पैल्‍ह मै आपन लर्कापर्कन खवाइपर्ठा, काकरकि लर्कन्‍हक रोटी कुक्‍कुरीन्‍हक आघ फँक्‍ना ठीक नैहो।”
41007028	उ जन्‍नीमनैया कली, “ठीक हो, प्रभु, तर कुक्‍कुर फे त लर्कापर्कन्‍हक खसाइल टुक्रिटुक्रा खैठ।”
41007029	येशू उ जन्‍नीमनैयह कल, “टुँ म्‍वारम विश्‍वास करल बात बट्‌वैलो। उहओर्से मै टुँहार छाईह चोखादेरख्‍नु। आब मजासे घर जाओ।”
41007030	तब उ घर गैली त, आपन छाईह बिस्‍तारम मजासे सुतल् भेँटैली, ओ हुँकाहारमसे भूत्‍वा निकर्क गैरलहा।
41007031	येशू टुरोससे सीदोन हुइटी दश सहरक क्षेत्रओर्से गालील समुद्रम गैल।
41007032	मनै एकठो लाट मनैयह येशूकठे अन्‍ल ओ मजा बनामङ्‌ग्‍ल।
41007033	येशू ओहीह मनैन्‍हक भीडसे टनिक दूर लैजाक आपन अङ्‌ग्री वाकर कानक फ्‍वाङघिम लगैल। तबदोस्र अङ्‌ग्रीम थुक्‍क वाकर जीभ फे छुल।
41007034	येशू स्‍वर्गओर हेर्ल ओ स्‍वागकमार नम्‍मा साँस लेटी कल, “इफ्‍फाता।” याकर अर्थ “खुल्‍जा” हो।
41007035	तबहेँ उ मनैया सुन्‍ना ओ ब्‍वाल सेक्‍ना होगैल्‌।
41007036	येशू “यी बात किहुह जिन कहहो” कैक ओठे रहल मनैन कल। तर जत्रा “यी बात जिन फैलैहो” कल, हुँक्र उ बात झन् फैलैटीगैल।
41007037	काकरकि मनै यी देख्‍क अचम्‍म मन्‍लरलह। ओ हुँक्र कल, “येशू सब काम मजऽ कर्ठ। उहाँ बहिर मनैन सुन्‍ना ओ लाट मनैन बोल्‍ना बनैठ।”
41008001	उह समयओर फेदोस्र मनैन्‍हक बराभारी भीड जम्‍मा हुइल्। हुँकन्‍हकठे खैना चिज कुछु नैरलहन। तब येशू चेलन आपनठे बलाक कल,
41008002	“यी मनै म्‍वारठे रहल आज तीन दिन होसेक्‍लन, ओ हिँकन्‍हकठे खैना चिज कुछु फे बाँकी नैहुइटन। उहओर्से महीह स्‍वाग लागटा।
41008003	हिँक्रमध्‍ये कौनो-कौनो त बरा दूर-दूरसे आरल। हिँकन भुँख्‍ल घर पठैना हो कलसे, हिँक्र डगरीहम मूर्च्‍छा फे परसेकहीँ।”
41008004	चेलावँ येशूह कल, “यी गाउँबस्‍ती नैरहल ठाउँम अत्रा धेर जन्‍हक लाग खाना कहाँसे जुटैना हो?”
41008005	तब येशू हुँकन पुछ्‌ल, “टुन्‍हकठे कैठो रोटी बा?” हुँक्र जवाफ देल, “सातठो।”
41008006	तबदोस्र येशू उ मनैन भूइँयम बैठ्‌ना आज्ञा देक सातठो रोटी आपन हाँठम लेल ओ परमेश्‍वरह धन्‍यवाद देल। उहाँ रोटी खन्‍टिखन्‍टा पर्ल ओ मनैन देह कैक उ रोटी चेलन देल। तब हुँक्र मनैन्‍हक आघ-आघ ढैदेल।
41008007	हुँकन्‍हकठे डान्‍चे छोटी-छोटी मच्‍छी फे रलहन। येशू उ मच्‍छीम फे परमेश्‍वरसे आशिष माङ्‌ग्‍क मनैन देह लगैल।
41008008	सबजन खाक अघैल त, चेलावँ उब्रल खन्‍टिखन्‍टा रोटी बराबरा छिट्‌टोक सात छिट्‌वा उठैल।
41008009	उ दिन रोटी खउइया मनै लगभग चार हजार रलह। येशू मनैन विदा कैक पठैल।
41008010	तबदोस्र उहाँ आपन चेलन्‍हकसँग तुरुन्‍त लाऊम चिहुर्ल ओ दलमनुथा क्षेत्रम गैल।
41008011	फरिसीहुँक्र येशूकठे आक उहाँसे बहस करलग्‍ल। हुँक्र उहाँक मज्‍झालेटी कल, “टुँ परमेश्‍वरक पठाइल मनैया हुइटो कलसे, परमेश्‍वरक शक्तिले एकठो अचम्‍मक काम कैक देखाओ त।”
41008012	हुँकन्‍हक माग सुन्‍क येशू दिक्‍कदार होगैल ओ गहिँरसे नम्‍मा साँस लेटी कल, “यी पुस्‍तक मनै काकर अचम्‍मक काम देखामङ्‌ग्‍ठ? मै जाट्‌टीसे टुँहन असिन मनैन कौनो अचम्‍मक काम नैदेखाजाई।”
41008013	तब हुँकन ओठहेँ छोरछार्क येशू ओ चेलावँ फेदोस्र लाऊम चिहुर्ल ओ गालील समुद्रक उपार जाइलग्‍ल।
41008014	चेलावँ खाइ पुग्‍ना रोटी लैजाइ बिस्रारख्‍लह। लाऊम हुँकन्‍हकठे एक्‍कठो केल रोटी रलहन।
41008015	तब येशू चेलन असिक कल, “फरिसीन्‍हक ओ हेरोदक खमिरसे होसियार रहो।”
41008016	तर हुँक्र अप्‍न-अप्‍न बटोइल, “हमारठे रोटी नैहो, उहओर्से कहट।”
41008017	यी बात थाहाँ पाक येशू हुँकन कल, “रोटी नैहो कैक टुह्र काकर बट्‌वाइटो? का टुन्‍हक आँख नैहो त, अक्‍किल फे नैहो? टुन्‍हक मन आम्‍ही फे कठोर बा का?
41008018	का टुह्र आँख होक फे नैदेख्‍टो? का टुह्र कान होक फे नैसुन्‍टो? का टुँहन याद नैहो,
41008019	जब मै पाँचठो रोटी खन्‍टिखन्‍टा पार्क पाँच हजार मनैन खवैनहुँ, तब टुह्र कै छिट्‌वा रोटीक खन्‍टिखन्‍टा उठैलहो?” हुँक्र जवाफ देल, “बाह्र छिट्‌वा।”
41008020	येशू पुछ्‌ल, “दोस्र फ्‍यारा, जब मै सातठो रोटी चार हजार मनैन खवैनहुँ, तब टुह्र बराबरा छिट्‌टोक कै छिट्‌वा रोटीक खन्‍टिखन्‍टा उठैलहो?” हुँक्र कल, “सात छिट्‌वा।”
41008021	येशू हुँकन कल, “का टुह्र आम्‍ही फे नैबुझ्‍टो?”
41008022	येशू ओ चेलावँ बेथसेदा सहरम अइल। तब मनै एकठो आन्‍धर मनैयह येशूकठे अन्‍ल ओ यहीह छुक चोखादी कैक बिन्‍ती कर्ल।
41008023	तब येशू उ आन्‍धर मनैयह हाँठ पकर्क डोर्‍यैटी गाउँक बाहर लैगिल। उहाँ आपन अङ्‌ग्रीम थुक्‍क वाकर आँखिम लगैल, ओ वाकरम हाँठ ढैक पुछ्‌ल, “टुँ कुछु द्‌याखटो?”
41008024	तब उ मनैया हेर्टी कहल, “हजुर, मै मनैन न्‍याङगट्‍ द्‍याखटुँ, तर हुँक्र रूख्‍वाअस देखपरट।”
41008025	येशू फेदोस्र वाकर आँखिम छुल, त ऊ जरजर-जरजर ह्‍यारलागल। असिक उ मनैया देख्‍नाहा होगैल्‌, ओ सब चिज छर्लङ्‌ग द्‌याखलागल।
41008026	तबदोस्र येशू ओहीह कल, “गाउँओर जिन जाओ, सरासर घर जाओ।”
41008027	येशू आपन चेलन्‍हकसँग गालील क्षेत्रसे कैसरिया फिलिप्‍पी कना सहरक आसपासम रहल गाउँम गैल। जाइबेर डगरिम येशू आपन चेलन पुछ्‌ल, “मनै म्‍वार बारेम बट्‌वाइबेर महीह ‘के हो’ कैक कठ?”
41008028	हुँक्र कल, “कौनोजन अप्‍नह ‘बप्‍तिस्‍मा देहुइया यूहन्‍ना हुइट’ कठ, कौनोजन ‘एलिया हुइट’ कठ, कौनोजनजुन ‘अगमवक्तामध्‍ये अप्‍न फे एक जन हुइटी कठ।’”
41008029	तब येशू हुँकन पुछ्‌ल, “टुह्र जे, म्‍वार बारेम कह पर्लसे का कह्‍बो?” पत्रुस उहाँह जबाफ देल, “अप्‍न मनैन मुक्ति देहुइया ख्रीष्‍ट हुइटी।”
41008030	तब येशू “टुँ ठीक कलो, तर यी विषयम किहुसे जिन बटोइहो” कैक हुँकन कर्रा आज्ञा देल।
41008031	येशू “मै मनैयक छावह, दुःखकष्‍ट सहपरी। अगुवाहुँक्र, मुख्‍य पूजारीहुँक्र, ओ शास्‍त्रीहुँक्र महीह हेल्‍हा करहीँ। मै मुवापैम, तर तीसर दिनम फेदोस्र जिजैम” कैक आपन चेलनसे बट्‌वाइलग्‍ल।
41008032	कहख्‍वाजल बात येशू स्‍पष्‍ट रूपले कैदेल। पत्रुस उहाँह एकओर लैजाक हप्‍काइलग्‍ल, “अप्‍न असिक बट्‌वाइ नैपर्ना हो।”
41008033	तब येशू चेलन्‍हकओर हेर्ल ओ पत्रुसह झपर्टी कल, “शैतान, ओट्‌टी जा! टैँ परमेश्‍वरक हिसाबले नैसोँच्‍ट्‍या, तर मनैन्‍हक हिसाबले सोँच्‍ठ्‌या।”
41008034	तबदोस्र येशू आपन चेलन ओ भीडक मनैन आपनठे बलाक कल, “कौनो मनैया म्‍वार चेला हुइ चहठा कलसे, ऊ म्‍वार कहल मान, आपन इच्‍छा छ्‌वार, ओ म्‍वारम विश्‍वास कर्लक कारण दुःखकष्‍ट सह ओ मुवपर्लसे फे आपन क्रूस बोक्‍क म्‍वार पाछ लाग।
41008035	आपन जीवन बचाइ खोजुइयन जीवन गुमैहीँ। तर म्‍वार पाछ लग्‍लक ओ खुशीक खबर प्रचार कर्लक कारण आपन जीवन गुमुइयन जीवन पैहीँ।
41008036	संसारभरिक धनसम्‍पत्ति हाँठ पार्क फे, मनै अनन्‍त जीवन गुमैल कलसे, हुँकन का फाइदा?
41008037	गुमाइल अनन्‍त जीवन मनैया कसिक फिर्ता पाइसेकी?
41008038	मै मनैयक छावा, आपन बाबक महिमम पवित्र स्‍वर्गदूतन्‍हकसँग यी संसारम फेदोस्र अउइयाबाटुँ। यी व्‍यभिचारी ओ पापी जमानम महीहसे ओ म्‍वार वचनसे कुई शरम जिन मान। यदि कुई शर्माई कलसे, उ ब्‍याला मै फे ओहीसे शर्मैनेबाटुँ।”
41009001	येशू कह्‍टीगैल, “मै जाट्‌टीसे टुँहन कहटुँ, अठे रहल कौनो-कौनो मनै परमेश्‍वरक राज्‍यह महान शक्तिम नैद्‌याखट्‍सम नैमुनेहुइट।”
41009002	वाकर छ दिन पाछ पत्रुस, याकूब, ओ यूहन्‍नह आपनसँग लेक येशू पर्वत्‍वम गैल। उहाँ और कौनोजन फे नैरलह। चेलावँ हेर्टीहेर्टी येशूक रूप बद्‌ललन।
41009003	ओ उहाँक लुगा असिन चम्‍कना उज्‍जर हुइलन कि यी संसारम कुई फे धोक ओसिन झरझर उज्‍जर बनाइ नैस्‍याकट्‍।
41009004	उहब्‍याला एलिया ओ मोशा, देखपर्ल। हुँक्र येशूसे बात बट्‌वाइटलह।
41009005	तब पत्रुस प्‍वाक्‍क बोल्‍ल, “गुरुजी, हम्र यिहाँ रलक बरा मजा हुइल्। यिहाँ हम्र तीनठो झोँप्री बनाई, एकठो अप्‍नक लाग, एकठो मोशक लाग, ओ एकठो एलियक लाग।”
41009006	ऊ असिक कल, काकरकि ऊ ओ हुँकहार सङ्‌घरेन एकदम डरारलह, ओ और का बात ब्‍वालपर्ना हो कैक हुँकहीन थाहँ नैहुइलन।
41009007	तब बद्री आक उहाँहुँकन छोप्‍लन ओ बद्रीमसे असिन आवाज आइल, “यी म्‍वार प्रिय छावा हुइट। टुह्र हिँकहार कहल मनहो।”
41009008	यी सुन्‍टीकि हुँक्र यिहँरउहँर हेर्ल, तर येशूह केल देख्‍ल। मोशा, ओ एलिया ओठे नैरलह।
41009009	उहाँहुँक्र पर्वत्‍वमसे ओल्‍हाइबेर, येशू आपन चेलन आज्ञा देल, “यी घटनक विषयम किहुसे जिन बटोइहो। मै मनैयक छावा, मुक फेदोस्र जिएम, त बट्‌वाइ सेक्‍बो।”
41009010	उहओर्से हुँक्र उ घटनक बात मनम ढर्लरलह। तर “मुक फेदोस्र जिना कलक का हो” कैक हुँक्र अप्‍न-अप्‍न बट्‌वाइलग्‍ल।
41009011	दोस्र उहाँह पुछ्‌ल, “ख्रीष्‍टसे पैल्‍ह एलिया फेदोस्र संसारम आइपर्ठा कैक शास्‍त्रीहुँक्र काजे कठ?”
41009012	येशू हुँकन जवाफ देल, “हो, ‘ख्रीष्‍ट अइनासे आघ, सब चिज ठीकठाक पारक लाग, एलिया अवस्‍य आइपर्ठा,’ कैक परमेश्‍वर कल। तर फे मै मनैयक छावा, दुःखकष्‍ट भ्‍वागपर्ना ओ हेल्‍हा कर्‍वापैना कैक परमेश्‍वरक वचनम काजे लिखल बा?
41009013	मै टुँहन कहटुँ एलिया फेदोस्र आरलह। मनैन जसहेँक मन लग्‍लन, हुँकहीनसे ओसहेँक दुर्व्‍यवहार कर्ल। हुँकहार विषयम धर्मशास्‍त्रम लिखल अनुसार ऊ करावापैल।”
41009014	येशू ओ तीनेउ चेलावँ पर्वत्‍वमसे घुम्‍क आइबेर, और चेलावँन बहुत मनै घेर्लरलह, ओ शास्‍त्रीहुँक्र हुँकनसे वादविवाद करटलह।
41009015	येशूह आइट्‍ देख्‍टीकि, सबजन अचम्‍म मन्‍ल ओ दौरटी जाक उहाँह अभिभावदन कर्ल।
41009016	येशू पुछ्‌ल, “यी वादविवाद केँह्‍का बारेम हो?”
41009017	तब मनैन्‍हक बगालमसे एकठो मनैया कहल, “गुरु, म्‍वार छावह चोखादी कैक अप्‍नकठे आनरख्‍नु। यहीह भूत्‍वा लग्‍लकओर्से, ब्‍वाल नैस्‍याकट्।
41009018	जब-जब भूत्‍वा यहीह पक्रठस, तब-तब भूइँयम झट्‌कठस, दोस्र मुहमसे फेस्‍कुर आजैठस ओ दाँत पिस्‍क ठेट्‌कार होजैठा। मै अप्‍नक चेलावँन म्‍वार छावह चोखादेओ कैक बिन्‍ती कर्नु, तर हुँक्र नैसेक्‍ल।”
41009019	तब येशू हुँकन कल, “टुह्र कस्‍सिन मनै हुइटो, एक्‍को विश्‍वास नैकर्टो! मै टुन्‍हक व्‍यवहार देख्‍क हुक्‍क होगैनु। मै कहाँसम सहुँ? उ लौँरह यिहाँ आनो।”
41009020	उ लौँरह येशूकठे अन्‍ल। येशूह देख्‍टीकि, भूत्‍वा लौँरह झट्‌कलस, त उ लौँरा गिर्क झरफर-झरफर करलागल, ओ मुहमसे फेस्‍कुर आगैलस।
41009021	येशू उ लौँरक बाबह कल, “कैह्‍यासे यहीह असिन हुइलस?” ऊ जवाफ देल, “छोटीहमसे,
41009022	भूत्‍वा यहीह मुवाइक लाग धेर फ्‍यारा, कबु पानीम, कबु आगीम, गिरासेक्‍लस। यदि अप्‍न करसेक्‍ठी कलसे, दया कैक हमन मद्दत करी।”
41009023	येशू हुँकहीन कल, “अप्‍न सेक्‍ठी कलसे! का कह खोज्‍ली? विश्‍वास करुइयन्‍हक लाग सब काम हुइसेक्‍ठा।”
41009024	तबहेँ उ लौँरक बाबा जोरसे कल, “म्‍वार विश्‍वास बा, तर कमजोर बा! बलगर बनादी!”
41009025	तब मनैन्‍हक भीड आपनओर दौरटी आइट्‍ देख्‍क, येशू भूत्‍वह असिक हप्‍कैल, “बहिर ओ लाट बनुइया भूत्‍वा! मै टोहीह आज्ञा देहटुँ, याकरमसे निकर्, ओ आबठेसे याकरम कबु जिन पैँठस।”
41009026	तब भूत्‍वा चिल्‍लाइल, ओ उ लौँरह कर्रसे अइँठ्‌क वाकरमसे निक्रल, त उ लौँरा मुवलअस होगैल्‌। ओठे रहल मनै “लौँरा मुगैल्‌,” फे कल।
41009027	तर येशू वाकर हाँठ पकर्क उठाइलग्‍ल त, उ लौँरा उठ्‌क ठह्र्‍यागैल्‌।
41009028	तबदोस्र येशू घरम गैल त, चेलावँ उहाँह गुपचुपम पुछ्‌ल, “हम्र काकर भूत्‍वह निक्राइ नैसेक्‍ली?”
41009029	येशू हुँकन जवाफ देल, “असिन भूत्‍वह [ब्रत रह्‍क] प्रार्थना कर्लसे केल निक्राइ सेक्‍जैठा।”
41009030	तबदोस्र उहाँहुँक्र उ ठाउँ छोर्क गालीलओर्से गैल। उहाँहुँकन्‍हक यात्रक बात कुई थाहाँ नैपाए कना येशूक चाहना रलहन,
41009031	काकरकि येशू आपन चेलन सिखाइटलह, “मै मनैयक छावा, ध्‍वाखा पाक दुष्‍ट मनैन्‍हक हाँठम परम। हुँक्र महीह मुवहीँ, ओ मुलक तीसर दिनम फेदोस्र जिजैम।”
41009032	तर चेलावँ येशूक कहल बात नैबुझ्‍ल, ओ उ बातक बारेम हुँक्र पुछ्‌ना आँट फे नैकर्ल।
41009033	उहाँहुँक्र कफर्नहुम सहरम पुग्‍ल त, घरम रहबेर, येशू आपन चेलन पुछ्‌ल, “आइबेर डगरिम का वादविवाद करटलहो?”
41009034	तर हुँक्र कुछु जवाफ नैदेल, काकरकि हुँक्र “मै सबसे बरा हुइटुँ” कह्‍टी अप्‍न-अप्‍न वादविवाद करटलह।
41009035	तब येशू बैठ्‌क बाह्र जन चेलावँन बलैल ओ हुँकन कल, “परमेश्‍वरक नजरम टुह्रमध्‍येम जे सबसे बरा हुइ चहठा कलसे, ऊ सबसे छुटी होक सक्‍कुजन्‍हक सेवाचाक्री कर।”
41009036	तब येशू हुँकन्‍हक आघ एकठो लर्का आन्‍क क्‍वारम लेल ओ आपन चेलन कल,
41009037	“म्‍वार कहल मान्‍क, असिन लर्कन स्‍वीकार करुइया महीह स्‍वीकार कर्ठा। महीह स्‍वीकार करुइया महीह पठुइया परमेश्‍वरह स्‍वीकार कर्ठा।”
41009038	यूहन्‍ना येशूह कल, “गुरुजी, हम्र एकठो मनैयह देख्‍ली। ऊ अप्‍नक नाउँम भूत लागल मनैन चोखाइटह। हम्र ओहीह ओसिक कर नैदेली, काकरकि ऊ हमारसँग लग्‍ना मनैया नैहो।”
41009039	तर येशू कल, “ओहीह जिन रोको, काकरकि जे म्‍वार नाउँम परमेश्‍वरक शक्तिले अचम्‍मक काम कर्ठा, ऊ म्‍वार बारेम दुष्‍ट बात नैबट्‍वाई।
41009040	काकरकि जे हमार विरोधम नैहो, ऊ हमार पक्षक हो।
41009041	मै जाट्‌टीसे टुँहन कहटुँ, टुह्र ख्रीष्‍टम विश्‍वास करुइयन हुइटो कैक टुँहन एक गिलास पानी केल हुइलसे फे पियक लाग देहुइया अवस्‍य फे परमेश्‍वरसे इनाम पैठ।”
41009042	म्‍वारम विश्‍वास करुइया यी छोटी लर्कामध्‍ये किहुह विश्‍वाससे जे बहकाई, वाकर घ्‍याँचम चक्‍या झुलाक बरा समुद्रम फाँकदेनासे त, परमेश्‍वरसे पैना दण्‍ड झन् डरलग्‍टिक हुहिँस।
41009043	यदि टुँहार हाँठ पाप कर लगैठा कलसे, ओहीह काट्‌क फाँकदेओ! काकरकि दुनु हाँठ लेक नरकक् नैबुट्‌ना आगीम फँक्‍वापाइलसे त, एक्‍कठो हाँठ लेक स्‍वर्गम जैना धेर असल हो।
41009044	[नरकम ना त कीरा मुट, ना त आगी बुटट्]
41009045	यदि टुँहार ग्‍वारा टुँहीन पाप कर लगैठा कलसे, ओहीह काट्‌क फाँकदेओ! काकरकि दुनु ग्‍वारा लेक नरकम फँक्‍वापाइलसे त, एक्‍कठो ग्‍वारा लेक स्‍वर्गम जैना असल हो।
41009046	[नरकम ना त कीरा मुट, ना त आगी बुटट्]
41009047	यदि टुँहार आँख टुँहीन पाप कर लगैठा कलसे, ओहीह झिँक्‍क फाँकदेओ! काकरकि दुनु आँख लेक नरकम फँक्‍वापाइलसे त, एक्‍कठो आँख लेक परमेश्‍वरक राज्‍यम जैना धेर असल हो।
41009048	नरकम ना त कीरा मुट, ना त आगी बुटट्।
41009049	बलिदानह न्‍वानले च्‍वाखा पारअस, सब मनै दुःखकष्‍टक आगीले खारजैनेबाट।
41009050	“न्‍वान मजा वस्‍तु हो, तर न्‍वानक स्‍वाद हेराइल कलसे फेदोस्र केहीँले नोनार बनैना? एक-आपसम मेलमिलापम रहक लाग, टुन्‍हकम न्‍वानक गुण पलिरह।”
41010001	येशू कफर्नहुम सहरसे यहूदिया क्षेत्रम आक यर्दन लद्‍यक उपार गैल। तब फेदोस्र बगालक बगाल मनै जम्‍मा हुइल, ओ सड्‍डकअस येशू हुँकन सिखाइलग्‍ल।
41010002	फरिसीहुँक्र येशूकठे आक कुछु बातम चुकाइक लाग उहाँह पुछ्‌ल, “का कौनो मनै आपन गोसिन्या छोर्ना ठीक हो?”
41010003	येशू उल्‍ट हुँकन पुछ्‌ल, “यी बारेम मोशा टुँहन का नियम देरख्‍ल?”
41010004	हुँक्र कल, “छोडपत्र कागत लिख्‍क मनै आपन गोसिन्यह छ्‌वार सेकी कैक मोशा अनुमति देरख्‍ल।”
41010005	येशू हुँकन कल, “टुन्‍हक मन कठोर रलक कारण, मोशा टुँहन यी आज्ञा देरख्‍ल।
41010006	तर सृष्‍टिक सुरुम परमेश्‍वर मनैन पुरुष ओ महिलक रूपम बनैलह।
41010007	उहओर्से त मनैया आपन डाई-बाबह छोर्क आपन गोसिन्यसे मिल्‍लरठा,
41010008	हुँक्र दुनु जन मिल्‍क एक शरीर हुइठ। आब हुँक्र दुइ जन नैहुइट, तर एक शरीर हुइट।
41010009	उहओर्से परमेश्‍वरक मिलाइल जोह्रेह कुई फे अल्‍गाइ नैपरट्‍।”
41010010	पाछ येशू ओ चेलावँ घर घुम्‍ल त, चेलावँ यी विषयम उहाँह पुछ्‌ल।
41010011	येशू हुँकन कल, “आपन गोसिन्यह छोर्क और गोसिन्या लिहुइया पैल्‍हक गोसिन्यह ध्‍वाखा देठ, उ काम त व्‍यभिचार हो।
41010012	ओसहेँक आपन गोस्‍या छोर्क और गोस्‍या लिहुइया फे व्‍यभिचार कर्ठ।”
41010013	येशू हाँठ ढै-ढै आशिष देदेहीँ कना विचारले, मनै आपन लर्कन उहाँकठे आनटलह। तब चेलावँ ऊ मनैन हप्‍कैल।
41010014	यी देख्‍क येशू आपन चेलनसे रिसैटी कल, “लर्कन म्‍वारठे आइदेओ, हुँकन जिन रोको, काकरकि परमेश्‍वरक राज्‍य अस्‍त मनैन्‍हक लाग हो।
41010015	जाट्‌टीसे मै टुँहन कहटुँ, जे एकठो लर्कक्‌अस परमेश्‍वरक शासन स्‍वीकार नैकरी, ऊ परमेश्‍वरक राज्‍यम जाइ नैपाई।”
41010016	येशू उ लर्कन क्‍वारम लेल ओ एक-एक जन्‍हक कपारिम हाँठ ढै-ढै आशिष देल।
41010017	येशू ओठेसे जाइलग्‍ल त, एकठो मनैया दगुर्टी आक उहाँक पाउ पर्टी कहल, “गुरु, अप्‍न असल बाटी। अनन्‍त जीवन पाइक लाग महीह का करपरी?”
41010018	येशू ओहीह कल, “टुँ मैहेह काकर असल कहटो? परमेश्‍वर बाहेक कुई फे असल नैहो।
41010019	परमेश्‍वरक आज्ञा त, टुँ जन्‍ठो, हत्‍या नैकर्ना, व्‍यभिचार नैकर्ना, चोरी नैकर्ना, झूट साक्षी नैबक्‍ना, नैठग्‍ना, ओ आपन डाई-बाबक आदर कर्ना।”
41010020	उ मनैया उहाँह कहल, “गुरुजी, यी सब आज्ञा त, मै छोटीहमसे मन्‍टिबाटुँ।”
41010021	येशू ओहीह हेर्टी प्रेमसे कल, “टुँहीन आम्‍ही एक चिज करहीपर्ना बा। जाओ, आपन सब चिज बेँच्‍क गरीबन बाँट्‌देओ, ओ टुँ स्‍वर्गम धन पैबो। तब आक म्‍वार पाछ लागो।”
41010022	यी सुन्‍क उ मनैया अन्‍धार मुह् लगाक चलगैल्‌। काकरकि ऊ आपनठे रहल धेर सम्‍पत्ति गुमाई नैचाहल।
41010023	येशू चारिओर हेर्क आपन चेलन कल, “धनीय मनैन परमेश्‍वरक राज्‍यम जैना कर्रा परहीन।”
41010024	यी सुन्‍क चेलावँ अचम्‍म मन्‍ल। तर येशू आम्‍ही कल, “हेरो लर्कौँ! धनसम्‍पत्तिम भरोसा कर्ना मनैन परमेश्‍वरक राज्‍यम जैना धेर कर्रा परहीन।
41010025	धनी मनैन परमेश्‍वरक राज्‍यम जैनासे त बेनसे ऊँट्‌टोह सुइक नाखिमसे छिर्ना सजिलो हुहिँस।”
41010026	हुँक्र आम्‍ही अचम्‍म मन्‍टी अप्‍न-अप्‍न कल, “ओसिन हो कलसे, के स्‍वर्ग जाइसेकी तो?”
41010027	येशू हुँकन हेर्क कल, “मनैन्‍हक लाग यी बात सम्‍भव नैहो, तर परमेश्‍वरक लाग सब चिज सम्‍भव बा।”
41010028	पत्रुस येशूह कहलग्‍ल, “हेरी, हम्र त सब चिज छोर्क अप्‍नक पाछ लागरली।”
41010029	येशू कल, “मै जाट्‌टीसे कहटुँ, म्‍वार कहल मानक लाग ओ खुशीक खबर प्रचार करक लाग आपन दादुभैया, दिदीबहिन्‍या, डाई-बाबा, छाई-छावा, घरबार या जग्‍गाजमिन छोरुइया
41010030	अवस्‍य इनाम पैहीँ। यी संसारम हुँक्र सतावट पैलसे फे, सय गुणा घरपरिवार ओ श्रीसम्‍पत्ति यिह जुनीम पैहीँ। अइना युगमजुन अनन्‍त जीवन पैहीँ।
41010031	आब नामी-नामी धेर जन सबसे टर्का दर्जम रहहीँ। सबसे टर्का दर्जम रहुइयन सबसे नामी-नामी हुइहीँ।”
41010032	उहाँहुँक्र यरूशलेम सहर जाइबेर, येशू आघ-आघ रलह। चेलावँ एक्‍कासी अक्‍कमक्‍क पर्ल, ओ पाछ लगुइयन डरैल। तब येशू बाह्र चेलावँन एकउहँर लैजाक आपनम परिअइना दुःखक बारेम बट्‌वाइभिर्ल।
41010033	येशू कल, “हेरो, हम्र यरूशलेम जाइटी। उहाँ मै मनैयक छावा, ध्‍वाखा पाक मुख्‍य पूजारीन्‍हक ओ शास्‍त्रीन्‍हक हाँठम परम। हुँक्र महीह मृत्‍युदण्‍ड तोकहीँ ओ गैरयहूदीन्‍हक हाँठम सुम्‍पदेहहीँ।
41010034	उ मनै महीह हिस्‍यैहीँ, थुकहीँ, कोर्रा लगैहीँ, ओ मुवैहीँ। तर तीसर दिनम मै फेदोस्र जिजैम।”
41010035	जब्‍दियक छावन, याकूब ओ यूहन्‍ना येशूकठे आक कल, “गुरु, हम्र बिन्‍ती करटी हमार इच्‍छा पूरा कैदी।”
41010036	येशू हुँकन पुछ्‌ल, “मै टुन्‍हक का इच्‍छा पूरा कैदीऊँ?”
41010037	हुँक्र उहाँह जवाफ देल, “अप्‍न महिमामय राजगद्दीम बैठ्‍बी त, हम्र दादुभाइ अप्‍नक दाहिन ओ बाउँ पाञ्‍जर बैठ पाई।”
41010038	तर येशू हुँकन कल, “टुह्र का माङ्‌गटो उ बात टुह्र नैजन्‍टो। मै पियपर्ना दुःखक घुट्‌का का टुह्र पियसेक्‍बो? मै लिहपर्ना मृत्‍युक बप्‍तिस्‍मा का टुह्र लिहसेक्‍बो?”
41010039	हुँक्र “सेक्‍बी” कैक जवाफ देल। तब येशू हुँकन कल, “मै पियपर्ना दुःखक घुट्‌का टुँहन पियपरी, मै लिहपर्ना मृत्‍युक बप्‍तिस्‍मा टुँहन लिहपरी।
41010040	तर म्‍वार दाहिन ओ बाउँ पाञ्‍जर बैठ देना म्‍वार अधिकारक बात नैहो। यी त ज्‍याकर-ज्‍याकर लाग तयार कैगिल्‌ बा, हुँकन्‍हक लाग केल हो।”
41010041	यी बात सुन्‍क और दश चेलावँ याकूब ओ यूहन्‍नसे रिसैल।
41010042	तब येशू हुँकन सबजहन एक्‍कठे कराक कल, “टुँहन थाहाँ बा कि गैरयहूदी मनैन्‍हकम शासन चलुइयन मनमानी शासन चलैठ, ओ ठुलाठालीहुँक्रजुन हुँकन्‍हकम अधिकार जमैठ।
41010043	तर टुह्र ओसिन जिन हुइहो। टुह्रमध्‍ये जे सबसे बरा हुइखोजी, ऊ टुन्‍हक सेवाचाक्री कर।
41010044	ओ जे आघ सरखोजी, ऊ सबजन्‍हक कमारा बन।
41010045	काकरकि मै मनैयक छावा, सेवा पाइक लाग नाही, तर सेवा कर, ओ और धेर जहन पापक दण्‍डसे छुट्‌कारा देहक लाग आपन प्राण देह आरनु।”
41010046	तबदोस्र उहाँहुँक्र यरीहो सहर पुग्‍ल। कुछ समय पाछ येशू आपन चेलन्‍हकसँग उ ठाउँ छोर्क जाइबेर, मनैन्‍हक बराभारी भीड उहाँहुँकन्‍हक पाछ लागल। तिमैक छावा बारतिमै, आन्‍धर भिखारी जुन डगरीक पञ्‍ज्र बैठल रह।
41010047	जब नासरत सहरक येशू यिह डगर आइट कना सुनल, तब ऊ भिखारी जोरसे चिल्‍लाक कहलागल, “हे दाऊदक सन्‍तान, महीह दया करी!”
41010048	तब ओहीह धेर जन “चूप लाग” कैक हप्‍कैल, तर ऊ झन् जोरसे चिल्‍लैटी कहल, “हे दाऊदक सन्‍तान, महीह दया करी!”
41010049	येशू नेङ्‌ग्‍टी-नेङ्‌ग्‍टी, वाकर प्रार्थना सुन्‍क टक्‍कसे ठह्र्‍यैल ओ कल, “ओहीह बलाओ।” तब हुँक्र ओहीह “साँसा कर्, उठ्‌, येशू टोहीह बलाइट” कल।
41010050	यी सुन्‍टीकि, ऊ आपन पिछौरी फाँकल ओ जुरुक्‍कसे उठ्‌क येशूकठे आइल।
41010051	येशू ओहीह पुछ्‌ल, “टुँहीन का चाहल?” ऊ कहल, “गुरुजी, मै देख्‍नाहा हुइ चाहटुँ।”
41010052	येशू ओहीह कल, “टुँहार विश्‍वासले टुँ चोखारलो, आब जाओ।” तबहेँ ऊ देख्‍नाहा होगैल्‌ ओ डगरीहमसे येशूक पाछ लाग्‍गैल्‌।
41011001	येशू ओ चेलावँ यरूशलेम सहरक लग्‍घ रहल जैतून पर्वत्‍वम पुग्‍ल। उहाँ बेथफागे ओ बेथानिया कना गाउँ रह। तब येशू आपन चेलावँमध्‍येमसे दुइ जहन असिक कैक पठैल,
41011002	“सामनेक गाउँम जाओ। गाउँम पैँठ्‍टीकि, कुई फे नैचिउह्रल् गधक एकठो ज्‍वान बच्‍छोह भेटैबो। ओहीह छोर्क यिहाँ अनहो।
41011003	कुई टुँहन ‘काजे यहीह छ्‌वारटो?’ कही कलसे, ‘प्रभुह याकर चाहा बाटिन्, उहाँ झट्‌टहेँ यहीह घुमादेहहीँ’ कैक कहहो।”
41011004	तब चेलावँ गैल, ओ हुँकन कहलअस, एकठो घरक ड्‍वारिक आघ गल्‍लीम गधक बच्‍छोह बान्‍धल भेँटैल।
41011005	ओहीह छ्‌वारबेर, ओठे रहल कौनो-कौनो मनै हुँकन पुछ्‌ल, “यहीह काकर छ्‌वारटो?”
41011006	येशू हुँकन कहलअस हुँक्र जवाफ देल। तब उ मनै हुँकन गधह लैजाइ देल।
41011007	हुँक्र गधह येशूकठे अन्‍ल ओ आपन-आपन पिछौरी वाकरम बिछैल। तब येशू वाकरम चिहुर्क सवार हुइल।
41011008	उहाँक सवारीम उहाँह स्‍वागत करक लाग बहुत मनै डगरिम आपन-आपन पिछौरी, गट्‍या बिछैल, ओ आकुर जन आञ्‍जरपाञ्‍जरसे झालापाता काट्‌क आन-आन डगरिम बिछादेल।
41011009	उहाँक आघ-पाछ रहुइयन् चिल्‍ला-चिल्‍लाक उहाँक जयजयकार कर्ल, “होसन्‍ना! परमप्रभुक नाउँम अउइया धन्यक हुइट!
41011010	हमार पुर्खा दाऊदक अइना राज्‍य धन्यक हो! स्‍वर्गक परमेश्‍वरह होसन्‍ना!”
41011011	असिक उहाँ यरूशलेमम आक मन्‍दिरम गैल। उहाँ सक्‍कुओरिक गतिविधि हेर्ल। तब ढिल हुइलकमार आपन बाह्र जन चेलन्‍हकसँग बेथानिया गैगिल।
41011012	द्वासर बिहान उहाँहुँक्र बेथानियासे यरूशलेम घुमबेर, येशू भुँखैल।
41011013	तब येशू टनिक दूर झङ्‌ग्‍ल्‍यार अञ्‍जीरक रूख्‍वा देख्‍ल। उ रूख्‍वम बोँट्‍याओँट्‍या बा कि कैक येशू ह्‍यार गैल, काकरकि उ समय अञ्‍जीर पक्‍ना समय नैरह। तर उ रूख्‍वम पत्‍या केल रह।
41011014	तब येशू उ रूख्‍वह सरप्‍ल, “आबठेसे ट्‌वारम कबु फे फारा जिन लागस।” येशूक कहल यी बात उहाँक चेलावँ सुन्‍ल।
41011015	तबदोस्र येशू ओ चेलावँ येरुशलेम पुग्‍ल त, उहाँ मन्‍दिरक अङ्‌ग्‍नम जाक व्‍यापार करुइयन उहाँसे ख्‍यादभिर्ल। उहाँ पैँसा सटुइयन्‍हक टेबुल ओ पर्‍यावाँ बेँचुइयन्‍हक बैठ्‌ना बिल्‍टादेल।
41011016	येशू किहुह फे किन-बेँचक सामान मन्‍दिरओर्से लैजाइ नैदेल।
41011017	ओ हुँकन सिखैटी येशू कल, “‘म्‍वार घर त सब जातिक मनै परमेश्‍वरसे प्रार्थना कर्ना घर हुई,’ कैक धर्मशास्‍त्रम लिखल नैहो का? तर टुह्र यहीह डाँका मर्ना ठाउँ बनारख्‍लो।”
41011018	यी बात सुन्‍क मुख्‍य पूजारीहुँक्र ओ शास्‍त्रीहुँक्र येशूह मुवैना उपाय ख्‍वाज लग्‍ल, तर हुँक्र उहाँक डर डराइँट्‍, काकरकि येशू सिखाइबेर मनै छक्‍क परँट्‍।
41011019	सन्‍झ्‍या हुइल् त, येशू चेलन्‍हकसँग येरुशलेमसे गैगिल।
41011020	बिहान्‍क उह डगरओर्से जाइबेर, उहाँहुँक्र येशूक सरापल अञ्‍जीरक रूख्‍वह देख्‍ल। उ जरब्‍वाँटीसे सुखल रह।
41011021	रूख्‍वह येशूक कहल बात समझक पत्रुस कल, “गुरुजी, हेरी! अप्‍नक सरापल् रूख्‍वा त सुख्‍गैल्‌।”
41011022	येशू चेलन कल, “परमेश्‍वरम विश्‍वास करो।
41011023	मै जाट्‌टीसे कहटुँ, कुई यी पर्वत्तोह ‘यिहाँसे उँखर्क समुद्रम खस’ कही कलसे, वाकर लाग ओस्‍तहँ होजैनेबाटस। तर मनम कुछु शङ्‌का नैकैक आपन कहल बात पूरा हुई कना विश्‍वास हुइही परहिँस।
41011024	उहओर्से प्रार्थना कैक परमेश्‍वरसे माङ्‌गल चिज अवस्‍य पैबो कना बात विश्‍वास करो, उ टुन्‍हक हुइनेबा।
41011025	परमेश्‍वरसे प्रार्थना कर्नासे आघ, यदि टुँहार विरोधम करल केक्रो काम मनम ढर्लबाटो कलसे, ओहीह क्षमा करो। टुँ असिक कर्बो त केल, स्‍वर्गम रना टुँहार बाबा फे टुँहार पाप क्षमा करहीँ। [
41011026	तर टुँ क्षमा नैकर्बो कलसे, स्‍वर्गम रना टुँहार बाबा फे टुँहार पाप क्षमा नैकरहीँ।]”
41011027	येशू आपन चेलन्‍हकसँग फेदोस्र येरुशलेमम गैल। मन्‍दिरक अङ्‌ग्‍न-अङ्‌ग्‍न न्‍याङ्‌गबेर, मुख्‍य पूजारीहुँक्र, शास्‍त्रीहुँक्र ओ अगुवाहुँक्र उहाँकठे अइल ओ
41011028	असिक कह्‍टी पुछ्‌ल, “मन्‍दिरमसे किन-बेँच करुइयन निक्रैना अधिकार टुँ कहाँसे पैलो? टुँहीन यी अधिकार के देहल?”
41011029	येशू हुँकन कल, “मै फे टुँहन एकठो बात पुछटु, वाकर जवाफ देओ, तब मै यी अधिकार कहाँसे पैनु कैक टुँहन कहम।
41011030	महीह कहो, यूहन्‍ना पानीक बप्‍तिस्‍मा देना अधिकार कहाँसे पैल, परमेश्‍वरसे कि मनैनसे?”
41011031	यी सुन्‍क हुँक्र अप्‍न-अप्‍न बट्‌वाइलग्‍ल, “आब हम्र का कही? परमेश्‍वरसे कही कलसे, ‘काकर टुह्र हुँकहीन विश्‍वास नैकर्लो त?’ कहहीँ।
41011032	मनैनसे कही कलसे, कसिक कना हो?” हुँक्र “मनै हमार विरोध करहीँ” कैक डरैल, काकरकि सबजन यूहन्‍नह “अगमवक्ता हुइट” कैक विश्‍वास करँट्‍।
41011033	उहओर्से हुँक्र कल, “हमन थाहाँ नैहो।” तब येशू जवाफ देल, “ओसिन हो कलसे, मै फे यी सक्‍कु काम कर्ना अधिकार कहाँसे पैनु कैक टुँहन नैकहम।”
41012001	येशू आहानम हुँकन कहलग्‍ल, “एकठो जग्‍गाधनी आपन जग्‍गम अध्‍यरोन अङ्‌गूर लगाइ कल, ओ गिन्‍यौरसे बेन्‍ह्‍वा बेँह्रैल। अङ्‌गूर पेर्ना कोल ओ अङ्‌गूरिक अख्‍वारी कर्ना अँट्‌वा बनाइ लगैल। तब अङ्‌गूरिक खेती हुँकन जिम्‍मा लगाक अप्‍नजुन परदेश लग्‍ल।
41012002	अङ्‌गूर सहेर्ना समयम जग्‍गाधनी आपन एकठो नोकरह आपन बठा अङ्‌गूर लिह पठैल।
41012003	तर अध्‍यरोन उ नोकरह पकर्क पिट्‌ल ओ छुच्‍छ हाँठ घुमादेल।
41012004	जग्‍गाधनी द्वासर नोकरह पठैल। अध्‍यरोन ओहीह फे कपार फोर्क पिट्‌ल ओ बेइजत कैक घुमादेल।
41012005	तबदोस्र ऊ तीसर नोकरह पठैल। ओहीह त झन् अध्‍यरोन मार्क मुवादेल। ऊ अस्‍तक और धेर जहन पठैल। हुँक्र कौनोजहन पिट्‌ल, कौनोजहन मुवैल।
41012006	“जग्‍गाधनीक एक्‍कठो प्रिय छावा रलहन। ‘म्‍वार छावह त हुँक्र पक्‍कहेँ आदर करहीँ,’ कैक ऊ आखिरम हुँकहीन अध्‍यरोन्‍हकठे पठैल।
41012007	“तर उ अध्‍यरोन अप्‍न-अप्‍न कल, ‘यी त हकवाला हो। लेओ यहीह मुवाई, त यी सम्‍पत्ति हमार होजाई।’
41012008	तब हुँक्र ओहीह मार्क मुवादेल ओ अङ्‌गूरबारीक बाहर फाँकदेल।
41012009	“आब उ जग्‍गाधनी का करहीँ? ऊ अपन्‍हे जाक सक्‍कु अध्‍यरोन मुवैहीँ ओ अङ्‌गूर खेती औरजन्‍हक जिम्‍मा लगैहीँ।
41012010	का टुह्र धर्मशास्‍त्र पहर्क फे नैबुझ्‍टो? ‘घर बनुइयन रद्दी ठह्राक फाँकल पत्‍थ्रा त, कोनोक मुख्‍य पत्‍थ्रा बनल।
41012011	यी काम परमप्रभुसे हुइल् हो, ओ यी हमार नजरम अचम्‍मक बा।’”
41012012	यी आहान येशू “हमारऽ विरोधम कल” कना बात यहूदी अगुवाहुँक्र बुझ्‍ल। उहओर्से हुँक्र येशूह नैपकर्क नैछोर्ना दाउम रलह। तर भीडक मनैन्‍हक डरले, उहाँह छोर्क चलगैल।
41012013	तबदोस्र यहूदी अगुवाहुँक्र येशूह बातम फँसाइक लाग, हेरोदक मनैन ओ फरिसीहुँकन येशूकठे पठैल।
41012014	हुँक्र येशूकठे जाक कल, “गुरुजी, अप्‍न इमान्‍दार बाटी कना हमन थाहाँ बा। अप्‍न केक्रो पक्षपात नैकर्टी, मनै का कहहीँ कना मतलब फे नैकर्टी, ओ परमेश्‍वरक सत्‍य बात ठीकसे सिखैठी। आब हमन कही, रोमी सरकारह कर तिर्ना ठीक हो कि नाही?
41012015	हम्र कर तिरी कि नैतिरी?” येशू हुँकन्‍हक कपटी चाल थाहाँ पाक कल, “टुह्र छल कैक काकर महीह फँसाइ ख्‍वाजटो? महीह एकठो चाँदीक पैँसा देखाओ।”
41012016	हुँक्र एकठो चाँदीक पैँसा आन्‍क उहाँह देल। येशू हुँकन पुछ्‌ल, “यी छाप ओ नाउँ क्‍याकर हो?” हुँक्र येशूह कल, “रोमी सरकारक।”
41012017	तब येशू हुँकन जवाफ देल, “ओसिन हो कलसे, रोमी सरकारक चिज रोमी सरकारह, ओ परमेश्‍वरक चिज परमेश्‍वरह देओ।” हुँक्र उहाँक जवाफ सुन्‍क छक्‍क पर्ल।
41012018	मनै मुलसे फेदोस्र नैजिट कहुइया सदुकी समूहक कौनो-कौनो मनै येशूकठे आक कल,
41012019	“गुरुजी, मोशा हमन परमेश्‍वरक असिन व्‍यवस्‍था देरख्‍ल: यदि कौनो मनैया सन्‍तान बिना जन्‍मैल मुवल कलसे, वाकर भैया भौजाइ जन्‍नी लिह ओ आपन दादुक लाग सन्‍तान जन्‍माए।
41012020	आब मान लि, एकठो परिवारम सात भाइ रलह। बर्का भ्‍वाज करल, तर सन्‍तान बिना जन्‍मैल मुगैल्‌।
41012021	तब मन्‍ह्‍ला आपन भौजीह लिहेल्, ऊ फे सन्‍तान बिना जन्‍मैल मुगैल्‌। सन्‍ह्‍ला फे आपन भौजीह लिहेल्। असहेँक ऊ फे मुगैल्‌।
41012022	असहेँक सक्‍कु भाइ उ जन्‍नीसे भ्‍वाज कर्ल, तर सन्‍तान बिना जन्‍मैल मुगैल। अन्‍तिमम ऊ जन्‍नी फे मुगैल्‌।
41012023	आब कही, मुवलमसे हुँक्र फेदोस्र जिहीँ ओ स्‍वर्ग जैहीँ कलसे, ऊ क्‍याकर जन्‍नी हुई? काकरकि सक्‍कु भैयनसे वाकर भ्‍वाज होरलहस।”
41012024	येशू हुँकन कल, “टुह्र धर्मशास्‍त्र ओ परमेश्‍वरक शक्तिह नैबुझ्‍क गल्‍ती कैरख्‍लो।
41012025	काकरकि मुवलमसे फेदोस्र जिक स्‍वर्ग गैल्‌ अवस्‍थम भ्‍वाजकाज नैहुइट्। स्‍वर्गम मनै स्‍वर्गदूतअस होजैठ।
41012026	मुवलमसे फेदोस्र जिक स्‍वर्ग जैना विषयम मोशक किताबम लिखल बा, जे। उ बात त टुह्र जन्‍लरहपर्ना हो। उ विषयम जर्टिरहल झप्‍टीमसे परमेश्‍वर मोशह कल, ‘टुन्‍हक पितापुर्खा अब्राहाम, इसहाक ओ याकूबक परमेश्‍वर हुइटुँ।’
41012027	उहाँ मुवल मनैन्‍हक नाहीँ, तर जिटीह रहुइयन्‍हक परमेश्‍वर हुइट। टुह्र यी बात नैबुझ्‍क भारी गल्‍ती कैरख्‍लो।”
41012028	एक जन शास्‍त्री अइल ओ हुँकन बहस करँट्‍ देख्‍ल। येशू हुँकन ठीक जवाफ देहल सुन्‍क ऊ पुछ्‌ल, “परमेश्‍वरक आज्ञामसे सबसे बरा आज्ञा कौन हो?”
41012029	येशू जवाफ देल, “सबसे बरा आज्ञा यी हो ‘ऐ इस्राएलक सन्‍तान, सुनो, परमप्रभु परमेश्‍वर एक्‍कठो बाट।
41012030	परमप्रभु परमेश्‍वरह आपन सारा हृदयले, आपन सारा प्राणले, आपन सारा समझले ओ आपन सारा शक्तिले प्रेम करो।’
41012031	द्वासर जुन यी हो, ‘आपन छिमेकीह अपन्‍हेहअस प्रेम करो।’ यी दुइठोसे बरा आज्ञा कौनो फे नैहो।”
41012032	यी बात सुन्‍क उ शास्‍त्री येशूह कल, “गुरुजी, अप्‍न ठीक कली, अप्‍नक कहलअस परमप्रभु परमेश्‍वर एक्‍कठो बाट, उहाँ बाहेक और कौनो नैहुइट।
41012033	ओ परमप्रभु परमेश्‍वरह आपन सारा हृदयले, आपन सारा प्राणले, आपन सारा समझले ओ आपन सारा शक्तिले प्रेम करो। ओ आपन छिमेकीह अपन्‍हेहअस प्रेम करो। यी दुइठो बात मन्‍ना त व्‍यवस्‍थम कहल अनुसार सक्‍कु मेह्रिक बलिदान चह्रैनासे फे बरा हो।”
41012034	हुँकहार समझशक्ति देख्‍क येशू कल, “टुँ परमेश्‍वरक राज्‍यसे दूर नैहुइटो।” तबसे येशूह प्रश्‍न पुछ्‌ना हिम्‍मत कुई फे नैकर्ल।
41012035	मनैन मन्‍दिरक अङ्‌नम सिखाइबेर, येशू कल, “ख्रीष्‍टह दाऊदक सन्‍तान हुइट कैक शास्‍त्रीहुँक्र कठ। हुँकन्‍हक आशय का हुइटन?
41012036	काकरकि दाऊद अपन्‍हे पवित्र आत्‍मक अगुवाइम कैरख्‍ल, ‘परमप्रभु म्‍वार प्रभुह कल, “जबसम मै टुँहार शत्रुन हराक टुँहार पौलीक टर नैपारटसम, टुँ म्‍वार दाहिन पाञ्‍जर बैठ्‌लरहो।”’
41012037	दाऊद अपन्‍हे ख्रीष्‍टह ‘प्रभु’ कठ कलसे, ख्रीष्‍ट कसिक दाऊदक सन्‍तान केल हुइल?” येशूक वचन सुनबेर, उ बरा भीडम रहल मनै आउर खुशी हुइल।
41012038	सिखैना क्रमम येशू कल, “शास्‍त्रीनसे होसियार रहो। हुँक्र धर्मकर्म कर्ना झुहार पहिरण पहिरक यिहँरउहँर घुम्‍ठ, ओ बजारम मानसम्‍मान पाइ चहठ।
41012039	सभाघरम आघ बैठ खोज्‍ठ, भ्‍वाजभत्‍यारम मानमर्जाट्‍ खोज्‍ठ।
41012040	हुँक्र विधवन्‍हक घरद्वार लुट्‌ठ ओ मनैन देखाइक लाग परमेश्‍वरसे नम्‍मा-नम्‍मा प्रार्थना कर्ठ। असिन मनै झन् धेर दण्‍ड पैहीँ।”
41012041	तबदोस्र येशू मन्‍दिरम भेटी चह्रैना बाकसक सामुन्‍ने बैठ्‌क मनैन भेटी चह्राइट्‍ हेर्ल। धनी-धनी मनै धेर-धेर रकम चह्रैल।
41012042	एकठो गरीब विधवा आक तामक दुइठो पैँसा चह्रैली। याकर मूल्‍य एक रूप्‍यसे कम रह।
41012043	तब येशू चेलन आपनठे बलाक कल, “मै जाट्‌टीसे कहटुँ, भेटी चह्रुइयामध्‍येम सबसे धेर यी गरीब विधवा चह्रैली।
41012044	काकरकि सबजन आपन-आपन धेर-धेर सम्‍पत्तिमसे चह्रैल, तर यी विधवा गरीब रलसे फे, आपन सर्वस्‍व चह्रैली।”
41013001	येशू मन्‍दिरमसे जाइलग्‍ल त, उहाँक एकठो चेला उहाँह कलन, “गुरुजी, यी मन्‍दिरक भव्‍यभव्‍य महल हेरी त, कत्रा बराबरा पत्‍थ्रले बनल बा!”
41013002	येशू कल, “टुँ यी महलक अत्रा नाउँ उठाइटो? एक पत्‍थ्रक उप्‍पर और पत्‍थ्रा रह नैदेक, यी सब महल ध्‍वस्‍त बनाजाई।”
41013003	पाछ येशू मन्‍दिरमसे खल्‍ह्‍यार जग्‍गक उपार जैतून पर्वत्‍वम बैठलरलह। येशू अकल्‍हे रहलब्‍याला, पत्रुस, याकूब, यूहन्‍ना, ओ अन्‍द्रियास उहाँकठे आक पुछ्‌ल,
41013004	“हमन जनाई कि यी घटना कैह्‍या हुई? यी घटना हुइलागी त, का चिन्‍ह देखपरी।”
41013005	येशू हुँकन कहभिर्ल, “होसियार रहो! केक्रो उल्‍का जिन लगहो।
41013006	काजेकलसे धेर जन ‘ख्रीष्‍ट मैहे हुइटुँ’ कैक दाबी कर्टी अइहीँ ओ म्‍वार नाउँ बेँच्‍क धेर जहन उल्‍कैहीँ।
41013007	जब टुह्र लराइ हुइट्‍, ओ लराइ हुइना हल्‍ला सुन्‍बो, तब जिन डरैहो। यी त हुइहीपरी, तर संसारक अन्‍त्‍यभर तबहेँ नैहुई।
41013008	काकरकि जातिक विरोधम जाति, ओ राज्‍यक विरोधम राज्‍य उठी। जहोँरतहोँर भुइँचाल जाई, ओ अनिकाल परी। यी सब त बेदनाइल दुःखक सुरुअस केल हो।
41013009	“टुह्र अपन्‍हे होसियार रहो। हुँक्र टुँहन अदालतम लैजहीँ ओ सभाघरम लैजाक कोर्रा लगैहीँ। महीह विश्‍वास कर्लक कारण, टुँहन राजन्‍हक आघ ठह्र्‍याक साक्षी देहपरी।
41013010	संसारक अन्‍त्‍य हुइनासे आघ, सब जातिक मनैन खुशीक खबर प्रचार कैजाई।
41013011	जब-जब हुँक्र टुँहन पकर्क लैजहीँ, तब-तब जवाफ कसिक देना कैक आघहेँ चिन्‍ता जिन करहो। उहब्‍याला टुह्र परमेश्‍वरक देहल वचन बोल्‍बो। काजेकलसे बोलुइया टुह्र नैरबो, तर पवित्र आत्‍मा बोलहीँ।
41013012	“मनै आपन दादुभैयन मुवाइक लाग ध्‍वाखा देहहीँ। बाबहुँक्र आपन छाई-छावन ध्‍वाखा देहहीँ। ओ छाई-छावहुँक्र आपन डाई-बाबक विरोध करहीँ ओ हुँकन मुवाइक लाग सुम्‍पदेहहीँ।
41013013	महीह विश्‍वास कर्लक कारण, टुँहन सबजन हेल्‍हा करहीँ। तर जियटसम विश्‍वासम अरेइल रहुइयन् अनन्‍त जीवन पैहीँ।
41013014	“जब टुह्र नाश करुइया घिनलग्‍टिक दुष्‍टह उ रह नैपर्ना ठाउँम ठह्र्‍याइल देख्‍बो (पह्रुइया बुझ), तब यहूदियम रहुइयन पर्वत्तोओर भगहीँ।
41013015	घरक छतम रहुइयन सरसामान लिह घरभित्तर नैजाक छतहेँमसे भग्‍ने करहीँ।
41013016	खेत्‍वम रहुइयन आपन ओर्ह्‍ना फे जिन उठैहीँ।
41013017	उ समयम गम्‍हिरजीउ रहल जन्‍नीमनैन्‍हक ओ दूध पियैना डाई मनैन्‍हक कत्रा बिजोग हुहीन।
41013018	यी घटना हिउँदम जिन ह्‍वाए कैक परमेश्‍वरसे प्रार्थना करो।
41013019	काकरकि उ समयम अस्‍सिन महासङ्‍कष्‍ट हुई कि परमेश्‍वर सृष्‍टि करलठेसे आम्‍हीसम कबु फे नैहुइलहो, ना कबु हुउइया हो।
41013020	यदि परमेश्‍वर उ कष्‍टक समय नैघटैलरट त, कुई फे नैबच्‍नेरह। तर आपन र्‍वाजल मनैन्‍हक कारणले, परमेश्‍वर उ समय घटादेरख्‍ल।
41013021	“उ ब्‍याला कुई, ‘हेरो! ख्रीष्‍ट अठे बाट’ या ‘ओठे बाट’ कही कलसे, विश्‍वास जिन करहो।
41013022	काकरकि झूटा ख्रीष्‍ट ओ झूटा अगमवक्तन देखपरहीँ। स्‍याकलसम परमेश्‍वरक र्‍वाजल मनैन फे उल्‍काइक लाग हुँक्र अचम्‍म-अचम्‍मक काम ओ चिन्‍ह देखैहीँ।
41013023	उहओर्से होसियार रहो। हेरो, मै टुँहन सब बात आघहेँ जनादेरख्‍नु।
41013024	“उ समयम महासङ्‍कष्‍ट ओरैटीकि दिन अन्‍धार होजाई, ओ जोन्‍ह्‍या फे नैचम्‍की।
41013025	आकाशमसे तोरैँया खसजाई, ओ आकाशक सब शक्ति डगमगाजाई।
41013026	तब मनै मै मनैयक छावह शक्ति ओ महिमासहित बद्रीकसँग आइट्‍ देखहीँ।
41013027	मै स्‍वर्गदूतन पठैम, ओ हुँक्र सारा स्‍वर्ग ओ पृथ्‍वीमसे म्‍वार र्‍वाजल मनैन जम्‍मा करहीँ।
41013028	“अञ्‍जीरक रूख्‍वमसे एक बात सिखो: जसिक रूख्‍वा पल्‍हाक पत्‍या लागल कलसे, घाम छ्‌याँक लग्‍घ बा कैक टुह्र जन्‍ठो,
41013029	ओसहेँक म्‍वार कहल बात पूरा हुइट्‍ देख्‍बो त, म्‍वार अइना दिन पुगरहल कैक जनहो।
41013030	मै जाट्‌टीसे टुँहन कहटुँ, यी सब घटना नैहुइट्‍सम, मनै महीह इन्‍कार कर्टीरह्‍हीँ।
41013031	आकाश ओ धर्ती बित्‍क जाई, तर म्‍वार वचन कबु नैबिती।
41013032	“म्‍वार अइना दिन कैह्‍या हो कैक ना त स्‍वर्गदूत जन्‍ठ, ना त मै, स्‍वर्गसे आइल मनैया, जन्‍ठुँ। यी बात परमेश्‍वर बाबा केल जन्‍ठ।
41013033	उ घटना कैह्‍या हुई कैक थाहाँ नैहुइलकओर्से, होसियार रहो! जागा होओ!
41013034	म्‍वार अइना दिन त मालिक आपन नोकरचाकरन कामकाज जिम्‍मा लगाक परदेश लागअस हो। घर छोर्क जाइबेर हुँक्र करपर्ना काम एक-एक कैक मालिक हुँकन अह्रैठ ओ द्वरपालेह जागा रना आदेश देठ।
41013035	“उहओर्से जागा रहो, काकरकि घरमालिक कब घुम्‍क अइहीँ कना टुँहन थाहाँ नैहो। ऊ सन्‍झ्‍या, कि आधा रात, कि मुर्घी बस्‍ना जुन, कि बिहान, कौनो समयम फे आइसेक्‍ठ।
41013036	ऊ नैचिताइल ब्‍याला एकचोट्‌टे आजैहीँ त, ऊ टुँहन जग्‍ल रहल भेँटाइपर्ठा, सुत्‍ल रहल नाही।
41013037	मै टुँहन ज्‍या कहटुँ, उ सक्‍कुजहन कठुँ, ‘जागा रहो।’”
41014001	खमिर नैमिलाइल रोटी खैना टिहार ओ मुक्ति-दिवस कना टिहार अइना दुइ दिन बाँकी रह। मुख्‍य पूजारीहुँक्र ओ शास्‍त्रीहुँक्र येशूह गुपचुपम पकर्क मुवाइ ख्‍वाजटलह।
41014002	हुँक्र असिक कैरख्‍लह, “टिहारम भीडक आघ नैकरी, नै त हूलदङ्‌गा मच्‍जाई।”
41014003	बेथानिया गाउँक सिमोनक (पैल्‍ह हुँकहीन कोररोग लागरलहन) घरम येशू रलह। उहाँ खाए बैठल ब्‍याला एकठो जन्‍नीमनैया सिङ्‌गमरमरक शीशीम वास अइना बहुमूल्‍य चिज लेक अइली ओ घ्‍याँचठेसे शीशी फोर्क येशूक कपारिम खन्‍ह्‍यादेली।
41014004	यी देख्‍क कुई-कुई रिसाक अप्‍न-अप्‍न कल, “अत्रा महङ्‌ग वास अइना चिज काजे खर्बास पारल?
41014005	यी वास अइना चिज तीन सय चाँदीक पैँससे फे धेरम बिक्री कैक गरीबन देलसे हुइनेरह।” तब हुँक्र उ जन्‍नीमनैयह कर्रसे हप्‍कैल।
41014006	तर येशू कल, “छोरदेओ, काजे टुह्र हिँकाहारपर कचकचाइटो? यी म्‍वार लाग असल काम कैरख्‍ली।
41014007	गरीबहुँक्र सड्‌डभर टुन्‍हकसँग पलरठ, ओ चाहल ब्‍याला टुह्र जब फे हुँकन सहायता करसेक्‍ठो। तर टुह्र महीह सड्‌डभर नैपैबो।
41014008	यी कर सेक्‍ना काम म्‍वार लाग कैरख्‍ली। म्‍वार शरीर गारक लाग आघहेँ वास अइना चिज खन्‍ह्‍याक तयार पाररख्‍ली।
41014009	जाट्‌टीसे मै कहटुँ, सारा संसारम जहाँ-जहाँ खुशीक खबर प्रचार हुई, हिँकहार सम्‍झनम हिँकहार करल यी कामक बयान कैजाई।”
41014010	यहूदा इस्‍करियोत बाह्र जन चेलामध्‍ये एकठो रह। ऊ येशूह ध्‍वाखा देना विचारले मुख्‍य पूजारीन्‍हकठे गैल्‌।
41014011	वाकर बात सुन्‍क हुँक्र खुशी हुइल ओ ओहीह पैँसा देना प्रतिज्ञा कर्ल। तबठेसे यहूदा येशूह ध्‍वाखा देना मौका ख्‍वाज लागल।
41014012	खमिर नैमिलाइल रोटी खैना टिहारक पैल्‍ह दिनम भेँरीक पठ्‌रूक बलि चह्राजाए। उ दिनह मुक्ति-दिवस फे कैजाए। उ दिनम चेलावँ उहाँह पुछ्‌ल, “हम्र अप्‍नक लाग मुक्ति-दिवसक खाना खैना व्‍यवस्‍था कहाँ मिलाई?”
41014013	तब येशू आपन चेलनमध्‍येमसे दुइ जहन असिक कह्‍टी पठैल, “सहरम जाओ, गग्रीम पानी बोक्‍ल एकठो मनैया टुँहन भेँटाई। ओक्र पाछपाछ जैहो।
41014014	उ मनैया जौन घरम पैँठी, उह घरक मालिकह कहहो, ‘गुरुजी पुछ पठैल, मै आपन चेलन्‍हकसँग मुक्ति-दिवसक खाना खैना क्‍वाठा कहाँ बा?’
41014015	तब ऊ टुँहन उप्रक ताल्‍हक बर्का क्‍वाठा देखैहीँ। उ क्‍वाठा छुटीछुटी टेबल ओ बैठ्‍ना ढैक सब चिज ठीकठाक पारल रही। उहँ हमार लाग खाना बनैहो।”
41014016	हुँक्र यरूशलेम सहरम पुग्‍ल त, येशूक कहलअस भेँटैल, ओ उहँ मुक्ति-दिवसक खाना तयार पर्ल।
41014017	सन्‍झ्‍या हुइल् त, येशू आपन बाह्र जन चेलन्‍हकसँग उ ठाउँ गैल।
41014018	उहाँहुँक्र खैटिखैटि येशू हुँकन कल, “मै जाट्‌टीसे कहटुँ, म्‍वारसँग खउइया टुह्रमध्‍ये एक जन महीह ध्‍वाखा देहुइयाबाटो।”
41014019	हुँक्र दुःखी होक पालिकपाला येशूह पुछलग्‍ल, “का ध्‍वाखा देहुइया मैहे हुइटुँ?”
41014020	येशू हुँकन कल, “म्‍वारसँग टठ्‌यक रसम रोटी बिल्‍बोर्क खउइया टुह्र बाह्र जनमध्‍ये एक जन हुइटो।”
41014021	धर्मशास्‍त्रम लिखलअस मै मनैयक छावह त, मुवही परी। तर महीह ध्‍वाखा देहुइयह धिक्‍कार बा। बेनसे वाकर जन्‍म नैहुइटीस त मजा हुइनेरल्‍हिस।
41014022	उहाँहुँक्र खाइबेर, येशू रोटी लेक परमेश्‍वरसे आशिष मङ्‌ग्‍ल। उहाँ रोटी खन्‍टाक हुँकन देटी कल, “यी म्‍वार शरीर हो, लेओ, खाओ।”
41014023	तबदोस्र उहाँ अङ्‌गूरिक मद रहल खोर्‍या लेक परमेश्‍वरह धन्‍यवाद देल ओ चेलन देल, त हुँक्र सबजन पिल।
41014024	तब येशू हुँकन कल, “यी त धेर जन मुक्ति पाइक लाग बहाजैना म्‍वार रगत हो। परमेश्‍वर मनैनसे कर्लक लौव बाचह यिह रगत क्रियाशील बनैठा।
41014025	जाट्‌टीसे मै कहटुँ, आबठेसे परमेश्‍वरक राज्‍यम फेदोस्र नैपियतसम, मै यी अङ्‌गूरिक मद पिबो-पिबो नैकरम।”
41014026	तब एकठो भजन गाक ओठेसे उहाँहुँक्र जैतून पर्वत्‍वम गैल।
41014027	येशू हुँकन कल, “टुह्र सबजन महीह छोर्क जाजैबो। काकरकि धर्मशास्‍त्रम लिखल बा, ‘मै भेँरी चह्रुइयह मुवैबुँ त, भेँरी तितरबितर हुइहीँ।’
41014028	तर मै मुक फेदोस्र जिएम त, टुँहनसे आघ गालीलम जैबुँ। हमार भ्‍याँट उहँ हुई।”
41014029	पत्रुस येशूह कल, “सबजन छोर्लसे फे, मै अप्‍नह कबु नैछोरम।”
41014030	येशू पत्रुसह कल, “मै जाट्‌टीसे कहटुँ, आज्‍झु रात दुइचो मुर्घा बस्‍नासे आघ टुँ महीह तीनचो इन्‍कार कर्बो।”
41014031	तर पत्रुस जिद्दी कर्टी कल, “महीह अप्‍नकसँग मुवपर्लसे फे, मै अप्‍नह इन्‍कार कर्बो-कर्बो नैकरम।” तब और चेलावँ फे ओसहेँक कल।
41014032	तबदोस्र उहाँहुँक्र गेतसमनी कना ठाउँम गैल, ओ येशू आपन चेलन कल, “मै परमेश्‍वरसे प्रार्थना करटसम अट्‍ठहेँ पलरहो।”
41014033	पत्रुस, याकूब, ओ यूहन्‍नह भर आपनसँग लैगिल। येशू बहुत दुःखी होक झङ्‍खलग्‍ल।
41014034	तब येशू हुँकन कल, “मनक दुःख सह नैसेक्‍क म्‍वार मुटु फुट्‌नाअस करटा। जागा होक अट्‍ठहेँ पलरहो।”
41014035	अप्‍नजुन टनिक दूर जाक भूइँयम ढोक्र्‍यागैल। ओ असिक परमेश्‍वरसे प्रार्थना करलग्‍ल, “हुइसेक्‍ठा कलसे अइना दुःखक समय हट्‌जाए।
41014036	अब्‍बा, बाबा! अप्‍न सब चिज करसेक्‍ठी। मै मुवपर्ना अवस्‍था म्‍वारठेसे हटादी, तर म्‍वार इच्‍छा अनुसार नैहोक अप्‍नक इच्‍छा अनुसार ह्‍वाए।”
41014037	येशू घुम्‍क अइल त, हुँकन निन्‍दाइल देख्‍ल। उहाँ सिमोन कैजिना पत्रुसह कल, “सिमोन, का टुँ निन्‍दारलो? का टुँ एक घण्‍टा फे जागा रह नैसेक्‍टो?
41014038	जागा रहो, ओ प्रार्थना कर्टिरहो त परीक्षम नैपर्बो। टुँहार मनम असल कर्ना इच्‍छा रलसे फे, टुँहार शक्तिऽ नैहो।”
41014039	येशू फेदोस्र जाक परमेश्‍वरसे उह प्रार्थना कर्ल।
41014040	उहाँ फेदोस्र घुम्‍क अइल त, हुँकन निन्‍दाइल देख्‍ल, काकरकि हुँक्र जातसे डट्‌करल रलह। हुँक्र जग्‍ल त, उहाँह का जवाफ देना कैक नैजन्‍ल।
41014041	उहाँ तीसर फ्‍यारा घुम्‍क अइल ओ हुँकन कल, “का टुह्र आम्‍हीसम निन्‍दैलबाटो? आब सुत्‍ना समय ओराइल। मै मनैयक छावा, ध्‍वाखा पाक पापीन्‍हक हाँठम पर्ना ब्‍याला आरहल।
41014042	हेरो, महीह ध्‍वाखा देहुइया यिहँ आइटा। उठो, हुँकन्‍हकठे जाई।”
41014043	येशू बट्‍वैटीरलह त, उहाँक एकठो चेला यहूदा आगैल्‌। वाकरसँग लट्‍ठी ओ तरवाल लेल्‍ह-लेल्‍ह एक बगाल मनै रलह। हुँकन मुख्‍य पूजारीहुँक्र, शास्‍त्रीहुँक्र ओ अगुवाहुँक्र पठारख्‍लहन।
41014044	येशूह ध्‍वाखा देहुइया, यहूदा, हुँकन एकठो इशारा देरख्‍लहा, “मै ज्‍याकर गाल चुमम, उह हो येशू। ओइहेह पकर्क सुरक्षासहित लैजैहो।”
41014045	असिक हुँक्र उहाँ पुग्‍ल त, यहूदा येशूकठे जाक “गुरुजी” कहल ओ उहाँक गाल चुमल्।
41014046	तबदोस्र हुँक्र उहाँह पक्रल।
41014047	ओठे येशूकसँग ठह्र्‍याइलमध्‍ये एक जन तरवाल झिँक्‍क प्रधान पूजारीक कमारह झम्‍काइल, त वाकर कान च्‍वाट्‌टसे काटगैलस।
41014048	येशू हुँकन कल, “का टुह्र महीह डाँका सोँच्‍क लट्‍ठी ओ तरवाल लेक पक्र आरलो?
41014049	मन्‍दिरम सिखाइबेर दिनका दिन मै टुन्‍हक्‍केसँग रहुँ, तब टुह्र महीह काजे नैपकर्लो? तर म्‍वार बारेम धर्मशास्‍त्रम लिखल बात पूरा हुइक लाग टुह्र महीह पक्र आरलो।”
41014050	तबदोस्र सक्‍कु चेलावँ उहाँह छोर्क भाग्‍गैल।
41014051	सूती लुगा केल लपेट्‍ल एकठो ज्‍वान मनैया येशूक पाछपाछ रह। हुँक्र ओहीह फे पक्रल।
41014052	तर उ मनैया आपन लुगालत्ता छोर्क नङ्‌ग्‍ट भाग्‍गैल्‌।
41014053	तब हुँक्र येशूह प्रधान पूजारीकठे लैगिल। उहाँ मुख्‍य पूजारीहुँक्र, अगुवाहुँक्र, ओ शास्‍त्रीहुँक्र जम्‍मा हुइलग्‍ल।
41014054	पत्रुस दूरऽसे हुँकन्‍हक पाछपाछ प्रधान पूजारीक अङ्‌नम जाक द्वरपालेन्‍हकसँग आगी तापलग्‍ल।
41014055	मुख्‍य पूजारीहुँक्र समेत, महासभक सारा मनै येशूह मुवाइक लाग, उहाँक विरोधम प्रमाण ख्‍वाजटलह, तर नैपैल।
41014056	बहुत जन उहाँक विरोधम झूट साक्षी बक्‍ल, तर हुँकन्‍हक साक्षी नैमिल्‍लन।
41014057	कुई-कुई महासभक आघ जाक उहाँक विरोधम असिक झूट साक्षी बक्‍ल,
41014058	“हम्र आपनऽ कानले यहीह असिक कहट्‍ सुन्‍ली, ‘मनैन्‍हक बनाइल यी मन्‍दिर मै अपन्‍हे बिग्रैम् ओ मनै बनाइ नैसेक्‍ना मन्‍दिर तीसर दिनम बनादेहम।’”
41014059	तर यिहिँम फे हुँकन्‍हक साक्षी नैमिल्‍लन।
41014060	तब सबजन्‍हक सामुन्‍नेम प्रधान पूजारी उठ्‌क येशूह पुछ्‌ल, “का टैँ कुछु जवाफ नैदेहठुइट्‍या? का ट्‌वार विरोधम बकल साक्षी ठीक हो?”
41014061	तर येशू चामचुम पलरल, कुछु जवाफ नैदेल। प्रधान पूजारी उहाँह और प्रश्‍न पुछ्‌ल, “का टैँ परमेश्‍वरक छावा, मनैन मुक्ति देहक लाग आइल ख्रीष्‍ट हुइट्‍या?”
41014062	येशू कल, “हुइटुँ नि का! मै मनैयक छावह सारा शक्ति रहल परमेश्‍वरक दाहिन पाञ्‍जर बैठल देख्‍बी। तबदोस्र स्‍वर्गमसे बद्रीकसँग आइट्‍ देख्‍बी।”
41014063	यी सुन्‍टीकि, प्रधान पूजारी रिसले आपन झुल्‍वा फर्ल ओ कल, “आब हमन और साक्षी का चाहल?
41014064	टुह्र परमेश्‍वरक बदनाम कर्लक त सुन्‍डर्लो। टुन्‍हक विचार का बा?” तब सबजन उहाँह मृत्‍युदण्‍ड देहपर्ना ठह्रैल।
41014065	तबदोस्र कुई-कुई येशूह थुकभिर्ल, ओ आँखिम पट्‌टी बाहान्‍क उहाँह पिट्‌टी कल, “टैँ अगमवक्ता हुइट्‍या कलसे, टोहीह के पिटल? ल्‍या कोह्!” द्वरपालेहुँक्र फे उहाँह कब्‍जम लेक पिट्‌ल।
41014066	पत्रुस अङ्‌नम रहलब्‍याला, प्रधान पूजारीक एकठो कमारी ओठहेँ आइल।
41014067	पत्रुसह आगी तापत् देख्‍क, हुँकहीन निहार्क हेर्टी, ऊ कहल, “टुँ फे त नासरतसे आइल येशूकसँग रलहो।”
41014068	तर ऊ इन्‍कार कर्टी कल, “टुँ का कहटो महीह थाहँ नैहो।” तब पत्रुस गेटओर गैल त, मुर्घा बासल।
41014069	उ कमारी पत्रुसह देख्‍क ओठे ठह्‍र्‍याइल मनैनसे फेदोस्र कहल, “यी मनैया त उह बगालक हो।”
41014070	तर पत्रुस फेदोस्र इन्‍कार कर्ल। टनिक बेर पाछ ओठे ठह्र्‍याइल मनै फे पत्रुसह कल, “पक्‍का फे टुँ उह बगालक हुइटो, काकरकि टुँ फे त गालीली हुइटो।”
41014071	तर पत्रुस कहभिर्ल, “मै किर्‍या खाक कहटुँ, म्‍वार बात झूट हुई कलसे, परमेश्‍वर महीह दण्‍ड देहहीँ! टुन्‍हक कहल मनैयह मै चिन्‍ह्‍बोचिन्‍ह्‍बो नैकर्टुं।”
41014072	तबहेँ मुर्घा द्वासर फ्‍यारा बासल, त पत्रुस येशूक कहल बात सम्‍झल, “मुर्घा दुइचो बस्‍नासे आघ, टुँ महीह तीनचो इन्‍कार कर्बो।” तब ऊ ह्‍वाँक्‍ह्‍वाँक्-ह्‍वाँक्‍ह्‍वाँक् रुइलग्‍ल।
41015001	बिहान हुइटीकि, महासभक सारा सदस्‍यन, जस्‍त: मुख्‍य पूजारीहुँक्र, अगुवाहुँक्र ओ शास्‍त्रीहुँक्र सरसल्‍ला कर्ल। हुँक्र “येशूह बाहान्‍क पिलातसकठे लैजाओ” कल। येशूह लैजाइबेर, हुँक्र फे सँगसँग गैल।
41015002	पिलातस येशूह पुछ्‌ल, “का टुँ यहूदीन्‍हक राजा हुइटो?” येशू जवाफ देल, “अप्‍नहे महीह राजा कहटी।”
41015003	ओठे रहल मुख्‍य पूजारीहुँक्र येशूह धेर बातक दोष लगैल।
41015004	पिलातस उहाँह फेदोस्र पुछ्‌ल, “का टुँहारठे कुछु जवाफ नैहो? हेरो त, हिँक्र टुँहार विरोधम कत्रा धेर बातक दोष लगाइट।”
41015005	तर येशू कुछु जवाफ नैदेल। यी देख्‍क पिलातस छक्‍क पर्ल।
41015006	मुक्ति-दिवस कना टिहारक समयम, पिलातस मनैन्‍हक माङ्‌गल एकठो यहूदी जातिक कैदीह छ्‌वारपर्ना चलन रलहन।
41015007	रोमी सरकारक विरोधम मनै हूलदङ्‌गा मच्‍चारख्‍लह। हुलदङ्‌गम हत्‍या करुइयन जेलम परलरलह। हुँक्रमध्‍येम बारब्‍बा फे एकठो रह।
41015008	मनैन्‍हक भीड पिलातसकठे आक “सालो छ्‌वारलअस असौँ फे एकठो कैदीह छोरदी” कैक बिन्‍ती करल।
41015009	तब पिलातस हुँकन पुछ्‌ल, “यहूदीन्‍हक रज्‍वह छोरदिऊँ?”
41015010	पिलातस यी प्रश्‍न पुछ्‌ल काकरकि मुख्‍य पूजारीहुँक्र बिह्र मुलकओर्से केल, येशूह पकर्क आनरख्‍ल कना बात फे उहाँह थाहाँ रलहन।
41015011	तर मुख्‍य पूजारीहुँक्र मनैन्‍हक भीडह उच्‍काक “बारब्‍बह छोरदी!” कह लगैल।
41015012	पिलातस फेदोस्र हुँकन पुछ्‌ल, “टुह्र जेहीह यहूदीन्‍हक रज्‍वा कठो, ओहीह का करुँ त?”
41015013	हुँक्र जोरसे चिल्‍लैल, “ओहीह क्रूसम टङ्‌गाक मुवाई!”
41015014	पिलातस हुँकन कल, “काजे? यी मनैया का अपराध कैरख्‍ल?” तर हुँक्र आउर जोरसे चिल्‍लैल, “ओहीह क्रूसम टङ्‌गाक मुवाई!”
41015015	तब पिलातस हुँकन खुशी पारक लाग बारब्‍बह छोरदेल, ओ येशूहजुन कोर्रा लगाक क्रूसम टङ्‌गैना आदेश देल।
41015016	सिपाहीहुँक्र येशूह महलक अङ्‌नम लैगिल, ओ हुँक्र पल्‍टनक सारा सिपाहीन बलैल।
41015017	हुँक्र उहाँह राजा कैक हिस्‍याइक लाग बैजङ्‌ग्‍यार झुल्‍वा घलादेल, ओ काँटक मुकुट बनाक उहाँक कपारिम घलादेल।
41015018	तबदोस्र हुँक्र “यहूदीन्‍हक रज्‍वक जय!” कह्‍टी उहाँह हिस्‍यैल।
41015019	हुँक्र उहाँक कपारिम लठ्‌ले ठठैल, थुक्‍ल, ओ उहाँक पाउ पर्क दण्‍डवत कर्लक स्‍वाङ्‌ग पर्ल।
41015020	असिक हिस्‍याहुसुक हुँक्र उहाँकमसे बैजङग्‍यार झुल्‍वा काहारदेल ओ उहाँकऽ झुल्‍वा घलादेल। तबदोस्र हुँक्र उहाँह ओठेसे क्रूसम टङ्‌गाए लैगिल।
41015021	यरूशलेमसे जाइबेर, हुँक्र कुरेनी सहरक सिमोनह गाउँओर्से आइट्‍ देख्‍ल। (ऊ अलेकजेण्‍डर ओ रूफसक बाबा रलह।) सिपाहीहुँक्र हुँकहीन बलजब्री येशूक क्रूस बोकैल।
41015022	हुँक्र येशूह गलगथा अर्थात्‌ खोप्रही कना ठाउँम लैगिल।
41015023	तब हुँक्र उहाँह लत्‍यास बनैना मूर्र कना विर्‍वा मिलाइल अङ्‌गूरिक मद पियक लाग देल, तर उहाँ नैपिल।
41015024	तबदोस्र हुँक्र उहाँह क्रूसम टङ्‌ग्‍ल ओ उहाँक कौन लुगा क्‍याकरम पर्ठा कैक गोटी डर्ल।
41015025	हुँक्र उहाँह क्रूसम टाङ्‌गल ब्‍याला बिहानिक नौ बजल रह।
41015026	उहाँह क्रूसम टङ्‌ग्‍ना कारण लिखल सूचना पाटी उहाँक कपारिक उप्‍पर टाँसल रह। उ सूचनम “यहूदीन्‍हक रज्‍वा” लिखल रह।
41015027	हुँक्र उहाँक दाहिन ओ बाउँ पाञ्‍जर दुइठो अपराधीन फे अल्‍ग-अल्‍ग क्रूसम टङ्‌ग्‍ल।
41015028	[असिक “हुँक्र उहाँह अपराधीम गन्‍ल” कना धर्मशास्‍त्रक बात पूरा हुइल्।]
41015029	उहँरेसे नेङ्‌ग्‍घुम करुइयन मुन्‍टा हिला-हिला असिक उहाँह हिस्‍यैल, “वाह्! मन्‍दिर बिग्राक तीसर दिनम बनुइया!
41015030	क्रूसमसे उतर्क अपन्‍हेह बचा।”
41015031	असहेँक मुख्‍य पूजारीहुँक्र ओ शास्‍त्रीहुँक्र अप्‍न-अप्‍न उहाँह हिस्‍यैल। “यी औरजहन त बचाइल, तर अपन्‍हेहभर बँचाए नैस्‍याकल्!
41015032	यी नाउँ केल्‍हिक ख्रीष्‍ट, इस्राएलक रज्‍वा क्रूसमसे उतर्क आए ना, हम्र देख्‍बी, तब विश्‍वास कर्बी।” येशूक दाहिन ओ बाउँ पाञ्‍जर क्रूसम टङ्‌गागैल्‌ अपराधीहुँक्र फे उहाँह हिस्‍यैल।
41015033	लगभग दिनक बाह्र बजेसे तीन बजेसम साराओर अन्‍धार हुइल्।
41015034	तीन बजल त, येशू कर्रसे चिल्‍लैल, “इलोई, इलोई, लामा सबखथनी।” याकर अर्थ हो, “म्‍वार परमेश्‍वर, म्‍वार परमेश्‍वर, अप्‍न महीह काजे छोरदेली?”
41015035	यी सुन्‍क ओठे ठह्‍र्‍याइलमध्‍ये कुई-कुई कल, “हेरो, यी त अगमवक्ता एलियह बलाइटा।”
41015036	तब एकठो मनैया दौरटी जाक आमिल मदम कपास बिल्‍ब्‍वारल ओ लट्‍ठीम अँट्‌काक येशूह पिय देहल। ऊ कहल, “हेरी, यहीह बँचाए एलिया आजैठ कि।”
41015037	तबहेँ येशू कर्रसे चिल्‍लैल ओ प्राण छोर्ल।
41015038	उह समयम मन्‍दिरक धेर बोक्‍लार पर्दा उप्‍परसे टरलाग फाट्‌क दुइ भाग होगैल्‌।
41015039	येशूह असिक प्राण छ्‌वारल देख्‍क ओठे ठह्‍र्‍याइल रोमी सेनन्‍हक कप्‍तान कल, “पक्‍क फे यी मनैया परमेश्‍वरक छावा रलह।”
41015040	टनिक दूरसे हेरुइया जन्‍याओँमध्‍ये मगदालक मरियम, छोटकी याकूब ओ योसफक डाई मरियम, ओ सलोमी रलह।
41015041	येशू गालील क्षेत्रम रहबेर, उहाँह पछ्‌याक उहाँक हेरविचार करुइया हिँक्रहे रलह। येशूक सँगसँग यरूशलेम सहरम आइल आउर धेर जन्‍याओँ फे ओठे रलह।
41015042	उ दिन बिसैना दिनिक लाग चाञ्‍जोपाञ्‍जो मिलैना दिन रह। दिन बुर्नासे आघ
41015043	अरिमाथिया सहरक योसेफ साहस कैक पिलातसकठे गैल ओ येशूक शरीर मङ्‍ल। (उहाँ महासभक मानसम्‍मान पाइल सदस्‍य रलह। उहाँ परमेश्‍वरक राज्‍यक बट्‌या ह्‍यारटलह।)
41015044	पिलातस येशूह मुवल सुन्‍क छक्‍क पर्ल, ओ सेनन्‍हक कप्‍तानह बलाक येशू जाट्‌टीसे मुगैल कि नाहीँ कैक जान खोज्‍ल।
41015045	उहाँ मुगैल कना बात पिलातस सेनन्‍हक कप्‍तानसे थाहाँ पैल त, योसेफह येशूक शरीर लैजिना अनुमति देल।
41015046	योसेफ सूती लुगा किन्‍ल ओ येशूक शरीर उतार्क उह लुगले लप्‍याट लगैल। दोस्र पत्‍थ्रा खोल्‍क बनाइल गर्‍यम ढर्ल ओ बरानक पत्‍थ्रले गर्‍यक मोह्‍टा टुम लगैल।
41015047	मगदालक मरियम ओ योसेफक डाई मरियम येशूक शरीर उ ठाउँम ढरट्‍ ह्‍यारटलह।
41016001	बिसैना दिन बितल त, मगदालक मरियम, याकूबक डाई मरियम, ओ सलोमी येशूक शरीरम डारक लाग वास अइना चिज किन्‍ल।
41016002	अट्‌वारक दिन, दिन उठ्‍टीकि, हुँक्र गर्‍या रहल ठाउँम जाइटलह।
41016003	डगरिम हुँक्र अप्‍न-अप्‍न बट्‌वाइटलह, “गर्‍यक मोह्‍टमसे पत्‍थ्रा के उस्‍टादी?”
41016004	तर हुँक्र उहाँ पुग्‍टीकि, गर्‍या हेर्ल त, पत्‍थ्रा उस्‍टाइल देख्‍ल। उ पत्‍थ्रा बराभारी रह।
41016005	हुँक्र गर्‍यम पैँठ्‌ल त, उज्‍जर झुल्‍वा घालल् एकठो ज्‍वान मनैयह आपन दाहिन पाञ्‍जर बैठल देख्‍क झस्‍कल।
41016006	तब उ मनैया हुँकन कल, “जिन डराओ, टुह्र क्रूसम टङ्‌गागैल नासरत सहरक येशूह ख्‍वाजटो। उहाँ मुवलमसे जिगैल, अठे नैहुइट। उहाँह ढरल ठाउँ हेरो ना।
41016007	आब जाओ, ओ उहाँक चेलन, खासकैक पत्रुसह, जनादेओ, ‘येशू टुँहनसे आघ गालीलम जाइट। उहाँ टुँहन पैल्‍हहेँ कहल अनुसार उहाँह टुह्र उहँ देख्‍बो।’”
41016008	तब हुँक्र डरकमार हड्‍बडैटी गर्‍यमसे निकर्क भग्‍ने कर्ल। हुँक्र किहुह कुछु नैकल, काकरकि हुँक्र खूब डरारलह ओ कवारलह।
41016009	[अट्‌वारक दिन बिहान्‍नी येशू मुवलमसे जिक सबसे पैल्‍ह मगदालक मरियमकठे देखपर्ल। उह मरियमह उहाँ चोखैलह। हुँकहीन सातठो भूत लागरलहन।
41016010	येशूक चेलावँ बिलाप कै-कै रुइबेर, हुँकन्‍हकठे जाक मरियम कली,
41016011	“येशू मुवलमसे जिरल, मै अपन्‍हे देख्‍नु।” तर हुँक्र पत्‍यैबो-पत्‍यैबो नैकर्ल।
41016012	तबदोस्र यरूशलेमसे गाउँओर जैटीरहल दुइ जन चेलन्‍हकठे येशू फरक रूपम देखपर्ल। उहओर्से हुँक्र उहाँह चिन्‍ह नैसेक्‍ल।
41016013	तर पाछ जब हुँक्र येशूह चिन्‍ह्‍ल, तब घुम्‍क और चेलन जनाए गैल, तर हुँकन्‍हक बात फे कुई नैपत्‍यैलन।
41016014	अन्‍तम एघार जन चेलावँ खाना खैटिरलह त, येशू हुँकन्‍हकठे देखपर्ल। येशू हुँकन हप्‍कैल, काकरकि हुँकन्‍हक विश्‍वासऽ नैरलहन। येशूह मुवलमसे जिएल् देखुइयन्‍हक बात हुँक्र मन कठोर कैक नैपत्‍यैलरलह।
41016015	तब येशू हुँकन कल, “सारा संसारम जाओ ओ सबजहन खुशीक खबर प्रचार करो।
41016016	म्‍वारम विश्‍वास कैक बप्‍तिस्‍मा लिहुइयन आपन पापक दण्‍डसे बचाजैहीँ, तर म्‍वारम विश्‍वास नैकरुइयन परमेश्‍वरक आघ दोषी ठह्राजैहीँ।
41016017	विश्‍वास करुइयन्‍हकठे असिन चिन्‍ह रहहीन्: हुँक्र म्‍वार नाउँम भूत लागल मनैन चोखैहीँ, नैजानल भाषा बोलहीँ।
41016018	यदि हुँक्र अन्‍जानम साँप पक्रहीँ या बिष पिहीँ कलसे फे, हुँकन कुछु नैहुहिन। हुँक्र बेरम्‍हेन्‍हकम हाँठ ढरहीँ त, हुँक्र चोखाजैहीँ।”
41016019	हुँकनसे बट्‌वाक सेक्‍ल त, प्रभु येशू स्‍वर्गम उठागैल, ओ परमेश्‍वरक दाहिन पाञ्‍जर बिराजमान हुइल।
41016020	तब चेलावँ सक्‍कुओर जाक खुशीक खबर प्रचार कर्ल। प्रभु हुँकन्‍हकसँग काम कर्ल, ओ अचम्‍म-अचम्‍मक धेर चिन्‍हले, हुँकन्‍हक प्रचारह सत्‍य साबित कैदेल।]
42001001	हमार बीचम हुइल् घटनक विवरण लिख्‍ना काम धेर जन लेरख्‍ल।
42001002	यी घटना आपन आँखिले देख्‍क येशूक बारेम खुशीक खबर प्रचार करुइयन जौन बात हमन कल, विवरण लिखुइयन उह बात लिख्‍ल।
42001003	माननीय थियोफिलस, मै अपन्‍हे सुरुसे यी सब चिजिक होसियारसे खोजी कैरख्‍नु ओ अप्‍नक लाग क्रमश: बयान लिखदेना महीह मजा लागल।
42001004	असिक अप्‍नह सिखागैलक बात एकदम सत्‍य हो कैक अप्‍न पक्‍कासे जानसेक्‍बी।
42001005	यहूदिया क्षेत्रम हेरोद राजा रहल समयम यी घटना पूजारी जकरियक जीवनसे सुरु हुइठा। जकरिया “अबिया पूजारी समूहक” एक सदस्‍य रलह। हुँकहार गोसिन्या एलीशिबा जुन हारुन वंशक रलही।
42001006	हुँक्र दुनु जन परमेश्‍वरक नजरम धर्मी रलह, ओ परमप्रभुक सक्‍कु आज्ञा ओ धार्मिक विधान होसियारसे पालन करँट्।
42001007	एलीशिबा बाँझी रलकओर्से हुँकन्‍हक लर्कापर्का नैरलहन ओ हुँक्र दुनु जन जातसे बुह्रारलह।
42001008	एक दिन जकरिया आपन समूहक पालम परमेश्‍वरक सामुन्‍ने पूजारी काम करटलह।
42001009	परमप्रभुक मन्दिरम धूप बर्ना कामक लाग पूजारीन्‍हक रीत अनुसार गोटी डर्ल त हुँकाहारम पर्लन।
42001010	ऊ धूप बारबेर अङ्‌नम जम्मा हुइल् सब मनै परमेश्‍वरसे प्रार्थना करटलह।
42001011	जकरियक आघ परमप्रभुक स्‍वर्गदूत धूप बर्ना वेदीक दाहिन पाञ्‍जर ठह्‍र्‍याइल देखपर्ल।
42001012	स्‍वर्गदूतह देख्क जकरिया जातसे कवागैल ओ डरैल।
42001013	तर स्‍वर्गदूत कल, “जिन डराओ जकरिया, काकरकि परमेश्‍वर टुँहार प्रार्थना सुन्‍लकओर्से, टुँहार गोसिन्या एलीशिबा एकठो छावा जन्‍मैहीँ। टुँ हुँकहार नाउँ यूहन्‍ना ढरहो।
42001014	ऊ जन्‍महीँ त टुँ आनन्‍दित ओ खुशी हुइबो ओ और धेर जन फे आनन्‍दित हुहीँ।
42001015	परमप्रभुक नजरम ऊ महान हुइहीँ। ऊ अङ्‌गूरिक मद या कौनो किसिमक मत्‍वार लग्‍ना चिज कबु फे नैपिहीँ ओ आपन डाईक गर्भहमसे पवित्र आत्‍मले भरपूर हुहीँ।
42001016	ऊ धेर इस्राएलीन परमप्रभु परमेश्‍वरकठे घुमैहीँ।
42001017	ऊ प्रभुक आघ-आघ जैहीँ ओ अगमवक्ता एलियकअसक उहाँक अधिकार ओ शक्ति रहहीन। ऊ प्रभु आइक लाग मनैन्‍हक मन तयार परहीँ। बाबन्हक मन छाई-छावन्हकम ओ आज्ञापालन नैकरुइयन्‍हक मन धर्मी मनैन्‍हक बुद्धिम घुमैहीँ।”
42001018	जकरिया स्‍वर्गदूतह कल, “मै यी बात कसिक विश्‍वास करुँ? काकरकि हम्र गोस्‍या-गोसिन्या दुनु जन जातसे बुह्रागैली।”
42001019	स्‍वर्गदूत कल, “म्‍वार नाउँ गब्रिएल हो, ओ मै परमेश्‍वरक सामुन्‍नेम ठह्र्‍याइल रठुँ। टुँहीन यी खुशीक खबर सुनाए परमेश्‍वर महीह पठारख्ल।
42001020	हेरो, म्‍वार कहल बातम टुँ विश्‍वास नैकर्लकओर्से टुँहार छावा नैजन्‍मटसम टुँहार मुहमसे बोली नैफुट्‍ने हो। काकरकि म्‍वार कहल बात ठीक समयम जाट्‌टीसे पूरा हुई।”
42001021	अङ्‌नम रहुइयनजुन जकरियह अश्‍या लग्‍लरलह। ऊ मन्दिरम बराबेर पलरलकओर्से हुँक्र अचम्‍म मन्‍ल।
42001022	ऊ अङ्‌नम निक्रल त किहुसे फे ब्‍वाल नैसेक्‍ल। मनै हुँकहीन इशारा केल करँट्‍ देख्क ऊ मन्दिरम दर्शन पैल कैक महसुस कर्ल।
42001023	जकरिया आपन पालक हप्‍ता दिनिक पूजारी काम ओरैलनाहुँ घर घुम्‍ल।
42001024	तबदोस्र हुँकहार गोसिन्या एलीशिबा गर्भवती होगैली, त पाँच मैन्‍हासम नुक्‍क बैठली।
42001025	ऊ कली, “मनैन्‍हक आघ म्‍वार कलङ्‍क मेटाइक लाग परमप्रभु महीह यी समयम निगाहा कर्ल।”
42001026	एलीशिबा गर्भवती हुइलक छ मैन्‍हम परमेश्‍वर स्‍वर्गदूत गब्रिएलह गालील क्षेत्रक नासरत सहरम
42001027	कन्या मरियमकठे पठैल। राजा दाऊदक सन्‍तान योसेफसे भ्‍वाज हुइना कैक हुँकहार ठकौनी खारख्‍लहिन।
42001028	स्‍वर्गदूत गब्रिएल हुँकाहारठे जाक कल, “मरियम, अभिवादन! परमप्रभु टुँहीन निगाहा कैरख्‍ल।” उहाँ टुँहार साथम बाट।
42001029	यी बात सुन्‍क मरियमक मनम एकदम धेर छटपटी लग्‍लिन ओ यी कसिन बात हो कैक स्‍वाँच लग्‍ली।
42001030	स्‍वर्गदूत हुँकहीन कलिन्, “जिन डराओ, मरियम, काकरकि टुँ परमेश्‍वरक निगाहा पारख्लो।
42001031	हेरो, टुँ गर्भवती हुइबो ओ एकठो छावा जन्‍मैबो। टुँ उहाँक नाउँ येशू ढरहो।
42001032	उहाँ महान हुइहीँ ओ सर्वोच्‍च परमेश्‍वरक छावा कैजहीँ। परमप्रभु परमेश्‍वर उहाँह उहाँक पुर्खा दाऊदअस राज्‍य कर्ना अधिकार देहहीन्।
42001033	उहाँ इस्राएलीन्‍हकम सड्‌डभर राज्‍य करहीँ ओ उहाँक राज्‍य कबु फे नैहेरैहीन।”
42001034	मरियम स्‍वर्गदूतह कली, “मै त कन्यहे बाटुँ, यी कसिक हुई?”
42001035	स्‍वर्गदूत मरियमह कलिन्, “पवित्र आत्‍मा टुँहारम अइहीँ ओ सर्वोच्‍च परमेश्‍वरक शक्तिक छैह्‍याँ टुँहारम परी त टुँ गर्भवती हुइबो। असिक टुँहारमसे पवित्र लर्का जन्‍महीँ ओ उहाँ परमेश्‍वरक छावा कैजहीँ।
42001036	हेरो, टुँहार नातपात पर्ना एलीशिबा बुह्रैलम गर्भवती होरली। हुँकहार गर्भम छावा लर्का बाटिन्। मनै हुँकहीन बाँझी कलरलह, तर ऊ गर्भवती हुइलक छ मैन्‍हा होगैलीन्।
42001037	काकरकि परमेश्‍वर कर नैसेक्‍ना बात कुछु नैहो।”
42001038	मरियम कली, “मै परमप्रभुक दासी हुइटुँ, महीह अप्‍नक कहलअस ह्‍वाए।” तब स्‍वर्गदूत ओठेसे गैगिल।
42001039	तबदोस्र मरियम यहूदिया क्षेत्रक पर्वत्वम रहल जकरियक गाउँम हड्‍बडैटी गैली।
42001040	ऊ जकरियक घरम जाक एलीशिवह अभिवादन कर्ली।
42001041	मरियमक अभिवादन सुन्‍टीकि एलीशिवक गर्भमक लर्का चलमलैलिन्। एलीशिबा पवित्र आत्‍मले भरपूर होक
42001042	बरा स्‍वरले कली, “जन्‍नीमनैमध्‍येम धेर आशिष पाइल जन्‍नीमनै टुँह हुइटो ओ टुँहार गर्भक लर्कह परमेश्‍वर विशेष आशिष देह्‍हीँ।
42001043	मै के हुइटुँ जे म्‍वार प्रभुक डाई महीह भेँटाए अइली?
42001044	मै टुँहार अभिवादन सुन्‍टीकि म्‍वार गर्भक लर्का खुशीले चलमलाइल।
42001045	टुँ परमप्रभुक कहल बातम विश्‍वास करलओर्से परमेश्‍वर टुँहीन आशिष देरख्‍ल।”
42001046	मरियम कली, “मै परमप्रभुक प्रशंसा कर्ठुं
42001047	ओ महीह मुक्ति देहुइया परमेश्‍वरक कारण आनन्‍द मनैठुँ,
42001048	काकरकि प्रभु मै जसिन गैलगुज्रल दासीह सम्‍झल। आबठेसे सब पुस्‍ता महीह आशिष पाइल कह्‍हीँ,
42001049	काकरकि सबसे शक्तिशाली परमेश्‍वर म्‍वार लाग महान काम कैरख्‍ल। उहाँ पवित्र बाट।
42001050	प्रभुह आदर करुइयन्‍हक लाग उहाँक दया पुस्‍तौँ-पुस्‍तासम पलरठन।
42001051	उहाँ आपन अधिकारले शक्तिशाली काम कैरख्‍ल ओ घमण्‍डी विचार करुइयन्‍हक योजना भताभुङ्‌ग पारक लाग, हुँकन तितरवितर पाररख्‍ल।
42001052	उहाँ शासकहुँकन अधिकारमसे हटारख्ल तर नम्र मनैन उच्‍च पाररख्ल।
42001053	उहाँ भुँख्‍ल रहुइयन असल चिजले भरिभराउ पाररख्ल तर धनी मनैन छुच्‍छ हाँठ पठारख्ल।
42001054	परमेश्‍वर आपन सेवक इस्राएलीन सहायता कर्ठ। उहाँ आपन मनैन दया कर्ना प्रतिज्ञा नैबिस्रैलहुइट।
42001055	परमेश्‍वर हमार पुर्खा अब्राहाम ओ उहाँक सन्‍तानन ‘टुँहन सड्‌डभर दया करम’ कैक प्रतिज्ञा कैरख्‍लह।”
42001056	मरियम एलीशिवकसँग तीन मैन्‍हासम बैठ्क आपन घर घुम्‍ली।
42001057	एलीशिवक लर्का पैना दिन पुग्लिन त ऊ एकठो छावा जन्‍मैली।
42001058	परमप्रभु हुँकहीन महान दया कैरख्‍ल कना बात हुँकहार नातपात ओ छरछिमेकहुँक्र फे सुन्‍ल त हुँक्र सबजन आनन्‍द हुइल।
42001059	लर्का जन्‍मलक आठवाँ दिनम यहूदी रीत अनुसार लर्कक् खतना करक लाग ओ नाउँ ढरक लाग हुँकहार नातपात ओ छरछिमेकहुँक्र अइल। हुँक्र लर्कक् नाउँ हुँकहार बाबक नाउँअस जकरिया ढरक लाग रलह।
42001060	तर हुँकहार डाई कली, “नाही! याकर नाउँ यूहन्‍ना ढरपर्ठा।”
42001061	हुँक्र एलीशिवह कल, “टुन्‍हक वंशम यी नाउँ केक्रो नैहुइन् जे।”
42001062	तबदोस्र हुँक्र लर्कक् बाबह इशारा कर्टी पुछ्‌ल, “टुँ लर्कक् नाउँ का ढर चाहटो?”
42001063	एकठो पाटी माङ्‌क, “याकर नाउँ यूहन्‍ना हुइस” कैक लिख्‍ल। तब सबजन छक्‍क पर्ल।
42001064	ओ, तबहेँ ऊ ब्‍वाल सेक्‍ना होगैल ओ परमेश्‍वरक प्रशंसा करलग्‍ल।
42001065	छरछिमेकम डर हुइलन ओ यी बातक खबर यहूदिया क्षेत्रक सारा पहारी इलाकाभर फैलल्।
42001066	ओ सुनुइयन् “यी लर्का पाछ कसिन हुई” कैक आपन मनम सोँच्‍ल, काकरकि हुँक्र परमप्रभुक शक्ति हुँकाहारम रहल थाहाँ पैल।
42001067	तब उ लर्कक् बाबा जकरिया पवित्र आत्‍मले भरपूर होक उहाँक वचन बोल्ल,
42001068	“इस्राएलीन्‍हक परमप्रभु परमेश्‍वरक प्रशंसा ह्‍वाए, काकरकि उहाँ अपन्‍हे आक आपन मनैन मुक्ति देरख्ल।
42001069	उहाँ आपन सेवक दाऊदक वंशम एकठो शक्तिशाली मुक्ति देहुइयह पठारख्‍ल।
42001070	परमेश्‍वर अघट्‌टे पवित्र अगमवक्तन्‍हक मुहसे प्रतिज्ञा कर्ल,
42001071	कि हमार शत्रु ओ हमन हेल्‍हा करुइयन्‍हक हाँठसे हम्र मुक्ति पाइसेकी।
42001072	उहाँ हमार पुर्खन दया देखाइक लाग ओ आपन पवित्र बाचा पालन करक लाग यी काम कर्ल।
42001073	परमेश्‍वर किर्‍या खाक हमार पुर्खा अब्राहामसे प्रतिज्ञा कर्ल,
42001074	कि हम्र हमार शत्रुनसे मुक्ति पाइसेकी ओ बिना डर
42001075	हम्र आपन जीवनभर पवित्र ओ धार्मिक जीवन जिटी परमेश्‍वरक सेवा कर सेकी।
42001076	टुँ म्‍वार छावा सर्वोच्‍च परमेश्‍वरक अगमवक्ता कह्जैबो, काकरकि टुँ प्रभुक आघ-आघ उहाँक डगर बनैबो।
42001077	परमेश्‍वर मनैन्‍हक पाप क्षमा कैक हुँकन् मुक्ति देना डगर टुँ मनैन देखैबो।
42001078	परमेश्‍वर धेर दयालु रलकओर्से अजरार देहुइयह स्‍वर्गसे हमारठे पठैहीँ त,
42001079	अन्‍धकारम रना ओ मुव डरैना मनै अजरार पैहीँ। उहाँ हमन शान्‍तिसे जिना डगर देखैहीँ।”
42001080	जकरियक छावा बहर्टीगैल ओ परमेश्‍वरक विश्‍वासम बलगर हुइटीगैल। ऊ इस्राएलीन्‍हक बीचम खुलमखुल्‍ला प्रचार सुरु नैकरट्‍सम उजार ठाउँम पलरल।
42002001	उ समयम सिजर अगस्‍टस आपन रोमी राज्‍यभर मनैन्‍हक जनगणना लेहहो कैक हुकुम देल।
42002002	रोमी राज्‍यम पैल्‍हक फ्‍यारा लिहल मनैन्‍हक जनगणना हो यी। उ ब्‍याला सिरिया क्षेत्रम कुरेनियस बडाहाकिम रलह।
42002003	सबजन नाउँ लिखाए आपन-आपन पुर्खन्‍हक सहरम जाइटलह।
42002004	योसेफ गालील क्षेत्रक नासरत सहरसे राजा दाऊदक सहर यहूदिया क्षेत्रक बेथलेहेमम गैल, काकरकि योसेफ दाऊद वंशक रलह।
42002005	योसेफसे भ्‍वाज हुइना कैक मरियमक ठकौनी खैलकओर्से, योसेफ मरियमह आपनसँग लेक नाउँ लिखाए गैल। उ ब्‍याला मरियम गर्भवती रलही।
42002006	हुँक्र उहँ रहलम मरियमक लर्का जन्‍मैना दिन पुग्गैलिन।
42002007	धर्मशालम ठावँ नैरलकओर्से मरियम पैल्‍हा छावा गोठोम जन्‍मैली ओ लुगले सेहँर्क सुतैली।
42002008	उह गाउँक लग्‍घ डँरोम भेँरी चह्रुइयन रात्‍क आपन भेँरीन्‍हक रेखदेख करँट्।
42002009	प्रभुक स्‍वर्गदूत एकचोट्‌टे हुँकन्‍हकठे देखपर्ल त परमप्रभुक तेज अजरार हुँकन्‍हकम झ्‍वाल्‍लसे चम्कलिन्। यी देख्क हुँक्र बरा जोरसे डरैल।
42002010	तब स्‍वर्गदूत हुँकन् कल, “जिन डराओ, काकरकि मै सक्‍कु मनैन् आनन्‍द लग्‍ना खुशीक खबर लेक टुन्‍हकठे आरनु।
42002011	आज दाऊदक सहरम मुक्ति देहुइया ख्रीष्‍ट प्रभुक जन्‍म होरलन।
42002012	टुह्र यी चिन्‍हले उहाँह चिह्‍न्‍बो: टुह्र लर्कह लुगले सेहँर्क ड्वाँरम सुताइल देख्‍बो।”
42002013	तबहेँ उ स्‍वर्गदूतकसँग और धेर स्‍वर्गदूत असिक परमेश्‍वरक प्रशंसा करँट्‍ देखपर्ल,
42002014	“सर्वोच्‍चम रना परमेश्‍वरह महिमा ह्‍वाए, पृथ्वीम जौन मनैनसे उहाँ खुशी बाट, हुँकन शान्‍ति ह्‍वाए।”
42002015	असिक प्रशंसा कैक स्‍वर्गदूत स्‍वर्गम घुम्‍ल। हुँक्र स्‍वर्गम घुम्‍ल त भेँरी चह्रुइयन अप्‍न-अप्‍न कल, “चोलो, हम्र बेथलेहेमम जाक उहाँ घटल घटना ओ परमप्रभुक कहल बात हेरी।”
42002016	हुँक्र झट्‌ट-झट्‌ट गैल, त मरियम, योसेफ ओ ड्वाँरम सुताइल लर्कह भेँटैल।
42002017	हुँक्र उ लर्कह देख्‍ल त, उहाँक बारेम स्‍वर्गदूतन्‍हक कहल बात सबजहन सुनैल।
42002018	यी बात सुनुइयन सबजन छक्‍क पर्ल।
42002019	तर मरियम यी सब बात मनम ढर्लरली ओ याकर अर्थ का हुई कैक सोँच्टीरली।
42002020	भेँरी चह्रुइयन ज्या सुनरख्‍लह, उह देख्लकओर्से हुँक्र परमेश्‍वरक महिमा ओ स्‍तुति कर्टी घुम्‍ल।
42002021	लर्का जन्‍मलक आठवाँ दिनम, लर्कक् खतना कैगिलन। ओ हुँक्र उहाँक नाउँ येशू ढर्ल, काकरकि मरियम गर्भवती हुइनासे आघ स्‍वर्गदूतक देहल नाउँ रह यी।
42002022	लर्का पाक मोशक व्‍यवस्‍था अनुसार हुँकन्‍हक च्‍वाखा हुइना दिन पुग्‍लन त, हुँक्र लर्कह परमेश्‍वरक आघ अर्पण कर यरूशलेमक मन्‍दिरम लैगैल।
42002023	काकरकि परमप्रभुक व्‍यवस्‍थम “पैल्‍ह जन्‍माइल छावह परमेश्‍वरक आघ अर्पण करपर्ठा” कैक लिखल बा।
42002024	च्‍वाखा हुइक लाग परमप्रभुक व्‍यवस्‍था अनुसार हुँकन ढुकुर या परेउनक एक जोह्र्‍या छौना बलि चह्राइपरन। उहओर्से हुँक्र बलि चह्राए गैल।
42002025	उह समयम यरूशलेमम शिमियोन नाउँ रहल एकठो मनैया रलह। ऊ धर्मी जीवन जियँट्‍ ओ परमेश्‍वरक भक्ति करँट्। ऊ पवित्र आत्‍मक अगुवाइ पाइल मनै रलह ओ इस्राएलीन मुक्ति देहुइया ख्रीष्‍टक बट्‌या ह्‍यारँट्‌।
42002026	हुँकहीन “टुँ परमप्रभुक पठाइल ख्रीष्‍टह नैद्‍याखट्सम नैमुबो” कैक पवित्र आत्‍मा आघहेँ थाहाँ देरख्लहन।
42002027	पवित्र आत्‍मक अगुवाइ पाक शिमियोन मन्दिरक अङ्‌नम गैल। मोशक व्‍यवस्‍था अनुसार मरियम ओ योसेफ येशूह अर्पण कर मन्दिरम आनल ब्‍याला शिमियोन उहँ रलह।
42002028	शिमियोन लर्कह क्‍वारम लेक परमेश्‍वरक प्रशंसा कर्टी कल,
42002029	“हे परमप्रभु, अप्‍नक कहल बात लागल। आब मै अप्‍नक दास शान्‍तिसे मुव पाऊँ,
42002030	काकरकि मै आपनऽ आँखिले मुक्ति देहुइयह द्‍याख पैनु।
42002031	अप्‍न सब जातिक मनै मुक्ति देख्‍नागरी उहाँह पठारख्ली।
42002032	उहाँ यहूदी जात नैरहल मनैन डगर देखैना अजरारअसक हुइट, ओ हम्र इस्राएलीन्‍हकम आदर अनुइया फे उहँ हुइट।”
42002033	येशूक डाई-बाबा आपन लर्कक् बारेम शिमियोनक कहल बात सुन्‍क छक्‍क पर्ल।
42002034	शिमियोन हुँकन आशिष देल ओ लर्कक् डाई मरियमह कल, “परमेश्‍वरक पक्‍का करल बात का बा कलसे, यी लर्कक् कारण इस्राएलम धेर जन्‍हक पतन हुहीन ओ धेर जन्‍हक उत्‍थान हुहीन। परमेश्‍वर उहाँह एकठो चिन्‍हक रूपम पठारख्‍ल, तर धेर जन उहाँह इन्‍कार करहीँ,
42002035	ओ असिक हुँकन्‍हक विचार प्रकट हुहीन। तब टुँ फे तरवालले मुटुम ग्वाभलअस दुःखक अनुभव कर्बो।”
42002036	उहब्‍याला हन्‍ना नाउँक अगमवादिनी अइली। ऊ आशेर कना कुलक फनुएलक छाई रलही। ऊ भ्‍वाज हुइलक साती वर्षम विधवा हुइलही ओ आम्‍हीसम विधवऽ पलरलही।
42002037	ऊ धेर बुह्रारलही, चौरासी वर्षक होरलही। ऊ सड्‍ड परमेश्‍वरक आराधना कर्टी रातलाग मन्दिरम पलिरहँट्‍ ओ ब्रत रह्‍क परमेश्‍वरसे प्रार्थना फे करँट्।
42002038	योसेफ ओ मरियम शिमियोनकठे पलरहल समयम, हन्‍ना हुँकन्‍हकठे जाक परमेश्‍वरक प्रशंसा कर्ली, ओ इस्राएलक छुट्‌कारक बट्‌या हेरुइयन् येशूक बारेम बटोइली।
42002039	परमप्रभुक व्‍यवस्‍था अनुसार करपर्ना सक्‍कु काम सेक्‍क मरियम ओ योसेफ गालील क्षेत्रक नासरत सहरम रहल आपन घर घुम्‍ल।
42002040	नाबालक येशू हुर्कटी ओ बलगर हुइटीगैल, उहाँक अक्‍किलबुद्धि अइटी गैलन। परमेश्‍वरक अनुग्रह उहाँक जीवनम रलहन।
42002041	येशूक डाई-बाबा आपन चलन अनुसार “यहूदी मुक्ति-दिवस” कना टिहार मनाए सालो यरूशलेम जाइँट्।
42002042	येशू बाह्र वर्षक हुइल त मुक्ति-दिवस मनाए हुँक्र उहाँह लेक यरूशलेम गैल।
42002043	मुक्ति-दिवस मनाक सेक्‍ल त हुँक्र घरओर घुम्‍ल। तर येशू यरूशलेमम पलरल। यी बात उहाँक डाई-बाबह थाहाँ नैरलहन।
42002044	येशू बगालिम केक्रोसँग अइटीहुहीँ कना सोँच्‍क हुँक्र दिनभरिक डगर नेङ्ल। सन्‍झ्‍यासम फे हुँक्र उहाँह नैदेख्ल त आपन नातपात ओ चिन्‍हल मनैन्‍हक बगालिम उहाँह खोज्‍ल।
42002045	आपन छावह नैभेटैल त हुँक्र उहाँह ख्‍वाज यरूशलेमओर घुम्‍ल।
42002046	हुँक्र उहाँह तीसर दिन मन्दिरम भेँटैल। उहाँ यहूदी गुरुनसे बैठ्क हुँकन्‍हक बात ओनैने प्रश्‍न पुछ्ने करटलह।
42002047	येशूक अक्‍किलबुद्धि ओ जवाफ सुन्‍क सबजन छक्‍क पर्ल।
42002048	उहाँक डाई-बाबा उहाँह हुँकन्‍हकठे बैठल देख्क धेर अचम्‍म मन्ल। उहाँक डाई कली, “छावा, टुँ हमनसे असिक नैकरपर्नारह। हेरो! टुँहार बाबा ओ मै पीरले टुँहीन खोज्‍टीअइली।”
42002049	येशू हुँकन कल, “टुह्र महीह काजे ख्‍वाज परल? मै आपन बाबक घरम रहपर्ठा कना का टुँहन थाहाँ नैरह?”
42002050	तर येशूक बात हुँक्र नैबुझ्‍ल।
42002051	तबदोस्र येशू आपन डाई-बाबकसँग नासरत घुम्‍ल ओ हुँकन्‍हक आज्ञाकारीम पलरल। उहाँक डाई यी सब बात आपन मनम ढर्लरली।
42002052	असिक येशू बुद्धिम ओ शरीरम हुर्कटीगैल, ओ उहाँ परमेश्‍वर ओ मनैन्‍हक निगाहा पैटिरल।
42003001	रोमी राज्‍यम सिजर तिबेरिअसक शासन कर्लक पन्ध्र वर्ष होरलहन। उ ब्‍याला पन्‍तियस पिलातस यहूदिया क्षेत्रम बडाहाकिम, हेरोद अन्‍तिपास गालील क्षेत्रम शासक, हेरोद अन्‍तिपासक भैया फिलिप इतुरिया ओ त्राखोनितिस क्षेत्रम शासक, ओ लुसानियास अबिलेने क्षेत्रम शासक रलह।
42003002	हन्‍नास ओ कैयाफा जुन प्रधान पूजारीहुँक्र रलह। उह समयम जकरियक छावा उजार ठाउँम रहुइया यूहन्‍ना परमेश्‍वरक सन्‍देश पैल।
42003003	तब यूहन्‍ना यर्दन लद्‍यक आसपासक इलाकम जाक असिक प्रचार कर्ल, “पाप क्षमा पाइक लाग आपन-आपन पापी मन परिवर्तन करल प्रमाणक रूपम बप्‍तिस्‍मा लेओ।”
42003004	असिक अगमवक्ता यशैयक लिखल यी बात पूरा हुइल्: “उजार ठाउँम चिल्‍ला-चिल्‍लाक बोलुइयक आवाज सुन्‍जाइटा, ‘प्रभु आइक लाग उहाँक मार्ग तयार पारो, उहाँक डगर स्‍वाझ बनाओ।
42003005	सब गञ्‍ज्रीगुञ्‍ज्रा भाँठ परी ओ सब पख्वापर्वत्वा सम्याइ परी। टेँह्रिबाङ्‌गा डगर स्‍वाझ ओ अरबर डगर रग्‍रगाँट्‍ बनाइ परी।
42003006	तब सब मनै परमेश्‍वरक देहल मुक्ति देखहीँ।’”
42003007	बगालिक बगाल मनै बप्‍तिस्‍मा लिहेक लाग यूहन्‍नकठे अइल। तर यूहन्‍ना कल, “टुह्र साँपन्‍हक सन्‍तान! परमेश्‍वरक दण्‍डसे उम्‍क टुँहन के कहल?
42003008	टुन्‍हक पापी मन परिवर्तन हुइलक प्रमाण टुन्‍हक्‍के जीवन ह्‍वाए। तर ‘हम्र अब्राहामक सन्‍तान हुइटी’ कटिम टुह्र उम्‍क पैबी कैक जिन सोँचो। मै टुँहन कहटुँ, परमेश्‍वर यी पत्‍थ्रमसे फे अब्राहामक लाग सन्‍तान उत्‍पन्‍न करसेक्‍ठ।
42003009	रूख्‍वक जरीम कुह्रार परस्‍याकल। उहओर्से असल फारा नैफरैना सब रूख्‍वा ढलाजाई, ओ आगीम फाँकजाई।”
42003010	मनै यूहन्‍नह पुछ्‌ल, “ओसिन हो कलसे, हम्र का करी?”
42003011	यूहन्‍ना हुँकन कल, “दुइठो झुल्‍वा रहल मनैया नङ्ट रहुइयह एकठो देह। ओसहेँक खैना चिज रहल मनैया भुँख्‍ल रहुइयनसे बाँट।”
42003012	बप्‍तिस्‍मा लिह आइल कर उठुइयन फे यूहन्‍नह पुछ्‌ल, “गुरुजी, हम्र का करी?”
42003013	उहाँ हुँकन कल, “रोमी सरकारक त्वाकलसे धेर कर जिन उठाओ।”
42003014	सिपाहीहुँक्र फे पुछ्‌ल, “हम्र का करी?” ऊ हुँकन कल, “अत्‍याचार कैक या धम्की देक किहुह जिन लुटो। किहुह झूटा दोष जिन लगाओ। आपन तलबम सन्‍तोष रहो।”
42003015	मनै मुक्ति देहुइया ख्रीष्‍ट हाली आजैहीँ कैक बट्‌या ह्‍यारँट्‌। हुँक्र यूहन्‍नह “ख्रीष्‍ट यिह हुइट कि?” कैक विचार करटलह।
42003016	तब यूहन्‍ना हुँकन कल, “मै त पानीक बप्‍तिस्‍मा देठुँ। तर महीसे शक्तिशाली एक जन अइटीबाट। मै त उहाँक जुत्तक टेनी छोर्ना योग्यक फे नैहुइटुँ। उहाँ टुँहन पवित्र आत्‍मा ओ आगीले बप्‍तिस्‍मा देहहीँ।
42003017	ओसैना सुपा उहाँक हाँठम बाटन। उहाँ अनाज ओसाक बखारीम ढरहीँ ओ भुसजुन कबु नैबुट्‍ना आगीम जरादेहीँ।”
42003018	यूहन्‍ना अस्‍त-अस्‍त धेर अर्तीउपदेश देटी मनैन उत्‍साह देल ओ खुशीक खबर प्रचार कर्ल।
42003019	यूहन्‍ना गालील क्षेत्रक शासक हेरोदह खुल्‍लमखुल्‍ला हप्‍कैल, काकरकि ऊ आपन भैयक गोसिन्या हेरोदियासह लेरख्‍लह ओ और धेर खराब काम कैरख्‍लह।
42003020	तब हेरोद यूहन्‍नह जेलम डर्ल। असिक ऊ आपन धेर खराब कामम और एकठो खराब काम थप्ल।
42003021	जेलम पर्नासे आघ, यूहन्‍ना मनैन बप्‍तिस्‍मा देहबेर, येशू फे बप्‍तिस्‍मा लिह अइल। बप्‍तिस्‍मा लिहबेर, येशू परमेश्‍वरसे प्रार्थना करटलह। तब स्‍वर्ग उघ्रल
42003022	ओ पवित्र आत्‍मा ढुकुरक रूपम उहाँकम अइलन। तब स्‍वर्गसे असिन आवाज आइल, “टुँ म्‍वार प्रिय छावा हुइटो। मै टुँहीनसे धेर खुशी बाटुँ।”
42003023	येशू मनैन परमेश्‍वरक वचन सिखैना काम सुरु करबेर लगभग तीस वर्षक रलह। मनै येशूह योसेफक छावा कहँट्। योसेफ एलिक छावा रलह।
42003024	एलि मत्तातक छावा रलह। मत्तात लेवीक छावा रलह। लेवी मल्कीक छावा रलह। मल्की यान्‍नक छावा रलह। यान्‍ना योसेफक छावा रलह।
42003025	योसेफ मत्ताथियासक छावा रलह। मत्ताथियास आमोसक छावा रलह। आमोस नहूमक छावा रलह। नहूम इसलीक छावा रलह। इसली नग्गैक छावा रलह।
42003026	नग्गै माथक छावा रलह। माथ मत्ताथियासक छावा रलह। मत्ताथियास सेमैनक छावा रलह। सेमैन योसेखक छावा रलह। योसेख योदक छावा रलह।
42003027	योदा योआनन्‌क छावा रलह। योआनन् रेसक छावा रलह। रेसा यरुबाबेलक छावा रलह। यरुबाबेल शालतिएलक छावा रलह। शालतिएल नेरीक छावा रलह।
42003028	नेरी मल्कीक छावा रलह। मल्की अद्दीक छावा रलह। अद्दी कोसामक छावा रलह। कोसाम एलमादमक छावा रलह। एलमादम एर्‌क छावा रलह।
42003029	एर् यहोशूक छावा रलह। यहोशू एलीएजरक छावा रलह। एलीएजर योरीमक छावा रलह। योरीम मत्तातक छावा रलह। मत्तात लेवीक छावा रलह।
42003030	लेवी शिमियोनक छावा रलह। शिमियोन यहूदक छावा रलह। यहूदा योसेफक छावा रलह। योसेफ योनानक छावा रलह। योनान एल्याकीमक छावा रलह।
42003031	एल्याकीम मलेअक छावा रलह। मलेआ मिन्‍नक छावा रलह। मिन्‍ना मत्ताथक छावा रलह। मत्ताथा नातानक छावा रलह। नातान दाऊदक छावा रलह।
42003032	दाऊद यिशैक छावा रलह। यिशै ओबेदक छावा रलह। ओबेद बोअजक छावा रलह। बोअज सल्‍मोनक छावा रलह। सल्‍मोन नहशोनक छावा रलह।
42003033	नहशोन अम्‍मीनादाबक छावा रलह। अम्‍मीनादाब आरामक छावा रलह। आराम हेस्रोनक छावा रलह। हेस्रोन फारेसक छावा रलह। फारेस यहूदक छावा रलह।
42003034	यहूदा याकूबक छावा रलह। याकूब इसहाकक् छावा रलह। इसहाक अब्राहामक छावा रलह। अब्राहाम तेरहक छावा रलह। तेरह नाहोरक छावा रलह।
42003035	नाहोर सरुगक छावा रलह। सरुग रऊक छावा रलह। रऊ पेलेगक छावा रलह। पेलेग एबेरक छावा रलह। एबेर शेलहक छावा रलह।
42003036	शेलह केनानक छावा रलह। केनान अर्पक्षदक छावा रलह। अर्पक्षद शेमक छावा रलह। शेम नोअक छावा रलह। नोआ लेमेखक छावा रलह।
42003037	लेमेख मतुशेलहक छावा रलह। मतुशेलह हनोकक् छावा रलह। हनोक येरेदक छावा रलह। येरेद महलालेलक छावा रलह। महलालेल केनानक छावा लरह।
42003038	केनान एनोशक छावा रलह। एनोश सेतक छावा लरह। शेत आदमक छावा रलह। आदम परमेश्‍वरक छावा रलह।
42004001	येशू पवित्र आत्‍मक अगुवाइ पाक यर्दन लद्‍यमसे घुम्‍ल। तब पवित्र आत्‍मा उहाँह उजार ठाउँम लैगैलन।
42004002	उ ठाउँम येशू चालीस दिनसम रहबेर शैतान उहाँक परीक्षा करल। उ समयम कुछु नैखैलकओर्से उहाँह महा कर्रसे भुँख लग्‍लन।
42004003	तब शैतान उहाँह कहल, “यदि अप्‍न परमेश्‍वरक छावा हुइटी कलसे, यी पत्‍थ्रह रोटी बनाई।”
42004004	येशू कल, “धर्मशास्‍त्रम असिक लिखल बा, ‘मनै खैना चिजले केल नैबच्‍ट।’”
42004005	तबदोस्र शैतान येशूह ढ्‌याङ ठाउँम लैजाक एक्‍कघरीम संसारक सब राज्‍य देखाइल।
42004006	शैतान उहाँह कहल, “मै यी सारा राज्‍यक अधिकार ओ गौरव अप्‍नह देहम, काजेकलसे यी सब महीह देगैल्‌ बा। मै चहलसे जेहीह फे देहसेक्‍ठुँ।
42004007	महीह दण्‍डवत् कर्बी कलसे, यी सब अप्‍नक होजाई।”
42004008	येशू कल, “धर्मशास्‍त्रम असिक लिखल बा, ‘टैँ परमप्रभु परमेश्‍वरह केल दण्‍डवत् करस ओ उहाँक केल सेवा करस।’”
42004009	शैतान येशूह यरूशलेमम लैगैल्‌, ओ उहाँह मन्दिरक टुप्‍पम लैजाक कहल, “यदि अप्‍न जाट्‌टीसे परमेश्‍वरक छावा हुइटी कलसे, यिहाँसे फन्की,
42004010	काजेकलसे धर्मशास्‍त्रम असिक लिखल बा: ‘परमेश्‍वर आपन स्‍वर्गदूतन टुँहार रक्षा करक लाग अह्रैहीँ।
42004011	तब टुँहार पौली पत्थ्रम नैठोक्‍याई कैक हुँक्र आपन हाँठले टुँहीन ठाम्‍डरहीँ।’”
42004012	येशू ओहीह कल, “धर्मशास्‍त्रम यी फे लिखल बा, ‘टैँ परमप्रभु आपन परमेश्‍वरक परीक्षा जिन करस।’”
42004013	असिक शैतान हरकिसिमले येशूक परीक्षा कैक स्याकल् त, और मौका नैआइट्समक लाग उहाँह छोर्क चलगैल्‌।
42004014	तबदोस्र येशू पवित्र आत्‍मक शक्ति पाक गालील क्षेत्रम घुम्‍ल। उहाँक बारेम खबर आसपासक इलाकम फैलल्।
42004015	उहाँ उ क्षेत्रम सभाघर-घरम जाक मनैन सिखाइँट्‍, ओ मनैजुन उहाँक प्रशंसा करँट्।
42004016	येशू आपन हुर्कलक सहर नासरतम घुम्‍ल ओ सड्‍डकअस बिसैना दिनम सभाघरम गैल। उहाँ धर्मशास्‍त्र पह्रक लाग ठह्रेइल त,
42004017	उहाँह यशैया अगमवक्तक लिखल किताब देलन। येशू किताब बिठ्नाक यी खण्‍ड निक्रैल ओ पहर्ल,
42004018	“परमप्रभुक आत्‍मा म्‍वारम बा, काकरकि गरीब मनैन खुशीक खबर सुनाइक लाग परमेश्‍वर महीह नियुक्त कैरख्‍ल। कैदम परल मनैन छुट्‌कारा देहक लाग, आन्‍धर मनैन देख्‍नाहा बनाइक लाग, थिचोमिचोम परल मनैन मुक्ति देहक लाग,
42004019	ओ परमप्रभु मनैन दया देखैना वर्ष आरहल कैक घोषणा करक लाग परमेश्‍वर महीह पठारख्ल।”
42004020	येशू किताब बन्द कैक सेवकह देल ओ सिखाइक लाग बैठ्ल। सभाघरम रहल सबजन्‍हक नजर उहाँकम रलहन।
42004021	तब येशू हुँकनसे बट्‌वाइलग्‍ल, “धर्मशास्‍त्रम लिखल यी वचन आज टुह्र सुन्टी-सुन्टी पूरा होरहल।”
42004022	सबजन उहाँक प्रशंसा कर्ल ओ उहाँक कृपापूर्ण वचन सुन्‍क छक्‍क पर्ल। हुँक्र कल, “का यी योसेफक छावा नैहुइट?”
42004023	तब येशू हुँकन कल, “टुह्र पक्‍क फे महीह यिह आहान त कबो, ‘ऐ बैदावा, पैल्‍ह अपन्‍हेह चोखाओ,’ अर्थात् ‘कफर्नहुमम करलअस यिहाँ आपन सहरम फे अचम्‍मक काम करो।’
42004024	जाट्‌टीसे मै टुँहन कहटुँ, कौनो अगमवक्तह फे आपन गाउँक मनै स्‍वीकार नैकर्ट।
42004025	म्‍वार वचन सत्‍य हो, एलियक समयम तीन वर्ष छ मैन्‍हासम खडेरीक कारण सारा देशम भारी अनिकाल परल रह। उ ब्‍याला इस्राएलम धेर विधवन रलह।
42004026	परमेश्‍वर एलियह उ देशक कौनो विधवकठे फे नैपठैल, तर सीदोन क्षेत्रक सारपत गाउँम एकठो विधवकठे केल पठैलह।
42004027	ओसहेँक एलिशा अगमवक्तक समयम इस्राएलम धेर कोररोगिन रलह। तर परमेश्‍वर सिरिया देशक नामानह बाहेक और कौनोजहन नैचोखैल।”
42004028	यी सुन्‍क सभाघरम रहल सब मनै रिसले चूर हुइल।
42004029	हुँक्र जर्‍याकजुरुक उठ्‍क येशूह घुचेट्‌टी सहरसे बाहर निक्रैल। हुँकन्हक यी सहर पर्वत्वम रलहन। हुँक्र उहाँह उह पर्वत्वक भीरमसे गिराइ खोज्‍ल,
42004030	तर उहाँ हुँकन्‍हक बीचमसे निपुच्‍क चलदेल।
42004031	तबदोस्र येशू गालील क्षेत्रक कफर्नहुम सहरम गैल ओ बिसैना दिन सभाघरम जाक सिखाइलग्‍ल।
42004032	उहाँक शिक्षा सुनुइयन छक्‍क पर्ल काकरकि उहाँ पूरा अधिकारसे सिखाइँट्।
42004033	उ घरम भूत्‍वा लागल एकठो मनैया फे रह। ऊ चिल्‍लैटी कहल,
42004034	“नासरतक येशू, हमन का कराइक लाग बाटी? का अप्‍न हमन नाश कर आरली? मै चिह्‍न्‍ठुँ, अप्‍न परमेश्‍वरक पठाइल पवित्र जन हुइटी।”
42004035	येशू ओहीह असिक हप्‍कैल, “चूप लाग्! ओहीह छोर्!” तब भूत्‍वा उ मनैयह सबजन्‍हक सामुन्‍नेम मूर्छा पारल ओ ओहीह छोर्क गैल्‌। तर ओहीह कुछु च्‍वाटपटक नैलग्‍लस।
42004036	यी देख्‍क सबजन छक्‍क पर्ल ओ अप्‍न-अप्‍न कहलग्‍ल, “हिँकहार बोली कसिन बाटन! हिँकाहारठे भूतन हप्‍कैना अधिकार ओ शक्ति बाटन, ओ हुँक्र हिँकहार कहल मन्‍ठ!”
42004037	तब कफर्नहुम सहरक आसपासक इलाकम येशूक बयान फैल्लन।
42004038	येशू सभाघरमसे निकर्क सिमोनक घर गैल। सिमोनक सासू जरकमार एकदम बेराम रलही। ओठे रहल मनै “हुँकहीन चोखादी” कैक येशूसे बिन्‍ती कर्ल।
42004039	तब उहाँ हुँकहार पन्ज्र जाक जरह “छोर्!” कना आज्ञा देल, ओ हुँकहीन जर छोर्लिन्। तबदोस्र ऊ जुरुक्‍कसे उठ्गैली ओ उहाँहुँकन्‍हक मानमर्जाट्‍ करलग्‍ली।
42004040	दिन बुरबेर, मनै येशूकठे धेर किसिमक रोग लागल मनैन अन्‍ल। उहाँ हुँकन्‍हकम हाँठ ढै-ढैक सबजहन चोखैल।
42004041	भूत उहाँह “अप्‍न परमेश्‍वरक छावा हुइटी” कैक चिल्‍लैटी मनैन छोर्ल। हुँक्र उहाँह ख्रीष्‍ट हुइट कैक चिह्‍न्‍लकओर्से, उहाँ हुँकन हप्‍काक ब्‍वाल नैदेल।
42004042	द्वासर दिन बिहान्‍क, येशू सुनसान ठाउँम गैल, तर मनै उहाँह खोज्‍टी गैल। हुँक्र उहाँह भेँटैल त, “हमन जिन छोरी” कैक बिन्‍ती कर्ल।
42004043	तब येशू जवाफ देल, “मै और-और सहरम फे जाक परमेश्‍वरक राज्‍यक बारेम खुशीक खबर प्रचार करपर्ठा, काकरकि यिह कामक लाग परमेश्‍वर महीह पठारख्ल।”
42004044	असिक उहाँ सारा यहूदिया क्षेत्रम सभाघरम जाक प्रचार कर्ल।
42005001	एक दिन येशू गनेसरेत समुद्रक किनारम ठह्र्‍याक परमेश्‍वरक वचन प्रचार करटलह। वचन सुन अउइया मनैन्‍हक भारी भीड उहाँक लग्‍घ लागल।
42005002	येशू समुद्रक किनारम दुइठो खाली लाऊ देख्ल। जलहारी लाऊमसे उतर्क आपन-आपन जाल धुइटलह।
42005003	एकठो लाऊ सिमोनक रलहन। येशू उह लाऊम चिहुर्ल ओ सिमोनह लाऊ किनारसे टनिक दूर लैजाइ कल। उहाँ लाऊम बैठ्‍क मनैन सिखाइलग्‍ल।
42005004	सिखाक सेक्‍ल त, येशू सिमोनह कल, “लाऊ गहिँरओर लैजाक जाल फाँको।”
42005005	सिमोन येशूह कल, “गुरु, हम्र रातभर जाल खेल्क फे, एक मच्‍छी नैपैली। तर अप्‍न कहटी कलसे, मै जाल फाँकडारुँ जे।”
42005006	जाल फँक्ल त, अत्रा धेर मच्‍छी बझ्ल कि हुँकन्‍हक जालऽ फाट लग्‍लन।
42005007	तब हुँक्र और लाऊक सङ्‌घरेन हाँठक सानमर्टी सहयोग करक लाग बलैल। हुँक्र आक जालमसे मच्‍छी झिँक्‍ने लाऊम ढर्ने करलग्‍ल। ढरट्‍-ढरट्‍ दुनु लाऊ मच्‍छीले भरगैलन। उहओर्से हुँकन्‍हक लाऊ बुर्नाअस करलग्‍लन।
42005008	यी देख्क सिमोन पत्रुस येशूक पाउ पर्टी कल, “प्रभु, मै पापी मनैयकठे अप्‍न जिन रही।”
42005009	सिमोन काजे ओसिक कल कलसे, ओत्रा धेर मच्‍छी बझ्लकम सिमोन ओ हुँकहार सक्‍कु सङ्‌घरेन छक्‍क परलरलह।
42005010	एक्‍कम मिल्क मच्‍छी मरुइया जब्दीयक छावन, याकूब ओ यूहन्‍ना, फे छक्‍क परलरलह। येशू सिमोनह कल, “जिन डराओ, टुँ मच्‍छी मार्क आनअस, आबठेसे म्‍वारम विश्‍वास करक लाग मनैन अनुइया हुइबो।”
42005011	तब हुँक्र लाऊ किनार लगैल ओ सब चिज छोर्क उहाँक पाछ लग्‍ल।
42005012	एक दिन एकठो सहरम जीउभर कोररोग लागल मनैयसे येशूक भ्‍याँट्‍ हुइलन। उ मनैया येशूक पाउ पर्टी बिन्‍ती करल, “गुरुजी, अप्‍न चहबी कलसे, महीह कोररोगसे चोखाइ सेक्‍नेबाटी।”
42005013	येशू वाकरम हाँठ ढैक कल, “मै चाहटुँ, टुँ चोखाजाओ।” तबहेँ उ मनैया कोररोगसे चोखागैल्‌।
42005014	तब येशू ओहीह आज्ञा देटी कल, “टुँ यी बात कौनोजहन जिन कहहो। तर सरासर पूजारीकठे जाक अपन्‍हेह देखाओ ओ अप्‍न कोररोगसे चोखैलकम मनैन्‍हक आघ साबित कराइक लाग मोशक व्‍यवस्‍था अनुसार बलि चह्राओ।”
42005015	उ दिनसे येशूक बयान झन् फैल्‍लन। तबसे झन् धेर मनै उहाँक शिक्षा सुन ओ चोखाए आइँट्।
42005016	तर येशू घरीघरी सुनसान ठाउँम जाक परमेश्‍वरसे प्रार्थना करँट्।
42005017	एक दिन येशू एकठो घरम मनैन शिक्षा देहटलह। उहब्‍याला फरिसीहुँक्र ओ शास्‍त्रीहुँक्र फे येशूक पञ्ज्र बैठलरलह। हुँक्र गालील ओ यहूदिया क्षेत्रक सक्‍कु गाउँसे, ओ यरूशलेम सहरसे आरलह। परमप्रभु येशूह बेरम्‍हेन चोखैना शक्ति देरख्लहन।
42005018	हेरो! मनै प्‍यारालाइस रोग लागल एकठो मनैयह बिस्‍तारासैँट बोक्‍क अन्‍ल। हुँक्र ओहीह येशूकठे भित्तर पुगैना कोसिस कर्ल,
42005019	तर मनैन्‍हक भीडक कारण ओहीह येशूकठे पुगाइ नैसेक्‍ल। येशूक स्‍वाझ उप्‍पर घरक छत उजर्ल ओ उ बेरम्हेह बिस्‍तारासैँट येशूकठे उटर्ल।
42005020	हुँक्र उहाँकम विश्‍वास करल देख्‍क येशू उ बेरम्हेह कल, “भैया, टुँहार पाप क्षमा होगैल्‌।”
42005021	यी सुन्‍क शास्‍त्री ओ फरिसीहुँक्र मनमन सोँच्‍ल, “अपन्‍हेह परमेश्‍वर सोँच्‍क, परमेश्‍वरक बदनाम करुइया यी के हो? परमेश्‍वर बाहेक और के पाप क्षमा करसेक्‍ठा जे?”
42005022	येशू हुँकन्‍हक मनक बात थाहाँ पाडर्ल ओ हुँकन कल, “टुह्र म्‍वार बारेम काकर गल्‍ती विचार कर्ठो?
42005023	यी बेरम्‍हेह ‘टुँहार पाप क्षमा होगैल्‌’ कना, ओ ‘उठ्‌ ओ नेङ’ कना कौन लिरौसी हो, कहो त?
42005024	हेरो, मै मनैयक छावह यी पृथ्‍वीम मनैन्‍हक पाप क्षमा कर्ना अधिकार रहल बात मै टुँहन देखैम।” तब येशू उ बेरम्हेह कल, “उठो, आपन बिस्‍तारा बोक्‍क घर जाओ।”
42005025	तब सक्‍कुजन हेर्टीहेर्टी, उ बेरम्ह्‍या जुरुक्‍कसे उठल ओ आपन बिस्‍तारा बोक्‍क परमेश्‍वरक महिमा कर्टी घर गैल्‌।
42005026	यी देख्क सब मनै छक्‍क पर्ल ओ परमेश्‍वरक महिमा कर्ल। परमेश्‍वरक शक्ति देख्क हुँक्र डरैल, ओ अप्‍न-अप्‍न कल, “आज हम्र बरा अचम्‍मक घटना देख्ली।”
42005027	तबदोस्र येशू उ गाउँसे जाइबेर, लेवी नाउँक मनैयह कर उठैना अड्‍डम बैठल देख्ल। ओ येशू हुँकहीन कल, “म्‍वार चेला होक म्‍वारसँग आओ।”
42005028	तबहेँ लेवी उठ्‌ल ओ आपन सब कामकाज छोर्क उहाँक पाछ लग्‍ल।
42005029	तबदोस्र लेवी आपन घर भ्‍वाजभत्‍यारक भारी व्‍यवस्‍था कैक येशूह खाना खाए बलैल। उहाँ कर उठुइया ओ और धेर जन उहाँहुँकन्‍हक सँगसँग बैठ्‍क खाना खैल।
42005030	तब फरिसीहुँक्र ओ हुँकन्‍हक शास्‍त्रीहुँक्र गनगनैटी येशूक चेलन कल, “काजे टुह्र कर उठुइयनसे ओ पापीनसे खानपिन कर्ठो?”
42005031	तर येशू हुँकन जवाफ देल, “बैदावक आवश्‍यक रोगीन केल पर्ठा, तर निरोगीन नैपरट्।
42005032	असहेँक मै आपन मन परिवर्तन करपर्ना पापी मनैन बलाए आरनु, तर ठीक जीवन जिना मनैन नाहीँ।”
42005033	कुछ मनै उहाँह कल, “यूहन्‍नक चेलावँ त धेरजसिन ब्रत रठ ओ परमेश्‍वरसे प्रार्थना कर्ठ। फरिसीन्‍हक चेलावँ फे ओस्‍त कर्ठ। तर अप्‍नक चेलावँ खैटि ओ पिटि रठ। काजे ब्रत नैरट?”
42005034	येशू जवाफ देल, “दुल्‍हकसँग रहुइया भोजह्रेन ब्रत रठ का?
42005035	तर एक दिन हुँकन्‍हकठेसे दुल्‍हा लैजाजहीँ। तब हुँक्र ब्रत रह्‍हीँ।”
42005036	येशू एकठो आहान कल, “कुई फे पुरान झुल्‍वम लौव लुगक पिउँडा नैलगाइट्। लगैना हो कलसे, लौव लुगा बिगरजैठा ओ लौव लुगक पिउँडा पुरान झुल्‍वसे मिल्ना फे नैमिलट्।
42005037	ओस्‍तक पुरान छालक थैलीम कुई फे लौव अङ्‌गूरिक मद नैढरट्। ढर्ना हो कलसे लौव अङ्‌गूरिक मद बाहार्क पुरान छालक थैलीह फटादेठा ओ मद अँराजैठा, ओ थैली फे काम नैलागट्।
42005038	लौव अङ्‌गूरिक मद त लौव छालक थैलीम ढरपर्ठा।
42005039	पुरान अङ्‌गूरिक मद पियल मनै लौव अङ्‌गूरिक मद नैरुचैट, काकरकि हुँक्र ‘पुरान अङ्‌गूरिक मद मीठ बा’ कठ।”
42006001	एक बिसैना दिनम येशू आपन चेलन्‍हकसँग गोहूँ बुइल् खेत्‍वओर्से जाइबेर, उहाँक चेलावँ गोहूँक बाल टुर्क मिस्‍टी खाइलग्‍ल।
42006002	फरिसीहुँक्र ओठे रलह ओ यी देख्‍क कल “बिसैना दिनम करल असिन काम व्‍यवस्‍था अनुसार ठीक हो का?”
42006003	येशू जवाफ देल, “टुह्र धर्मशास्‍त्रम दाऊदक बारेम त पहररख्‍लो। दाऊद ओ हुँकहार मनै भुँखाइलम दाऊद का कर्लह?
42006004	दाऊद परमेश्‍वरक घरम जाक परमेश्‍वरह चह्राइल रोटी खैल ओ आपनसँग रहुइयन फे खाइक लाग देल, जौन रोटी पूजारीन केल खाइ बन। उ फे त व्‍यवस्‍था अनुसार ठीक नैहो।”
42006005	तब येशू हुँकन कल, “मै मनैयक छावा, बिसैना दिनिक फे प्रभु हुइटुँ।”
42006006	और बिसैना दिनम येशू सभाघरम जाक सिखाइटलह। उहाँ दाहिन हाँठ सुखल मनैया रह।
42006007	शास्‍त्री ओ फरिसीहुँक्र फे रलह। हुँक्र येशूकम नजर लगैलरलह, ओ यदि येशू ओहीह चोखैहीँ कलसे, उहाँह बिसैना दिनम काम कर्ल कना दोष लगाइ सेक्‍जाई कनाम रलह।
42006008	येशू हुँकन्‍हक मनक बात थाहाँ पाक हाँठ सुखल मनैयह कल, “आघ आक ठह्र्‍याओ।” तब उ मनैया येशूकठे जाक ठह्‍र्‍याइल।
42006009	येशू हुँकन कल, “बिसैना दिनम असल कर्ना कि खराब कर्ना, प्राण बचैना कि नाश कर्ना, व्‍यवस्‍था अनुसार कौन ठीक हो?”
42006010	येशू सबजन्‍हकम नजर लगैल, तब हाँठ सुखल मनैयह कल, “टुँहार हाँठ तन्काओ।” ऊ हाँठ तन्काइल, तब वाकर हाँठ चोखागैलस।
42006011	यी देख्क हुँक्र रिसले चूर हुइल, ओ आब येशूह का करपर्ना हो कैक बातचित करलग्‍ल।
42006012	उ समयम येशू पर्वत्वम जाक रातभर परमेश्‍वरसे प्रार्थना कर्ल।
42006013	बिहान हुइल् त, उहाँ आपन सब चेलन बलैल ओ हुँक्रहेमसे बाह्रजहन रोज्‍क हुँकन प्रेरित बनैल।
42006014	उ बाह्र जन हिँक्रहे हुइट: सिमोन, जेहीह येशू पत्रुस कल, पत्रुसक भैया अन्‍द्रियास, याकूब, यूहन्‍ना, फिलिप, बारथोलोमाइ,
42006015	मत्ती, थोमा, अल्‍फयसक छावा याकूब, देशभक्त दलक सिमोन,
42006016	याकूबक छावा यहूदा ओ यहूदा इस्‍करियोत, जे पाछ येशूह ध्‍वाखा देहल।
42006017	येशू चेलन्हकसँग पर्वत्वमसे ओल्‍हैटी-ओल्‍हैटी, सम्‍म रहल ठाउँम पुग्‍क ठह्रेइल। उहाँ धेर चेलावँ ओ और मनैन्‍हक भीड लागलरह। यहूदिया क्षेत्रसे, यरूशलेम सहरसे, ओ समुद्रक किनारम रहल टुरोस ओ सीदोन सहरसे मनै आरलह।
42006018	हुँक्र येशूक शिक्षा सुन ओ रोगमसे चोखाइक लाग आरलह। भूतनसे दुःख पउइयन फे आरलह ओ येशू हुँकन चोखैल।
42006019	सबजन उहाँह छुव खोज्‍ल, काकरकि उहाँकमसे निक्रल् शक्तिले सबजहन चोखाइटलहन।
42006020	तबदोस्र येशू आपन चेलन्‍हकम नजर लगाक कल, “टुह्र गरीबहुँक्र आशिष पाइल मनै हुइटो, काकरकि परमेश्‍वरक राज्‍य टुन्‍हक्‍के हो।
42006021	टुह्र भुँख्‍ल रहुइयन आशिष पाइल मनै हुइटो, काकरकि टुह्र अघैबो। टुह्र रुइना मनै आशिष पाइल मनै हुइटो, काकरकि टुह्र हँस्बो।
42006022	जब मै मनैयक छावकम विश्‍वास कर्लक कारण, मनै टुँहन हेल्‍हा करहीँ, टुँहनसे छुट्‌ट बैठहीँ, टुँहन हिस्‍यैहीँ, ओ टुँहन दुष्‍ट मान्क अपमान करहीँ, तब टुह्र आशिष पाइल मनै हुइटो।
42006023	“जब असिन हुई, तब खुशी होक आनन्‍दले नचहो, काकरकि टुन्‍हक लाग स्‍वर्गम भारी इनाम ढैगिल्‌ बा। ओ टुँहन सँटुइयन्‍हक पुर्खाओँ फे अगमवक्तन ओस्‍तहँ कर्लह कैक सम्‍झहो।”
42006024	“तर टुह्र धनी मनैन धिक्‍कार बा! काकरकि टुह्र आपन सुखचैन पासेक्‍लो।
42006025	टुह्र अघाइल मनैन धिक्‍कार बा! काकरकि टुह्र भुँख्‍ल रबो। टुह्र हँसुइयन धिक्‍कार बा! काकरकि टुह्र शोक कै-कै रुइबो।
42006026	टुह्र मनैनसे प्रशंसा पउइयन धिक्‍कार बा! काकरकि हुँकन्‍हक पुर्खाओँ फे झूटा अगमवक्तन्‍हक प्रशंसा कर्लह।
42006027	“तर टुह्र ध्‍यान देक सुनुइयन मै कहटुँ, आपन शत्रुन प्रेम करो, टुँहन हेल्‍हा करुइयन्‍हक भलाइ करो,
42006028	टुँहन सराप देहुइयन आशिष देओ, टुँहनसे दुर्व्यवहार करुइयन्‍हक लाग परमेश्‍वरसे प्रार्थना करो।
42006029	एक गालम चट्‌कैना मनैयह, और गाल फे सोझारदेओ। टुँहार कोट चोर्ना मनैयह, झुल्‍वा फे च्‍वार देओ।
42006030	टुँहीनसे मङ्‌ना सबजहन देओ, टुँहार माल लैजुइयनसे फिर्ता जिन माङ्‌गो।
42006031	और मनै टुँहनसे जसिन व्‍यवहार करल चहठो, टुह्र फे औरजहनसे ओस्‍तहँ व्‍यवहार करो।
42006032	“यदि टुह्र टुँहन प्रेम करुइयन केल प्रेम कर्ठो कलसे, टुह्र प्रशंसा पैना का काम कर्लो? पापीहुँक्र फे हुँकन प्रेम करुइयन प्रेम कर्ठ।
42006033	टुन्‍हक भलाइ करुइयन्‍हक केल भलाइ कर्ठो कलसे, टुह्र कौन बरा काम कर्लो? ओसिक त पापीहुँक्र फे कर्ठ।
42006034	फिर्ता पैना आशले केल ऋण देठो कलसे, कौन बरा काम कर्लो? तिर सेक्‍ना पापीहुँकन त पापीहुँक्र फे ऋण देठ।
42006035	बेनसे टुह्र आपन शत्रुन प्रेम करो ओ हुँकन्हक भलाइ करो। फिर्ता पैना आश नैकैक ऋण देओ, त टुह्र बरा इनाम पैबो। टुह्र सर्वोच्‍च परमेश्‍वरक सन्‍तान हुइबो, काकरकि परमेश्‍वर बैगुनी ओ स्‍वार्थी मनैन्‍हक फे भलाइ कर्ठ।
42006036	टुन्‍हक स्‍वर्गक परमेश्‍वर बाबा दयालु रहलअस, टुह्र फे दयालु होओ।
42006037	“आनक गल्‍ती जिन खोजो, त टुन्‍हक फे गल्‍ती नैखोज्‍जाई। औरजहन दोष जिन लगाओ, त टुँहन फे दोष नैलगाजाई। औरजहन क्षमा करो, त टुँहन फे क्षमा कैजाई।
42006038	औरजहन देबो, त टुँहन फे देजाई। टुँहन झन् खान-खान, हिला-हिला टिस्‍लहार कैक देजाई। जौन नापले औरजहन नपबो, उह नाप टुँहन फे लागू हुई।”
42006039	तब येशू हुँकन यी आहान कल, “का आन्‍धर मनै और आन्‍धर मनैन डोर्‍याइसेक्‍ठ? ओसिक कर्लसे, का हुँक्र सबजन खोल्‍टीम नैहर्बरैहीँ?
42006040	चेला आपन गुरुसे बर नैरट, तर पूरा शिक्षा पैलसे गुरुअस हुइसेक्‍ठ।
42006041	“आनक आँखिमक किर्किट देखुइया, आपन आँखिमक ठेङ्‌ग्रा काजे नैदेख्टो?
42006042	आपन आँखिमक ठेङ्‌ग्रा नैदेखुइया, आपन भैयह, ‘रै भैया, आन मै ट्‌वार आँखिमक किर्किट झिँकदिउँ’ कैक कसिक कहसेक्‍ठो? टुह्र कपटी! पैल्‍ह आपन आँखिमक ठेङ्‌ग्रा झिँको, तब आपन भैयक आँखिमक किर्किट झिँकबेर छर्लङ्‌ग देख्बो।”
42006043	“असल रूख्‍वम खराब फारा नैलागट्‍, खराब रूख्‍वम फे असल फारा नैलागट्।
42006044	रूख्‍वा त फारमसे चिन्‍मिल्‍ठा। कुई फे काँटक ब्‍वाँटीमसे अञ्‍जीर या अङ्‌गूर नैटुरट्।
42006045	मनै फे अस्‍त हुइट। असल मनैयक मनमसे असल बोली निक्रठा, काकरकि वाकर मन असल बातले भरल रठस, तर खराब मनैयक मनमसे खराब बोली निक्रठा, काकरकि वाकर मन खराब बातले भरल रठस। मनैन्‍हक मनम का भरल बाटन कना बात हुँकन्‍हक बोलीले प्रकट हुइठन।”
42006046	“म्‍वार कहल नैमन्टो कलसे, टुह्र काकर महीह ‘प्रभु! प्रभु!’ कठो?
42006047	म्‍वारठे आक म्‍वार वचन सुन्‍ना ओ कहल मन्‍ना मनैया कसिन खालक हो कैक मै टुँहन कहटुँ:
42006048	ऊ घर बनैना एकठो मनैयाअस हो। ऊ गहिँरसे जग खानल ओ पत्‍थ्रम जग बैठाक घर बनाइल। जब बाहार आइल् ओ उ घरह धक्‍का लगाइल, तब फे उ घरह नैढलाइस्‍याकल, काकरकि वाकर जग बलगरक बनल रलहस।
42006049	तर म्‍वार वचन सुन्‍क फे पालन नैकरुइया असिन मनैया हो: ऊ बिनजगक घर बनाइल। जब बाहार आइल् ओ उ घरह धक्‍का लगाइल, तब उ घर ढल्‍क भट्‍याङ्भुटुङ होगैल्‌।”
42007001	येशू मनैन यी सब बात सिखाक सेक्‍ल त, कफर्नहुम सहरम गैल।
42007002	रोमी सरकारक एकठो कप्‍तानक धेर मन परल नोकर बेराम पर्क मुवमुव होरलहा।
42007003	जब उ कप्‍तान येशूक बारेम सुन्‍ल, तब उ यहूदी अगुवन “येशू आक म्‍वार नोकरह चोखादेहीँ” कैक येशूह बलाए पठैल।
42007004	हुँक्र येशूकठे जाक जोड्‍दार बिन्‍ती कर्ल, “रोमी कप्‍तान अप्‍नक दया पैनायोग्यक बाट,
42007005	काकरकि ऊ हम्र यहूदीन प्रेम कर्ठ ओ हमार लाग एकठो सभाघर फे बनादेरख्ल।”
42007006	येशू हुँकन्‍हकसँग गैल। हुँकहार घर पुगपुग रहलम, कप्‍तान आपन मनैन यी खबर कैपठैल, “प्रभु, म्‍वार घरम अइना दुःख जिन करहीँ, मै ओत्रा आदर पैनायोग्यक मनैया नैहुइटुँ।
42007007	मै अपन्‍हे फे अप्‍नकठे जैना लायक नैहुइटुँ जसिन लागल। अप्‍न जठे बाटी, ओठहेँसे वचन बोल्दी, त म्‍वार नोकर चोखाजाई।
42007008	काकरकि मै अपन्‍हे आपन हाकिमक अधीनम रठुँ, ओ म्‍वार अधीनम फे सिपाही रठ। मै हुँकन ‘जाओ’ कठुँ, त हुँक्र जैठ, ओ ‘आओ’ कठुँ, त हुँक्र अइठ। मै आपन नोकरन ‘यी करो’ कठुँ, त हुँक्र कर्ठ।”
42007009	यी सुन्‍क येशू छक्‍क पर्ल ओ आपन पाछपाछ अइटीरहल भीडक मनैन्‍हकओर घुम्‍क कल, “मै टुँहन कहटुँ, कि असिन पक्‍का विश्‍वास कर्ना मनैया त, मै सारा इस्राएलम फे नैपैलहुँ।”
42007010	कप्‍तानक पठाइल मनै घर घुम्‍ल त, उ नोकर चोखारलहा।
42007011	कुछ समय पाछ येशू नाइन कना सहरम गैल। चेलावँ ओ और धेर मनै फे उहाँकसँगसँग गैल।
42007012	जब उहाँहुँक्र सहरम पैँठ्‍ना गेट पुग्ल, तब मनै मुर्दह सहरसे बाहर लैजाइटलह। उ मुर्दा एकठो विधवक एक्‍कठो केल छावा रलहस। उ विधवकसँग धेर मलामी जाइटलह।
42007013	विधवक दुःख देख्क प्रभुह दया लग्‍लन ओ विधवह कल, “जिन रोओ।”
42007014	आघ जाक येशू मुर्दक खट्‍या छुल, त बोकुइयन टक्‍क ठह्र्‍यागैल। येशू मुर्दह कल, “भैया, मै तुहीन कहटुँ, उठो!”
42007015	तब उ मुवल मनैया उठ्‌क बैठल ओ ओठे रहुइयनसे बट्वाइ लागल। येशू ओहीह वाकर डाईक जिम्मा लगादेल।
42007016	परमेश्‍वरक शक्ति देख्क सबजन छक्‍क पर्ल ओ डरैल, ओ परमेश्‍वरक महिमा कर्टी कल, “हमार बीचम महान अगमवक्ता आरल।” ओ और जन कल, “परमेश्‍वर आपन मनैन सहायता कर आरल।”
42007017	येशू ओहीह बचैलक खबर सारा यहूदिया ओ वाकर आसपासक इलाकम फैलल्।
42007018	येशूक करल यी सब कामक बारेम यूहन्‍नक चेलावँ आपन गुरुह सुनैल।
42007019	तब यूहन्‍ना आपन दुइठो चेलन बलाक प्रभु येशूकठे असिक पुछ पठैल, “हमार आश करल ख्रीष्‍ट अप्‍नहे हुइटी कि हम्र और केक्रो अश्‍या लागी?”
42007020	हुँक्र येशूकठे आक कल, “बप्‍तिस्‍मा देहुइया यूहन्‍ना हमन असिक पुछ पठारख्ल, ‘हमार आशा करल ख्रीष्‍ट अप्‍नहे हुइटी कि हम्र और केक्रो अश्‍या लागी?’”
42007021	ठीक उहब्‍याला येशू धेर मनैन रोगबेराममसे चोखैल, भूतनसे छुट्‌कारा देल, ओ धेर आन्‍धर मनैन देख्‍नाहा बनैल।
42007022	तबदोस्र येशू यूहन्‍नक चेलन कल, “टुह्र जाक आपन द्‍याखल ओ सुनल बात यूहन्‍नह कैदेओ, आन्‍धर मनै देख्‍डार्ट, नाङ्‌गर मनै नेङ्‌गडार्ट, कोररोग्यन चोखाजाइट, बहिर मनै सुन्‍डार्ट, मुवल मनै जिजाइट, ओ दुःखीगरीब मनै खुशीक खबर सुन पाडार्ट।
42007023	ओ म्‍वार कारण विश्‍वासम पाछ नैहट्‍ना मनै आशिष पउइयन हुइट कैदेओ।”
42007024	हुँक्र गैल त, येशू यूहन्‍नक बारेम मनैन कल, “टुह्र उजार ठाउँम केहीह ह्‍यार गैलहो? का यूहन्‍ना बयालले हिल्ना नर्कट असक रलह?
42007025	नैरलह कलसे, केहीह ह्‍यार गैलहो त? का मजामजा लुगा घल्‍ना मनैयह ह्‍यार गैलहो? ओसिन लुगा घल्‍ना ओ मोजमजाम जिना मनै त राजदरवारम रठ।
42007026	केही ह्‍यार गैलहो त? का टुह्र अगमवक्तह ह्‍यार गैलहो? हो, हुइना त टुह्र अगमवक्तह ह्‍यार गैलहो, तर यूहन्‍ना त और अगमवतक्तनसे फे महान रलह,
42007027	काकरकि यूहन्‍नक बारेम धर्मशास्‍त्रम असिक लिखल बा, “‘हेरो! मै आपन खबर पुगुइयह टुँहीनसे आघ पठैनेबाटुँ, जे टुँहार आइक लाग मनैन तयार पारी।’”
42007028	येशू कटीगैल, “बात का हो कलसे जन्‍म पाइलमध्‍येम आम्‍हीसम यूहन्‍नसे महान कुई नैहो। तर फे आब सबसे कम महत्‍वक रहुइया परमेश्‍वरक राज्‍यम यूहन्‍नसे महान हो।”
42007029	कर उठुइया लगायत सब मनै यूहन्‍नसे बप्‍तिस्‍मा लेसेक्‍लकओर्से, हुँक्र यूहन्‍नक बारेम यी बात सुन्‍ल त “परमेश्‍वरक योजना ठीक हो,” कैक स्‍वीकार कर्ल।
42007030	तर फरिसी ओ गुरुहुँक्र यूहन्‍नसे बप्‍तिस्‍मा नैलेलकओर्से, हुँक्र आपन जीवनम परमेश्‍वरक उद्देश्‍यह रद्द कर्ल।
42007031	तब येशू कल, “आजकाल्‍हिक ओसिन मनैन्‍हक बयान मै कसिक करुँ? हुँकन मै केहीसे तुलना करुँ?
42007032	हुँक्र त चोकम जम्मा होक असिक बात बटोइना लर्काअस बाट: ‘हम्र टुन्‍हक लाग भोजाहा बाजा बजैली, तर टुह्र नैनच्लो, हम्र विलापक गीत गैली, तर टुह्र नैरुइलो।’
42007033	“टुह्र उह लर्काअस हुइटो, काकरकि बप्‍तिस्‍मा देहुइया यूहन्‍ना धेरजसिन ब्रत रहँट्‍ ओ अङ्‌गूरिक मद कबु नैपियँट्। ऊ अइल त, टुह्र हुँकहीन ‘भूत्‍वा लागल मनैया हो’ कलो।
42007034	मै मनैयक छावा, खैटि ओ पिटि अइनु त, टुह्र महीह कठो, ‘ओहीह हेरो! खवस्ला, जँरसोक्‍टा, कर उठुइया ओ पापीन्‍हक सङ्‌घर्‍या।’
42007035	टुह्र उ बात कलसे फे, परमेश्‍वरसे पाइल बुद्धि ठीक हो कना बात उहाँक बुद्धि पउइयन्‍हक जीवनम देखपर्ठा।”
42007036	सिमोन नाउँक एकठो फरिसी आपन घर येशूह खाना खाए बलैल। येशू हुँकहार घर गैल ओ खाए बैठ्ल।
42007037	उ सहरम का रह कलसे एकठो जन्‍नीमनैया रह। सहरक मनै उ जन्‍नीमनैयह पापी हो कहँट्। फरिसीक घरम येशू खाए बैठ्ल कना सुनल् त उ जन्‍नीमनैया सिङ्‌गमरमरक शीशीम वास अइना बहुमूल्‍य त्याल लेक उहँ आइल्।
42007038	ऊ येशूक पाछओर्से आइल् ओ उहाँक पाउठे रुइलागल। वाकर आँस येशूक पाउ भिजाइ लग्‍लस त, ऊ आपन भूत्‍लले उहाँक पाउ प्वाँछ लागल ओ उहाँक पाउ चुमल। तबदोस्र वास अइना बहुमूल्‍य त्‍याल उहाँक पाउम खन्ह्‍यादेहल।
42007039	यी देख्क येशूह खाए बलुइया फरिसी मनमन स्‍वाँच लग्‍ल, “यदि यी मनैया जाट्‍टिसे अगमवक्ता रट कलसे, हिँकहीन छुउइया जन्‍नीमनैया कसिन खालक जन्‍नीमनैया हो कैक थाहाँ पैनेरलह। ऊ त पापी हो!”
42007040	हुँकहार विचार बुझ्क येशू कल, “सिमोन, मै टुँहीन एकठो बात कहपर्ना बा।” ऊ कल, “हुइठा, गुरुजी, कही।”
42007041	येशू कल, “एकठो साहूक दुइठो ऋणी रलह। एकठो पाँचसय चाँदीक रूप्‍या ओ द्वासर पचास चाँदीक रूप्‍या लेरख्‍लह।
42007042	हुँक्र दुनु जन ऋण तिर नैसेक्‍ल त, साहू दुनु जन्‍हक ऋण माफ कैदेल। आब उ दुनु जनमध्‍ये, साहूह धेर प्रेम के करी?”
42007043	सिमोन जवाफ देल, “म्‍वार विचारम जे धेर माफ पाइल उह।” येशू कल, “टुँ ठीक कलो।”
42007044	तब येशू उ जन्‍नीमनैयकओर हेर्क सिमोनह कल, “हिँकहीन हेरो त, मै टुँहार घर अइनु, टुँ महीह ग्‍वारा धुइना पानी नैदेलो। तर यी त म्‍वार ग्‍वारा आपन आँसले धोदेली ओ आपन भूत्‍लले पोँछदेली।
42007045	टुँ महीह चुम्‍क स्‍वागत नैकर्लो, तर यी त मै आइलठेसे म्‍वार ग्‍वारम चुम्‍टीबाटी।
42007046	टुँ म्‍वार कपारिम त्‍याल नैलगादेलो, तर यी त म्‍वार ग्‍वारम वास अइना बहुमूल्‍य त्‍याल खन्‍ह्‍यादेली।
42007047	उहओर्से मै टुँहीन का बात कहटुँ कलसे, यी महीह धेर प्रेम कर्लक कारण, हिँकहार धेर पाप क्षमा होगैलीन् कना बात देखपर्ठा। डान्‍चे क्षमा पउइयन, डान्‍चे प्रेम कर्ठ।”
42007048	तब येशू उ जन्‍नीमनैयह कल, “टुँहार पाप क्षमा होगैल्‌।”
42007049	ओठे खाए बैठल मनै अप्‍न-अप्‍न कहलग्‍ल, “पाप क्षमा करुइया यी के हो?”
42007050	येशू उ जन्‍नीमनैयह कल, “टुँ विश्‍वास कर्लकओर्से, परमेश्‍वर टुँहीन पापक दण्‍डसे बचारख्ल। आब मजासे जाओ।”
42008001	तबदोस्र येशू सहर-सहर ओ गाउँ-गाउँम जाक परमेश्‍वरक राज्‍यक बारेम खुशीक खबर प्रचार कर्ल। बाह्र जन चेलावँ फे उहाँकसँगसँग रलह।
42008002	भूत लागलमसे ओ रोगसे चोखाइल धेर जन्‍नीमनै फे सँगसँग रलह। हुँक्रमध्‍ये सातठो भूत लग्‍लकमसे चोखाइल मगदाला सहरक मरियम फे रलही।
42008003	शासक हेरोदक नोकरमध्‍ये मुख्‍य मनैया खुजासक गोसिन्या योअन्‍ना रलही। सँगसँग सुसन्‍ना ओ और धेर जन्‍नीमनै फे रलह। येशू ओ उहाँक चेलन्‍हक पुगअपुगम सहायता करुइयन हिँक्रहे रलह।
42008004	कैयौ सहरसे धेर मनै येशूकठे अइटीरलह। उहाँ यी आहान हुँकन कल,
42008005	“हेरो! एकठो किसान बीया ब्‍वाय निक्रल। बुइटीबुइटी, आकुर बीया डगरिम परल। उ बीया मनै डब्ल ओ चिरैँचुरुङ्‌गन आक खाडर्ल।
42008006	आकुर बीया माटी कम रहल पत्थ्राहा जग्गम परल। उ बीया जम्‍ना त जामल, तर धेर ओडी नैरलकओर्से, हाली सुख्‍गैल्‌।
42008007	आकुर बीया कँटाहा जग्गम परल, तर काँटकमार जम्‍ल बीया फे बाह्र नैपाइल।
42008008	आकुर बीया मलगर जग्गम परल। उ बीया जामल ओ उहिँम सय गुणा फारा लागल।” तब येशू कल, “ज्‍याकर सुन्‍ना कान बा, यी बात उह बुझी।”
42008009	येशूक चेलावँ उहाँह, “यी आहानक अर्थ का हो?” कैक पुछ्‌ल।
42008010	येशू हुँकन कल, “टुँहन परमेश्‍वरक राज्‍यक रहस्‍यमय बात बुझ्ना अक्‍किल देगैल्‌ बा। तर और मनैनभर मै आहानम शिक्षा देठुँ ताकि, हुँक्र देख्‍ना त देख्ठ, तर बुझ्‍बो-बुझ्‍बो नैकर्ट। सुन्‍ना त सुन्‍ठ, तर बुझ्‍बो-बुझ्‍बो नैकर्ट।”
42008011	“यी आहानक अर्थ का हो कलसे, बीया कलक परमेश्‍वरक वचन हो।
42008012	डगरिम परल बीया कलक ओसिन मनै हुइट: हुँक्र वचन सुन्‍ठ, तर सुन्‍टीकि, शैतान आक हुँकन्‍हकमसे वचन लैजिठा ओ हुँकन विश्‍वास कर ओ मुक्ति पाए नैदेहट्।
42008013	अस्‍तक पत्‍थ्राहा जग्‍गम परल बीया कलक ओसिन मनै हुइट: हुँक्र जब वचन सुन्‍ठ, तब खुशीसे स्‍वीकार कर्ठ। तर हुँक्र वचनह आपन मनम गहिँरसम जर ट्‍याक नैदेलकओर्से, हुँक्र धेर समयसम विश्‍वास नैकर्ट। हुँकन्‍हक जीवनम सतावट या समस्‍या अइठन त, विश्‍वासमसे पाछ हट्‍जैठ।
42008014	कँटाहा जग्‍गम परल बीया कलक ओसिन मनै हुइट: हुँक्र वचन सुन्‍ठ, तर पाछ जीवनक बारेम चिन्‍ता, मनैन लोभैना धनसम्‍पत्ति, ओ और मोजमजा कर्ना चिजिक ल्‍वाभलालचले वचनह बाह्र नैदेहट्। उहओर्से हुँकन्‍हकम फारा नैफरट्‍,
42008015	तर मलगर जग्‍गम परल बीया कलक ओसिन मनै हुइट: हुँक्र वचन सुन्‍क खुशीसे स्‍वीकार कर्ठ। हुँक्र इमान्‍दार ओ आज्ञाकारी रलकओर्से मलगर माटीम धेर उब्‍जनी हुइअस फारा धेर फरैठ।”
42008016	तबदोस्र येशू कल, “कौनोजन दिया बार्क ढक्‍यले छोप्‍ठ या खट्‌टेक टर ढर्ठ का? बेनसे घरम अउइयन अजरार पैहीँ कैक सामदानम पो ढैजिठा।
42008017	काकरकि गोप्‍यम रहल सब बात खुलस्‍त पारजैनेबा।
42008018	उहओर्से सुन्‍ना बातम ध्यान देओ। काकरकि ज्‍याकरठे बा ओहीह आकुर देजाई ओ ज्‍याकर नैहो वाकरठे ज्‍या बा कैक उ सम्‍झठा उ फे वाकरमसे अछिन्‍जाई।”
42008019	तबदोस्र येशूक डाई ओ भैयन उहाँह भेँटाए अइल। मनैन्‍हक भीड रहलओर्से, हुँक्र उहाँह भ्‍याँट नैसेक्‍ल।
42008020	कुई उहाँह कहल, “अप्‍नक डाई ओ भैयन अप्‍नह भ्याटक लाग बाहर अश्‍या लागट।”
42008021	येशू कल, “परमेश्‍वरक वचन सुनुइयन ओ कहल मनुइयन म्‍वार डाई ओ भैयन हुइट।”
42008022	एक दिन येशू चेलन्‍हकसँग लाऊम चिहुर्ल ओ हुँकन कल, “आब हम्र समुद्रक उपार जाई।”
42008023	उहाँहुँक्र ओठेसे नेङ्‌ग्‍ल। जैटीजैटी येशू लाऊम निन्दागैल। उहब्‍याला आँधीबौखा आइल ओ लाऊ पानीले भर लागल त, हुँक्र बरा आपत्‌म परगैल।
42008024	चेलावँ येशूकठे जाक असिक कटी उहाँह उठैल, “गुरुजी, गुरुजी हम्र बुरलग्‍ली!” येशू उठ्‌ल ओ आँधीबौखा ओ छल्कह हप्‍कैल। तबहेँ आँधीबौखा ओ छल्का ठम्ह्गैल्‌ ओ जातसे शान्‍त होगैल्‌।
42008025	येशू चेलन कल, “टुन्‍हक विश्‍वास खै?” हुँक्र छक्‍क पर्ल ओ डरैटी अप्‍न-अप्‍न कल, “यी कसिन मनैया हुइट? आँधीबौखा ओ छल्‍का समेत हिँकहार कहल मन्ठन।”
42008026	तबदोस्र उहाँहुँक्र लाऊम गालील समुद्रक उपार गेरासेनस कना क्षेत्रम गैल।
42008027	येशू लाऊमसे उत्रल त, धेर भूत लागल एकठो मनैया उहाँक सामुन्‍ने आइल। ऊ सहरक मनैया रह, तर वाकर नङ्ट रलक ओ घरम नैबैठ्‍लक धेर दिन होरलहस। ऊ मुवल मनैन ढर्ना ठाउँओर केल बैठ।
42008028	येशूह देख्टीकि ऊ कर्रसे चिल्लाइल ओ उहाँक पाउ पर्टी कहल, “सबसे उच्‍च परमेश्‍वरक छावा, येशू! अप्‍नक हमनसे का काम? म्‍वार बिन्‍ती बा, कि अप्‍न परमेश्‍वरक नाउँम ‘मै टुँहन दण्‍ड नैदेहम’ कैक कही।”
42008029	काकरकि येशू उ भूतन पैल्‍हहेँ “ओहीह छोर्” कैरख्‍लह। भूत्‍वा उ मनैयह घरीघरी आक्रमण करस। सिक्रीले वाकर हाँठ ओ ग्‍वारा बाहान्‍देलसे फे, ओहीह रेखदेख करुइयन्‍हक सामुन्‍नेम ऊ सिक्रीह टुर्क छाङछिङ पारदेह ओ भूत्‍वा ओहीह सुनसान ठाउँओर नेङ्‌गाइस।
42008030	येशू ओहीह पुछ्‌ल, “ट्‌वार नाउँ का हो?” ऊ उहाँह जवाफ देहल “म्‍वार नाउँ ‘हजार्‍या’ हो,” काकरकि उ मनैयह धेर भूत लागरलह।
42008031	तबदोस्र उ भूत “हमन अतल कुण्‍डम जिन पठाई” कैक येशूसे घरीघरी बिन्‍ती कर्ल।
42008032	ओठे लग्‍घ पक्‍खोम एक बगाल सुवर चह्रटलह। उ भूत “हमन उह सुरिन लाग दी” कैक बिन्‍ती कर्ल। येशू हुँकन अनुमति देल।
42008033	भूत उ मनैयकमसे निकर्क सुरिन्‍हकम गैल। तब सलबगालीक सुवर पख्‍वमसे ढनमनैटी समुद्रम गिर्ल ओ बुर्क मुगैल।
42008034	यी देख्‍क उ सुवर चह्रुइयन ओठेसे भग्‍ल ओ यी बात सहर ओ आसपासक इलाकम फैलैल।
42008035	तब धेर मनै का होरहल कैक ह्‍यार अइल। हुँक्र येशूकठे अइल त, भूत लागल मनैयह चोखाइल देख्‍ल। ऊ लुगा लगैलरह ओ वाकर दिमाग ठीक होरलहस। हुँक्र ओहीह येशूक पाउठे बैठल देख्क डरैल।
42008036	उ मनैया कसिक चोखाइल कैक देखुइयन उ घटनक बारेम हुँकन्‍हकठे बट्‌वादेल।
42008037	तब गेरासेनस कना इलाकम रहल धेर गाउँक मनै येशूह “अप्‍न हमार इलाका छोर्क चल्‍जाइ” कैक बिन्‍ती कर्ल, काकरकि हुँक्र एकदम डरारलह। येशू समुद्रक उपार घुमक लाग लाऊम चिहुर्ल त,
42008038	उ चोखाइल मनैया उहाँसे बिन्‍ती करल, “महीह फे अप्‍नकसँग लैजाई।” तर येशू ओहीह घर पठैटी कल,
42008039	“आपन घर जाओ ओ परमेश्‍वर टुँहार लाग महान काम कैदेल कैक सबजहन सुनाओ।” तब उ मनैया गैल्‌ ओ “येशू महीह चोखैल” कैक सारा सहरम प्रचार करल।
42008040	येशू गालील समुद्रक उपार पुग्‍ल त, सब मनै उहाँह स्‍वागत कर्ल, काकरकि हुँक्र उहाँक अश्‍या लागटलह।
42008041	उहब्‍याला याइरस नाउँ रहल सभाघरक शासक आक येशूक पाउ पर्टी “म्‍वार घर आदी” कैक एकदम कर्रसे बिन्‍ती करलग्‍ल,
42008042	काकरकि हुँकहार एक्‍कठो केल सन्‍तान बाह्र वर्षक छाई मुवमुव करटलहन। येशू हुँकाहारसँग जाइलग्‍ल त, चारिओर्से मनैन्‍हक भीड उहाँह डब्‍नाअस करटलह।
42008043	भीडम एकठो जन्‍नीमनैया रलही। हुँकहार रगत बहटी रना समस्‍या हुइलक बाह्र वर्ष होरलहीन। बैदावनसे देखाइट्‍-देखाइट्‍ आपनठे रहल सक्‍कु धनसम्‍पत्ति खर्च कैरख्‍लही। तर फे हुँकहार रोगम कुछु सुधार नैहुइलरलहिन।
42008044	मनैन्‍हक भीडम खुस्‍टटी येशूक पाछ जाक उहाँक लुगक किनार छुटीकि हुँकहार रगत बहना रोग चोखागैलिन्।
42008045	येशू कल, “महीह के छुवल् हँ?” सबजन “मै नैछुनु” कल। पत्रुस कल, “गुरुजी, भीडमक मनै ढकेलिकढकेला कर्नाम अप्‍नह छुउइय हुइल।”
42008046	तर येशू कल, “कुई महीह छुलक्‍क हो, काकरकि म्‍वारमसे शक्ति निक्रलक मै थाहाँ पैनु।”
42008047	आब नुक नैसेक्जाइ कना सोँच्‍क उ जन्‍नीमनैया डरले लग्‍लगैटी येशूक सामुन्‍ने आक उहाँक पाउ पर्ली। ऊ अप्‍न येशूह छुलक कारण ओ छुटीकि चोखैलक बात सबजन्‍हक आघ बट्‌वादेली।
42008048	येशू हुँकहीन कल, “बाबु, म्‍वारम विश्‍वास कर्लकओर्से टुँ चोखारलो, आब मजासे जाओ।”
42008049	येशू उ जन्‍नीमनैयसे बट्‍वैटीरलह त, सभाघरक अगुवा याइरसक घरसे खबर लेक आइल मनै कल, “अप्‍नक छाई त ओरागैल्‌, आब गुरुजीह काकर दुःख देना?”
42008050	यी सुन्‍क येशू याइरसह कल, “जिन डराओ, म्‍वारम विश्‍वास कर्लरहो, उ लौँर्‍या जिजाई।”
42008051	येशू याइरसक घर पुग्ल त, पत्रुस, याकूब, यूहन्‍ना ओ लौँर्‍यक डाई-बाबह बाहेक और कौनोजहन भित्तर पैँठ नैदेल।
42008052	घरम लौँर्‍या मुलक कारण मनै विलाप कै-कै रुइटलह। येशू हुँकन कल, “जिन रोओ, बाबु मुवल नैहो, यी त सुतल् बा।”
42008053	तर लौँर्‍या मुगैल्‌ कैक सबजहन थाहाँ हुइलकओर्से, हुँक्र उहाँक बात हाँसिम उरादेल।
42008054	तब येशू उ लौँर्‍यक हाँठ पकर्क कल, “बाबु, उठ्‌!”
42008055	तबहेँ उ लौँर्‍यक प्राण घुम्‍क आगैलिस, त ऊ जुरुक्‍कसे उठगैल्‌। येशू हुँकन “लौँर्‍यह कुछुकुछु खाइक लाग देओ” कल।
42008056	लौँर्‍यक डाई-बाबह बहुत अचम्‍म लग्‍लन। तर येशू हुँकन यी विषयम “किहुसे जिन बटोइहो,” कैक कर्रा आज्ञा देल।
42009001	येशू बाह्र जन चेलन बलैल। हुँकन भूत लागल सब मनैन्‍हकमसे भूत निकर्ना ओ बेरम्हेन चोखैना शक्ति ओ अधिकार देक
42009002	परमेश्‍वरक राज्‍यक प्रचार कर ओ बेरम्हेन चोखाए पठैल।
42009003	उहाँ हुँकन कल, “यात्रम टेक्‍नी, झ्‍वाला, खैना चिज, पैँसा, ओ फेर्ना लुगालत्ता कुछु जिन बोकहो।
42009004	टुह्र जौन घरम बास बैठ्‍बो, गाउँसे नैनिक्रटसम, उह घरम बास बैठ्लरहहो।
42009005	यदि मनै टुँहन स्‍वागत नैकरहीँ कलसे, उ ठाउँसे जाइबेर परमेश्‍वरक न्यायक चिन्‍ह देखाइक लाग आपन ग्‍वारक धूर झराअइहो।”
42009006	तबदोस्र चेलावँ गाउँ-गाउँम जाक खुशीक खबर प्रचार कर्ल ओ रोग्याबेरम्‍हेन चोखैल।
42009007	गालील क्षेत्रक शासक हेरोद येशूक करल सक्‍कु कामक बारेम सुन्‍क अलमलम परगैल, काकरकि कुई कहँट्‍, “यूहन्‍ना मुवलमसे जिरल।”
42009008	कुई कहँट्‍, “यी त एलिया हुइट।” कुईजुन, “यी त अघट्‌टे अगमवक्तामध्‍येक मुवलमसे जिरल” कहँट्।
42009009	हेरोद कल, “यूहन्‍नक घ्‍याँचा त मै काट लगैनहुँ। तर यी के हुई ज्याकर बारेम मै असिन बात सुनटुँ?” तबठेसे ऊ येशूह भ्‍याँट कर्ना विचार कर्टीरल।
42009010	प्रेरितक रूपम पठागैल्‌ चेलावँ येशूकठे घुम्‍ल। हुँक्र जौन-जौन काम कैरख्‍लह, उ सक्‍कु बात येशूकठे बटोइल। तब येशू आपन चेलन केल लेक बेथसेदा सहरक लग्‍घ रहल उजार ठाउँम गैल।
42009011	तर धेर मनै यी बात थाहाँ पैल त, पाछपाछ गैल। येशू हुँकन स्‍वागत कर्ल ओ परमेश्‍वरक राज्‍यक बारेम सिखैल। उहाँ बेरम्हेन फे चोखैल।
42009012	जब सन्‍झ्‍या हुइलागल, तब येशूक चेलावँ उहाँकठे जाक कल, “यी मनैन विदा कैदी। हिँक्र आसपासक गाउँम जाक आपन खैना, बैठ्ना व्‍यवस्‍था अपन्‍हे करहीँ, काकरकि हम्र उजार ठाउँम बाटी।”
42009013	येशू हुँकन कल, “टुह्रहे हिँकन खैना देओ।” चेलावँ उहाँह कल, “हमारठे पाँचठो रोटी ओ दुइठो मच्‍छी केल बा। का हम्र अत्रा धेर जन्हक लाग खैना चिज किन्‍क आनी?”
42009014	पुरुष मनै केल पाँच हजार रलह। येशू चेलन कल, “मनैन पचास-पचास जन्‍हक समूह बना-बना बैठाओ।”
42009015	चेलावँ मनैन ओसहेँक बैठ लगैल।
42009016	येशू पाँचठो रोटी ओ दुइठो मच्‍छी लेक स्‍वर्गओर हेर्टी परमेश्‍वरह धन्यवाद देल। तबदोस्र उहाँ रोटी खन्‍टा-खन्‍टा चेलन देल, चेलाहुँक्र मनैन देल।
42009017	हुँक्र सबजन अघाअघा खैल, ओ उब्रल टुक्रिटुक्रा उठैल त बाह्र छिट्‌वा हुइल्।
42009018	एक दिन येशू अकल्‍हे परमेश्‍वरसे प्रार्थना करटलह। उ ब्‍याला चेलावँ फे लग्‍घहेँ रलह। येशू हुँकन पुछ्‌ल, “मनै महीह के हो कैक कठ?”
42009019	हुँक्र कल, “कौनोजन अप्‍नह ‘बप्‍तिस्‍मा देहुइया यूहन्‍ना हुइट’ कठ, कौनोजन ‘एलिया हुइट’ कठ, कौनोजनजुन ‘अघट्‌टेक अगमवक्तामध्‍येक एक जन मुक फेदोस्र जिरल’ कठ।”
42009020	येशू हुँकन पुछ्‌ल, “टुह्र जे! महीह के हो कैक कठो?” पत्रुस उहाँह जवाफ देल, “अप्‍न परमेश्‍वरक पठाइल ख्रीष्‍ट हुइटी।”
42009021	तब येशू यी विषयम “कौनोजहनसे जिन बटोइहो” कैक हुँकन कर्रा आज्ञा देल।
42009022	येशू कटीगैल, “मै मनैयक छावह दुःखकष्‍ट सहपरी। अगुवाहुँक्र, मुख्‍य पूजारीहुँक्र ओ शास्‍त्रीहुँक्र महीह इन्‍कार करहीँ। ओ मै मुवापैम तर तीसर दिनम मुवलमसे फेदोस्र जिजैम।”
42009023	येशू सबजहन कल, “कौनो मनैया म्‍वार पाछ लाग चहठा कलसे, ऊ आपन इच्‍छा छ्‌वार ओ हरेक दिन आपन क्रूस बोक्‍क म्‍वार पाछ लाग।
42009024	काकरकि आपन प्राण बचाइ खोजुइयन प्राण गुमैहीँ। तर म्‍वार पाछ लग्‍लक कारण आपन प्राण गुमुइयन जीवन पैहीँ।
42009025	संसारभरिक धनसम्‍पत्ति हाँठ पर्लसे फे, मनै अपन्‍हेह गुमाडर्ल कलसे, हुँकन का फाइदा?
42009026	महीसे ओ म्‍वार वचनसे कुई शरम जिन मान। यदि कुई शर्माई कलसे, मै मनैयक छावा आपन महिमम फेदोस्र यी संसारम अइम त, मै फे ओहीसे शर्मैनेबाटुँ। मै उ ब्‍याला परमेश्‍वर बाबक ओ पवित्र स्‍वर्गदूतन्‍हक महिमम अउइयाबाटुँ।
42009027	मै ठोक्‍वा कहटुँ कि अठे रहल कौनो-कौनो मनै परमेश्‍वरक राज्‍यह नैद्‌याखट्‍सम नैमुनेहुइट।”
42009028	येशू यी बात कलक लगभग आठ दिन पाछ पत्रुस, यूहन्‍ना ओ याकूबह लेक येशू पर्वत्‍वम परमेश्‍वरसे प्रार्थना कर गैल।
42009029	परमेश्‍वरसे प्रार्थना कर्टीकर्टी उहाँक रूप बद्‍ललन ओ उहाँक लुगा चम्‍कना उज्‍जर हुइलन।
42009030	तब्‍बहे मोशा ओ एलिया देखपर्ल, ओ येशूसे बात बट्‌वाइलग्‍ल।
42009031	यी दुइ जन फे चह्‍कार उज्‍जर देखपर्ल। उहाँहुँक्र यरूशलेमम येशूक मृत्‍यु हुइना बारेम बात बट्‌वाइटलह।
42009032	पत्रुस ओ हुँकहार सङ्‌घरेन जुन निन्दाइल रलह। हुँक्र जग्ल त, येशूह चह्‍कार उज्‍जर ओ उ दुइ जहन उहाँकसँग ठह्‍र्‍याइल देख्ल।
42009033	मोशा ओ एलिया ओठेसे जाइलग्‍ल त, पत्रुस येशूह कल, “गुरुजी, हम्र यिहाँ रलक बरा मजा हुइल्। हम्र यिहाँ तीनठो झोँप्री बनाई। एकठो अप्‍नक लाग, एकठो मोशक लाग ओ एकठो एलियक लाग।” तर का बोल्नु कना पत्रुसह होस नैहुइलन।
42009034	पत्रुस बोल्टीबोल्टी बद्री आक छोप्‍लन। उ बद्री उहाँहुँकन छोप्लन त, चेलावँ डरैल।
42009035	तब बद्रीमसे असिन आवाज आइल्, “यी म्‍वार छावा हुइट। मै हिँकहीन रोज्‍नहुँ। टुह्र हिँकहार कहल मनहो।”
42009036	आवाज ठम्हल त, चेलावँ येशूह केल देख्ल। हुँक्र आपन द्‍याखल यी घटनक बारेम पाछसम फे किहुसे नैबटोइल।
42009037	द्वासर दिन उहाँहुँक्र पर्वत्वमसे घुम्‍ल त, धेर मनै उहाँह भ्‍याँट कर अइल।
42009038	भीडमसे एकठो मनैया कहल, “गुरुजी, दया कैक म्‍वार छावह हेरदी, काकरकि म्‍वार सन्‍तान यिह छावा केल हो।
42009039	भूत्‍वा यहीह घरीघरी आक्रमण कर्ठस त, एकचोट्‌टे कर्रसे चिल्‍लैठा ओ झरफर-झरफर कर लग्‍ठा। याकर मुहमसे फेस्कुर आजैठस। भूत्‍वा यहीह प्राय: च्‍वाट नैलगाक छोर्बोछोर्बोनैकर्टस।
42009040	मै अप्‍नक चेलन म्‍वार छावकमसे भूत्‍वह निकारदेओ कैक बिन्‍ती कर्नु, तर हुँक्र नैसेक्‍ल।”
42009041	येशू कल, “टुह्र आजकाल्‍हिक कस्‍सिन मनै हुइटो, एक्‍को विश्‍वास नैकर्टो, भारी अटेरी बाटो! कैह्‍यासम टुन्‍हकसँग रहम? मै कहाँसम सहुँ? उ लौँरह यिहाँ आनो।”
42009042	उ लौँरा येशूकठे जैटीजैटी, भूत्‍वा उ लौँरह झट्‌कलस ओ ऊ झरफर-झरफर करलागल। तर येशू भूत्‍वह हप्‍कैल, त उ लौँरा चोखागैल्‌। तब येशू ओहीह वाकर बाबक जिम्मा लगादेल।
42009043	परमेश्‍वरक महान शक्ति देख्क सब मनै छक्‍क पर्ल। मनै येशूक करल काम देख्‍क अचम्‍म मन्‍ल त, येशू चेलन कल,
42009044	“म्‍वार बात ध्यान देक सुनो। मै मनैयक छावा, शत्रुन्‍हक हाँठम सुम्‍प्‍वापैम।”
42009045	तर चेलावँ यी बात नैबुझ्ल। हुँकनसे याकर अर्थ नुकादेगैलक कारण, यी बात हुँक्र थाहँ नैपैल। हुँक्र याकर अर्थ का हो कैक पुछ्‌ना आँट फे नैकर्ल।
42009046	तब चेलावँ “हमार बीचम सबसे बरा के हो?” कैक आपसम वादविवाद करलग्‍ल।
42009047	येशू हुँकन्‍हक मनक विचार बुझ्क एकठो लर्कह आपनठे आन्‍क ओहीह हुँकन्‍हक बीचम ठह्रेइल,
42009048	ओ चेलन कल, “म्‍वार नाउँम असिन लर्कन स्‍वीकार करुइया महीह स्‍वीकार कर्ठा, ओ महीह स्‍वीकार करुइया महीह पठुइयह स्‍वीकार कर्ठा। टुह्रमध्येम जे सबसे छुटी हुई, सबसे बरा उह हुई।”
42009049	यूहन्‍ना येशूह कल, “गुरुजी, हम्र एकठो मनैयह देख्‍ली। ऊ मनैन्‍हकमसे भूतन निक्राइटह। हम्र ओहीह ओसिक कर नैदेना कोसिस कर्ली, काकरकि ऊ हमार पक्षम लग्‍ना मनैया नैहो।”
42009050	तर येशू कल, “ओहीह जिन रोको, टुन्‍हक विरोध नैकरुइयन टुन्‍हक पक्षक हुइट।”
42009051	येशूक स्‍वर्ग जैना समय लग्‍घ आइल त, उहाँ अठोट लेक यरूशलेम जाइलग्‍ल।
42009052	येशू “आघहेँ जाक सब चिज ठीकठाक पर्नेकरो” कैक आकुरजहन सामरिया क्षेत्रक एकठो गाउँम पठैल।
42009053	तर मनै उहाँ यरूशलेम जाइट कना थाहाँ पैल त, कुई फे उहाँह स्‍वागत नैकर्लन।
42009054	यी देख्क याकूब ओ यूहन्‍ना येशूह कल, “प्रभु, यदि अप्‍न चहबी कलसे, ‘आकाशसे आगी वर्षाक हुँकन भस्‍म करी’ कैक हम्र परमेश्‍वरसे कैदेहटी।”
42009055	तर येशू चेलन्‍हकओर घुम्‍क हुँकन हप्‍कैल।
42009056	तबदोस्र उहाँहुँक्र और गाउँम गैल।
42009057	उहाँहुँक्र जैटीजैटी डगरिम एकठो मनैया येशूह कहल, “अप्‍न जहाँ गैलसे फे, मै अप्‍नक पाछपाछ जैबुँ।”
42009058	येशू जवाफ देल, “फेहोरेन्हक आपन ड्वान्डर रठन, चिरैँचुरुङ्‌गन्हक आपन ठाँट रठन, तर मै मनैयक छावक आराम कर्ना निश्‍चित ठाउँ फे नैहो।”
42009059	और एकठो मनैयह येशू कल, “म्‍वार पाछ लागो।” तर उ मनैया असिक कहल, “प्रभु, पैल्‍ह मै घर जाक आपन बाबह माटी देलिउँ, त अप्‍नक पाछ लगम।”
42009060	येशू कल, “मुवल मनै मुवल मनैन माटी देह्‍हीँ। तर टुँ जाक परमेश्‍वरक राज्‍यक प्रचार करो।”
42009061	और एकठो मनैया फे येशूह कहल, “पैल्‍ह मै जाक आपन घरक मनैनसे विदावारी लेलिउँ, त अप्‍नक पाछ लगम।”
42009062	येशू ओहीह कल, “हर ज्वाँटबेर पाछओर हेरुइयन परमेश्‍वरक राज्‍यम काम नैलग्‍ट।”
42010001	तबदोस्र येशू अप्‍न जैनासे आघ सहत्तर जन और चेलन रोज्‍ल ओ दुइ-दुइ जन्‍हक हिसाबले अप्‍न जाइ चाहल हरेक गाउँ, सहरम हुँकन पठैल।
42010002	येशू हुँकन आहानम कल, “सह्‍यार पर्ना बाली धेर बा, तर काम करुइयन डान्चे केल बाट। उहओर्से काम करुइयन पठादी कैक बालीक मालिक परमेश्‍वरसे प्रार्थना करो।
42010003	आब टुह्र जाओ। हेरो ब्‍वाँसन्‍हक बीचम भेँरीन्‍हक पठ्‌रून पठाइअस मै टुँहन मनैन्‍हक बीचम पठाइटुँ।
42010004	टुह्र पैँसा, झ्वाला, चप्‍पल कुछु जिन बोकहो। डगरिम किहुह अभिवादन फे जिन करहो।
42010005	“टुह्र जौन घरम जैबो, पैल्‍ह ‘यी घरम शान्‍ति ह्‍वाए’ कैक कहहो।
42010006	यदि उ घरम शान्‍ति पैना लायक मनै हुइहीँ कलसे, टुह्र मङ्‍लक शान्‍ति हुँकन्‍हकठे रही, तर असिन मनै नैहुइहीँ कलसे, टुह्र कहल बात काम नैलागी।
42010007	टुह्र उह घरम रहहो, कबु यी घर, कबु उ घर जिन करहो। हुँक्र खैनापिना ज्‍या देह्‍हीँ, उह खैहो, काकरकि काम करुइयन आपन ज्याला पाइपर्ठा।
42010008	“सहरम जैबो ओ हुँक्र टुँहन स्‍वागत करहीँ त, मनै टुँहन ज्या देह्‍हीँ, उह खैहो।
42010009	रोग्याबेरम्‍हेन चोखैहो ओ टुह्र सहरक मनैन असिक प्रचार करहो, ‘परमेश्‍वरक राज्‍य लग्‍घ आस्‍याकल।’
42010010	तर कौनो सहरम टुन्‍हक स्‍वागत नैहुई कलसे, डगरिम जाक कहहो,
42010011	‘टुन्‍हक सहरम न्याङ्‌गबेर हमार ग्‍वारम लागल धूर समेत टुँहन परमेश्‍वरसे दण्‍ड पैना बात आबठेसे टुन्‍हक जिम्‍मा हुइल् कैक झरादेहटी। तर फे टुह्र यी बात जानो कि परमेश्‍वरक राज्‍य लग्‍घ आस्‍याकल।’
42010012	मै टुँहन कहटुँ परमेश्‍वर मनैन न्याय कर्ना दिनम उ सहरक मनैन्‍हक हालत सदोम सहरक मनैन्‍हक हालतसे कर्रा हुई।”
42010013	“टुह्र खोराजीन ओ बेथसेदा सहरक मनैन धिक्‍कार बा! टुन्‍हकठे म्‍वार करल अचम्‍मक काम टुरोस ओ सीदोन सहरम कैजाइट्‍ त, उहाँक मनै भङ्‌ग्रक झुल्‍वा घाल्‍क ओ कपारिम भुई छिट्‌क आपन-आपन पापी मन परिवर्तन कैक परमेश्‍वरकठे घुमजैनेरलह।
42010014	तर परमेश्‍वर मनैन न्याय कर्ना दिनम टुन्‍हक दण्‍ड टुरोस ओ सीदोन सहरक मनैन्‍हक दण्‍डसे कर्रा हुई।
42010015	टुह्र कफर्नहुम सहरक मनै, का टुह्र आकाशसम उच्‍च पारजैबी कैक सोँचरख्‍लो? टुह्र त पातालम खेद्वापैनेबाटो।”
42010016	येशू चेलन कल, “टुन्‍हक बात सुनुइयन, म्‍वार बात सुनहीँ। टुँहन इन्‍कार करुइयन, महीह इन्‍कार करहीँ। महीह इन्‍कार करुइयन, महीह पठुइया परमेश्‍वरह इन्‍कार करहीँ।”
42010017	कुछ समय पाछ येशूक पठाइल सहत्तर जन चेलावँ खुशीसे घुम्‍क अइल ओ येशूह कल, “प्रभु, अप्‍नक नाउँम भूतन आज्ञा कर्ली ओ हमार कहल फे मन्ल।”
42010018	येशू कल, “मै शैतानह स्‍वर्गमसे बिज्लीअस खसट्‍ देख्‍नु!
42010019	मै टुँहन साँप ओ बिच्छिन किच्लटी नेङ्‌ना ओ हमार शत्रु शैतानक सारा शक्तिह जित्‍ना अधिकार देरख्‍नु। टुन्‍हक हानिनोक्सानी कुई फे कर नैसेकी।
42010020	तर भूत टुन्‍हक कहल मन्ठ कैक केल खुशी जिन होओ, बेनसे टुन्‍हक नाउँ स्‍वर्गम लिखल बा कैक झन् खुशी होओ।”
42010021	तब पवित्र आत्‍मा येशूह खुशी बनैल ओ येशू कल “हे परमेश्‍वर बाबा, सारा स्‍वर्ग ओ पृथ्वीक प्रभु, मै अप्‍नह धन्यवाद चह्राइटुँ, काकरकि अप्‍न यी बात अपन्‍हेह बुद्धिमान ओ चलाक मनैन बुझ नैदेक लर्काअस कुछु नैजनुइयन बुझादेली। हे परमेश्‍वर बाबा, अप्‍न आपन खुशीले यिह काम कर्ली।
42010022	“म्वार परमेश्‍वर बाबा महीह सब चिज देरख्ल। मै छावह सम्‍पूर्ण रूपले कुई फे नैचिह्‍नट्‍, परमेश्‍वर बाबा केल चिह्न्ठ। ओसहेँक परमेश्‍वर बाबह सम्‍पूर्ण रूपले कुई फे नैचिह्‍नट्‍, मै छावा केल चिह्न्ठुँ, ओ मै जौन मनैन परमेश्‍वर चिन्‍हादेठुँ, हुँक्र केल चिह्‍न्‍ठ।”
42010023	तबदोस्र येशू चूपचूप आपन चेलन कल, “टुन्‍हक द्‍याखल चिज देखुइयन आशिष पाइल मनै हुइट।
42010024	काकरकि धेर अगमवक्ताहुँक्र ओ राजाहुँक्र टुन्‍हक द्‍याखल ओ सुनल् बात देख्‍ना ओ सुन्‍ना इच्‍छा कर्ल, तर द्‍याख ओ सुन नैपैल।”
42010025	एक दिन व्‍यवस्‍थक गुरु आक येशूह फँसैना विचारले कल, “गुरुजी, अनन्‍त जीवन पाइक लाग मै का करपरी?”
42010026	येशू जबाफ देल, “व्‍यवस्‍थम का लिखल बा? उ पहर्क टुँ का बुझ्‍ठो?”
42010027	उ गुरु व्‍यवस्‍थक एकठो खण्‍ड सम्‍झैटी कल, “परमप्रभु परमेश्‍वरह आपन सारा हृदयले, आपन सारा प्राणले, आपन सारा समझले ओ आपन सारा मनले प्रेम करो, ओ आपन छिमेकीह अपन्‍हेहअस प्रेम करो।”
42010028	येशू कल, “टुँ ठीक कलो, ओसहेँक करो, त टुँ अनन्‍त जीवन पैबो।”
42010029	तर उ गुरु अपन्‍हेह ठीक देखाइ चाहलओर्से कल, “ओसिन हो कलसे, म्‍वार छिमेकी के हो?”
42010030	येशू असिक जवाफ देल, “एकठो मनैया यरूशलेमसे यरीहो सहरओर जाइटह। डगरिम ओहीह डाँका मर्लस। ओहीह नङ्ट पार्क पिटलस ओ मुवमुव बनाक छोरदेलस।
42010031	मौकले एकठो पूजारी उह डगर जाइटलह। तर मुवमुव मनैयह देख्ल त, उ पूजारी ओहीह नैद्‌याखलअस और पाञ्‍जरसे सरासर चलगैल।
42010032	ओसहेँक मन्‍दिरम सेवा करुइया लेवी-कुलक मनैया फे उहँरेसे गैल। ऊ फे मुवमुव मनैयह देख्ल त, ओहीह निद्‌याखलअस सरासर चलगैल।
42010033	तब एकठो सामरिया क्षेत्रक मनैया उह डगर जाइटलह। उ मुवमुव मनैयह देख्क हुँकहीन दया लग्‍लन।
42010034	उ सामरी मुवमुव मनैयकठे जाक वाकर घाउम त्‍याल ओ अङ्‌गूरिक मद ओ मलमपट्‌टी लगादेल। आपन गधकम ओहीह चिउह्राक एकठो धर्मशालम लैगैल ओ रातभर स्‍याहारसुसार कर्ल।
42010035	द्वासर दिन सामरी धर्मशालक मालिकह चाँदीक दुइठो पैँसा देटी कल, ‘हिँकहार स्‍याहारसुसार करी। आकुर धेर खर्च लागी कलसे, घुम्‍क आइबेर, मै सब तिरदेहम।’”
42010036	तब येशू उ गुरुह पुछ्‌ल, “टुँहार विचारम उ तीन जनमध्येम डाँका मर्‍वा पउइयक छिमेकी के हुइल्?”
42010037	ऊ कल, “दया करुइया।” येशू कल, “जाओ, टुँ फे ओसहेँक करो।”
42010038	येशू ओ उहाँक चेलावँ यरूशलेम जैटीरलह। उहाँहुँक्र एकठो गाउँम पुग्ल त, मार्था नाउँ रहल एकठो जन्‍नीमनैया उहाँहुँकन आपन घरम स्‍वागत कर्ली।
42010039	हुँकहार मरियम नाउँ रहल एकठो बहिन्या रलहीन्। ऊ येशूक पाउटर बैठ्क उहाँक वचन सुन लग्‍ली।
42010040	तर मार्था जुन, खैनापिना बनैना धेर कामम अलमलाइल रलही। ऊ येशूकठे आक कली, “प्रभु, म्‍वार बहिन्या भातभन्सक कामम हाँठ नैलगाइठो। सक्‍कु काम महीह केल करपरटा। का अप्‍न नैद्‍याखठुइटी? ओहीह महीह सखाइ पठादी।”
42010041	प्रभु येशू हुँकहीन कल, “मार्था, मार्था, टुँ धेर चिजिक चिन्‍ताफिक्री कैक ओइहेँम अलमलाजैठो।
42010042	तर आवश्‍यक बात एकठो बा। उह बात मरियम रोजरख्ली ओ उ बात हुँकहीनसे नैअछिन्जाई।”
42011001	एक दिन येशू एकठो ठाउँम प्रार्थना करटलह। प्रार्थना कैक सेक्‍ल त, उहाँक एकठो चेला उहाँह कलन, “प्रभु, यूहन्‍ना आपन चेलन सिखाइअस, हमन फे परमेश्‍वरसे प्रार्थना कर सिखाई।”
42011002	येशू हुँकन कल, “टुह्र परमेश्‍वरसे असिक प्रार्थना करो: ‘हे परमेश्‍वर बाबा, अप्‍नक नाउँ पवित्र ह्‍वाए, अप्‍नक राज्‍य आए,
42011003	हमन हरेक दिनिक खाना दिई।
42011004	हमार पाप क्षमा करी, काकरकि हम्र फे हमार विरोधम पाप करुइयन क्षमा कर्ठी। हमन परीक्षम जिन लैजाई।’”
42011005	तब येशू आपन चेलन कल, “मानिले टुह्रमध्येम एक जन आधा रात आपन संघरेकठे जाक कबो, ‘संघारी, महीह तीनठो रोटी सापट देओ।
42011006	काकरकि म्‍वार घरम बरादुरिक एकठो पौह्‍ना आरल, हुँकहीन देहक लाग म्‍वारठे कुछु नैहो।’
42011007	“ऊ आपन बिस्‍तारमसे असिक जवाफ देहल, ‘महीह दुःख जिन देओ, मै ड्वारटाँटी लगाडर्नु, ओ लर्कन लेक सुतरनु। आब मै टुँहीन कुछु देह नैसेकम।’
42011008	ऊ, सङ्‌घारी होक फे हुँकहीन कुछु देह नैचहलसे फे, यदि मङ्टीकमङ्टी रहीँ कलसे, ऊ उठहीँ ओ हुँकहीन चाहल चिज देहहीँ।
42011009	“उहओर्से मै का बात कहटुँ कलसे, मङ्‍टीरहो त पैबो, खोज्‍टीरहो त भेटैबो, ढकढकैटीरहो त टुन्‍हक लाग ड्वार उभकजाई।
42011010	काकरकि मङ्‌गुइयन पैठ, खोजुइयन भेटैठ, ओ ढकढकुइयन्‍हक लाग ड्‍वार उभकजैठा।
42011011	“टुह्रमध्येम कौन बाबा हुई, ज्याकर छावा मच्‍छी मङ्‍लसे सँप्‍वा दी,
42011012	या आँरा मङ्‍लसे बिच्छी दी?
42011013	टुह्र दुष्‍ट होक फे आपन छाई-छावन असल चिज देह जन्ठो कलसे, स्‍वर्गम रना टुन्‍हक बाबा झन् उहाँसे मङ्‌गुइयन कत्रा धेर पवित्र आत्‍मा देह्‍हीँ।”
42011014	एक दिन येशू भूत्‍वा लाग्‍क लाट हुइल् एकठो मनैयह भेँटैल। उहाँ उ मनैयकमसे भूत्‍वह निक्रैल त, ऊ चोखागैल्‌ ओ ब्‍वाल लागल। यी देख्क भीडक सबजन छक्‍क पर्ल।
42011015	तर कुई-कुई असिक कल, “येशू भूतन्‍हक रज्‍वा बालजिबुलक शक्तिले मनैन्‍हकमसे भूतन निक्रैठ।”
42011016	और जनजुन उहाँक जाँच कर्ना विचारले स्‍वर्गक एकठो चिन्‍ह देखामँङ्ल।
42011017	येशू हुँकन्‍हक विचार बुझ्क कल, “आपसम फूट रहल राज्‍य नाश हुइठा, ओ आपसम फूट रहल घर टिक नैस्याकट्।
42011018	ओसहेँक यदि शैतान भूतन्‍हक विरोध करी कलसे, वाकर राज्‍य कसिक टिकहिँस? तर फे टुह्र महीह बालजिबुलक शक्तिले मनैन्‍हकमसे भूतन निक्रैलक दोष लगैठो।
42011019	यदि मै बालजिबुलक शक्तिले मनैन्‍हकमसे भूतन निक्रैठुँ कलसे, टुन्‍हक चेलावँ क्‍याकर शक्तिले भूतन निक्रैठ? टुन्‍हक्‍के चेलावँ टुन्‍हक बात गलत साबित कर्ठ।
42011020	तर मै परमेश्‍वरक शक्तिले मनैन्‍हकमसे भूतन निक्रैठुँ कलसे, परमेश्‍वरक राज्‍य टुन्‍हकठे आरहल।
42011021	“बलगर मनैया हातहतियार लेक आपन घरक रक्षा कर्ठ कलसे धनसम्‍पत्ति सुरक्षित रठन।
42011022	तर यदि ओहीसे बलगर मनैया अइल कलसे, ओहीह जित्‍क वाकर भरोसा करल हातहतियार लैजैठ ओ आपन सङ्‌घरेनसे बँट्‍ठ।
42011023	“जे म्‍वार पक्षम नैहो, ऊ म्‍वार विरोधी हो, ओ जे म्‍वारसँग जम्‍मा नैकरट्‍, ऊ तितरबितर पर्ठा।”
42011024	येशू कल, “यदि भूत्‍वा मनैयह छ्‌वारल कलसे, उ भूत्‍वा उजार ठाउँम आराम कर्ना ठाउँ खोज्‍टी नेङ्ठा। ओसिन ठाउँ कहोँ नैभेँटैलसे ‘जहाँसे अइनु, उहँ जाइपरल’ कैक घुम्‍ठा।
42011025	घुम्‍क अइठा त, पैल्‍हक रहल ठाउँ बाहारल ओ सजिसजाउ पारल भेटैठा।
42011026	तबदोस्र उ भूत्‍वा आपनसे धेर दुष्‍ट-दुष्‍ट सातठो भूत लेक अइठा। हुँक्र उ मनैयह लग्‍ठ। असिक उ मनैयक पाछक हालत पैल्‍हक हालतसे झन् खराब होजैठस।”
42011027	येशू बोल्टीरलह त, मनैन्‍हक भीडमसे एकठो जन्‍नीमनैया कली, “अप्‍नह जन्‍म देहुइया ओ दूध खवैया डाई आशिष पाइल जन्‍नीमनैया हुइटी।”
42011028	येशू कल, “हो, तर परमेश्‍वरक वचन सुन्‍क पालन करुइयन झन् आशिष पाइल मनै हुइट।”
42011029	भीडम मनै थपजैटीरलह। येशू कल, “आजकाल्‍हिक मनै दुष्‍ट हुइट, काकरकि हुँक्र अचम्‍मक चिन्‍ह ह्‍यार खोज्‍ठ। तर अगमवक्ता योनक चिन्‍ह बाहेक हिँकन और कुछु चिन्‍ह नैदेजाई।
42011030	योना निनवे सहरक मनैन्‍हक लाग चिन्‍ह रहलअस, मै मनैयक छावा आजकाल्‍हिक मनैन्‍हक लाग चिन्‍ह हुइटुँ।
42011031	परमेश्‍वर सारा मनैन्‍हक न्याय कर्ना दिन आइ त, शेवा देशक महारानी ठह्र्‍याक आजकाल्‍हिक मनैन दोष लगैहीँ, काकरकि उहाँ बरा दूर रहल और देशसे राजा सोलोमनक ज्ञानगुणक बात सुन अइलही। तर हेरो, सोलोमनसे फे महान एक जन टुन्‍हकठे बाट।
42011032	ओसहेँक मनैन्‍हक न्याय कर्ना दिनम, निनवे सहरक मनै ठह्र्‍याक आजकाल्‍हिक मनैन दोष लगैहीँ, काकरकि योना परमेश्‍वरक वचन प्रचार कर्ल त, उ सहरक मनै आपन-आपन पापी मन परिवर्तन कैक परमेश्‍वरकठे घुम्‍लह। तर हेरो, योनसे फे महान एक जन अठे बाट।”
42011033	“दिया बार्क कुई फे नुकाक नैढरट्‍ या भाँरले नैछ्‌वापट्। बेनसे भित्तर अउइयन्‍हक लाग अजरार ह्‍वाए कैक सामदानम ढैजिठा।
42011034	टुँहार शरीरक दिया टुँहार आँख हो। यदि टुँहार आँख ठीक बा कलसे, टुँहार सारा शरीर अजरार रही। तर यदि टुँहार आँख खराब बा कलसे, टुँहार शरीर फे अन्‍धार रही।
42011035	उहओर्से होसियार रहो, टुन्‍हकम रहल अजरार अन्‍धार जिन ह्‍वाए।
42011036	यदि टुन्‍हक जीवनक कौनो भाग फे अन्‍धार नैहोक पूरा अजरार बा कलसे, दियक अजरार टुन्‍हकम चम्कलअस, टुन्‍हक सारा जीवन चम्‍कनेबा।”
42011037	येशू बोल्क सेक्‍ल त, एकठो फरिसी आपन घरम उहाँह खाए बलैलन। उहओर्से येशू हुँकहार घर जाक खाए बैठ्ल।
42011038	उ फरिसी येशूह रीत अनुसार बिना हाँठ धुइल खाइट्‍ देख्क छक्‍क पर्ल।
42011039	तब प्रभु हुँकहीन कल, “टुह्र फरिसीहुँक्र भाँरावर्तन उप्रउप्र त मिस्‍ठो, तर टुन्‍हक भित्तरजुन ल्‍वाभ ओ दुष्‍टता भरल रठा।
42011040	टुह्र मूर्ख मनै! टुन्‍हक शरीरक बाहिरी भाग बनुइया परमेश्‍वर जो टुन्‍हक भित्री भाग फे बनैलह। हो कि नैहो?
42011041	उहओर्से टुन्‍हक भित्री चिज दान देडारो, त टुन्‍हक बाहिरी ओ भित्री सब भाग शुद्ध हुइनेबा।
42011042	“टुह्र फरिसीन धिक्‍कार बा! हुइना त, टुह्र आपन जडीबुटीक डान्‍चे उब्‍जनीमसे फे दश भागक एक भाग भेटीक रूपम परमेश्‍वरह देठो, तर औरजहन असल व्‍यवहार कर्ना ओ परमेश्‍वरह प्रेम कर्ना महत्‍वपूर्ण बातह भर बेवास्‍ता कर्ठो। यी सबसे महत्‍वपूर्ण काम करहीपरी, तर वाकर सँगसँग दश भागक एक भाग परमेश्‍वरह भेटी देना काम फे मजा हो।
42011043	“टुह्र फरिसीन धिक्‍कार बा! टुह्र सभाघरम मुख्य-मुख्य आसनम बैठ ओ बजारम मनै टुँहन अभिवादन करल चहठो।
42011044	“टुँहन धिक्‍कार बा! टुह्र त चिन्‍हीनैमिल्ना गर्‍याअस बाटो। मनै थाहाँ बिनपैल असिन देखिनैपर्ना गर्‍यम नेङ्ठ।”
42011045	एकठो व्‍यवस्‍थक गुरु येशूह कलन, “गुरुजी, यी बातले त, अप्‍न हमार समेत बेइज्‍जत करटी।”
42011046	येशू कल, “टुह्र गुरुन धिक्‍कार बा! टुह्र उठाइ नैसेक्‍ना धर्मकर्मक भर्‍वा मनैन बोकैठो, तर अप्‍नभर, उ भर्‍वा उठाइक लाग एकठो अङ्‌ग्रीले फे नैछुटो।
42011047	“टुँहन धिक्‍कार बा! काकरकि टुह्र अगमवक्तन्‍हक सम्‍झनम मजामजा गर्‍या बनैठो,
42011048	हुँकन्‍हक हत्‍या करुइया टुन्‍हक्‍के पुर्खाओँ रलह। असिक टुन्‍हक कामले टुह्र आपन पुर्खन्‍हक करल काम स्‍वीकार कर्ठो कना बात स्‍पष्‍ट हुइठा, काकरकि हुँक्र अगमवक्तन मुवैल, टुह्रजुन हुँकन्‍हक गर्‍या बनैठो!
42011049	असिक परमेश्‍वर आपन बुद्धिले कल, ‘मै हुँकन्‍हकठे अगमवक्तन ओ प्रेरित पठैबुँ, तर हुँक्र आकुरजहन मुवैहीँ ओ आकुरजहन सँतैहीँ।’
42011050	उहओर्से पृथ्‍वीक सृष्‍टिसे आम्‍हीसम अगमवक्तन्‍हक हत्‍यक दोष आजकाल्‍हिक मनैन्‍हक कपारिम परहीन्।
42011051	असिक, हाबिलक हत्‍याठेसे लेक मन्दिर ओ बेदीक बीचम मुवागैल्‌ जकरियासम्‍मक रगतक सब दोष आजकाल्‍हिक मनैन्‍हक कपारिम परहीन्।
42011052	“टुह्र गुरुन धिक्‍कार बा! काकरकि ज्ञानक साँचा त टुह्र लैजारख्‍लो। टुह्र अपन्‍हे फे भित्तर नैगैलो ओ और जैना मनैन फे जाइ नैदेलो।”
42011053	येशू ओठेसे गैल त, शास्‍त्रीहुँक्र ओ फरिसीहुँक्र कर्रसे विरोध कर्टी धेर प्रश्‍न पुछलग्‍ल।
42011054	हुँक्र येशूह कुछु गल्‍ती बातम फँसैना दाउ ह्‍यारलग्‍ल।
42012001	उहब्‍याला हजारौँ हजार मनै जम्मा हुइल। हुँक्र डाबिकडाबा करटलह। तब येशू पैल्‍ह आपन चेलन कल, “फरिसीन्‍हक खमिरसे होसियार रहो, अर्थात्‌ हुँकन्‍हक कपटीपन टुँन्‍हकम जिन फैलदेओ।
42012002	मनैन्‍हक मनक छोपगैल सब बात उघारजाई। गोप्‍यम रहल सब बात प्रकट कैजाई।
42012003	ओसहेँक अन्‍धारम टुन्‍हक कहल बात, दिनक अजरारम सुन्जाई। क्‍वाठम खुसखुसाइल बात, घरक छतमसे प्रचार कैजाई।
42012004	“सङ्‌घारीहुँक्र, टुँहन मुवाइ खोजुइयनसे जिन डराओ। हुँक्र शरीरह केल मुवाइसेक्‍ठ, तर उ बाहेक कुछु कराइ नैसेक्ट
42012005	केहीसे डराइपर्ठा कैक मै टुँहन कहटुँ, टुँहन मुवाक नरकम फाँक सेक्‍ना अधिकार रहल परमेश्‍वरसे डराओ। हो, उहाँसे डराओ।
42012006	का दुइ पैँसम पाँचठो गिउँरा नैबिक्ट? तर परमेश्‍वर एकठो गिउँरक फे वास्‍ता कर्ठ।
42012007	टुन्‍हक त झन् वास्‍ता कैक टुन्‍हक एक-एक भुत्‍ला समेत गनगैलबा। उहओर्से टुह्र जिन डराओ। बहुत गिउँरनसे फे टुह्र धेर मूल्‍यवान बाटो।
42012008	“म्‍वारम विश्‍वास कैक मनैन्‍हक सामुन्‍नेम स्‍वीकार करुइयह मै मनैयक छावा, फे परमेश्‍वरह सेवा कर्ना स्‍वर्गदूतन्‍हक सामुन्‍नेम स्‍वीकार करम।
42012009	तर महीह स्‍वीकार नैकरुइयह, मै फे परमेश्‍वरह सेवा कर्ना स्‍वर्गदूतन्‍हक सामुन्‍नेम स्‍वीकार नैकरम।
42012010	मै मनैयक छावक विरोधम बोलुइयह क्षमा देजाई। तर पवित्र आत्‍मक विरोधम बदनाम करुइयह कबु फे क्षमा नैदेजाई।
42012011	“मनै टुँहन पकर्क दोष लगाइक लाग सभाघरम ओ शासक ओ अधिकारीन्‍हकठे लैजैहीँ त का बोल्ना हो कैक चिन्‍ता जिन करो।
42012012	काकरकि उह ब्‍यालम का बोल्ना हो कैक पवित्र आत्‍मा टुँहन जनैहीँ।”
42012013	भीडमसे एकठो मनैया येशूह कलन, “गुरुजी, महीह अंशबन्दा देहक लाग म्‍वार दादुह कैदी।”
42012014	येशू कल, “का मै टुन्‍हक अंशबन्दा कैदेहुइया न्यायाधीश हुइटुँ?”
42012015	तब उहाँ हुँकन कल, “होस करो, ल्‍वाभलालचसे बचो, काकरकि धनसम्‍पत्ति सस्‍ता रटिम, जीवन खुशी होजैठा कना बात नैहो।”
42012016	तब उहाँ एकठो आहान कल, “एकठो धनी मनैयक जग्गम प्रशस्‍त उब्‍जनी हुइलन।
42012017	तब ऊ सोँच्‍ल, ‘यी अनाज मै कहाँ ढरु? ठाउँ नैहो। आब मै का करुँ?
42012018	आब मै असिक करम, छिटिछिटि सब बखारी बिग्राक बराबरा बनैम, ओइहेँम सब अनाजपानी ढरम।
42012019	तबदोस्र मै मनमन कहम “म्‍वारठे धेर वर्षसम खाइ पुग्‍ना सस्‍ता सम्‍पत्ति बा। आबठेसे मै सुखचैनम बैठम, खैम, पियम ओ मोजमजा करम।”’
42012020	“तर परमेश्‍वर ओहीह कल, ‘टैँ मूर्ख, आझु रात ट्‌वार प्राण जाई। तब ट्‌वार जम्‍मा करल सम्‍पत्ति के खाई?’
42012021	“आपन लाग केल धनसम्‍पत्ति कुह्रेइना मनैन्‍हक गति अस्‍तै हुइठन। असिन मनैन परमेश्‍वर धनी नैमन्‍ट।”
42012022	तबदोस्र येशू चेलन कल, “उहओर्से मै टुँहन कहटुँ, आपन प्राणक लाग का खैम, का पियम कैक ओ आपन शरीरक लाग का लगैम कैक चिन्‍ता जिन करो।
42012023	जीवन खैना चिजसे ओ शरीर लगैना लुगासे बरा नैहो का?
42012024	कौवन हेरो! हुँक्र ना बुइट, ना कट्‍नी कर्ट। हुँकन्हक डेह्री ना बखारी कुछु नैरटन। तर फे हुँकन परमेश्‍वर खवैठन। टुह्र त चिरैँचुरुङ्‌गनसे फे धेर मूल्‍यवान बाटो।
42012025	चिन्‍ता कैक टुह्रमध्‍ये के आपन आयु एक घण्‍टा हुइलसे फे बह्राइसेक्‍ठा जे?
42012026	टुन्‍हक चिन्‍तले उह काम फे नैहुइट्‍ कलसे, और कौन काम हुई?
42012027	“फूलक बारेम विचार करो ना! हुँक्र ना त परिश्रम कर्ट, ना लुगा बिन्‍ट, तर मै टुँहन कहटुँ, सोलोमन राजा ओत्रा धनी रटि-रटि फे ऊ एकठो फूला बराबर फे सँप्रल नैरलह।
42012028	आज रना ओ काल आगीम फाँकजैना घाँसह त, परमेश्‍वर असिक सँप्रैठ कलसे, उहाँ टुँहन झन् मजासे नैसँप्रैहीँ का? खै टुन्‍हक विश्‍वास?
42012029	का खैबी, का पिबी कैक खोजी जिन करो, ओ वाकर बारेम चिन्‍ता फे जिन करो।
42012030	संसारभरिक अविश्‍वासीहुँक्र असिन चिजिक चिन्‍ता कर्ठ। यी सब चिज टुँहन चहठा कैक परमेश्‍वर बाबा जन्ठ।
42012031	तर परमेश्‍वरक राज्‍यक खोजी करो, यी सब चिज टुँहन देजाई।
42012032	“टुह्र भेँरीन्‍हक छोटी बगालअस रलसे फे, टुह्र जिन डराओ, काकरकि परमेश्‍वर बाबा टुँहन आपन राज्‍य देहक लाग खुशी बाट।
42012033	टुह्र आपन सम्‍पत्ति बेँच्‍क गरीबन देओ। ओसिक कर्बो त, स्‍वर्गम रहल थैलीम टुन्‍हक धन जम्‍मा हुई। उ थैलीम फ्‍वाङ नैपरट्‍ ओ उहाँ ढैगिल् धन नाश नैहुइट्। चोरोन उ धन च्‍वार नैसेक्ट, ओ उ धनम कीरा फे नैलग्‍ट।
42012034	जहाँ टुन्‍हक धन रही, उहँ टुन्‍हक मन फे रही।
42012035	“काम करक लाग जब फे तयार रहहो ओ दिया बुट जिन देहहो।
42012036	टुह्र भ्‍वाज खाक अइना मालिकक् बट्‌या हेरुउइया नोकरअस होओ। उहाँ आक ड्वार ढकढकैटीकि टुह्र ड्वार उभकदेहहो।
42012037	मालिक आक नोकरन जग्‍ल बैठल देखहीँ त, मजा हुई। जाट्‌टीसे मै टुँहन कहटुँ, उ मालिक तयार हुइहीँ, ओ हुँकन् खाए बैठाक हुँकन्हक सेवा करहीँ।
42012038	मालिक आधा रात या मुर्घी बस्‍ना जुन अइलसे फे, हुँकन जग्ल रहल देखहीँ त, झन् मजा हुई।
42012039	तर यी बात जन्लरहो, चोरोक अइना समय थाहाँ पैट त, घरमुली चोरोह घरम पैँठ नैदेनेरलह।
42012040	टुह्र फे जागा रहो। टुन्‍हक नैचिताइल समयम मै मनैयक छावा, अइबुँ।”
42012041	तब पत्रुस येशूह कल, “प्रभु, यी आहान हमन केल कली कि और सबजहन फे कली?”
42012042	प्रभु और आहानम कल, “बुद्धिमान ओ विश्‍वासयोग्य कामदार के हो? घरमुली ओहीह आपन घरक नोकरन्‍हक अगुवा बनैठ त, ऊ और सबजन्‍हक लाग खानपानक व्‍यवस्‍था कर्ठ।
42012043	मालिक घुम्‍क अइलसे, हुँकहीन बुद्धिमान ओ विश्‍वासयोग्य हिसाबले काम करँट्‍ देखहीँ त, हुँकहार लाग मजा हुहीन।
42012044	मै जाट्‌टीसे टुँहन कहटुँ, मालिक हुँकहीन आपन सक्‍कु धनसम्‍पत्तिक जिम्मा देहहीन्।
42012045	तर ‘मालिक हाली नैअइहीँ’ कैक उ नोकर खैनापिना ओ मत्‍वार हुइहीँ ओ और नोकरन जथाभावी पिट्ना काम करहीँ कलसे,
42012046	हुँकहार नैचिताइल दिन ओ समयम मालिक अइहीँ ओ हुँकहीन कर्रा दण्ड देहहीँ। हुँकहार दशा परमेश्‍वरम विश्‍वास नैकरुइयन्‍हकअस हुहीन्।
42012047	“मालिकक् इच्‍छा जान्क फे तयार नैहुइना ओ करपर्ना काम नैकर्ना नोकरह मालिक कर्रा सजाय देह्‍हीँ।
42012048	तर मालिकक् इच्‍छा थाहाँ बिनपैल सजाय पैना नोकर कम सजाय पाई। जेहीह धेर देगैल बा, ओहीसे धेर माङ्जैठा। जेहीह धेर जिम्मा देगैल्‌ बा, ओहीसे धेर आशा कैजैठा।”
42012049	येशू आहानम कल, “मै पृथ्वीम आगी लगाए आरनु। यी आगी आघहेँ लागरहट्‍ त, झन् मजा हुइनेरह।
42012050	महीह एकठो भारी दुःखक बप्‍तिस्‍मा लेहपर्ना बा, ओ उ बप्‍तिस्‍मा नैलेक महीह सुख नैहो।
42012051	का मै पृथ्वीम मेलमिलाप कराए आरनु जसिन टुँहन लग्‍ठा? नाही, मै त बेमेल कराए आरनु।
42012052	आबठेसे पाँचीठो सदस्‍य रहल एकठो घरम फे फूट हुहीन्। दुइ जन एकओँहर लगहीँ, तीन जन एकओँहर लगहीँ।
42012053	छावक ओ बाबक, छाईक ओ डाईक, सासूक ओ पटोइहेक बीचम फूट हुहीन्।”
42012054	तबदोस्र येशू मनैन कल, “पच्छिउँओर बद्री उठट्‍ देख्टीकि, टुह्र ‘पानी आई’ कठो ओ पानी अइठा।
42012055	दक्षिणओरसे बयाल बहठा त, टुह्र ‘गरम हुई’ कठो, ओ गरम हुइठा।
42012056	टुह्र कपटी, पृथ्वी ओ आकाशक संकेत हेर्क ठीक अर्थ लगैठो, तर आजकाल्‍हिक संकेत हेर्क काजे ठीक अर्थ नैलगैटो?
42012057	“ठीक बात का हो कैक टुह्र काजे अपन्‍हे निर्णय नैकर्टो?
42012058	उदाहरणक लाग, आपन विरोधीनसे न्यायाधीशकठे जाइलग्बो त, डगरिएम मेलमिलाप कर्ना कोसिस कैडारो, नकि त, ऊ टुँहीन न्यायाधीशकठे लैजैहीँ। न्यायाधीश सिपाहीक जिम्मा लगैहीँ ओ सिपाही टुँहीन झ्यालखानम डारदेहीँ।
42012059	मै टुँहीन कहटुँ जरिमानक एक-एक पैँसा नैतिरटसम, टुँ छुट्‌कारा नैपैनेहुइटो।”
42013001	उहब्‍याला कुई-कुई येशूह कल, “यरूशलेमक मन्दिरम बलि चह्राइबेर पिलातस गालीलसे आइल मनैन्‍हक हत्‍या कैक हुँकन्‍हक रगत बलि चह्राइल पशन्‍हक रगतम मिलादेल।”
42013002	येशू हुँकन कल, “ओसिक हत्‍या हुइल् गालीलीहुँक्र का और गालीलीनसे धेर पापी रलहअस टुँहन लग्‍ठा?
42013003	ओसिन नैहो, यदि टुह्र आपन-आपन पापी मन परिवर्तन कैक परमेश्‍वरकठे नैघुम्बो त, टुह्र फे ओसहेँक नाश हुइबो।
42013004	सिलोआम कना ठाउँम रहल धरहरा ढलल् त, यरूशलेमक अठार जन मनै मुलह। का हुँक्र यरूशलेमक और मनैनसे धेर पापी रलहअस टुँहन लग्‍ठा?
42013005	ओसिन नैहो, आपन-आपन पापी मन परिवर्तन कैक परमेश्‍वरकठे नैघुम्बो त, टुह्र फे ओसहेँक नाश हुइबो।”
42013006	तब येशू एकठो आहान कल, “एकठो मनैयक अङ्‌गूरबारीम अञ्‍जीरक रुख्वा रलहन। फारा फर्ना दिनम फारा फरल कि कैक उ मनैया ब्‍याला-ब्‍यालाम ह्‍यार जाइँट्‍, तर कबु फे फारा नैद्‍याखँट्।
42013007	आखिरम ऊ आपन काम करुइयन कल, ‘फारा लग्‍ठा कि कैक मै तीन वर्षसम अश्‍या लग्‍नु, तर एकठो फे फारा नैलागल। यी रूख्‍वह काजे जग्गा अग्वाट देना? यहीह ढलादेओ।’
42013008	“तर नोकर आपन किसनोह कहल, ‘हजुर, आम्‍ही एक वर्षसम अश्‍या लागी। याकर आञ्‍जरपाञ्‍जर कोर्क मै मल डारदेहम्।
42013009	अइना साल फरी त फरजाई, नैफरी त ढलादेबी।’”
42013010	एक बिसैना दिनम येशू सभाघरम सिखाइटलह।
42013011	स्‍वाझक ठह्र्‍याई नैसेक्‍ना एकठो जन्‍नीमनैया उहँ रलही। भूत्‍वा लाग्‍क कुब्‍र्‍यार हुइलक हुँकहार अठार वर्ष होरलहीन्।
42013012	येशू उ जन्‍नीमनैयह देख्ल त, हुँकहीन आघ बलाक कल, “दिदी, आबहेँ टुँ यी र्‍वागमसे चोखाजैबो।”
42013013	तब येशू हुँकाहारम हाँठ ढर्टीकि, ऊ स्‍वाझक ठह्र्‍यागैली ओ परमेश्‍वरक प्रशंसा करलग्‍ली।
42013014	उ जन्‍नीमनैयह बिसैना दिनम चोखाइल देख्क सभाघरक शासक रिसैल ओ मनैन कल, “हप्‍ता दिनम काम कर्ना त, छ-छ दिन पलिबा। उ दिनम आक चोखाओ ना। बिसैना दिनम काजे चोखाए अइठो?”
42013015	प्रभु हुँकहीन जवाफ देल, “कपटीहुँक्र! बिसैना दिनम टुह्र गोरु-बच्‍छुन या गधह छोर्क पानी पियाए नैलैजैटो का?
42013016	यी फे टुन्‍हकअस अब्राहामक सन्‍तान हुइटी। शैतानक बन्धनम पर्लक हिँकहार अठार वर्ष होरलहीन। का बिसैना दिन कैक हिँकहीन शैतानक बन्‍धनमसे छुट्‌कारा नैदेना?”
42013017	येशूक जवाफ सुन्‍क विरोधीहुँक्र शर्मम पर्ल। और मनैजुन उहाँक करल अचम्‍मक काम देख्क खुशी हुइल।
42013018	तब येशू कल, “परमेश्‍वरक राज्‍य का असक बा? मै याकर तुलना केहीसे करुँ?
42013019	यी त राईक एकठो बीयाअसक बा। मानिले, कौनो मनैया बारीम बीया बुइल्। बीया जामल ओ बरानक झङ्ल्यार हुइल्। ओइहेँम चिरैँचुरुङ्‌गन ठाँट लगैल।”
42013020	येशू फेदोस्र कल, “परमेश्‍वरक राज्‍य का असक बा?
42013021	यी त पीठा फुलैना खमिरअस हो। एकठो जन्‍नीमनैया धेर पीठम डान्‍चे खमिर मिलाक सन्ली, त रोटी पकैनासे आघ यी चिजले सक्‍कु पीठा फुलल्।”
42013022	येशू यरूशलेम जाइबेर आसपासक गाउँ ओ सहरम पैँठ्‍टी परमेश्‍वरक वचन सिखैटी गैल।
42013023	तब एकठो मनैया उहाँह पुछल्, “प्रभु का मुक्ति पउइयन डान्चे केल बाट?” येशू जवाफ देल,
42013024	“साँक्‍कीर ड्‍वारीओर्से भित्तर जैना धेर कोसिस करो, काकरकि धेर जन जाइ खोजहीँ, तर नैसेकहीँ।
42013025	जब राज्‍यक मालिक ड्वार लगाइ सुरु करहीँ, तब टुह्र ‘ड्वार उभकदी, हजुर’ कटी बाहरसे ड्वार ढकढकैलसे फे, ऊ कहीँ, ‘टुह्र के हुइटो, कहाँसे अइलो? मै टुँहन नैचिह्‍न्‍टुँ।’
42013026	“टुह्र कबो, ‘हम्र अप्‍नकसँग खानपिन कर्लही। हमार गाउँघरम अप्‍न परमेश्‍वरक वचन सिखैलही।’
42013027	“ऊ जवाफ देहहीँ, ‘टुह्र के हुइटो? मै टुँहन नैचिह्‍न्‍टुँ। टुह्र दुष्‍ट काम करुइयन यिहाँसे जाओ!’
42013028	“तब टुह्र अब्राहाम, इसहाक, याकूब ओ सब अगमवक्तन परमेश्‍वरक राज्‍यम देख्बो तर टुह्र अपन्‍हेजुन बाहर लब्डाजैबो, त दाँत किटकिटैटी रुवाबासी कर्बो।
42013029	मनै पूरुब, पश्‍छिउँ, उत्तर, दक्खिन चारिओर्से अइहीँ ओ परमेश्‍वरक राज्‍यम सँगसँग खाए बैठहीँ।
42013030	आब सबसे टर्का दर्जम रहुइयन, पाछ सबसे बरा दर्जा पैहीँ। ओ आब सबसे बरा दर्जम रहुइयन पाछ सबसे टर्का दर्जा पैहीँ।”
42013031	तबहेँ फरिसी समूहक कुछ मनै अइल ओ येशूह कल, “अप्‍न यिहाँसे अन्‍त चलजाई, काकरकि शासक हेरोद अप्‍नक हत्‍या कर्ना दाउ ह्‍यारट।”
42013032	येशू हुँकन कल, “जाओ, उ धूर्त मनैयह कैदेओ, ‘आज ओ काल मै भूत निक्रैना ओ मनैन चोखैना काम कर्टीरहम, तीसर दिनम मै म्‍वार उद्देश्‍य पूरा करम।’
42013033	तर फे मै आज, काल ओ परौँ यात्रहम रहम। म्‍वार हत्‍या यिहाँ नैहुई, काजेकलसे अगमवक्तन्‍हक हत्‍या यरूशलेम बाहेक अन्‍त कहोँ नैहुइटन।”
42013034	ओ येशू कल, “यरूशलेम सहरक मनै, परमेश्‍वरक पठाइल अगमवक्तन पत्थ्रले मार्क मुवादेहुइया टुह्र हुइटो। मुर्घिन्या चिङ्‌नीन छ्वापअस, मै घरीघरी टुँहन जम्‍मा कैक सुरक्षा देह चहनु, तर टुह्र नैमन्‍लो।
42013035	उहओर्से, हेरो! परमेश्‍वर टुन्‍हक सहर छोर्क चलजैहीँ। मै टुँहन कहटुँ, टुह्र ‘परमप्रभुक नाउँम आइल मनैयक प्रशंसा ह्‍वाए’ कैक नैकहट्‍सम टुह्र महीह फेदोस्र नैदेख्‍नेहुइटो।”
42014001	एक बिसैना दिनम येशू एकठो अगुवा फरिसीक घर खाना खाए गैल। फरिसीहुँक्र उहाँक गल्‍ती पकर्ना दाउम रलह।
42014002	उहब्‍याला येशूक सामुन्‍नेम हाँठ-ग्‍वारा सुवाइल एकठो मनैया देखपरल।
42014003	येशू फरिसीन ओ गुरुन पुछ्‌ल, “बिसैना दिनम मनैन चोखैना ठीक हो कि नाहीँ?”
42014004	तर हुँक्र कुछु जवाफ नैदेल। येशू उ बेरम्मेह छुल ओ चोखाक पठैल।
42014005	तबदोस्र येशू हुँकन कल, “बिसैना दिनम टुन्‍हक लर्कापर्का या गोरु-बच्‍छु कुवँम पर्टीकि, टुह्र नैझिँक्‍टो का?”
42014006	तब हुँक्र कुछु फे जवाफ देह नैसेक्‍ल।
42014007	फरिसीक घर खाना खाए आइल पौह्नन् मुख्य-मुख्य ठाउँ र्‍वाजल देख्क येशू एकठो आहान कल,
42014008	“केक्रो भ्‍वाजभत्‍यारम खाए जैबो त, बर मनैन्‍हक बैस्‍ना ठाउँम जिन बैठहो, काकरकि निउँता पाइल टुँहनसे बर मनै फे आइसेक्‍ठ।
42014009	बरा मनैया अइहीँ त, न्युता पठुइया कह्‍हीँ, ‘यिहाँह बैठदेओ।’ तब टुँहीन सबजन्‍हक छ्‌वारल ठाउँम जाक बैठपरी। असिक टुँ शर्मम पर्बो।
42014010	भ्‍वाजभत्‍यारम जैबो त, बेनसे पाछ बैठहो। निउँता पठुइया टुँहीन देखहीँ त, ‘मुख्य ठाउँम आओ’ कैक बलैहीँ। तब सबजन्‍हक आघ टुँहार बरा इज्‍जत हुई,
42014011	महान हुइखोजुइया छुटी हुई; छुटी हुइखोजुइया महान हुई।”
42014012	येशू खाना खाए बलुइया फरिसीह कल, “खैनापिना दिनम आपन सङ्‌घर्‍यन, दादुभैयन, इष्‍टमित्र, ओ धनी-धनी छिमेकीन केल जिन बलाओ, काकरकि हुँक्र फे टुँहीन बलैठ ओ टुँहार गुण घुमादेठ।
42014013	बेनसे खैनापिना दिनम गरीब, लुल, नाङ्‌गर, ओ आँख नैदेख्‍ना मनैन बलाओ।
42014014	टुँ असिक गुण घुमाई नैसेकुइयन बलाओ, त टुँ आशिष पैबो। ओ जब ठीक जीवन जिउइयन मुवलमसे फेदोस्र जिजहीँ, तब परमेश्‍वर टुँहीन इनाम देहहीँ।”
42014015	येशूक बात सुन्‍क सँग खाइ बैठल मनैया कहल, “परमेश्‍वरक राज्‍यम खाइ पउइयन आशिष पाइल मनै हुइट।”
42014016	येशू कल, “एकठो मनैया बरा भ्‍वाजभत्‍यार लगाक धेर जहन निउँता देल।
42014017	खैना ब्‍याला हुइल् त, मालिक आपन नोकरह निउँता देहेल मनैन ‘खैना ब्‍याला हुइल्’ कैक फेदोस्र बलाए पठैल।
42014018	“तर निउँता पउइयन सक्‍कुजन बहाना बनैल। एकठो मनैया कहल, ‘मै भक्‍खर एकठो जग्गा किनरख्‍नु, महीह जसिक हुइलसे फे उ जग्गा ह्‍यार जाइपर्ना बा। माफ करी मै नैआइसेकम।’
42014019	“द्वासर मनैया कहल, ‘मै भक्‍खर पाँच हर गोरु किनरख्‍नु, महीह आबहेँ हुँकन जोत्‍क जाँच करपर्ना बा। माफ करी मै नैआइसेकम।’
42014020	“और मनैया कहल, ‘मै भक्‍खर भ्‍वाज कैरख्‍नु, उहओर्से मै आइनैसेकम।’
42014021	“तबदोस्र नोकर घुम्‍क गैल्‌ ओ सब बात मालिकह सुनाइल। यी सुन्‍क मालिक रिसैल ओ कल, ‘सहरक गल्‍ली-गल्‍लीम झट्‌ट जाओ, ओ गरीब, लुल, नाङ्‌गर ओ आँख नैदेख्‍ना मनैन बलाक ल्यानो।’
42014022	“बलैना काम सेक्‍क नोकर मालिकह कहल, ‘अप्‍नक कहलअस सबजहन बलाक अन्‍नु, तर आम्‍ही खाली ठाउँ पलबा।’
42014023	“तब मालिक नोकरह कल, ‘राजमार्ग ओ और डगर जहाँसम जाई, उहँसम जाओ ओ यी बरा भ्‍वाजभत्‍यारम आइक लाग मनैन कर लगाओ। हुँक्र अइहीँ त, म्‍वार घर भरिभराउ हुई।’
42014024	मै टुँहन कहटुँ, पैल्‍ह निउँता पउइयनमध्‍येम यी भ्‍वाजभत्‍यारम नैआइक लाग बहाना बनुइयन कुई फे यी भ्‍वाजभत्‍यारक परिकार चिख नैपाई।”
42014025	एक दिन धेर मनै येशूक पाछपाछ जाइटलह। येशू हुँकन्‍हकओर घुम्‍क कल,
42014026	“यदि टुह्र म्‍वार पाछ लाग चहठो कलसे, टुह्र आपन डाई-बाबा, गोसिन्या, छाई-छावा, दादुभैया, दिदीबहिन्या ओ अपन्‍हेहसे धेर महीह प्रेम करपर्ठा। अत्रा नैकर्ना मनै म्‍वार चेला हुइही नैसेक्ट।
42014027	जौन मनैया आपन क्रूस बोक्‍क म्‍वार पाछ नैलागट्‍, ऊ म्‍वार चेला हुइही नैस्‍याकट्।
42014028	“यदि कुई धरहरा बनाइ चाहल कलसे, आपनठे रहल पैँसले पुगी कि नाहीँ कैक आघहेँ हिसाब नैकरट्‍ का?
42014029	नकि त जग बैठाक काम ओराइ नैस्याकल् कलसे, मनै ओहीह हिस्‍यैटी कह्‍हीँ,
42014030	‘यी मनैया धरहरा बनाइ सुरु करल, बनैटी-बनैटी पैँसा ओरागैलस, ओत्रहम छोरदेहल।’
42014031	“अथवा कौन राजा आपन दश हजार सेना और राजक बीस हजार सेनन् हराइसेक्‍ठ कि नाहीँ कैक पैल्‍हहेँ सोचविचार बिना कर्ल और राजसे लडाइँ कर जैहीँ?
42014032	यदि जित नैसेक्‍नाअस लग्‍लसे, और राजक सेना बरा दूर पलरहल ब्‍यालम, ऊ मेलमिलाप करक लाग आपन मनैन पठाडरहीँ।
42014033	असहेँक टुह्र पैल्‍हहेँ सोचविचार करपर्ठा कि टुह्र आपन सब चिज छ्‌वार नैसेक्‍टो कलसे, म्‍वार चेला हुइही नैसेक्‍टो।
42014034	“हुइना त, न्वान एकदम मजा वस्‍तु हो, तर न्‍वानक स्‍वाद हेराइल कलसे, ओहीह फेदोस्र नोनार बनाइ नैसेक्‍जाइट्।
42014035	स्‍वाद नैरहल न्वानक त, माटीक या मलक लाग मजा नैहो। मनै ओहीह फाँकदेठ। ज्‍याकर सुन्‍ना कान बा, यी बात उह बुझी।”
42015001	सक्‍कु कर उठुइयन ओ और पापीहुँक्र येशूक शिक्षा सुन अइल।
42015002	तर फरिसीहुँक्र ओ शास्‍त्रीहुँक्र “यी मनैया त पापीनसे सङ्‌गत कर्ठ ओ हुँकन्हक सँगसँग खैठ” कैक गनगनाइ लग्‍ल।
42015003	तब येशू हुँकन यी आहान कल,
42015004	“मानली टुह्रमध्‍ये एक जन्‍हक सयठो भेँरी बाट। चह्राए लैगैलम, यदि एकठो हेरागैल्‌ कलसे, उ चह्रुइया का करहीँ? ऊ उनान्सयठो भेँरीन चह्रनम छोर्क एकठो हेराइल भेँरोह नैभेटाइट्सम वाकर खोजी नैकरहीँ का?
42015005	भेँटैहीँ कलसे, ऊ खुशी हुइटी ओहीह आपन कन्‍धेम ढैक घर अनहीँ।
42015006	तबदोस्र ऊ आपन सङ्‌घरेन ओ छिमेकीन बलाक असिक कह्‍हीँ, ‘मै आपन हेराइल भेँर्‍वा भेटाडर्नु, उहओर्से आओ आब हम्र खुशी मनाई।’
42015007	मै टुँहन कहटुँ, ओसहेँक ठीक जीवन जिउइया उनान्सयठो रलकम स्‍वर्गम आनन्‍द मनाजैठा। तर स्‍वर्गम ओहीसे धेर आनन्‍द तब मनाजैठा, जब एकठो पापी मनैया आपन पापी मन परिवर्तन कैक परमेश्‍वरकठे घुम्‍ठा।
42015008	“मानली, एकठो जन्‍नीमनैयकठे दशठो चाँदीक रूप्यमसे एकठो हेरागैलिन। नैभेटाइट्सम दिया बार्क कोनीकाटर बहर्नीले बाहारबाहार नैखोजहीँ का?
42015009	भेँटैलसे, ऊ आपन गोहीन् ओ छरछिमेकीन बलाक कहहीँ, ‘मै आपन हेराइल रूप्‍या भेटाडर्नु, आओ हम्र खुशी मनाई।’
42015010	ओसहेँक जब एकठो पापी मनैया आपन पापी मन परिवर्तन कैक परमेश्‍वरकठे घुम्‍ठा, तब स्‍वर्गदूतन्‍हक सामुन्‍नेम धेर आनन्‍द हुइठा।”
42015011	येशू कल, “एकठो मनैयक दुइ भाइ छावन रलहन।
42015012	छोट्‌की छावा आपन बाबह कहल, ‘बाबा, महीह म्‍वार भाग अंश देओ।’ तब बाबा आपन सम्‍पत्ति दुनु छावन बाँट्देल।
42015013	“छोट्‌की छावा टनिक्‍क दिनम आपन भाग सम्‍पत्ति बेँच्‍क बरादूरीक देशम चलगैल्‌ ओ मोजमजाम छाडा जीवन जिटी आपन सब सम्‍पत्ति उराडारल।
42015014	जब वाकर सब पैँसा ओरैलस, तब उ देशम भारी अनिकाल परल। तब ओहीह भुँख्‍ल रहपर्लस।
42015015	तबदोस्र उ मनैया काम खोज्‍टी उ ठाउँक एकठो मनैयकठे पुगल त, ऊ ओहीह सुवर चह्रैना काम देलस
42015016	ऊ भुँखकमार रह नैस्याक लागल त, सुरिन्‍हक खुडा खाक हुइलसे फे प्याट भराइ चाहल। कुई फे ओहीह खाइक लाग नैदेहस।
42015017	“पाछ वाकर अक्‍किल अइलस त, ऊ मनम स्‍वाँचल्, ‘म्‍वार बाबक घरम नोकरचाकरहुँक्र सस्‍ताक खैठ, उहफे उबरजैठन। मै जुन यिहाँ भुँखकमार मुवमुव करटुँ।
42015018	आब मै घर जाक आपन बाबह कहम, “बाबा, मै परमेश्‍वर ओ टुँहार नजरम पाप कैरख्‍नु।
42015019	मै त टुँहार छावा कैजिना लायक फे नैहुइटुँ। तर महीह दया कैक आपन घरम एकठो नोकरक रूपम ढरो।”’
42015020	तबदोस्र ऊ उठल ओ घरओर लागल। “ऊ घर पुग्ल नैरह त, वाकर बाबा दूरहसे आपन छावह आइट्‍ देख्डर्ल। देख्टीकि हुँकहीन दया लग्‍लन। ऊ दगुर्टी गैल ओ ओहीह उँक्‍वारभर पकर्क चुम्‍ल।
42015021	“तब छावा कलन, ‘बाबा, मै परमेश्‍वर ओ टुँहार नजरम पाप कैरख्‍नु। मै त टुँहार छावा कैजिना लायक फे नैहुइटुँ।’
42015022	“तर वाकर बाबा आपन नोकरन् कल, ‘झट्‌ट सबसे मजा लुगा ल्यान्क यहीह लगादेओ, मुन्द्री ओ चप्‍पल फे घलादेओ।
42015023	सबसे ठूल नट्‌वा मारो ओ मजा खानपिन बनाओ। आज हम्र खुशी मनाई,
42015024	काकरकि यी म्‍वार छावा मुरलहा, जिक आरहल, हेरारलहा, भेटगिरहल।’ तब हुँक्र खुशीयाली मनाइ लग्‍ल।
42015025	“उ ब्‍याला बर्का छावा खेत्‍वम रह। जब ऊ काममसे घरक लग्‍घ आइल् त, घरम नाचगान करँट्‍ सुनल्।
42015026	तब ऊ एकठो नोकरह बलाक पुछल्, ‘यिहाँ का करट?’
42015027	नोकर कहल, ‘अप्‍नक भैया आरल। अप्‍नक बाबा सबसे ठूल नट्‌वा मार लगैल। अप्‍नक भैया मजहे अइलकओर्से यी खुशीयाली मनैलक हो।’
42015028	“यी सुन्‍क बर्का छावा रिसाइल ओ घरम जाइ नैमानल्। तब बाबा अङ्‌नम जाक ओहीह बिन्‍ती कर्ल।
42015029	ऊ आपन बाबह कहल, ‘अत्रा वर्षसम मै टुँहार नोकरअस होक काम कर्नु। कबु फे टुँहार एक वचन नैफक्‍नु। तर मै आपन सङ्‌घरेनसे रमाइलो करक लाग महीह एकठो छेग्रीक पठ्‌रू फे नैदेलो।
42015030	यी टुँहार धनसम्‍पत्ति रण्डीबाजीम उरुइया छावा आइल त अत्रा ठूल नट्‌वा मर्लो।’
42015031	“बाबा कल, ‘हेर छावा, टैँ त सड्‌डभर म्‍वारसँग पलबाट्‍या। म्‍वार सारा सम्‍पत्ति ट्‌वारऽ हो।
42015032	हम्र खुशी ओ आनन्‍द मनाइ पर्ठा, काकरकि यी ट्‌वार भैया मुरलहा, जिक आरहल, हेरारलहा, भेटगिरहल।’”
42016001	तब येशू आपन चेलन फे आहान कल, “एकठो धनी मनैयक धनसम्‍पत्तिक हिसाबकिताब ढरुइया एकठो मुख्‍य कामदार रलहन। ओहीह मालिकक् धनसम्‍पत्ति उरैलक दोष लग्‍लस।
42016002	धनी मनैया उ कामदारह बलाक पुछ्‌ल, ‘टैँ त म्‍वार सम्‍पत्तिम मनपरी करट्‍या कैक गाँइयगुँइय हल्‍ला सुनमिल्ठा। महीह सब हिसाबकिताब बुझा ओ आबठेसे टैँ यी काममसे हट्।’
42016003	“उ कामदार मनमन विचार करल, ‘आब मै का करुँ? महीह यिहाँसे हटुइय हुइल। हर जोत्क खैना म्‍वार जंग्र नैहो, भीख मङ्‌ग्‍ना महीह लाज लग्‍ठा।
42016004	एकठो जुक्ति मै जन्‍नु। मनैनसे मजा सम्‍बन्‍ध बनारखम त, यिहाँसे खेड्वापाडर्लसे फे, हुँक्र आपन घरम महीह स्‍वागत कैडरहीँ।’
42016005	“तबदोस्र उ कामदार मालिकक् हरेक ऋणीन् बलाइल ओ हिसाब माङ्‌गल। ऊ एकठो ऋणीह पुछल्, ‘टुँ मालिकक् कठ्‌याक ऋण लेरख्‍लो?’
42016006	“ऊ कहल, ‘तीन हजार लिटर जैतूनिक त्‍याल।’ “कामदार कहल, ‘आपन तमसुक लेओ ओ बैठ्‍क झट्‌ट पन्ध्र सय लिटर केल लिखो।’
42016007	“ऊ द्वासर ऋणीह पुछल्, ‘टुँ कठ्‌याक ऋण लेरख्‍लो?’ “ऊ कहल, ‘तीन सय पचास क्‍वीन्‍टल गोहूँ।’ “कामदार कहल, ‘आपन तमसुक लेओ ओ तीन सय क्‍वीन्‍टल केल लिखो।’
42016008	“मालिक यी बात थाहाँ पैल त, चलाक तरिकाले काम कर्लकओर्से, ऊ आपन बेइमान कामदारक प्रशंसा कर्ल।” तब येशू कल, “परमेश्‍वरम विश्‍वास नैकर्ना मनै परमेश्‍वरक् बुद्धि पाइल मनैनसे धेर चलाक बाट, काकरकि हुँक्र आपन भलाइक लाग और मनैन कसिक फाइदा पुगाइ सेक्‍जैठा कना बात जानरख्‍ल।
42016009	उहओर्से संसारक धनसम्‍पत्तिले औरजन्‍हक उपकार कैक सम्‍बन्‍ध बह्राओ, त टुन्‍हक सम्‍पत्तिक काम ओरागैलसे फे, हुँक्र टुँहन स्‍वर्गक घरम स्‍वागत करहीँ।
42016010	“छुटी बातम विश्‍वासयोग्य रहुइया, बर बातम फे विश्‍वासयोग्य रठा। छुटी बातम बेइमान रहुइया, बर बातम फे बेइमान रठा।
42016011	यदि यी संसारक धनसम्‍पत्तिम टुह्र विश्‍वासयोग्य नैहुइटो कलसे, स्‍वर्गक धनम टुँहन कसिक विश्‍वास कर्ना?
42016012	यदि टुँहन जिम्‍मा देगैल्‌ परमेश्‍वरक धनसम्‍पत्तिम विश्‍वासयोग्य नैहुइटो कलसे, टुह्र पाइपर्ना स्‍वर्गक धनक जिम्‍मा टुँहन के दी?
42016013	कौनो नोकर फे एक्‍क समयम दुइठो मालिकन्‍हक सेवा कर नैस्याकट्। ऊ एकजहन हेल्‍हा करी, एकजहन प्रेम करी, कि जुन एक जन्‍हक कहल मानी, एक जन्‍हक मतलब नैकरी। टुह्र फे परमेश्‍वर ओ धनक सेवा कर नैसेक्‍नेहुइटो।”
42016014	यी बात सुन्‍क धनक लोभी फरिसीहुँक्र उहाँह हँस्‍ल।
42016015	तब येशू हुँकन कल, “टुह्र मनैन्‍हक आघ त अपन्‍हेह ठीक जीवन जिलक देखैठो, तर टुन्‍हक मन कत्रा दुष्‍ट बा कना बात परमेश्‍वर जन्ठ। काकरकि जौन बात मनैन्‍हक बीचम आदरयोग्यक मानगैलबा उ परमेश्‍वरक आघ रद्दी बा।
42016016	“बप्‍तिस्मा देहुइया यूहन्‍ना प्रचार सुरु कर्नासे आघ मोशक देहल ब्‍यवस्था ओ अगमवक्तन्‍हक बात चल्‍तीआइल रह। तर आब परमेश्‍वरक राज्‍यक बारेम खुशीक खबर प्रचार कैजैटीबा, धेर मनै उहाँक राज्‍यम जोरसे भित्तर जैटीबाट।
42016017	तर परमेश्‍वरक व्‍यवस्‍थमसे एकठो विन्‍दु हेरैनासे त, स्‍वर्ग ओ पृथ्‍वी बित्‍क जैना सजिलो बात हो।
42016018	“जे आपन गोसिन्यह छोर्क औरजहनसे भ्‍वाज कर्ठा, ऊ व्‍यभिचार कर्ठा, ओ जे छ्‌वारल गोसिन्यह भ्‍वाज कर्ठा, ऊ फे व्‍यभिचार कर्ठा।”
42016019	येशू कल, “एकठो धनी मनैया रह। ऊ महङ-महङ झुल्‍वा घाल, ओ सड्‍ड ऐसआरामक जीवन बिताए।
42016020	लाजरस नाउँक एकठो गरीब मनैया फे रह। वाकर जीउभर खाटी-खाटी केल रलहस। धनी मनैयक गेटठे ओहीह बैठादेहस।
42016021	धनी मनैयक अँराइल टुक्रिटुक्रा खाइ पाडर्ठुं कि कैक आश लग्‍लरह। कुक्‍कुर फे आक वाकर खाटी चाटदेहस।
42016022	“उ गरीब लाजरस मुवल् त, स्‍वर्गदूत ओहीह अब्राहामकठे लैगैल। उ धनी मनैया फे मुवल ओ मनै ओहीह गर्लस।
42016023	जब ओहीह नरकम कष्‍ट भ्‍वागपर्लस, तब ऊ उप्‍पर ह्‍यारल त, अब्राहामह ओ हुँकाहारठे लाजरसह आरामसे बैठल द्‍याखल।
42016024	धनी मनैया अब्राहामह कर्रसे कहल, ‘बाबा, महीह दया करी। लाजरसह यिहाँ पठादी त ऊ आपन अङ्‌ग्री पानीम चोप्‍क म्‍वार जिभीम चुवादे। काकरकि यी आगीम मै भयङ्‍कर यातना भ्‍वागटुँ।’
42016025	“तर अब्राहाम कल, ‘छावा, पैल्‍हक बात सम्‍झो त, जियट्घरीसम टुँ सुखसुखम रलो। लाजरस दुःखदुःख केल पाइल। आब लाजरस म्‍वारसँग सुखशान्‍तिम बा, टुँ जुन दुःख भ्‍वागटो।
42016026	अत्र केल नैहोक, यिहाँसे टुँहारठे उपार जाइ चहुइयन जाइ नैसेकहीँ ओ उहाँसे हमारठे यिपार आइ चहुइयन फे आइ नैसेकहीँ कैक टुन्‍हक ओ हमार बीचम एकठो भारीनक गञ्‍ज्री बा।’
42016027	“तब धनी मनैया कहल, ‘बाबा, दया कैक लाजरसह म्‍वार बाबक घर पठाई।
42016028	म्‍वार पाँचठो भैयन बाट। हुँकन्‍हकठे लाजरस जाक चेतावनी देक कही कलसे, हुँक्र मुहीँ त, यी दुःख भोग्‍ना ठाउँम हुँकन नैआइपरहीन।
42016029	“अब्राहाम कल, ‘हुँकन्‍हकठे मोशक ओ अगमवक्तन्‍हक किताब बाटन। उह बात मन्लसे फे धेर हो।’
42016030	“धनी मनैया कहल, ‘नाही बाबा, मुवल मनैया जिक हुँकन्‍हकठे गैलसे हुँक्र आपन पापी मन परिवर्तन कैक परमेश्‍वरकठे घुमहीँ।’
42016031	“अब्राहाम कल, ‘मोशा ओ अगमवक्तन्‍हक बात नैमनुइयन्‍हकठे मुवल मनैया जिक गैलसे फे, हुँक्र विश्‍वास नैकरहीँ।’”
42017001	येशू आपन चेलन कल, “मनैन पापम फँसैना परीक्षा अइठा, तर औरजहन पापम फँसाइ खोज्‍ना मनैयह धिक्‍कार बा।
42017002	महीह विश्‍वास कर्ना यी सबसे छुटी मानजैना मनैमध्ये एकजहन पापम फँसाइ खोजुइयक परमेश्‍वरसे पैना दण्‍डसे त, वाकर घ्‍याँचम चक्‍या झुलाक ओहीह समुद्रम फाँकदेना वाकर लाग मजा हुहिँस।
42017003	उहओर्से होस करो। “कौनो भैया पाप करी कलसे, ओहीह हप्‍काओ। यदि ऊ आपन पापी मन परिवर्तन कैक परमेश्‍वरकठे आई कलसे, ओहीह माफ देहो।
42017004	एक दिनम सात फ्यारा पाप कर्लसे फे, यदि ऊ हरफ्यारा आक ‘मै गल्‍ती कर्नु, माफ करी’ कैक माफ मागी कलसे, ओहीह माफ देहो।”
42017005	येशूक बाह्र जन प्रेरितहुँक्र कल, “प्रभु, हमार विश्‍वास बह्रादी।”
42017006	येशू जवाफ देल, “टुन्‍हकठे राईक दाना बराबर विश्‍वास बा कलसे, यी टुटक रुक्खोह ‘उँखर्क समुद्रम लगाजा’ कबो त, ऊ टुन्‍हक कहल मन्‍नेबा।
42017007	“मानिलेओ, खेत्‍वमसे काम कैक या भेँरी चह्राक टुन्‍हक कमारा आइल् कलसे, का टुह्र ओहीह आदर कैक ‘हाली आई ओ खाए बैठी’ कठो?
42017008	बेनसे टुह्र असिक कठो, ‘जा, भन्सा ठीकठाक पार। लुगा फेर्क महीह खवाल्या त, पाछ टैँ खाइस।’
42017009	टुन्‍हक कहल मानलम, का टुह्र ओहीह धन्यवाद देठो?
42017010	ओसहेँक टुह्र फे परमेश्‍वरक अह्राइल सक्‍कु काम कैक सेक्‍बो त, असिक कहहो, ‘हम्र त, प्रशंसा पैनायोग्यक नोकर नैहुइटी, आपन करपर्ना काम केल कैरख्‍ली।’”
42017011	येशू यरूशलेम जाइबेर सामरिया ओ गालील क्षेत्रक सिमानाओर्से गैल।
42017012	एकठो गाउँम पैँठबेर कोररोग लागल दशठो मनै येशूह देख्‍ल। हुँक्र टनिक दूर ठह्र्‍याक
42017013	जोरसे कल, “येशू गुरु, हमन दया करी।”
42017014	येशू हुँकन हेर्क कल, “जाओ ओ पूजारीकठे अपन्‍हेह देखाओ।” जैटीजैटी डगरिएम हुँक्र कोररोगसे चोखागैल।
42017015	हुँक्रमध्‍ये एकठो कोररोगसे चोखैलक थाहाँ पाइल त, बरा सोरले परमेश्‍वरक महिमा कर्टी घुम्‍क आइल्।
42017016	ओ येशूक पाउ पर्क धन्यवाद चह्राइल। ऊ सामरिया क्षेत्रक मनैया रह।
42017017	येशू कल, “का दश्यौ जन नैचोखैलह? और नौ जन कहाँ गैल?
42017018	सामरिया क्षेत्रक यी तुच्‍छ मनैया बाहेक, परमेश्‍वरह प्रशंसा चह्राए और नौ जन काजे नैअइल?”
42017019	येशू ओहीह कल, “उठो ओ आपन डगर लागो। आपन विश्‍वासले टुँ चोखैलहो।”
42017020	एक दिन फरिसीहुँक्र येशूह पुछ्‌ल, “परमेश्‍वरक राज्‍य यी संसारम कैह्‍या सुरु हुई?” येशू जवाफ देल, “परमेश्‍वरक राज्‍यक सुरु द्‍याख नैसेक्‍जाइट्।
42017021	‘हेरो, परमेश्‍वरक राज्‍य अठे सुरु हुइल्’, या ‘ओठे सुरु हुइल्’ कैक कुई फे कह नैस्याकट्‍, काकरकि परमेश्‍वरक राज्‍य टुन्‍हक बीचम सुरु होस्‍याकल।”
42017022	येशू आपन चेलन कल, “असिन समय आइटा कि टुह्र मै मनैयक छावक दिन द्‍याख पाजाइट्‍ त, एकदम खुशी लग्‍नेरह कैक कबो, तर द्‍याख नैपैबो।
42017023	मनै ‘मनैयक छावा अठे बा, हेरो’ या ‘ओठे बा, हेरो’ कैक कलसे फे, महीह उहाँ ख्‍वाज जिन जाओ,
42017024	काकरकि जसहेँक आकाशम बद्री चिम्‍कलसे सक्‍कुओरसे देखपर्ठा, ओसहेँक मै मनैयक छावा यी संसारम घुम्‍क अइना दिनम सक्‍कुओरसे देखपरम।
42017025	तर यी हुइनासे आघ महीह धेर दुःख भ्‍वागहे परी, ओ यी जमानक मनै महीह इन्‍कार करहीँ।
42017026	“जसहेँक नोअक समयम मनै परमेश्‍वरसे अइना दण्‍डह नैपत्‍यैलरलह, मै मनैयक छावा घुम्‍क अइना दिन फे मनै ओसहेँक कर्टीरनेबाट।
42017027	नोआ जहाजम नैपैँठट्सम मनै खैटिरलह, पिटीरलह, ओ भ्‍वाजकाज कर्टिरलह। तब परमेश्‍वरक कराइल जलप्रलय सबजहन नाश पर्लन।
42017028	“लोतक समयम फे ओस्‍तै हुइल् रह। मनै खैनापिना, किनबेच कर्ना, बालीनाली लगैना ओ घर बनैना काम कर्टिरलह।
42017029	लोत सदोम सहरसे भग्लक दिन आकाशसे परमेश्‍वरक वर्षाइल आगी ओ गन्‍धक सबजहन भसम पर्लन।
42017030	“मै मनैयक छावा घुम्‍क अइना दिन फे मनै ओसहेँक कर्टीरनेबाट।
42017031	उ दिनम घरक छतम रहुइयन आपन सरसामान लिह घरभित्तर जिन पैठहीँ, ओ खेत्‍वम रहुइयन आपन चिजबिज लिह घर नैजाक भग्‍ने करहीँ।
42017032	लोतक गोसिनेक दशा का हुइलन कना बात सम्‍झो ना।
42017033	आपन प्राण अपन्‍हे बचैना कोसिस करुइया प्राण गुमाई। तर म्वार पाछ लाग्‍क आपन प्राण गुमुइयक जीवन सुरक्षित रहहीँस।
42017034	उ रात एक्‍क बिस्‍तारम सुतल दुइ जनमध्येम एकठो लैजाजाई ओ औरजुन छोरजाई।
42017035	सँगसँग पीठा पिस्‍टी-पिस्‍टी दुइ जन जन्‍नीमनैमध्ये एकठो लैजाजाई ओ और छोरजाई।
42017036	[खेत्‍वम काम कर गैल्‌ दुइ जन मनैमध्ये एकठो लैजाजाई ओ और छोरजाई।]”
42017037	येशू बट्‌वाक सेक्‍ल त, चेलावँ उहाँह पुछ्‌ल, “यी कहाँ हुई, प्रभु?” येशू आहानम जवाफ देल, “डाङ्‌गर रहल ठाउँम गिढ पर्ठ।”
42018001	तबदोस्र चेलावँ सड्‍ड परमेश्‍वरसे प्रार्थना कर्टीरह्‍हीँ ओ हरेस नैखहीँ कना उद्देश्‍यले येशू हुँकन एकठो आहान कल,
42018002	“एकठो सहरम एक जन न्यायाधीश रलह। ऊ परमेश्‍वरक डर नैडरैना ओ मनैन्‍हक मतलब फे नैकर्ना मनैया रलह।
42018003	उह सहरम एकठो विधवा फे रलही। ऊ घरीघरी न्यायाधीशकठे जाक कहीँ, ‘म्‍वार विरोधी महीह अन्याय कर्लबा, उहओर्से महीह न्याय दिलादी।’
42018004	“टनिक दिनसम त न्यायाधीश विधवक बात सुन्‍बोसुन्‍बो नैकर्ल। तर ऊ पाछ मनमन कल, ‘हुइना त मै परमेश्‍वरक डर नैडरैटुँ ओ मनैन्‍हक मतलब फे नैकर्टुंं,
42018005	तर यी विधवा घरीघरी आक महीह दिक्‍क लगैठ्‌या। बेनसे मै यहीह न्याय दिलादेहपरी, नकि त यी आकोआइ करी कलसे, म्‍वार जातसे हैरान कैडारी।’”
42018006	तब प्रभु कल, “उ दुष्‍ट न्यायाधीशक कहल बात सुनो त।
42018007	ऊ नैचिन्‍हल विधवह त न्याय दिलादेल कलसे, का असल परमेश्‍वर उहाँह रातदिन प्रार्थना कर्ना मनैन्‍हक न्याय नैकैदेहीँ नि? का उ दुष्‍ट न्यायाधीशअस परमेश्‍वर आपन र्‍वाजल मनैन सहायता कर्नाम फे आलटाल करहीँ नि?
42018008	उहाँ हुँकन हाली न्याय दिलादेहुइयाबाट। तर मै मनैयक छावा, अइम त, परमेश्‍वरम विश्‍वास कर्ना मैनन भेँटैम का?”
42018009	अपन्‍हेह केल धर्मी ठह्रैना ओ औरजहन हेल्‍हा कर्ना मनै फे येशूकठे अइल। ओ येशू हुँकन्‍हक लाग यी आहान कल,
42018010	“एकठो फरिसी ओ एकठो कर उठुइया दुइ जन मन्दिरम परमेश्‍वरसे प्रार्थना कर गैल।
42018011	फरिसी औरजहनसे अलगट्‌ट ठह्र्‍याक परमेश्‍वरसे असिक प्रार्थना करल, ‘हे परमेश्‍वर, मै अप्‍नह धन्यवाद चह्राइटुँ, मै औरजन्‍हकअस ठग्‍गा, फटाहा, व्‍यभिचारी नैहुइटुँ। मै यी कर उठुइयाअस फे नैहुइटुँ।
42018012	मै हर हप्‍तम दुइचो ब्रत रठुँ, ओ आपन सक्‍कु आम्‍दानिक दश भागक एक भाग अप्‍नह चह्रैठुँ।’
42018013	“कर उठुइयाजुन, औरजहनसे दूर रह ओ स्‍वर्गओर हेर्ना फे नैह्‍यारल। ऊ दुःखीत होक आपन छाती पिट्‌टी परमेश्‍वरसे असिक प्रार्थना करल, ‘हे परमेश्‍वर, मै पापीह दया करी।’
42018014	“मै टुँहन कहटुँ, परमेश्‍वर फरिसीह ठीक नैठह्रैल, तर कर उठुइयह धर्मी ठह्रैल। महान हुइखोजुइया छुटी हुई; छुटी हुइखोजुइया महान हुई।”
42018015	येशू लर्कन्‍हकम आपन हाँठ ढै-ढैक आशिष देह्‍हीँ कना विचारले मनै आपन लर्कन येशूकठे आनटलह, तब चेलावँ हुँकन हप्‍कैल।
42018016	तर येशू उ लर्कन बलैल ओ चेलन कल, “लर्कन म्‍वारठे आइदेओ, हुँकन जिन रोको, काकरकि परमेश्‍वरक राज्‍य असहेँ मनैन्‍हक लाग हो।
42018017	जाट्‌टीसे मै टुँहन कहटुँ, जे एकठो लर्कक्‌अस परमेश्‍वरक शासन स्‍वीकार नैकरी, ऊ परमेश्‍वरक राज्‍यम जाइ नैपाई।”
42018018	एकठो यहूदी अगुवा येशूह कल, “असल गुरु, अनन्‍त जीवन पाइक लाग महीह का करपरी?”
42018019	येशू ओहीह कल, “टुँ महीह काकर असल कहटो? काकरकि परमेश्‍वर बाहेक और कुई फे असल नैहो।
42018020	परमेश्‍वरक आज्ञा त टुँ जन्ठो, व्‍यभिचार नैकर्ना, हत्‍या नैकर्ना, चोरी नैकर्ना, झूट साक्षी नैबक्‍ना ओ आपन डाई-बाबक आदर कर्ना।”
42018021	ऊ कल, “यी सब आज्ञा त मै जवान अवस्‍थासे मन्टीबाटुँ।”
42018022	यी सुन्‍क येशू कल, “टुँहीन आम्‍ही एकठो काम करपर्ना बा। आपनठे रहल सब चिज बेँचो ओ उहिँमसे आइल पैँसा गरीबन बाँट्‌देओ, ओ टुँ स्‍वर्गम धन पैबो। तब आक म्‍वार पाछ लागो।”
42018023	येशूक बात सुन्‍ल त, ऊ अन्‍धार मुह् लगैल, काकरकि ऊ धेर धनी रलह।
42018024	येशू उ मनैयक मुह् अन्‍धार देख्‍ल त, कल, “धनी मनैन परमेश्‍वरक राज्‍यम जैना कत्रा कठिन बाटन।
42018025	धनी मनैन परमेश्‍वरक राज्‍यम जैनासे त, बेनसे ऊँट्‌टोह सुइक नाखिमसे छिर्ना सजिलो हुहिँस।”
42018026	उहाँक यी बात सुनुइयन कल, “ओसिन हो कलसे, के मुक्ति पाई?”
42018027	येशू हुँकन कल, “यी काम मनै अपन्‍हे कर नैसेक्‍ट, तर परमेश्‍वर करसेक्‍ठ।”
42018028	तब पत्रुस कल, “हेरी, हम्र सब चिज छोर्क अप्‍नक पाछ लागरली।”
42018029	येशू हुँकन कल, “मै टुँहन जाट्‌टीसे कहटुँ, परमेश्‍वरक राज्‍यक लाग आपन घरबार, गोसिन्या, दादुभैया, दिदीबहिन्या, डाई-बाबा, छाई-छावन छोरुइया
42018030	यिह जुनीम कैयौ गुणा धेर आशिष पाई, ओ अइना युगम अनन्‍त जीवन पाई।”
42018031	येशू बाह्र चेलवन एकओर लैजाक कल, “हेरो, हम्र यरूशलेम जाइटी। मै मनैयक छावक बारेम अगमवक्तन्‍हक लिखल सब बात उहँ पूरा हुई।
42018032	मै यहूदी जात नैरहल मनैन्‍हक हाँठम सुम्‍प्‍वापैम। हुँक्र महीह गिल्‍ला करहीँ, बेइज्‍जत करहीँ, थुकहीँ,
42018033	कोर्रा लगैहीँ ओ मुवैहीँ। तर तीसर दिनम मै मुवलमसे फेदोस्र जिजैम।”
42018034	तर चेलावँ येशूक बात कुछु फे नैबुझ्ल। हुँकन्हक लाग यी बात रहस्‍य केल हुइलन। हुँक्र उहाँक बट्‌वाइल बातक कुछु भेउ नैपैल।
42018035	जब येशू यरीहो सहर पुग लग्‍ल, तब एकठो आन्‍धर मनैया डगरीक पञ्‍ज्र बैठ्क भीख माङ्‌गटह।
42018036	धेर मनैन जाइट्‍ सुनल त, उ भिखारी पुछल्, “यिहाँ का हुइटा?”
42018037	मनै ओहीह कल, “नासरत सहरक येशू यिह डगर जाइट।”
42018038	तब ऊ भिखारी जोरसे चिल्‍लाक कहलागल, “येशू, दाऊदक सन्‍तान, महीह दया करी।”
42018039	आघ-आघ जउइयन ऊ आन्‍धर मनैयह चूप लाग् कैक झपर्ल। तब ऊ झन् कर्रसे चिल्‍लाक कहल, “दाऊदक सन्‍तान, महीह दया करी।”
42018040	वाकर पुकारा सुन्‍क येशू जैटीजैटी ठह्र्‍यागैल ओ ओहीह आपनठे आन कल। हुँक्र ओहीह येशूक लग्‍घ अन्‍ल त, उहाँ ओहीह पुछ्‌ल,
42018041	“मै टुँहार लाग का कैदीऊँ?” ऊ कल, “प्रभु, मै देख्‍नाहा हुइ चाहटुँ।”
42018042	येशू ओहीह कल, “टुँ देख्‍नाहा होजाओ। टुँहार विश्‍वासले टुँ चोखारलो।”
42018043	तबहेँ ऊ देख्‍नाहा होगैल ओ परमेश्‍वरक प्रशंसा कर्टी येशूक पाछ लग्‍ल। यी देखुइयन सबजन परमेश्‍वरक प्रशंसा कर्ल।
42019001	येशू यरीहो सहरम गैल ओ उहँरेसे यरूशलेम जाइटलह।
42019002	उ सहरम जखायस नाउँ रहल एकठो धनी मनैया रलह। ऊ कर उठैना मनैन्‍हक हाकिम रलह।
42019003	येशू के हुइट त कैक ऊ उहाँह ह्‍यार चहल, तर पुट्‌क्यार रलकओर्से ओ मनैन्‍हक भीडले ऊ उहाँह द्‍याख नैसेक्‍ल।
42019004	उहओर्से ऊ दौरटी मनैन्‍हक भीडसे आघ जाक एकठो अञ्‍जीरक रुख्वम चिहुर्ल। येशू उह डगर जाइटलह।
42019005	येशू जब जखायस चिउह्रल रुख्‍वठे पुग्ल, तब उहाँ उप्‍परओर हेर्क जखायसह कल, “जखायस, झट्‌ट उत्रो, काकरकि आज महीह टुँहार घर बैठपर्ना बा।”
42019006	ऊ रूख्‍वमसे झट्‌ट उत्रल ओ खुशीसे येशूह आपन घर लैगैल।
42019007	भीडमक मनै यी देख्ल त, हुँक्र असिक गन्‌गनाइलग्‍ल, “येशू त ओसिन पापी मनैयक घर पौह्‍ना पर गैल।”
42019008	उहाँहुँक्र जखायसक घर बैठल ब्‍याला, जखायस सक्‍कुजन्‍हक सामुन्‍नेम ठह्र्‍याक कल, “प्रभु, हेरी, मै आपन आधा सम्‍पत्ति गरीबन बाँटदेहेम ओ कौनोजहनसे ठग्‍क लेराखलहुइम कलसे, वाकर चार गुणा फिर्ता कैदेहेम।”
42019009	तब येशू हुँकहीन कल, “टुँ फे परमेश्‍वरम अब्राहामअसक विश्‍वास कर्लकओर्से आज टुँहार परिवारम मुक्ति आरहल।
42019010	काकरकि मै मनैयक छावा, हेराइल मनैन ख्‍वाज ओ बँचाए आरनु।”
42019011	उहाँहुँक्र यरूशलेमक लग्‍घ रलह ओ मनैजुन, उहाँ आब परमेश्‍वरक राज्‍य स्‍थापना कैक राज्‍य करक लाग बाट कना गलत विचार करटलह। उहओर्से जखायसक घरम येशूक बात सुन्‍टीरहल मनैन उहाँ एकठो और आहान सुनैल।
42019012	उहाँ कल, “एकठो खानदानी मनैया आपन देशक राजा होक अइना विचारले बरादूरीक देशम जैना निर्णय कर्ल।
42019013	जैनासे आघ ऊ आपन दश जन नोकरन बलैल ओ हरेकजहन एक-एकठो स्‍वानक पैँसा देक कल, ‘मै घुम्‍क नैआइट्‍सम यी पैँसले ब्यापार करहो।’
42019014	“तर हुँकहार आपन देशक मनै हुँकहीन मन नैपराइँट्। उहओर्से ऊ गैल त, हुँक्र असिन खबर पठैल, ‘यी मनैया हमार राजा हुइल् हम्र नैचहटी।’
42019015	“तर उ मनैया राजा होक अइल। तबदोस्र उ पैँसा देहेल आपन नोकरन बलैल ओ के कत्रा नाफा करल कैक हिसाब मङ्‍ल।
42019016	“तब पहिल नोकर आक कहल, ‘राजा, मै अप्‍नक देहल पैँसले दश गुणा धेर कमारख्‍नु।’
42019017	“राजा कल, ‘स्याबास! टैँ असल नोकर हुइट्‍या। टैँ डान्चे धनम फे विश्‍वासयोग्य हुइल्‍या। मै आब टोहीह दशठो सहरक हाकिम बनैम्।’
42019018	“द्वासर नोकर आक कहल, ‘राजा, मै अप्‍नक देहल पैँसले पाँच गुणा धेर कमारख्‍नु।’
42019019	“राजा कल, ‘स्याबास! मै आब टोहीह पाँचठो सहरक हाकिम बनैम्।’
42019020	“तीसर नोकर आक कहल, ‘राजा, अप्‍नक देहल पैँसा यिहाँ बा। मै आपन रुमालम बहन्‍नु ओ नुकाक ढैरख्‍नहुँ।
42019021	मै अप्‍नसे डरैनु, काकरकि अप्‍न बरा खरो बाटी। अप्‍न ज्‍या नैढर्टी उह लेठी, ओ ज्‍या नैबुइटी ओक्र कट्‍नी कर्ठी।’
42019022	“राजा ओहीह कल, ‘दुष्‍ट नोकर, ट्‌वार मुहक वचनले मै टोहीह दण्‍ड देहम। यदि मै ज्‍या नैढर्टुं उह लेठुँ, ओ ज्‍या नैबुइटुँ ओक्र कट्‍नी कर्ठुं कैक टैँ जन्लरलह्‍या कलसे,
42019023	म्‍वार देहल पैँसा बैंकम काकर नैढर्ल्या? ढर्ट्‍या कलसे, आब मै ब्याजसहित पैँसा फिर्ता पैनेरनहुँ।’
42019024	“तबदोस्र राजा आपन लग्‍घ ठह्र्‍याइल मनैन् कल, ‘वाकरठेसे पैँसा अछिन्‍क दश गुणा धेर पैँसा कमाइल मनैयह देडारो।’
42019025	“हुँक्र कल, ‘उ मनैयकठे त दश गुणा धेर पैँसा पलिबाटस।’
42019026	“‘मै टुँहन कहटुँ, ज्‍याकरठे बा ओहीह झन् धेर देजाई, तर ज्‍याकरठे नैहो वाकरठेसे रहल फे अछिन्‍जाई।
42019027	महीह राजा नैमन्‍ना म्‍वार विरोधीन यिहाँ आनो, ओ म्‍वार सामुन्‍नेम मुवादेओ।’”
42019028	येशू यी बात बट्‌वाक सेक्‍ल त, उहाँहुँक्र यरूशलेमओर लग्‍ल।
42019029	उहाँहुँक्र जैतून पर्वत्‍वठे रहल बेथफागे ओ बेथानिया कना ठाउँम पुग्ल त, येशू दुइठो चेलन असिक कैक आघ पठैल,
42019030	“उ हाउ गाउँम जाओ। गाउँम पैँठ्‍टीकि, टुह्र कुई फे नैचिउह्रल् गधक एकठो जवान बच्छोह भेटैबो। ओहीह छोर्क यिहाँ अनहो।
42019031	कुई टुँहन ‘काजे यहीह छ्‌वारटो?’ कही कलसे, ‘प्रभुह याकर चाहा बाटन’ कहहो।”
42019032	उ दुनु चेलावँ गैल ओ येशूक कहल्अस गधक बच्छोह भेँटैल।
42019033	ओहीह छ्‌वारबेर गधक मालिक हुँकन कल, “यहीह काकर छ्‌वारटो?”
42019034	हुँक्र कल, “प्रभुह याकर चाहा बाटन।”
42019035	हुँक्र गधक बच्छोह येशूकठे अन्‍ल ओ आपन-आपन चद्री गधकम बिछैल। तब येशू वाकरम चिहुर्ल।
42019036	मनै, येशूह स्‍वागत कर्लक चिन्‍हक रूपम, आपन-आपन चद्री उहाँक आघ-आघ डगरिम बिछादेल।
42019037	जब येशू, यरूशलेमक लग्‍घ, जैतून पर्वत्वमसे ओल्‍हैना ठाउँ पुग्ल त, सब चेलावँ येशूक करल शक्तिशाली काम समझ्‍क खुशी हुइटी कर्रसे परमेश्‍वरक जयजयकार कर भिर्ल,
42019038	“परमेश्‍वरक नाउँम अउइया राजक प्रशंसा ह्‍वाए। स्‍वर्गम शान्‍ति ह्‍वाए। परमेश्‍वरक महिमा ह्‍वाए।”
42019039	बगालिम रहल फरिसीहुँक्र येशूह कल, “गुरुजी, आपन चेलन चूप लगाई।”
42019040	येशू जवाफ देल, “मै टुँहन कहटुँ, हिँक्र चूप लगहीँ कलसे पत्थ्रा चिल्लाइ भिरजाई।”
42019041	येशू यरूशलेमक लग्‍घ पुग्ल। उहाँ सहरह देख्‍क रुइल ओ कल,
42019042	“यदि टुह्र शान्‍ति कसिक पाजैठा कना बात, आज हुइलसे फे, महसुस कर्टो कलसे हुइनेरह। तर आब शान्‍ति पैना तरिका टुन्‍हक नजरमसे नुकल बा, काकरकि टुह्र महीह स्‍वीकार नैकर्लो।
42019043	समय आइ त, सहरम असिन डरलग्‍टिक घटना हुई, कि टुन्‍हक शत्रु चारिओर मोर्चा बहन्‍लरह्‍हीँ। हुँक्र गिन्यौर सहरह घेर्लरह्‍हीँ, ताकि टुह्र कहोँरेसे फे भाग नैपैबो।
42019044	हुँक्र सारा सहरक घर असिक भत्‍कादेहीँ, कि गाह्रमक एकठो पत्‍थ्रा फे और पत्‍थ्रक उप्‍पर नैरही। ओ हुँक्र टुह्र सबजहन मुवादेहीँ। परमेश्‍वर टुन्‍हक शत्रुन ओसिक कर देहीँ, काकरकि उहाँ दया कैक टुँहन बचाइक लाग महीह पठैल, तर टुह्र महीह नैचिह्‍न्‍लो।”
42019045	तबदोस्र येशू यरूशलेमम पुग्‍ल त, मन्दिरक अङ्‌नम जाक किनबेच करुइयन उहाँसे खेद्‌देल।
42019046	येशू हुँकन सिखैटी कल, “‘म्‍वार घर परमेश्‍वरसे प्रार्थना कर्ना घर हुई’ कैक धर्मशास्‍त्रम लिखल नैहो का? तर टुह्र यहीह ‘डाँका मर्ना ठाउँ’ बनारख्लो।”
42019047	तबठेसे येशू हरेक दिन मन्दिरक अङ्‌नम मनैन सिखाइँट्। तर मुख्‍य पूजारीहुँक्र, शास्‍त्रीहुँक्र ओ और अगुवन मिल्क येशूह मुवैना उपाय ख्‍वाज लग्‍ल।
42019048	जे होस, हुँक्र उहाँह मुवैना कुछु उपाय नैपैल काकरकि मनै उहाँक शिक्षा मन पराइँट्।
42020001	एक दिन येशू मन्दिरक अङ्‌नम मनैन सिखाइटलह ओ खुशीक खबर प्रचार करटलह। तबहेँ अगुवन्‍हकसँग मुख्‍य पूजारीहुँक्र ओ शास्‍त्रीहुँक्र उहाँकठे अइल ओ
42020002	असिक कह्‍टी पुछ्‌ल, “यी सब कर्ना अप्‍नकठे का अधिकार बा? अप्‍नह यी अधिकार के देहल?”
42020003	येशू हुँकन कल, “मै फे टुँहन एकठो प्रश्‍न पुछटु, पैल्‍ह महीह जवाफ देओ।
42020004	यूहन्‍ना मनैन बप्‍तिस्‍मा देना अधिकार कहाँसे पैल, परमेश्‍वरसे कि मनैनसे?”
42020005	येशूक प्रश्‍नक बारेम हुँक्र अप्‍न-अप्‍न बट्‌वाइलग्‍ल, “आब हम्र का कही? ‘परमेश्‍वरसे’ कही कलसे, काजे टुह्र हुँकहार बट्‌वाइल समाचारम विश्‍वास नैकर्लो? कैक कह्‍हीँ।
42020006	‘मनैनसे’ कही कलसे, यी सब मनै रिसैहीँ ओ हमन मुवाइक लाग पत्‍थ्रले मरहीँ, काकरकि यूहन्‍नह सबजन ‘अगमवक्ता हुइट’ कैक विश्‍वास कर्ठ।”
42020007	उहओर्से हुँक्र कल, “यूहन्‍ना कहाँसे अधिकार पैल कना बात हमन थाहाँ नैहो।”
42020008	तब येशू हुँकन जवाफ देल, “ओसिन हो कलसे, मै फे यी सक्‍कु काम कर्ना अधिकार कहाँसे पैनु कैक टुँहन नैकहम।”
42020009	येशू मनैन् एकठो आहान कल, “एकठो जग्‍गाधनीक आपन अङ्‌गूरिक खेती रलहन। उ अङ्‌गूरिक खेती अध्‍यरोन जिम्‍मा लगाक अप्‍नजुन धेर दिनिक लाग परदेश लग्‍ल।
42020010	अङ्‌गूर टुर्ना समयम जग्‍गाधनी आपन एकठो नोकरह आपन बठा अङ्‌गूर लिह हुँकन्‍हकठे पठैल। तर हुँक्र ओहीह पिट्‍ल ओ छुच्‍छ हाँठ घुमादेल।
42020011	उ जग्‍गाधनी द्वासर नोकरह पठैल। हुँक्र ओहीह फे पिट्ल ओ वाकर बेइज्‍जत कर्ल, ओ छुच्‍छ हाँठ घुमादेल।
42020012	तब उ जग्‍गाधनी तीसर नोकरह पठैल। हुँक्र ओहीह अट्घट्‌टा पार्क पिट्ल ओ उहाँसे खेद्‌देल।
42020013	“तबदोस्र उ जग्‍गाधनी मनमन विचार कर्ल, ‘आब मै का करुँ? म्‍वार एक्‍कठो प्रिय छावा बा। ओइहेह अध्‍यरोन्‍हकठे पठाइपरल। सायद हुँक्र म्‍वार छावह आदर करहीँ।’
42020014	“तर उ अध्‍यरोन मालिकक् छावह आइट्‍ देख्ल त, अप्‍न-अप्‍न सल्‍लाह पर्ल, ‘ऊ त हकवाला हो। ओहीह मुवादी, त यी सम्‍पत्ति हमार होजाई।’
42020015	तबदोस्र हुँक्र ओहीह घुचेट्‌टी अङ्‌गूरबारीक बाहर लैजाक वाकर हत्‍या कर्ल। “आब अङ्‌गूरबारीक मालिक उ मनैन का करैहीँ?
42020016	मालिक अपन्‍हे जाक उ दुष्‍ट अध्‍यरोन मुवादेहीँ। ओ अङ्‌गूरबारी औरजन्‍हक जिम्‍मा लगैहीँ।” येशूक यी बात सुनुइयन कल, “असिन कबु जिन ह्‍वाए।”
42020017	येशू हुँकन हेर्ल ओ कल, “यदि ओसिन हो कलसे, धर्मशास्‍त्रम म्‍वार बारेम लिख्‍गैल्‌ यी बातक अर्थ का हो त? ‘घर बनुइयन रद्दी ठह्राक फाँकल् पत्‍थ्रा त कोनोक मुख्‍य पत्थ्रा बनल।’
42020018	उ पत्‍थ्रम खसुइयन सबजन चकनाचूर हुहीँ, ओ ज्‍याकरम उ पत्‍थ्रा खसी ओहीह किचुलप्‍वाटा पारदी।”
42020019	शास्‍त्रीहुँक्र ओ मुख्‍य पूजारीहुँक्र येशूह तबहेँ पकर्डर्ना विचार कर्ल काकरकि येशू अङ्‌गूर खेतिक आहान हुँकन्‍हक्‍के विरोधम कलह कैक हुँक्र बुझ्‍ल। तर हुँक्र उहाँह नैपकर्ल, काकरकि यदि उहाँह पक्रलसे, हुँक्र मनै हूलदङ्‌गा मच्‍चाडरहीँ कैक डरैल।
42020020	उहओर्से हुँक्र उहाँह पक्रना दाउ ह्‍यारलग्‍ल। हुँक्र कुछ मनैन धर्मी भेष लेक गोप्‍य रूपम येशूक जासूस कर पठैल। येशूह जासुसद्वारा कौनो बातम फँसाइ सेक्‍लसे, उहाँह दोष लगाक पकर्ना ओ रोमी बडाहाकिमक हाँठम सुम्‍पना विचारम हुँक्र रलह।
42020021	जासूसहुँक्र येशूह कल, “गुरुजी, अप्‍न इमान्‍दार बाटी ओ अप्‍नक शिक्षा सत्‍य बा कैक हम्र जन्ठी। अप्‍न केक्रो पक्षपात नैकर्टी, बेनसे मनैन सत्‍यसे परमेश्‍वरक वचन सिखैठी।
42020022	आब कही, हम्र रोमी सरकारह कर तिर्ना ठीक हो कि नाहीँ?”
42020023	येशू हुँकन्‍हक कपटी चाल थाहाँ पाक कल,
42020024	“महीह चाँदीक एकठो पैँसा देखाओ, यिहिँम क्‍याकर छाप ओ नाउँ बा?” हुँक्र कल, “रोमी सरकारक।”
42020025	तब येशू हुँकन कल, “ओसिन हो कलसे, रोमी सरकारक चिज रोमी सरकारह ओ परमेश्‍वरक चिज परमेश्‍वरह देओ।”
42020026	हुँक्र मनैन्‍हक सामुन्‍नेम येशूह कौनो बातम फे फँसाइ नैसेक्‍ल। तबदोस्र हुँक्र चूपचाप लग्‍ल, काकरकि हुँक्र उहाँक जवाफ सुन्‍क छक्‍क परलरलह।
42020027	मनै मुवलमसे फेदोस्र नैजिट कहुइया सदुकी समूहक कौनो-कौनो मनै येशूकठे आक कल,
42020028	“गुरु, मोशा हम्र यहूदीन्‍हक लाग असिन व्‍यवस्‍था लिखदेरख्ल: ‘यदि कौनो मनैया सन्‍तान बिना जन्‍मैल मुवल कलसे, वाकर भैया भौजाइ जन्‍नी लिह ओ आपन दादुक लाग सन्‍तान जन्‍माए।’
42020029	आब मानिले, एकठो परिवारम सात भाइ छावन रलह। बर्का भ्‍वाज करल, तर सन्‍तान बिना जन्‍मैल मुगैल्‌।
42020030	तब मन्ह्ला आपन भौजीह लिहल। ऊ फे सन्‍तान बिना जन्‍मैल मुगैल्‌।
42020031	सन्‍ह्‍ला फे आपन भौजीह लिहेल्। ऊ फे सन्‍तान बिना जन्‍मैल मुगैल्‌। असहेँक सक्‍कु भाइ उ जन्‍नीसे भ्‍वाज कर्ल, तर सन्‍तान बिना जन्‍मैल मुगैल।
42020032	अन्‍तिमम उ जन्‍नी फे मुगैल्‌।
42020033	आब कही, हुँक्र मुवलमसे फेदोस्र जिहीँ ओ स्‍वर्ग जैहीँ कलसे, ऊ क्‍याकर जन्‍नी हुई? काकरकि सक्‍कु भैयनसे वाकर भ्‍वाज होरलहस।”
42020034	येशू हुँकन कल, “भ्‍वाजकाज कना बात त यी संसारक मनैन्‍हक लाग हो।
42020035	मुलसे फेदोस्र जिक स्‍वर्ग जाइक लाग जे-जे योग्य ठह्राजैहीँ, तब हुँकन्‍हक लाग भ्‍वाजकाजक बात नैरहहीन।
42020036	हुँक्र फेदोस्र नैमुट, काकरकि हुँक्र स्‍वर्गदूतअस होजैठ। हुँक्र त परमेश्‍वरक सन्‍तान हुइट, काकरकि हुँक्र मुलसे फे परमेश्‍वर फेदोस्र हुँकन जियादेठन।
42020037	मोशक लिखल किताबम मुवलमसे फेदोस्र जिक स्‍वर्ग जैना बात त टुह्र जन्‍लरहपर्ना हो। उ विषयम जर्टिरहल झप्‍टीमसे परमप्रभु मोशह कल, ‘टुन्‍हक पितापुर्खा अब्राहाम, इसहाक ओ याकूबक परमेश्‍वर हुइटुँ।’
42020038	उहाँ मुवल मनैन्‍हक नाहीँ, तर जिटीह रहुइयन्‍हक परमेश्‍वर हुइट, काकरकि उहाँक लाग सबजन जिटीह बाट।”
42020039	कुछ शास्‍त्रीहुँक्र येशूह कल, “गुरु, अप्‍न ठीक कली।”
42020040	तबदोस्र उहाँह प्रश्‍न पुछ्‌ना कुई फे आँट नैकरल।
42020041	तबदोस्र येशू हुँकन कल, “ख्रीष्‍ट दाऊदक सन्‍तान हुइट कैक मनै काजे कठ?
42020042	काकरकि दाऊद अपन्‍हे भजन लिखबेर ख्रीष्‍टह परमप्रभु कैरख्‍ल, ‘परमप्रभु म्‍वार प्रभुह कल, “म्‍वार दाहिन पाञ्‍जर बैठो,
42020043	जबसम मै टुँहार शत्रुन हराक टुँहार पौलीक पाउदान नैबनैम।”’
42020044	उहओर्से, यदि दाऊद उहाँह प्रभु कठ कलसे, ख्रीष्‍ट कसिक दाऊदक सन्‍तान केल हुइट?”
42020045	सबजन येशूक बात सुन्टीरलह। तब उहाँ आपन चेलन हेर्क कल,
42020046	“शास्‍त्रीनसे होसियार रहो। काकरकि हुँक्र धर्मकर्म कर्ना झुहार पहिरण पहिर्क यहँरउहँर घुम ओ सार्वजनिक ठाउँम मानसम्‍मान पाइ चहठ। हुँक्र सभाघरम मुख्य आसन ओ भ्‍वाजभत्‍यारम फे मुख्य-मुख्य ठाउँ रोज्ठ।
42020047	हुँक्र विधवन्‍हक श्रीसम्‍पत्तिमसे नाजायज फाइदा लेठ, तर हुँक्र मनैन्‍हक सामुन्‍नेम अपन्‍हेह धर्मी देखाइक लाग भर परमेश्‍वरसे नम्‍मा-नम्‍मा प्रार्थना कर्लक बहाना बनैठ। असिन मनै झन् धेर दण्ड पैहीँ।”
42021001	येशू मन्दिरम रहल समयम धनी-धनी मनैन भेटी चह्रैना बाकसम भेटी चह्राइट्‍ देख्‍ल।
42021002	ओ एकठो गरीब विधवा तामक दुइठो पैँसा चह्राइट्‍ फे देख्‍ल।
42021003	यी देख्क येशू कल, “जाट्‌टीसे मै टुँहन कहटुँ, यी गरीब विधवा सबजहनसे धेर भेटी चह्रारख्ली,
42021004	काकरकि सबजन आपन-आपन खर्च टार्क उब्रल पैँसा चह्रैल, तर यी गरीब विधवा आपन सर्वस्‍व चह्रादेली।”
42021005	मजामजा पत्‍थ्रले बनल ओ परमेश्‍वरह चह्राइल भेटीक पैँसले सजिसजाउ हुइल् मन्दिरक बारेम येशूक चेलावँ बात बट्‌वाइटलह। येशू हुँकन्‍हक बात सुन्‍ल त कल,
42021006	“समय आइ त, एक पत्थ्रक उप्‍पर और पत्थ्रा रह नैदेक सब ध्वस्‍त बनाजाई।”
42021007	हुँक्र कल, “गुरुजी, यी घटना कैह्‍या हुई? यी घटना हुइक लाग बा कैक हम्र कसिक थाहाँ पैबी?”
42021008	येशू कल, “होसियार रहो, त टुह्र ध्‍वाखा नैपैबो। काकरकि धेर जन ‘ख्रीष्‍ट मैहे हुइटुँ’ कैक दाबी कर्टी अइहीँ ओ ‘संसारक अन्‍त्‍य हुइक लाग बा’ कह्‍हीँ, तर हुँकन्‍हक बात विश्‍वास जिन करहो।
42021009	जब टुह्र घमासान लडाइँ ओ हूलदङ्‌गा सुन्‍बो, तब जिन डरैहो। यी त हुइहीपरी, तर संसारक अन्‍त्‍यभर तबहेँ नैहुई।”
42021010	येशू हुँकन कल, “जातिक विरोधम जाति, ओ राज्‍यक विरोधम राज्‍य उठी।
42021011	जहोँरतहोँर बराबरा भुइँचाल जाई, महामारी हुई ओ अनिकाल परी। आकाशम रहल शक्ति डगमगाजाई ओ डरलग्टिक चिन्‍ह देखपरी।
42021012	“तर यी घटना हुइनासे आघ, टुह्र धेर सँतावा पैबो। मनै टुँहन म्‍वारम विश्‍वास कर्लकओर्से सभाघरम लैजाक टुन्‍हक विरोधम मुद्दा चलैहीँ ओ टुँहन झेलखानम डारदेहीँ। हुँक्र टुँहन म्‍वार चेला हुइलकओर्से राजा ओ सरकारक आघ समेत लैजैहीँ।
42021013	टुह्र उहब्‍याला म्‍वार बारेम हुँकन खुशीक खबर सुनैना मौका पैबो।
42021014	टुँहन लागल आरोपक जवाफ कसिक देना कैक आघहेँसे चिन्‍ता जिन करहो।
42021015	काकरकि उ ब्‍याला टुँहन अक्‍किलबुद्धि मै देहम्। तब कौनो विरोधी फे टुन्‍हक वचन काट नैसेकी।
42021016	टुन्‍हक आपनऽ डाई-बाबा, दादुभैयन, नातपात ओ संगसाथीहुँक्र टुँहन पक्रादेहीँ। टुह्रमध्ये कत्रा जन त मुवा फे पैबो।
42021017	टुह्र म्‍वार चेला हुइलकओर्से, उ समयम, सारा मनै टुँहन हेल्‍हा करहीँ।
42021018	तर टुह्र ढुक्‍क होओ, काकरकि परमेश्‍वर टुन्‍हक वास्‍ता करहीँ ताकि टुन्‍हक कपारिक एकठो भुत्‍ला फे नैझरी।
42021019	उहओर्से यदि टुह्र, आपत्‌विपत्‌म पर्लसे फे, म्‍वारम विश्‍वास कर्लरबो कलसे, टुह्र स्‍वर्गम अनन्‍त जीवन पैबो।”
42021020	तब येशू कल, “जब टुह्र विरोधी सेनाहुँकन यरूशलेम सहरह चारिओर्से घेरा डारल देख्बो, तब टुह्र सहरक विनाश लग्‍घ आरहल कैक जनहो।
42021021	उ समयम, यहूदिया क्षेत्रम रहुइयन भाग्‍क पर्वत्वम नुक्‍जैहीँ। यरूशलेमम रहुइयन सहर छोर्क चलजैहीँ। गाउँम रहुइयन सहरम जिन पैठहीँ।
42021022	काकरकि उ ब्‍याला परमेश्‍वरक दण्ड परी। यी दण्‍ड यरूशलेमक बारेम धर्मशास्‍त्रम लिखल बात पूरा करी।
42021023	उ समयम गर्भवती जन्‍नीमनैन्‍हक ओ दूध खवैना डाई मनैन्‍हक कत्रा बिजोग हुहीन, काकरकि भागबेर हुँकन भारी धौ हुइहीन। सारा मुलुकम महासङ्‍कष्‍ट आई ओ मनैन्‍हकम परमेश्‍वरक कर्रा दण्ड परहीन्।
42021024	विरोधी सेनावँ आकुरजहन तरवालले हत्‍या करहीँ ओ आकुरजहन नोकरचाकर बनाइक लाग कैद कैक और देशम लैजैहीँ। गैरयहूदीहुँक्र यरूशलेम सहरह आपन कब्‍जम लेह्‍हीँ। हुँकन्‍हक समय पूरा नैहुइट्‍सम हुँक्र शासन कर्टिरहीँ।”
42021025	येशू कल, “दिन, जोन्‍ह्‍या ओ तोरैँयम डरलग्टिक चिन्‍ह देखपरी। आँधीबौखा ओ समुद्रम उठल छल्‍कक् गर्जनले सारा जातिन्‍हकम महासङ्‍कष्‍ट आई।
42021026	संसारम हुइना घटनक डरले मनै मूर्छा परहीँ, काकरकि आकाशमण्डलक सब शक्ति डगमगाई।
42021027	तब मनै मै मनैयक छावह शक्ति ओ महिमम बद्रीम आइट्‍ देखहीँ।
42021028	उहओर्से जब असिन घटना हुई लागी त, साहसी होक आपन नजर उठैहो, काकरकि परमेश्‍वर टुँहन हाली बचाडरहीँ।”
42021029	येशू आपन चेलन झन् स्‍पष्‍टसे बुझाइक लाग एकठो आहान कल, “अञ्‍जीरक रूख्‍वा ओ और रूख्‍वक बारेम विचार करो ना।
42021030	जब रूख्‍वा पल्‍हाइल कलसे, टुह्र घाम छ्‌याँक लग्‍घ बा कैक जन्ठो।
42021031	ओसहेँक जब टुह्र म्‍वार कहलअस डरलग्‍टिक घटना हुइट्‍ देख्बो, तब परमेश्‍वरक राज्‍य लग्‍घ आरहल कैक जनहो।
42021032	“मै टुँहन जाट्‌टीसे कहटुँ, यी सब घटना पूरा नैहुइट्सम यी पुस्‍ता नैबित्‍ने हो।
42021033	आकाश ओ धर्ती बित्‍क जाई, तर म्‍वार वचन कबु नैबिती।”
42021034	येशू आपन चेलन कल, “यदि टुह्र परमेश्‍वरसे धेर और चिजम मन लगैठो कलसे, होसियार रहो। यी जीवनक फिक्री जिन करो। यदि टुह्र खा पिक मत्‍वारऽ रना ओ मौजमस्‍ती कर्ना कामम लग्‍लरबो कलसे, टुह्र महीह भेटाइक लाग तयार नैहुइनेहुइटो, काकरकि फान्‍डम चिरैँया बाझअस टुह्र नैचिताइल समयम मै अइम।
42021035	मै अइम त, सारा संसारक मनैन झट्‌का परहीन।
42021036	सब सङ्‍कष्‍ट सह सेक्‍ना शक्ति, ओ मै मनैयक छावा न्याय कर लगम त, टुह्र म्‍वार सामुन्‍नेम निर्धक्‍क होक ठह्र्‍याइ सेक्‍ना साहस पाइक लाग सब समयम प्रार्थना कर्टी जागा रहो।”
42021037	येशू हरेक दिन मन्दिरम जाक मनैन सिखाइँट्‍ ओ रात हुइलसे जैतून पर्वत्वम जाक सुतँट्।
42021038	सब मनै उहाँक शिक्षा सुन बिहान्‍नी मन्दिरम आजाइँट्।
42022001	खमिर नैमिलाइल रोटी खैना टिहार लग्‍घ आरलहा। यहीह मुक्ति-दिवस फे कैजैठा।
42022002	मुख्‍य पूजारीहुँक्र ओ शास्‍त्रीहुँक्र येशूह कसिक मुवाइ सेक्‍जाई कैक मौका ख्‍वाजँट्‍, काकरकि यदि बिना कारण येशूह मुवैलसे, मनै विरोध करहीँ कैक हुँक्र डराइँट्।
42022003	यहूदा इस्‍करियोत बाह्र जन चेलावँमध्ये एकठो रह। वाकर मनम शैतान काम कर्लस।
42022004	ऊ मुख्‍य पूजारीन्हकठे ओ मन्दिरक रेखदेख करुइयन्‍हक हाकिमहुँकन्‍हकठे जाक अप्‍न येशूह पक्राइ सेक्‍ना उपायक बारेम बात बट्‌वाइल।
42022005	वाकर बात सुन्‍क हुँक्र खुशी हुइल ओ ओहीह पैँसा देना बातम सहमत हुइल।
42022006	तबठेसे यहूदा मनै थाहँ नैपैना हिसाबले येशूह पक्रादेना मौका ख्‍वाज लागल।
42022007	खमिर नैमिलाइल रोटी खैना टिहार आइल्। उ टिहारक पैल्‍ह दिनह मुक्ति-दिवस कहँट्। उह दिन भेँरीक पठ्‌रू बलि चह्राजाए।
42022008	येशू पत्रुस ओ यूहन्‍नह कल, “जाओ मुक्ति-दिवस मनैना खानक व्‍यवस्‍था मिलाओ।”
42022009	हुँक्र उहाँह पुछ्‌ल, “हम्र मुक्ति-दिवसक खाना खैना व्‍यवस्‍था कहाँ मिलाई?”
42022010	येशू कल, “टुह्र यरूशलेम सहरम पुग्बो त, गग्रीम पानी बोक्ल एकठो मनैयह भेटैबो। ऊ जौन घरम जाई, टुह्र फे वाकर पाछपाछ उह घरम जैहो।
42022011	ओ उ घरक मालिकह कहहो, ‘गुरु पुछ पठैल: मै आपन चेलन्हकसँग मुक्ति-दिवसक खाना खैना क्‍वाठा कहाँ बा?’
42022012	तब ऊ टुँहन उप्रक ताल्‍हक बर्का क्‍वाठा देखैहीँ। उ क्‍वाठा छुटीछुटी टेबल ओ बैठ्‍ना ढैक ठीकठाक पारल रही। उहँ हमार लाग खैना व्‍यवस्‍था मिलैहो।”
42022013	हुँक्र सहरम पुग्‍ल त, येशूक कहलअस भेँटैल, ओ उहँ मुक्ति-दिवसक खाना खैना व्‍यवस्‍था मिलैल।
42022014	खैना ब्‍याला हुइल् त, येशू ओ उहाँक चेलावँ खाए बैठ्ल।
42022015	उहाँ आपन चेलन कल, “मै दुःख भोग्‍नासे आघ टुँहनसे सँग बैठ्‍क मुक्ति-दिवस कना यी टिहारक खाना खैना म्‍वार भारी इच्‍छा रह।
42022016	काकरकि परमेश्‍वरक राज्‍यम याकर अर्थ पूरा नैहुइट्सम, मै यी खाना फेदोस्र नैखैम।”
42022017	येशू अङ्‌गूरिक मद रहल खोर्‍या लेक परमेश्‍वरह धन्यवाद देल, ओ आपन चेलन देटी कल, “लेओ ओ बाँट-बाँट खाओ।
42022018	मै टुँहन कहटुँ, परमेश्‍वरक राज्‍य नैआइट्‍सम मै अङ्‌गूरिक मद फेदोस्र नैपियम।”
42022019	तबदोस्र येशू रोटी लेक परमेश्‍वरह धन्यवाद देल, ओ रोटी खन्‍टाक चेलन खाइक लाग देटी कल, “टुन्‍हक लाग देगैल्‌ यी म्‍वार शरीर हो, म्‍वार सम्‍झनम असिक कर्टीरहहो।”
42022020	असिक खाक सेक्‍ल त, येशू अङ्‌गूरिक मद रहल खोर्‍या लेक कल, “यी त टुन्‍हक लाग बहाजैना म्‍वार रगत हो। परमेश्‍वर मनैनसे कर्लक लौव बाचह यिह रगत क्रियाशील बनैठा।
42022021	तर हेरो, महीह ध्‍वाखा देहुइया फे हमारसँग खाए बैठल बा।
42022022	धर्मशास्‍त्रम लिखलअस मै मनैयक छावह त, मुवही परी। तर महीह ध्‍वाखा देहुइयह धिक्‍कार बा।”
42022023	यी सुन्‍क चेलावँ “असिन खराब काम के करी” कैक अप्‍न-अप्‍न पुछीकपुछा कर्ल।
42022024	तबदोस्र चेलावँ परमेश्‍वरक राज्‍य आई त, हुँक्रमध्‍येम सबसे बरा पद के पाइ कैक अप्‍न-अप्‍न वादविवाद करलग्‍ल।
42022025	उहओर्से येशू हुँकन कल, “यी संसारक शासकहुँक्र जनतन्‍हकम मनमानी शासन चलैठ। हुँक्र अपन्‍हेह जनतन्‍हक उपकार करुइयन सम्‍झठ।
42022026	तर टुह्र ओसिन जिन होओ। बेनसे टुह्रमध्ये बरा हुइखोजुइया साधारण मनैयाअस ओ अगुवा हुइखोजुइया सेवकअस व्‍यवहार करपर्ठा।
42022027	कौन मनैया बरा हो: खाए बैठुइया मालिक कि खाना देहुइया नोकर? मालिक नैहो का? तर मै टुन्‍हक बीचम सेवा करुइयाअस बाटुँ।
42022028	म्‍वार सब दुःखकष्‍टम म्‍वारसँग रहुइयन टुह्रहे हुइटो।
42022029	म्‍वार परमेश्‍वर बाबा महीह राज्‍य कर्ना अधिकार देहल्अस, मै फे टुँहन राज्‍य कर्ना अधिकार देहटुँ।
42022030	मै राजा हुइम त, टुह्र म्‍वारसँग खानपिन कर्बो ओ राजगद्दीमअस आपन-आपन आसनम बैठ्क इस्राएलक बाह्र कुलक न्याय कर्बो।”
42022031	तबदोस्र येशू पत्रुसह कल, “सिमोन, सिमोन, हेरो! भुस ओ गोहूँ अल्‍गाइक लाग किसान गोहूँ ओसाइअस, परमेश्‍वरम जाट्‌टीसे विश्‍वास करुइयन ओ नैकरुइयन अल्‍गाइक लाग शैतान टुन्‍हक जाँच कर्ना अनुमति माङराखल।
42022032	तर टुँहार विश्‍वास कमजोर जिन ह्‍वाए कैक मै टुँहार लाग प्रार्थना कैदेनु। टुँ विश्‍वासम फेदोस्र बल्‍गर हुइबो त, आपन दादुभैयन फे विश्‍वासम बल्‍गर हुइक लाग सहायता करहो।”
42022033	पत्रुस कल, “प्रभु, मै अप्‍नकसँग झ्यालखानम जाइपर्लसे फे या मुवपर्लसे फे तयार बाटुँ।”
42022034	येशू कल, “पत्रुस, मै टुँहीन कहटुँ, आज रात मुर्घा बस्‍नासे आघ, टुँ महीह चिन्बोचिन्बोनैकर्टुं कैक तीनचो इन्‍कार कर्बो।”
42022035	तबदोस्र येशू आपन चेलन कल, “मै टुँहन खुशीक खबर प्रचार कर पठाइबेर टुँहन पैँसा, झ्वाला, ओ चप्‍पल बोक्‍क लैजाइ नैदेनु। टुह्र छुच्‍छ हाँठ गैलो त, का टुँहन कुछु चिजिक हर्जा हुइल्?” हुँक्र कल, “नैहुइल्।”
42022036	येशू कल, “आब टुन्‍हकठे पैँसा बा कलसे, पैँसा बोको, झ्वाला बा कलसे, झ्वाला फे बोको। ओ तरवाल नैहो कलसे, आपन झुल्वा बेँच्क हुइलसे फे तरवाल किनो।
42022037	धर्मशास्‍त्रम ‘उहाँ अपराधीम गनगैल’ कैक लिखल बा। यी बात म्वार बारेम लिख्‍गैल्‌ हो, म्वार जीवनम पूरा हुइहीपरी, ओ पूरा हुइना दिन फे पुगरहल।”
42022038	चेलावँ कल, “हेरी, प्रभु, हमारठे दुइठो तरवाल पलबा।” येशू कल, “बस, होगैल्‌!”
42022039	तबदोस्र येशू आपन चेलन्‍हकसँग सहरसे बाहर रहल जैतून पर्वत्वम गैल। उहाँहुँक्र रात बैठ सड्‍ड उहँ जाइँट्।
42022040	उहाँहुँक्र उ ठाउँम पुग्ल त, येशू चेलन कल, “प्रार्थना कर्टिरहो त परीक्षम नैपर्बो।”
42022041	येशू अप्‍नजुन टनिक दूर जाक ढोक्र्‍यागैल ओ परमेश्‍वरसे प्रार्थना करलग्‍ल,
42022042	“परमेश्‍वर बाबा, अप्‍नक इच्‍छा बा कलसे, यी दुःख म्‍वारमसे हटादी। तर म्‍वार इच्‍छा अनुसार नैहोक अप्‍नक इच्‍छा अनुसार ह्‍वाए।”
42022043	उहाँ प्रार्थना करबेर एकठो स्‍वर्गदूत आक उहाँह सहना शक्ति देल।
42022044	येशू आउर जोड्‍दार हिसाबले परमेश्‍वरसे प्रार्थना कर्ल, काकरकि उहाँ धेर दुःखीत रलह ओ उहाँक मनम पीर परलरलहन। प्रार्थना करबेर उहाँक पस्‍ना रगतक बुन्डाअस भूइँयम गिरटलहन।
42022045	येशू परमेश्‍वरसे प्रार्थना कैक सेक्‍क उठ्‍ल ओ चेलन्हकठे घुम्‍क अइल त, चेलन शोकले डट्‌कर्क निन्‍दाइल देख्ल।
42022046	उहाँ हुँकन कल, “काजे सुतल् बाटो? उठो ओ प्रार्थना कर्टिरहो त परीक्षम नैपर्बो।”
42022047	येशू आपन चेलनसे बात बट्‍वैटीरलह त, एक बगाल मनै आगैल। हुँकन अनुइया यहूदा रह, जे येशूक बाह्र जन चेलामध्येक एकठो चेला रह। यहूदी चलन अनुसार, यहूदा अभिवादन कना अर्थम येशूह चुम्‍बन करक लाग उहाँक लग्‍घ गैल्‌।
42022048	येशू ओहीह कल, “यहूदा, काजे टुँ चुम्‍बन कैक मै मनैयक छावह ध्‍वाखा देहटो?”
42022049	खतरा हुइना देख्क येशूकठे रहल चेलावँ कल, “प्रभु, हम्र तरवाल झम्काई?”
42022050	हुँक्रमध्‍ये एकठो चेला तरवाल झम्‍काडारल, त प्रधान पूजारीक कमारक दाहिन कान च्‍वाट्‌टसे काटगैलस।
42022051	तर येशू कल, “होगैल्‌, रहन्‍देओ।” तब उहाँ उ मनैयक कान छुक चोखादेल।
42022052	मुख्‍य पूजारीहुँक्र, मन्दिरक द्वरपालेन्‍हक कप्‍तानहुँक्र ओ और अगुवाहुँक्र येशूह पक्र आरलह। येशू हुँकन कल, “का मै डाँका हुइटुँ, टुह्र तरवाल ओ भाला लेक महीह पक्र आरलो?
42022053	मन्दिरम दिनका दिन मै टुन्‍हक्‍केसँग रहुँ, तब टुह्र महीह पक्रबोनैकर्लो। तर आब टुन्‍हक समय आरहल, जब अन्‍धकारक रज्‍वा राज्‍य करपैठा।”
42022054	हुँक्र येशूह पकर्क प्रधान पूजारीक घरम लैगैल। पत्रुस दूरसे हुँकन्‍हक पाछपाछ गैल।
42022055	मनै प्रधान पूजारीक अङ्‌नम पुग्‍ल त, आगी सुङ्‌गाक तापलग्‍ल। पत्रुस फे हुँकन्‍हकसँग आगी तापटलह।
42022056	एकठो कमारी पत्रुसह हुँकन्‍हकसँग आगी तापत् द्‍याखल। तबदोस्र उ कमारी हुँकहीन निहार्क ह्‍यारल ओ कहल, “यी मनैया फे येशूकसँग रह।”
42022057	तर पत्रुस अस्‍वीकार कर्टी कल, “बाबु, टुँ का कहटो? मै ओहीह चिह्‍न्‍ना फे नैचिह्‍न्‍टुँ।”
42022058	टनिक बेर पाछ और मनैया पत्रुसह देख्‍ल त, हुँकहीन कल, “भैया, पक्‍क फे टुँ उह बगालक हुइटो।” पत्रुस फेदोस्र अस्‍वीकार कर्टी कल, “मै उ बगालिक कहाँ रहम?”
42022059	लगभग एक घण्‍टा पाछ और मनैया कहल, “यी मनैया पक्‍क फे येशूकसँग रलह, काकरकि यी गालील क्षेत्रक हुइट।”
42022060	पत्रुस कल, “अप्‍न का बात बट्‌वाइटी, महीह थाहँ नैहो।” ऊ बोल्टीरलह त मुर्घा बासगैल्‌।
42022061	तब प्रभु घुम्‍क पत्रुसह हेर्ल। तब “आज रात मुर्घा बस्‍नासे आघ टुँ महीह तीनचो अस्‍वीकार कर्बो” कैक येशूक कहल बात पत्रुस सम्‍झल।
42022062	उ बात सम्‍झटीकि, पत्रुस बाहर जाक ह्वाँकह्वाँक-ह्वाँकह्वाँक रुइलग्‍ल।
42022063	येशूह कब्‍जम लेहुइयन उहाँह गिल्‍ला कर्ल ओ उहाँह पिट्ल।
42022064	हुँक्र येशूक आँखिम पट्‌टी बाहान्‍देल ओ उहाँह कल, “टोहीह के पिटल? ल्‍या कोह्!”
42022065	असिक हुँक्र उहाँह अनेक गालीबेजती कर्ल।
42022066	यहूदी महासभक सदस्‍यम जनतन्‍हक अगुवाहुँक्र, मुख्‍य पूजारीहुँक्र, ओ शास्‍त्रीहुँक्र रलह। अजरार हुइल् त, महासभक बैठक बैठल। सिपाहीहुँक्र येशूह उह बैठकम अन्‍ल।
42022067	हुँक्र येशूह कल, “का ख्रीष्‍ट टैँहे हुइट्‍या? हुइट्‍या कलसे ‘हुइटुँ’ कोह्।” येशू कल, “मै ‘हुइटुँ’ कहम त फे अप्‍नहुँक्र नैपत्‍यैनेहुइटी।
42022068	यदि मै कुछु पुछम कलसे, अप्‍नहुँक्र जवाफ नैदेनेहुइटी।
42022069	तर आबठेसे मै मनैयक छावा, सर्वशक्तिमान् परमेश्‍वरक दाहिन पाञ्‍जर बैठम्।”
42022070	हुँक्र सबजन येशूह पुछ्‌ल, “का टैँ जाट्‌टीसे परमेश्‍वरक छावा हुइट्‍या?” येशू कल, “अप्‍नहुँकन्‍हक कहलअस जाट्‌टीसे त हुइटुँ।”
42022071	हुँक्र अप्‍न-अप्‍न कल, “यी दोषी रहल बात त हम्र यक्र मुहसे सुन्डर्ली। आब हमन और साक्षी का चाहल?”
42023001	तबदोस्र महासभक सारा सदस्‍यन उठ्‌ल, ओ “येशूह पिलातसकठे लैजाइ” कल। येशूह लैजाइबेर हुँक्र फे सँगसँग गैल।
42023002	हाकिमकठे पुग्‍ल त, हुँक्र येशूह असिक दोष लगैल, “यी मनैया ‘ख्रीष्‍ट राजा मैहे हुइटुँ, रोमी सरकारह कर जिन तिरो, बेनसे सरकारक विरोधम आन्‍दोलन करो’ कैक हमार मनैन उक्‍साइट्‍ हम्र देख्ली।”
42023003	यी बात सुन्‍क पिलातस येशूह पुछ्‌ल, “का टुँ जाट्‌टीसे यहूदीन्‍हक राजा हुइटो?” येशू जवाफ देल, “अप्‍नहे त ओसिक कहटी।”
42023004	पिलातस मुख्‍य पूजारीन ओ ओठे जम्मा हुइल् मनैन कल, “यी मनैया सरकारक नियम भङ्‌ग करलअस महीह नैलागट्। उहओर्से यहीह दोष लगैना त कुछु कारणऽ नैहो।”
42023005	तर हुँक्र आउर कर्रसे येशूक विरोध कर्टी कल, “यी मनैया सारा जनतन सरकारक विरोधम उक्‍साइटा। यी गालील क्षेत्रसे सुरु कैक सारा यहूदिया क्षेत्रम मनैन आपन मन्‍त्र सिखैटी यिहाँसम आरहल।”
42023006	यी बात सुन्‍क पिलातस कल, “ए! का यी मनैया गालील क्षेत्रक हुइट?”
42023007	हुँक्र कल, “हजुर।” येशूह राजा हेरोदक शासन क्षेत्रक मनैया रलक थाहाँ पैल त, पिलातस उहाँह हेरोदकठे पठादेल। उ ब्‍याला हेरोद यरूशलेमम रलह।
42023008	येशूह देख्क हेरोद धेर खुशी हुइल, काजेकलसे ऊ येशूक बारेम धेर बात सुनरख्‍लह ओ उहाँह द्‍याख चाहँट्। येशू अचम्‍मक काम करहीँ त, द्‍याख पैम कना आशा हेरोदक रलहन।
42023009	हेरोद येशूह धेर बात पुछ्‌ल, तर येशू कुछु जवाफ नैदेल।
42023010	मुख्‍य पूजारीहुँक्र ओ शास्‍त्रीहुँक्र फे ओठहेँ रलह। हुँक्र हेरोदक सामुन्‍नेम येशूह जोर-जोरसे दोष लगैल।
42023011	तबदोस्र हेरोद ओ सिपाहीहुँक्र येशूक अपमान ओ गिल्‍ला कर्ल। हुँक्र येशूह रज्वक घल्‍ना झुल्‍वा घलादेल ओ घुमाक पिलातसकठे लैगिल।
42023012	उ दिनठेसे हेरोद ओ पिलातसक मेलमिलाप हुइलन, पैल्‍ह हुँकन्‍हक रिसारिस रलहन।
42023013	तबदोस्र पिलातस उहाँ जम्‍मा हुइल् मुख्‍य पूजारीन, अगुवन ओ और जनतन बलाक कल,
42023014	“‘यी मनैया सारा जनतन सरकारक विरोधम उक्‍साइटा’ कना दोष लगाक टुह्र हिँकहीन म्‍वारठे अन्‍लो। मै टुन्‍हक्‍के सामुन्‍नेम छानबिन कर्नु, तर हिँकहीन दोष लगैना आधार कुछु नैदेख्‍नु।
42023015	मै केल नाही, राजा हेरोद फे हिँकाहारम कुछु दोष नैदेख्ल, उहओर्से त हिँकहीन कुछु नैकैक हमारठे घुमादेल। मृत्‍युदण्‍ड पैना त यी कुछु अपराधऽ नैकर्लहुइट।
42023016	आब मै ‘हिँकहीन सजायक रूपम कोर्रा लगाओ ओ छोरदेओ’ कैक आदेश देहम।”
42023017	[आब पिलातस टिहारक उपलक्ष्‍यम एकठो कैदीह जेलमसे छोरदेह परन।]
42023018	तर सारा भिरक मनै नारा लगैटी कल, “यी मनैयह, मुवैहीपरी, मुवैहीपरी। हमार लाग, बारब्‍बह छोरदी, बारब्‍बह छोरदी!”
42023019	सरकारक विरोधम सहरम हूलदङ्‌गा मच्‍चैलक ओ हत्‍या कर्लक अभियोगम बरब्बा जेलम परल रह।
42023020	येशूह छोरदेना पिलातसक विचार रलकओर्से, ऊ “येशू निर्दोष बाट” कैक फेदोस्र मनैन सम्झैल।
42023021	तर हुँक्र सबजन असिक नारा लगैटीरल, “यहीह क्रूसम मुवैहीपरी! मुवैहीपरी!”
42023022	पिलातस तीसर चो मनैन कल, “काजे हिँकहीन क्रूसम टङ्‌गाक मुवैना? यी का अपराध कैरख्‍ल जे? हिँकहीन मृत्‍युदण्‍ड देना आधार मै कुछु नैपाइठुँ। उहओर्से मै ‘हिँकहीन सजायक रूपम कोर्रा लगाओ ओ छोरदेओ’ कैक आदेश देहम।”
42023023	तर मनै “येशूह क्रूसम टङ्‌गाक मुवही परी, मुवही परी!” कटी चिल्‍ला-चिल्‍लाक नारा लगैटीरल। अन्‍तम हुँकन्हक जित हुइलन।
42023024	असिक पिलातस हुँकन्हक्‍क माग अनुसार येशूह क्रूसम टङ्‌गाक मुवैना फैसला सुनैल।
42023025	सरकारक विरोधम हूलदङ्‌गा मच्‍चैलक ओ हत्‍या कर्लक अभियोगम बारब्‍बा नाउँक मनैया जेलम परल रह। मनै पिलातससे ओइहेह छोरमङ्‍ल। पिलातस हुँकन्हक माग पूरा करक लाग बारब्‍बह छोरदेल, ओ येशूहजुन हुँकन्हक इच्‍छा अनुसार क्रूसम टङ्‌गाक मुवैना आदेश देल।
42023026	सिपाहीहुँक्र येशूह क्रूसम टङ्‌गाए लैजाइटलह। लैजैटी-लैजैटी हुँक्र डगरिम कुरेनी सहरक सिमोनह गाउँमसे आइट्‍ देख्ल त, हुँकहीन बलजब्री येशूक क्रूस ब्‍वाक लगैल।
42023027	येशूक पाछपाछ बरा भीड लागलरह। भीडम येशूक लाग शोक ओ विलाप करुइया जन्‍नीमनै फे रलह।
42023028	येशू हुँकन्‍हकओर घुम्‍क कल, “टुह्र यरूशलेमक जन्‍नीमनै, म्‍वार लाग विलाप जिन करो, तर आपन लाग ओ आपन सन्‍तानन्‍हक लाग विलाप करो।
42023029	हेरो, आपत्‌विपत्‌क समय अइटीबा। उ समयम टुह्र ‘गर्भवती नैहुइना, लर्कापर्का नैजन्‍मैना ओ दूध नैखवैना जन्‍नीमनैन धन्यक’ कबो।
42023030	उ समयम मनै पर्वत्‍वह कह्‍हीँ, ‘पर्वत्वा, हमारम खस्‍जा ओ हमन भँठारड्‍या, त हम्र मुजैबी!’
42023031	काकरकि हुँक्र कैल रूख्‍वम त आगी लगादेठ कलसे, सुखल रूख्‍वह झन् का करैहीँ?”
42023032	हुँक्र और दुइठो अपराधीन फे क्रूसम टङ्‌गाइक लाग येशूक सँगसँग लैगैल।
42023033	खप्परे कना ठाउँम पुग्ल त, हुँक्र येशूह क्रूसम टङ्‌गैल ओ उहाँक दाहिन पाञ्‍जर ओ बाउँ पाञ्‍जर दुइठो अपराधीन फे अल्‍ग-अल्‍ग क्रूसम टङ्‌गैल।
42023034	येशू कल, “परमेश्‍वर बाबा, हिँकन क्षमा कैदी काकरकि हिँक्र का करट कना बात हिँकन थाहँ नैहुइटन।” तबदोस्र सिपाहीहुँक्र गोटी डार्क उहाँक झुल्‍वा बठा लगैल।
42023035	मनै ठह्र्‍याक ह्‍यारटलह। यहूदी अगुवन हिस्‍यैटी येशूह कल, “यी औरजहन त बचाइल, तर यदि यी मनैया परमेश्‍वरक र्‍वाजल ख्रीष्‍ट हो कलसे, अपन्‍हेह फे बँचाए ना।”
42023036	सिपाहीहुँक्र उहाँह आमिल मद पियक लाग देल ओ गिल्‍ला कर्टी कल,
42023037	“यदि टैँ यहूदीन्‍हक रज्‍वा हुइट्‍या कलसे, अपन्‍हेह बचा।”
42023038	हुँक्र येशूक कपारिक उप्‍पर क्रूसम “यी यहूदीन्‍हक रज्‍वा हो” कैक दोष लगाइल एकठो सूचना टाँसदेल।
42023039	येशूकसँग टङ्‌गागैल्‌ एकठो अपराधी उहाँह निन्दा कर्टी कहल, “यदि टैँ ख्रीष्‍ट हुइट्‍या कलसे, अपन्‍हेह ओ हमन बचा।”
42023040	तर द्वासर अपराधी ओहीह हप्‍कैटी कहल, “का टोहीह परमेश्‍वरक डर नैलागट्‍, टैँ फे त ओसहेँक मुवट्‍या।
42023041	हम्र त आपन काम अनुसारक दण्ड भ्वागटी तर उहाँ त कुछु गल्‍ती काम नैकर्लहुइट।”
42023042	तबदोस्र ऊ येशूह कहल, “प्रभु, अप्‍न राजा हुइबी त, महीह फे सम्‍झबी।”
42023043	येशू ओहीह कल, “मै टुँहीन जाट्‌टीसे कहटुँ, आज्‍झु टुँ म्‍वारसँग स्‍वर्गम रबो।”
42023044	दिनक बाह्र बजेसे तीन बजेसम दिनमसे अजरार नैअइलकओर्से सारा देश अन्‍धार हुइल्।
42023045	तब मन्दिरक पर्दा फाटक दुइ भाग होगैल्‌।
42023046	येशू कर्रसे प्रार्थना कर्ल, “परमेश्‍वर बाबा, मै आपन आत्‍मा अप्‍नक हाँठम सुम्‍पटुँ।” असिक येशू प्राण छोर्ल।
42023047	यी देख्क रोमी सेनन्‍हक हाकिम परमेश्‍वरक महिमा कर्टी कल, “पक्‍क फे यी मनैया धर्मी रलह।”
42023048	यी घटना ह्‍यार आइल् मनै शोक ओ विलाप कै-कै रुइटी घर घुम्‍ल।
42023049	येशूह चिन्‍हुइयन ओ गालील क्षेत्रसे उहाँकसँग आइल जन्‍नीमनै दूरसे ठह्र्‍याक यी सब घटना हेर्टीरलह।
42023050	योसेफ एक असल ओ धर्मी मनै रलह, ऊ यहूदी महासभक एकठो सदस्‍य रलह।
42023051	ऊ यहूदिया क्षेत्रम पर्ना अरिमाथिया सहरक मनैया रलह। येशूह मुवैना महासभक निर्णयम ऊ सहमत नैरलह। ओ ऊ परमेश्‍वरक राज्‍यक बट्‌या ह्‍यारँट्‌।
42023052	ऊ पिलातसकठे जाक येशूक लाश मङ्‍ल।
42023053	ऊ अनुमति पैल त, येशूक लाश क्रूसमसे उतार्क सूती लुगले लपेट्‍ल। दोस्र चट्‌टान खोल्‍क बनाइल गुफाअस गर्‍यम लाश ढर्ल। उ गर्‍यम पैल्‍ह केक्रो लाश ढैगिल् नैरह।
42023054	उ दिन बिसैना दिनिक लाग सामाजामा तयार पर्ना दिन रह ओ दिन बुर्ना ब्‍याला हुइटह।
42023055	गालील क्षेत्रसे येशूकसँग आइल् जन्‍नीमनै येसेफक पाछपाछ गैल ओ गर्‍यम लाश ढरट्‍ हेर्ल।
42023056	तबदोस्र हुँक्र घर घुम्‍ल ओ येशूक लाशम लगाइक लाग वास अइना त्‍याल तयार पर्ल। बिसैना दिन मन्‍ना आज्ञा अनुसार हुँक्र उ दिन बिसैल।
42024001	अट्‌वारक दिन बिहान्‍नी उ जन्‍नीमनै आपन तयार पारल वास अइना त्‍याल लेक येशूक गर्‍या रहल ठाउँम गैल।
42024002	हुँक्र गर्‍यमसे पत्थ्रा उस्‍टाइल भेँटैल।
42024003	हुँक्र गर्‍यम पैँठ्ल त, प्रभु येशूक लाश नैदेख्ल।
42024004	हुँक्र कवाइअस करबेर, उज्‍जर झुल्‍वा घालल् दुइ जन मनै हुँकन्‍हक पञ्ज्र ठह्र्‍याइल देखपर्ल।
42024005	उ जन्‍नीमनै डरकमार टर मुन्‍टा करालेल। तब उ दुइठो मनै हुँकन कल, “टुह्र जिटी मनैयह मुवल मनैन ढर्ना ठाउँम काजे ख्‍वाजटो?
42024006	उहाँ मुवलमसे फेदोस्र जिरल, यिहाँ नैहुइट। गालील क्षेत्रम रहलब्‍याला येशू टुँहन का कलह, सम्‍झो-सम्‍झो?
42024007	‘मै मनैयक छावा, पापी मनैन्‍हक हाँठम परम, क्रूसम टङ्‌गावापाक मुवापैम ओ तीसर दिनम मुवलमसे फेदोस्र जिजैम।’”
42024008	तब हुँक्र येशूक कहल बात सम्‍झल।
42024009	हुँक्र गर्‍यमसे घुम्‍क आपन द्‍याखल सब बात एघार चेलन ओ और सब चेलन सुनैल।
42024010	गर्‍या रहल ठाउँम जउइया जन्‍नीमनै मगदाला सहरक मरियम, योअन्‍ना, याकूबक डाई मरियम ओ और जन्‍नीमनै रलह। चेलन यी सब खबर देहुइयन हिँक्रहे रलह।
42024011	तर चेलावँ हुँकन्हक देहल खबरह फोगट्‌या गफ मान्क नैपत्‍यादेल।
42024012	पत्रुस जुरुक्‍क उठ्‌क दगुर्टी गर्‍या रहल ठाउँम गैल ओ लिहुर्क हेर्ल त, कफन केल देख्ल। यी देख्क अचम्‍म मन्टी पत्रुस घुमगैल।
42024013	उह दिन दुइठो चेलन यरूशलेमसे एघार किलोमिटर दूर रहल इम्माउस कना गाउँम जाइटलह।
42024014	ओ यरूशलेमम घटल घटनक बारेम हुँक्र बात बट्‌वाइटलह।
42024015	असिक बात बट्‍वैटी न्याङ्‌गबेर येशू हुँकन्‍हकठे अइल ओ सँगसँग नेङ्‌ग्ल।
42024016	तर हुँकन्‍हक आँख येशूह चिन्‍ह नैसेक्‍ना बनागैल्‌ रलहन।
42024017	येशू हुँकन कल, “टुह्र नेङ्‍टीनेङ्‍टी का बात बट्‌वाइटो?” हुँक्र ठह्र्‍यागैल, हुँकन्हक अनुहार मलिन हुइलन।
42024018	हुँक्रमध्‍ये क्लेओपास कल, “यरूशलेमम घटल घटना थाहाँ नैरलक परदेशी अप्‍न केल हुइटी।”
42024019	येशू पुछ्‌ल, “का घटना?” हुँक्र कल, “नासरत सहरक येशूक घटना। उहाँ परमेश्‍वर ओ मनैन्‍हक सामुन्‍नेम वचन ओ कामम एक शक्तिशाली अगमवक्ता रलह।
42024020	मुख्‍य पूजारीहुँक्र ओ अगुवन उहाँह मृत्‍युदण्‍डक लाग रोमी सरकारक हाँठम सुम्पदेलन ओ सिपाहीहुँक्र उहाँह क्रूसम टङ्‌गाक मुवैलन।
42024021	उहाँ हम्र इस्राएलीहुँकन शत्रुन्‍हक हाँठमसे छुट्‌कारा देहहीँ कना हमार आशा रह। उहाँह क्रूसम टङ्‌गैलक आज तीसर दिन हो।
42024022	अत्र केल नैहोक हमार बगालिक जन्‍नीमनैन्‍हक कहल बात सुन्‍क हम्र छक्‍क परगैली। हुँक्र बिहान्‍नी गर्‍यम गैल,
42024023	तर हुँक्र प्रभुक लाश नैभेटैल। हुँकन्‍हकठे स्‍वर्गदूत देखपर्ल ओ ‘येशू मुवलमसे जिगैल’ कल हुँ।
42024024	यी सुन्‍क हमार बगालिक कुई-कुई गर्‍या रहल ठाउँम गैल। हुँक्र जन्‍नीमनैन्‍हक कहलअस केल भेँटैल, तर येशूक लाश जुन नैदेख्ल।”
42024025	येशू हुँकन कल, “टुह्र कसिन अबुझ मनै हुइटो, अगमवक्तन्‍हक कहल बातम विश्‍वास कर्ना फे टुह्र धौ मन्ठो।
42024026	महिमा पैनासे आघ का ख्रीष्‍टह यी सब दुःख भ्वागपर्ना नैरलहन नि?”
42024027	येशू मोशक ओ सब अगमवक्तन्‍हक लिखल बातसे सुरु कैक आपन बारेम धर्मशास्‍त्रम लिखल बातक अर्थ खोलदेल।
42024028	उहाँहुँक्र इम्माउस गाउँक लग्‍घ पुग्ल त, येशू आघ जाइ खोज्‍ल।
42024029	तर हुँक्र येशूह असिक कटी कर लगैल, “रात हुइलागल, आज हमारसँग रात रहजाई।” तब येशू हुँकन्‍हकसँग रात रह गैल।
42024030	उहाँहुँक्र खाए बैठ्ल त, येशू रोटी लेल ओ परमेश्‍वरह धन्यवाद देल, ओ रोटी खन्‍टाक हुँकन देल।
42024031	तब हुँकन्‍हक आँख येशूह चिन्‍ह सेक्‍ना हुइलन त हुँक्र उहाँह चिन्‍ह्‍ल। हुँक्र चिन्‍ह्टीकि उहाँ हुँकन्‍हक नजरमसे अलप होगैल।
42024032	हुँक्र अप्‍न-अप्‍न कल, “येशू हमारसँग डगरिम नेङ्टी धर्मशास्‍त्रक अर्थ ख्वालबेर का हमार मन आनन्‍दले भरल नैरह नि?”
42024033	हुँक्र उठ्‍ल ओ तुरुन्‍त यरूशलेम घुम्‍ल। तब हुँक्र एघार चेलन ओ हुँकन्‍हकसँग रहल और मनैन् असिक कहट्‍ भेँटैल,
42024034	“प्रभु जाट्‌टीसे मुवलमसे फेदोस्र जिरल। सिमोन पत्रुस उहाँह देख्ल।”
42024035	तब उ दुइठो चेलावँ डगरिम हुइल् घटना ओ येशू रोटी खन्‍टाक हुँकन देहबेर उहाँह चिह्‍न्‍लक बात और चेलन्‍हकठे बट्‌वादेल।
42024036	हुँक्र बट्‍वैटीरलह त, येशू हुँकन्‍हक बीचम ठह्रेइल ओ कल, “टुँहन शान्‍ति ह्‍वाए।”
42024037	हुँकन भूत्‍वा द्‍याखलअस लग्‍लन। उहओर्से हुँक्र सबजन डरैल।
42024038	येशू हुँकन कल, “काजे टुह्र असिक डरैठो? काजे टुह्र शङ्‍का कर्ठो?
42024039	म्‍वार हाँठ ओ ग्‍वारा हेरो। मैहे हुइटुँ। महीह छुव त थाहाँ पैबो। काकरकि भूतन्‍हक हारमास नैरटन तर टुह्र म्‍वार हारमास देख्टीबाटो।”
42024040	अत्रा कैक येशू आपन हाँठ ओ ग्‍वारा हुँकन देखैल।
42024041	हुँक्र येशूह जिटीह देख्क अत्रा खुशी हुइल ओ छक्‍क पर्ल कि हुँकन आपन द्‍याखल बातम विश्‍वास कर्ना फे मुस्‍किल हुइलन। येशू हुँकन कल, “टुन्‍हकठे कुछु खैना चिज बा कि?”
42024042	हुँक्र उहाँह पकाइल मच्‍छी देल।
42024043	येशू हुँकन्‍हक्‍के आघ मच्‍छी खैल।
42024044	ओ कल, “टुन्‍हकसँग रहलम म्‍वार कहल बात यिह हो: मोशक व्‍यवस्‍थम, अगमवक्तन्‍हक किताबम ओ भजनसंग्रहम म्‍वार बारेम लिखल सब बात पूरा हुइहीपरी।”
42024045	तबदोस्र येशू धर्मशास्‍त्र बुझ्ना हुँकन्‍हक समझशक्ति खोलदेल।
42024046	उहाँ हुँकन कल, “ख्रीष्‍ट दुःख भोगहीँ ओ तीसर दिनम मुवलमसे फेदोस्र जिजैहीँ कैक धर्मशास्‍त्रम लिखल बा।
42024047	ख्रीष्‍टक नाउँम आपन-आपन पापी मन परिवर्तन कैक पाप कर छोर्लसे, पाप क्षमा हुइना बात सब जातिन सुनाजाई। यी काम यरूशलेमसे सुरु हुई।
42024048	यी सब बातक साक्षी टुह्रहे हुइटो।
42024049	म्‍वार परमेश्‍वर बाबक करल पवित्र आत्‍मा पठैना प्रतिज्ञा मै टुन्‍हकठे पठादेहम्। तर परमेश्‍वरसे शक्ति नैपाइट्सम टुह्र यिह यरूशलेम सहरम पलरहहो।”
42024050	तबदोस्र येशू हुँकन बेथानिया गाउँक लग्‍घ लैगैल ओ हाँठ उठाक हुँकन् आशिष देल।
42024051	हुँकन आशिष देटी-देटी येशू हुँकन्‍हकठेसे स्‍वर्गम उठागैल।
42024052	हुँक्र उहाँक आराधना कर्ल ओ खुशी होक यरूशलेम सहरम घुम्‍ल।
42024053	हुँक्र सड्‍ड मन्दिरम जाक परमेश्‍वरक प्रशंसा कर्टिरहँट्‌।
43001001	सृष्‍टि हुइनासे आघहेँ वचन रलह। वचन परमेश्‍वरकसँग रलह ओ वचन परमेश्‍वर जो रलह।
43001002	सृष्‍टि हुइनासे आघहेँ वचन परमेश्‍वरकसँग रलह।
43001003	यिह वचनद्वारा परमेश्‍वर सब चिजिक सृष्‍टि कर्लह। उहाँद्वारा बाहेक कुछु चिजिक सृष्‍टि नैहुइल्।
43001004	वचन सृष्‍टि हुइल् चिजह जीवन देहुइया रलह। यी जीवन देहुइया मनैन्‍हक लाग ज्‍योति रलह।
43001005	यी ज्‍योति अन्‍धकारम चम्‍कठ। अन्‍धकार ज्‍योतिह बुटाइ नैसेक्‍लहो।
43001006	परमेश्‍वरक पठाइल एकठो मनैया अइल, हुँकहार नाउँ यूहन्‍ना रलहन।
43001007	ऊ उह ज्‍योतिक बारेम साक्षी देहक लाग अइलह। सब मनै ज्‍योतिह चिह्‍न्‍क विश्‍वास करहीँ कना उद्देश्‍यले ऊ अइलह।
43001008	यूहन्‍ना अपन्‍हे उ ज्‍योति नैरलह, तर ज्‍योतिक बारेम साक्षी देहक लाग अइलह।
43001009	हरेक मनैन ज्ञान देना सत्‍य ज्‍योति संसारम आइटलह।
43001010	उहाँ संसारम रलह, संसार उहाँद्वारा जो बन्‍लहा, तर फे संसार उहाँह नैचिन्‍हल।
43001011	उहाँ आपनऽ मनैन्‍हकठे अइल, तर उहाँक आपनऽ मनै उहाँह इन्‍कार कैदेल।
43001012	तर उहाँह स्‍वीकार कर्ना ओ विश्‍वास कर्ना सबजहन उहाँ परमेश्‍वरक सन्‍तान हुइना अधिकार देल।
43001013	हुँक्र मनैन्‍हक वंशसे, शारीरिक इच्‍छले, या कौनो पुरुषक कल्‍पनाद्वारा जन्‍म पाक परमेश्‍वरक सन्‍तान हुइल् नैहुइट। हुँक्र त परमेश्‍वरसे जन्‍मल् रठ।
43001014	उ वचन मनैया हुइल ओ हमार बीचम रल। उहाँ अनुग्रह ओ सत्‍यले भरिपूर्ण रलह। हम्र उहाँक महिमा देख्‍ली। उ त परमेश्‍वर बाबकठेसे आइल एक्‍कठो छावक महिमा रलहन।
43001015	यूहन्‍ना उहाँक बारेम गवाही देल। ऊ उच्‍च स्‍वरले कल, “म्‍वार पाछ अउइया महीसे धेर महान् बाट, काकरकि उहाँ मै जन्‍मनासे आघहेँ रलह। म्‍वार कहल यी बात उहाँकऽ बारेम हो।”
43001016	उहाँक अनुग्रहक भरिपूर्णतामसे हम्र सबजन एक पाछ और आशिष पारख्‍ली।
43001017	काकरकि व्‍यवस्‍था मोशाद्वारा देगैल्‌, तर अनुग्रह ओ सत्‍यता येशू ख्रीष्‍टद्वारा आइल।
43001018	परमेश्‍वरह कुई फे कबु नैदेख्‍लहो। परमेश्‍वर बाबकसँग रना एक्‍कठो छावा उहाँह प्रकट कैदेरख्‍ल।
43001019	जब यरूशलेमसे यहूदीहुँक्र पूजारीहुँकन ओ लेवीहुँकन यूहन्‍नकठे “टुँ के हुइटो?” कैक पुछ पठैल, तब ऊ का कल कलसे,
43001020	“मै ख्रीष्‍ट नैहुइटुँ” कैक स्‍वीकार कर्ल। ऊ स्‍पष्‍ट रूपले यी बात कैदेल।
43001021	हुँक्र हुँकहीन पुछ्‌ल, “का टुँ एलिया हुइटो तो?” ऊ कल, “नाहीँ, मै नैहुइटुँ।” हुँक्र कल, “का टुँ संसारम हमार आशा करल अइना अगमवक्ता हुइटो तो?” ऊ जवाफ देल, “नाहीँ।”
43001022	हुँक्र कल, “टुँ के हुइटो? हमन जनादेओ, तब हम्र जाक हमन पठुइयन जवाफ देह सेक्‍बी। टुँ अपन्‍हेह के हुइटुँ कठो तो?”
43001023	ऊ कल “यशैया अगमवक्तक कहलअस, उजार ठाउँम चिल्‍ला-चिल्‍लाक बोलुइयक मै आवाज हुइटुँ, ‘प्रभुक डगर स्‍वाझ बनाओ।’”
43001024	उ बात पुछ आइल मनैन फरिसीहुँक्र पठारख्‍लह।
43001025	हुँक्र हुँकहीन पुछ्‌ल, “ओसिन हो कलसे, टुँ ख्रीष्‍ट फे नैहुइटो, एलिया फे नैहुइटो, ओ हमार आशा करल अगमवक्ता फे नैहुइटो कलसे, काजे बप्‍तिस्‍मा देठो?”
43001026	यूहन्‍ना हुँकन जवाफ देल, “मै त पानीक बप्‍तिस्‍मा देठुँ, तर टुन्‍हक माझम एक जन बाट, जेहीह टुह्र नैचिह्‍न्‍टो।
43001027	म्‍वार पाछ अउइया उहाँ जो हुइट। मै त उहाँक जुत्तक टेनी छोर्ना योग्यक फे नैहुइटुँ।”
43001028	यी सब बात यर्दन लद्‍यक उपार बेथानियम हुइलहा। उ ब्‍याला यूहन्‍ना यिह ठाउँम बप्‍तिस्‍मा देहटलह।
43001029	द्वासर दिन येशूह आपनओर आइट देख्‍क यूहन्‍ना कल, “हेरो, सारा संसारह पापमसे छुट्‌कारा देहक लाग बलि हुइना परमेश्‍वरक पठ्‌रू!
43001030	मै उहाँकऽ बारेम कनहुँ, ‘म्‍वार पाछ एक जन अइटीबाट, उहाँ महीसे महान् बाट, काकरकि उहाँ मै जन्‍मनासे आघहेँ रलह।’
43001031	पैल्‍ह मै उहाँह चिन्‍ह्‍ल नैरनहुँ, तर इस्राएलीन्‍हक बीचम उहाँह चिन्‍हाइ सेकम कैक मै बप्‍तिस्‍मा देटी आइटुँ।”
43001032	यूहन्‍ना आम्‍ही का कल कलसे, “मै पवित्र आत्‍मह स्‍वर्गमसे ढुकुरअस आक उहाँकम परट्‍ देख्‍नु।
43001033	यी घट्‍नासे आघ मै उहाँह चिन्‍ह्‍ल नैरनहुँ, तर पानीले बप्‍तिस्‍मा देहो कैक महीह जे पठैल, उहाँ जो महीह कल, ‘जौन मनैयकम पवित्र आत्‍मह आक परट्‍ देख्‍बो, पवित्र आत्‍मले बप्‍तिस्‍मा देहुइया उहाँ जो हुइट।’
43001034	मै पवित्र आत्‍मह ढुकुरअस येशूकम परट्‍ देख्‍नु। उहओर्से मै साक्षी देठुँ, कि उहाँ जो परमेश्‍वरक छावा हुइट।”
43001035	द्वासर दिन फेदोस्र यूहन्‍ना आपन दुइ जन चेलन्‍हकसँग उह ठाउँम ठह्र्‍याइल रलह।
43001036	ऊ येशूह नेङ्‌ग्‍टी जाइट्‍ देख्‍ल त कल, “हेरो, उहाँ परमेश्‍वरक पठ्‌रू हुइट।”
43001037	हुँकहार कहल यी बात सुन्‍क उ दुइ जन चेलावँ येशूक पाछ लग्‍ल।
43001038	येशू घुम्‍क हेर्ल, ओ हुँकन पाछ-पाछ आइट्‍ देख्‍क हुँकन पुछ्‌ल, “टुह्र का चाहटो?” हुँक्र उहाँह कल, “रब्‍बी” (याकर अर्थ हो, गुरुजी), “अप्‍न कहाँ रठी?”
43001039	उहाँ हुँकन कल, “आक हेरो ना।” हुँक्र गैल, ओ उहाँक बैठल ठाउँ देख्‍ल। उ ब्‍याला चार बजटह। उहओर्से उ दिन हुँक्र उहाँकसँग बास बैठ्‌ल।
43001040	यूहन्‍नक बात सुन्‍क येशूक पाछ लग्‍ना दुइ जनमध्‍ये एक जन त सिमोन पत्रुसक भैया अन्‍द्रियास रलह।
43001041	ऊ सबसे पैल्‍ह आपन दादु सिमोन पत्रुसह भेँटैल ओ कल, “हम्र मसीह अर्थात्‌ ख्रीष्‍टह भेँटैली।”
43001042	अन्‍द्रियास सिमोनह येशूकठे लैगिल। येशू सिमोनह हेर्क कल, “टुँ योआनेसक छावा सिमोन हुइटो। आबठेसे, टुँ केफास कैजिबो।” (केफासक अर्थ पत्‍थर हो ओ यहीह ग्रीक भाषम पत्रुस कैजैठा।)
43001043	द्वासर दिन येशू गालील क्षेत्रम जैना विचार कर्ल ओ गैल। उ ब्‍याला उहाँ फिलिपह भेँटैल ओ कल, “म्‍वार पाछ लागो।”
43001044	फिलिप फे पत्रुस ओ अन्‍द्रियासकअस बेथसेदा सहरक मनैया रलह।
43001045	तबदोस्र फिलिप नथानेलह भेँटैल ओ कल, “धर्मशास्‍त्रम मोशा ओ अगमवक्ताहुँक्र ज्‍याकर बारेम लिख्‍रख्‍लह, उहाँह हम्र भेँटैली। उहाँ त नासरतम रना योसेफक छावा येशू पो हुइट।”
43001046	यी बात सुन्‍क नथानेल हुँकहीन कल, “का नासरतसे कौनो असल चिज आइसेक्‍ठा तो?” फिलिप हुँकहीन कल, “आक हेरो ना!”
43001047	येशू नथानेलह आपनठे आइट्‍ देख्‍क हुँकहार बारेम कल, “एकठो पक्‍का इस्राएलीह हेरो। हुँकाहारम कुछु छलकपट नैहुइटन।”
43001048	नथानेल कल, “अप्‍न महीह कसिक चिह्‍न्‍ली?” येशू हुँकहीन जवाफ देल, “फिलिप टुँहीन बलैनासे आघ टुँ अञ्‍जीरक रूख्‍वटर रहलब्‍याला जो मै टुँहीन देखरख्‍नहुँ।”
43001049	नथानेल उहाँह कल, “गुरुजी, अप्‍न परमेश्‍वरक छावा हुइटी, अप्‍न त इस्राएलक राजा हुइटी।”
43001050	येशू हुँकहीन कल, “का मै टुँहीन अञ्‍जीरक रूख्‍वटर देख्‍नु कलक कारण टुँ विश्‍वास कर्लो? टुँ यहीसे फे महान चिज देख्‍बो।”
43001051	उहाँ हुँकहीन कल, “जाट्‌टीसे मै टुँहन कहटुँ, टुह्र स्‍वर्ग उघ्रल ओ परमेश्‍वरक स्‍वर्गदूतन मै मनैयक छावकम उप्‍पर जाइट्‌ ओ टर ओल्‍हाइट्‍ देख्‍बो।”
43002001	तीसर दिनिक बात हो। गालील क्षेत्रक काना सहरम एकठो घरम भ्‍वाज रह। येशूक डाई फे उ भ्‍वाजम गैरलही।
43002002	येशू ओ उहाँक चेलावँ फे उ भ्‍वाजम निउँता पारख्‍लह।
43002003	भ्‍वाजम देना अङ्‌गूरिक मद ओरागैलिन। उहओर्से येशूक डाई उहाँह कली, “अङ्‌गूरिक मद त ओरागैलिन!”
43002004	येशू हुँकहीन कल, “डाई, यी हमार समस्‍या नैहो। म्‍वार काम कर्ना समय आम्‍ही नैअइलहो।”
43002005	तबदोस्र उहाँक डाई नोकरचाकरहुँकन कली, “येशूक कहल अनुसार टुह्र करो।”
43002006	ओठे पत्‍थ्रा कुन्‍क बनाइल छठो भँक्री रह। उहिँम लगभग एक-एक सय लिटर पानी अटाए। यहूदीहुँक्र असिन भँक्रीक पानी शुद्ध हुइना कामम प्रयोग करँट्‍।
43002007	येशू नोकरचाकरहुँकन कल, “यी सब भँक्रीम पानी भरो।” हुँक्र सब भँक्रीम टनाटन पानी भरदेल।
43002008	तबदोस्र उहाँ हुँकन कल, “आब डान्‍चे पानी पयर्क भ्‍वाजक मुख्‍य मनैयह चिखक लाग देओ।” हुँक्र उहाँक कहल अनुसार कर्ल।
43002009	उ मुख्‍य मनैया पानी चिख्‍ल त, उ अङ्‌गूरिक मद होरलहा। तर उ मद कहाँसे आइल हो कना बात हुँकहीन थाहाँ नैरलहन। उ त पानी पयर्क अन्‍ना नोकरहुँकन केल थाहाँ रलहन। भ्‍वाजक मुख्‍य मनैया दुल्‍हह बलाक कल,
43002010	“सबजन त पैल्‍ह असल मद पियक लाग देठ, पौन्‍हाओँ धेर मद पिक सेक्‍लसे पाछ केल कमसल मद देठ, तर अप्‍न त आम्‍हीसम फे असल मद बचैलरलही।”
43002011	उहाँक करल अचम्‍मक चिन्‍हमध्‍ये यी पैल्‍ह चिन्‍ह येशू गालील क्षेत्रक काना सहरम कर्ल। असिक उहाँ आपन महिमा प्रकट कर्ल, ओ उहाँक चेलावँ उहाँकम विश्‍वास कर्ल।
43002012	तबदोस्र उहाँ आपन डाई, भैयन ओ चेलन्‍हकसँग कफर्नहुम सहरम गैल, ओ कुछ दिनसम उहँ रल।
43002013	मुक्ति-दिवस कना यहूदीन्‍हक टिहार लग्‍घ आरलहा। उ ब्‍याला येशू यरूशलेमम गैल।
43002014	उहाँ मन्‍दिरम व्‍यापारिन बलि चह्रैना गोरु, भेँरी ओ पर्‍यावाँ ब्‍याँचट्‍ देख्‍ल, ओ सटही काउन्‍टरम पैँसा सटुइयन फे बैठल देख्‍ल।
43002015	यी देख्‍क येशू डौँरीक एकठो कोर्रा बनाक मन्‍दिरमसे सबजहन भेँरी ओ गोरु सहित खेद्‍देल। उहाँ पैँसा सटुइयन्‍हक पैँसा छिट्‌कादेल ओ हुँकन्‍हक टेबल फे बिल्‍टादेल।
43002016	उहाँ पर्‍यावाँ बेँचुइयन कल, “यहाँसे यी सब चिज लैजाओ! म्‍वार बाबक घरह व्‍यापार कर्ना घर जिन बनाओ।”
43002017	तब उहाँक चेलावँ धर्मशास्‍त्रम लिखल यी बात सम्‍झल, “हे परमेश्‍वर! अप्‍नक घरप्रति रहल म्‍वार जोश म्‍वारभित्तर मनम आगीअस दम्‍कठा।”
43002018	तर यहूदी अगुवाहुँक्र येशूह कल, “यदि यी काम कर्ना अप्‍नक अधिकार बा कलसे, का अचम्‍मक चिन्‍ह हमन देखाइटी?”
43002019	येशू हुँकन जवाफ देल, “यी मन्‍दिरह भत्‍कादेओ, मै यहीह तीन दिनम फेदोस्र बनादेहम।”
43002020	तब यहूदीहुँक्र कल, “काहुँ? यी मन्‍दिरह बनैना छयालीस वर्ष लग्‍लहा, का अप्‍न तीनी दिनम यहीह बनाइ सेक्‍बी?”
43002021	तर येशूक कहल मन्‍दिर त उहाँक आपनऽ शरीर रलहन।
43002022	येशू मुवलमसे फेदोस्र जिल त, उहाँक चेलाहुँक्र येशूक कहल यी बात सम्‍झल। हुँक्र धर्मशास्‍त्र ओ येशूक कहल बातम विश्‍वास कर्ल।
43002023	उहाँ मुक्ति-दिवसक समयम यरूशलेमम रहलब्‍याला कयौठो अचम्‍मक चिन्‍ह कर्ल। यी देख्‍क धेर मनै उहाँकम विश्‍वास कर्ल।
43002024	तर येशू हुँकन्‍हकम भर नैपर्ल। मनै कसिन बाट कना उहाँह सब थाहाँ रलहन।
43002025	मनैन्‍हक बारेम कुई फे उहाँह सिखैना आवश्‍यक नैरह, काकरकि उहाँ सब मनैन्‍हक मनक बात जानरख्‍लह।
43003001	फरिसी समूहक निकोदेमस नाउँ रहल एकठो मनैया रलह। ऊ यहूदी महासभक एकठो सदस्‍य रलह।
43003002	एक रात ऊ येशूकठे आक कल, “गुरुजी, परमेश्‍वर हमन सिखाइक लाग अप्‍नह पठैलह। यी बात हमन थाहाँ बा। यदि परमेश्‍वर साथ नैदेल कलसे, अप्‍नक करल अचम्‍मक चिन्‍ह कुई फे कर नैस्‍याकट्‍।”
43003003	येशू हुँकहीन जवाफ देल, “जाट्‌टीसे मै टुँहीन कहटुँ, लौव हिसाबले नैजन्‍मट्‍सम कुई फे परमेश्‍वरक राज्‍य द्‌याख नैस्‍याकट्।”
43003004	“का कली?” निकोदेमस छक्‍क पर्टी कल, “बुह्राइल मनैया कसिक आपन डाईक कोखीम फेदोस्र जाइसेकी ओ लौव हिसाबले जन्‍मसेकी?”
43003005	येशू जवाफ देल, “जाट्‌टीसे मै टुँहीन कहटुँ, पानी ओ आत्‍माद्वारा नैजन्‍मट्‍सम कुई फे परमेश्‍वरक राज्‍यम जाइ नैस्‍याकट्।
43003006	मनै त मानवीय जीवन केल जन्‍माइसेक्‍ठ, तर आत्‍मिक जीवन देहुइया त पवित्र आत्‍मा हुइट।
43003007	टुह्र लौव हिसाबले जन्‍म पर्ठा कना बात सुन्‍क अचम्‍म जिन मानो।
43003008	बयाल जहोँर मन लागल उहँरे बहठा। टुँ बयाल बहट्‍ त सुन्‍ठो, तर उ कहाँसे अइठा, ओ कहाँ जैठा, उ बात नैजन्‍टो। ओसहेँक मनै आत्‍माद्वारा जन्‍मना बात फे टुँ नैजन्‍टो।”
43003009	निकोदेमस उहाँह पुछ्‌ल, “यी कसिक हुइसेकी?”
43003010	येशू हुँकहीन जवाफ देल, “टुँ इस्राएलीन्‍हक आदरणीय गुरु हुइटो, उहफे यी बात नैबुझ्‍टो?
43003011	जाट्‌टीसे मै टुँहीन कहटुँ, हम्र जानल बात बट्‌वैठी ओ द्‌याखल बात टुँहन कठी। तर टुह्र हमार कहल बात नैपत्‍यैटो।
43003012	मै टुँहन पृथ्‍वीम हुइल् बात कनु, तब फे टुह्र विश्‍वास नैकर्टो कलसे, यदि मै टुँहन स्‍वर्गक बात कहम त झन् कसिक विश्‍वास कर्बो?
43003013	स्‍वर्गमसे आइल मै मनैयक छावा बाहेक स्‍वर्गम और कुई फे नैगैलहो। उहओर्से स्‍वर्गक बात महीह केल थाहाँ बा।
43003014	जसिक मोशा उजार ठाउँम काँसक सँप्‍वा बनाक पोलम उठैल, ओसहेँक मै मनैयक छावा फे उठाजाइपर्ठा।
43003015	परिणाम स्‍वरूप, जे-जे मनैयक छावकम विश्‍वास करी, ऊ अनन्‍त जीवन पाई।
43003016	“काकरकि परमेश्‍वर संसारह अत्रा धेर प्रेम कर्ल, उहाँ आपन एक्‍कठो छावह समेत देल। परमेश्‍वरक छावकम विश्‍वास करुइया कुई फे नाश नैहुई, तर ऊ अनन्‍त जीवन पाई।
43003017	परमेश्‍वर संसारह दोषी ठह्राईक लाग आपन छावह संसारम नैपठैल, तर संसार उहाँद्वारा बाँचऽ कैक पठैलह।
43003018	उहाँकम विश्‍वास करुइया कुई फे दोषी नैठह्रट्‍, तर विश्‍वास नैकरुइया दोषी ठहररहल, काकरकि ऊ परमेश्‍वरक एक्‍कठो छावकम विश्‍वास नैकर्लहो।
43003019	ज्‍योति संसारम आरल। तर मनै ज्‍योतिह मन नैपरैल, बेनसे हुँक्र अन्‍धकारह मन परैल, काकरकि हुँकन्‍हक काम दुष्‍ट रलहन। यिहकारण हुँक्र दोषी ठह्राजैठ।
43003020	दुष्‍ट काम कर्ना सबजन ज्‍योतिह हेल्‍हा कर्ठ। ज्‍योतिक आघ अइलसे हुँकन्‍हक करल सब काम छर्लङ्‌ग देखपर्जैठा कना डरले हुँक्र ज्‍योतिक लग्‍घ नैपर्ट।
43003021	तर सत्‍य हिसाबले चल्‍ना मनै ज्‍योतिक आघ अइठ ओ हुँकन्‍हक करल काम परमेश्‍वरक इच्‍छा अनुसार करल हो कना बात स्‍पष्‍ट रूपले देखपर्ठा।”
43003022	तबदोस्र येशू आपन चेलन्‍हकसँग यहूदिया क्षेत्रम गैल, ओ कुछ समयसम हुँकन्‍हकसँग उहँ रल, ओ बप्‍तिस्‍मा देल।
43003023	यूहन्‍ना फे सालीमक लग्‍घ एनोनम बप्‍तिस्‍मा देहँट्‍, काकरकि उहाँ प्रशस्‍त पानी रह। मनै बप्‍तिस्‍मा लिहक लाग हुँकाहारठे आइँट्‍।
43003024	उ समयसम यूहन्‍ना झ्‍यालखानम नैपर्लरलह।
43003025	यूहन्‍नक चेलाहुँक्र ओ एकठो यहूदी मनैया शुद्ध हुइना विषयम वाद-विवाद करलग्‍ल।
43003026	उहओर्से यूहन्‍नक चेलाहुँक्र हुँकाहारठे आक कल, “गुरुजी, सुनी! यर्दन लद्‍यक उपार अप्‍नकसँग एकठो मनैया रलह। उहाँक बारेम अप्‍न गवाही देलही। आब उहाँ बप्‍तिस्‍मा देहट ओ सबजन उहाँकठे जाइट।”
43003027	यूहन्‍ना जवाफ देल, “परमेश्‍वर नैदेहट्‍सम मनै कुछु फे पाइ नैसेक्‍ट।
43003028	‘मै ख्रीष्‍ट नैहुइटुँ, तर मै उहाँसे आघ पठागैल मनैया हुइटुँ’ कैक म्‍वार कहल बात त टुह्र सुनरख्‍लो।
43003029	दुल्‍ही त दुल्‍हक हो। दुल्‍हक सङ्‌घारी पञ्‍ज्र रह पैलकम ओ दुल्‍हक आवाज सुन पैलकम धेर आनन्‍दित हुइठ। म्‍वार आनन्‍द फे यिह हो, ओ आब यी आनन्‍द पूरा होरहल।
43003030	उहाँ महान झन् महान हुइटी जाइपर्ठा, तर मै घट्‌टी झन् घट्‌टी जाइपर्ठा।
43003031	“उहाँ स्‍वर्गसे अइल ओ सबसे महान् बाट। हम्र पृथ्‍वीम जन्‍मल् मनै पृथ्‍वीम हुइल बात बट्‌वैठी। तर उहाँ स्‍वर्गसे अइल ओ सबसे महान् बाट।
43003032	उहाँ आपन द्‌याखल ओ सुनल बात बटोइठ। तर फे उहाँक बट्‌वाइल बात कुई फे विश्‍वास नैकरट्‍।
43003033	उहाँक कहल बात विश्‍वास कर्ना मनै परमेश्‍वर सत्‍य हुइट कैक ठोकुवा कर्ठ।
43003034	परमेश्‍वरद्वारा पठागैल्‌ छावा उहाँक वचन बोल्‍ठ, काकरकि परमेश्‍वर उहाँह आपन पवित्र आत्‍मक भरपूर देरख्‍ल।
43003035	परमेश्‍वर बाबा आपन छावह प्रेम कर्ठ, ओ सब चिज उहाँक हाँठम देरख्‍ल।
43003036	परमेश्‍वरक छावकम विश्‍वास कर्ना मनै अनन्‍त जीवन पैठ, तर छावक आज्ञा नैमन्‍ना मनै कबु फे अनन्‍त जीवनक अनुभव कर नैपैट। तर परमेश्‍वरक रिस हुँकन्‍हकम पर्टीरठन।”
43004001	यूहन्‍नसे धेर चेला त येशू बनैटीबाट ओ बप्‍तिस्‍मा फे देटीबाट कना बात फरिसीहुँक्र सुन्‍ल।
43004002	वास्‍तवम येशू अपन्‍हे बप्‍तिस्‍मा नैदेहँट्‍, तर उहाँक चेलाहुँक्र बप्‍तिस्‍मा देहँट्‍।
43004003	फरिसीहुँक्र यी बात सुनरख्‍ल कना थाहाँ पैल त येशू यहूदिया क्षेत्र छोर्क फेदोस्र गालील क्षेत्रओर घुम्‍ल।
43004004	गालील जाइबेर सामरिया क्षेत्र हुइटी जाइ परऽ।
43004005	येशू सामरिया क्षेत्रक सुखार कना सहरम आपुग्‍ल। यी सहर याकूब आपन छावा योसेफह देहल जग्‍गक लग्‍घ रह।
43004006	उहाँ याकूबक खानल कुवाँ पलरह। येशू नेङ्‌ग्‍क डट्‌कर रलह ओ उह कुवँक किनारम बैठ्‌ल। उ ब्‍याला लगभग बाह्र बजल रह।
43004007	एकठो सामरी जन्‍नीमनैया पानी भरक लाग उहाँ अइली। येशू हुँकहीन कल, “महीह पानी पियक लाग देओ।”
43004008	उहाँक चेलाहुँक्रजुन सहरम खैना चिज किन गैरलह।
43004009	सामरी जन्‍नीमनैया कली, “अप्‍न यहूदी होक फे कसिक मै सामरी जन्‍नीमनैयसे पिना पानी माङ्‌गटी?” काकरकि यहूदीहुँक्र सामरीहुँकनसे कुछु सम्‍बन्‍ध नैढरँट्‍।
43004010	येशू हुँकहीन कल, “यदि टुँ परमेश्‍वरक वरदान ओ टुँहीनसे पानी मङ्‌ना व्‍यक्तिह चिह्‍न्‍टो कलसे, टुँ ओहीसे मङ्‌ग्‍ने रलहो, ओ ऊ टुँहीन जीवित पानी देने रह।”
43004011	उ जन्‍नीमनैया कली, “हजुर, अप्‍नकठे पानी भर्ना बाल्‍टी त नैहो, ओ कुवाँ फे बर्का गहिँर बा। तब अप्‍न कहाँसे उ जीवित पानी अन्‍बी?
43004012	यी कुवाँ त हमार पुर्खा याकूबक खानल हो। ऊ अपन्‍हे, हुँकहार लर्कापर्का ओ लालाबाला यिह कुवँक पानी पियँट्‍। का अप्‍न हमार पुर्खा याकूबसे फे महान् हुइटी नि?”
43004013	येशू हुँकहीन कल, “यी पानी पिउइयन सबजहन फेदोस्र प्‍यास लागजहीन,
43004014	तर म्‍वार देहल पानी पिउइयह फेदोस्र कबु फे प्‍यास नैलगहीँस। काकरकि म्‍वार देहल पानी वाकरम बहटी रना पानीक मूल होजउइया बाटस, ओ ओहीह अनन्‍त जीवन देहहीँस।”
43004015	उ जन्‍नीमनैया उहाँह कली, “हजुर, ओसिन हो कलसे, महीह उह पानी दी, ओ महीह फेदोस्र कबु फे प्‍यास नैलागी, ओ यिहाँ पानी लेह फे अइटीरह नैपरी।”
43004016	येशू हुँकहीन कल, “जाओ ओ आपन गोस्‍यह बलाक आनो।”
43004017	उ जन्‍नीमनैया उहाँह कली, “म्‍वार गोस्‍या नैहुइट।” येशू हुँकहीन कल, “‘म्‍वार गोस्‍या नैहुइट’ कैक टुँ ठीक कलो।
43004018	टुँहार पाँचठो गोस्‍यन होसेक्‍ल। ओ आब जौन मनैयसे टुँ रठो, ऊ फे टुँहार आपन गोस्‍या नैहुइट। टुँहार कहल बात सत्‍य हो।”
43004019	उ जन्‍नीमनैया उहाँह कली, “हजुर, अप्‍न पक्‍का फे अगमवक्ता हुइटी।
43004020	हमार सामरी पुर्खाहुँक्र यी पर्वत्‍वम परमेश्‍वरक आराधना करँट्‍। तर अप्‍न यहूदीहुँक्रजुन परमेश्‍वरक आराधना कर्ना ठाउँ यरूशलेम केल हो कैक कठी।”
43004021	येशू हुँकहीन कल, “हेरो बाबु, महीह विश्‍वास करो, उ ब्‍याला अइटीबा, जब टुह्र ना त यी पर्वत्‍वम ना यरूशलेमम परमेश्‍वर बाबक आराधना कर्बो।
43004022	टुह्र सामरीहुँक्र परमेश्‍वरह नैचिह्‍न्‍टो तर फे आराधना कर्ठो। हम्र यहूदीहुँक्र परमेश्‍वरह चिह्‍न्‍क आराधना कर्ठी काकरकि मुक्ति देहुइया यहूदीन्‍हकमसे अइठ।
43004023	तर परमेश्‍वर बाबह सत्‍य-सत्‍य हिसाबले आराधना करुइयन परमेश्‍वरक आत्‍मक अगुवाइ सहित सत्‍यताम आराधना कर्ना समय अइटीबा, ओ वास्‍तवम उ समय आब हो। वास्‍तवम परमेश्‍वर बाबा अस्‍तह आराधना कर्ना मनैन खोज्‍ठ।
43004024	परमेश्‍वर आत्‍मा हुइट। उहओर्से उहाँक आराधना कर्ना मनै उहाँक आत्‍मक अगुवाइ सहित सत्‍यताम आराधना करपर्ठा।”
43004025	उ जन्‍नीमनैया उहाँह कली, “महीह थाहाँ बा, ख्रीष्‍ट कैजिना मसीह अउइयाबाट। उहाँ अइहीँ त हमन सब बात बुझादेहीँ।”
43004026	येशू हुँकहीन कल, “मै, जे टुँहीनसे बात बट्‌वाइटुँ, उह त हुइटुँ।”
43004027	उहब्‍याला उहाँक चेलावँ घुम्‍क आपुग्‍ल। हुँक्र उहाँह एकठो महिलसे बात बट्‌वाइट्‍ देख्‍क छक्‍क पर्ल, तर “अप्‍न का चाहटी?” अथवा “अप्‍न उ महिलसे काजे बात बट्‌वाइटी?” कैक कुई फे नैपुछ्‌ल।
43004028	तब उ महिला आपन गग्री ओठहेँ छोर्क सहरम गैली, ओ मनैन कली,
43004029	“आओ, ओ एकठो मनैयह हेरो! उहाँ म्‍वार करल सब काम महीह कैदेल। कहोँ उहाँ जो ख्रीष्‍ट त नैहुइट?”
43004030	तब हुँक्र सहरमसे निकर्क उहाँकठे जाइलग्‍ल।
43004031	उह समयम चेलावँ उहाँह खैना चिज देटी “गुरुजी, कुछुकुछु खाई” कैक बिन्‍ती करटलह।
43004032	तर उहाँ हुँकन कल, “म्‍वारठे खैना चिज बा, जौन चिज टुँहन थाहाँ नैहो।”
43004033	उहओर्से चेलावँ अप्‍न-अप्‍न पुछीकपुछा कर्ल, “कुई उहाँक लाग खैना चिज आन्‍देहल कि का?”
43004034	येशू हुँकन कल, “म्‍वार खैना चिज त महीह पठुइयक आज्ञापालन कर्ना ओ उहाँक काम पूरा कर्ना हो।
43004035	टुह्र कठो, ‘बाली पक्‍ना आम्‍ही चार मैन्‍हा लगुइयाबा’ तर मै टुँहन कहटुँ, खेती निहार्क हेरो, बाली पाकस्‍याकल, कट्‍ना पूरा होरहल।
43004036	बाली कटुइयन ज्‍याला पैठ, ओ काटल ओ जम्‍मा करल बालीजुन अनन्‍त जीवनम आनगैल्‌ मनै हुइट। तब बीया बुउइयन ओ बाली कटुइयन सँगसँग आनन्‍द मनैठ।
43004037	अठे ‘एकठो मनैया बीया बुइठा ओ और मनैया बाली कट्‍ठा’ कना उखान ठ्‌याक्‍क मिल्‍ठा।
43004038	मै टुह्र मेहनत नैकरल ठाउँम टुँहन बाली काट पठैनु। और जन मेहनत कर्लह, ओ हुँकन्‍हक करल मेहनतक नतिजा टुह्र पारख्‍लो।”
43004039	“म्‍वार करल सब काम उहाँ बट्‌वादेल” कैक उ सामरी महिला कली। हुँकहार कहल उह गवाहीक कारण उ सहरक धेर मनै येशूम विश्‍वास कर्ल।
43004040	हुँक्र उहाँह भ्‍याँट कर अइल ओ उहाँह “हमारसँग रही” कैक बिन्‍ती कर्ल। उहओर्से उहाँ हुँकन्‍हकसँग दुइ दिनसम रल।
43004041	उहाँक ब्‍वालल्‌ वचनक कारण झन् धेर सामरीहुँक्र उहाँकम विश्‍वास कर्ल।
43004042	हुँक्र उ महिलह कल, “टुँहार बात सुन्‍क केल नाहीँ, तर हम्र अपन्‍हे उहाँक बट्‌वाइल बात सुन्‍क विश्‍वास कर्ली। उहाँ जाट्‌टीसे जो संसारक मुक्ति देहुइया हुइट कना बात आब हम्र थाहाँ पैली।”
43004043	दुइ दिन पाछ येशू उहाँसे गालीलम गैल।
43004044	आपन गाउँम कौनो अगमवक्तक आदर नैहुइट्‍ कैक येशू अपन्‍हे कैरख्‍लह।
43004045	जे होस, उहाँ गालीलम पुग्‍ल त मनै उहाँह स्‍वागत कर्ल। काकरकि यरूशलेमम मुक्ति-दिवसक टिहार मान गैल्‌म येशूक करल अचम्‍म-अचम्‍मक काम हुँक्र देखरख्‍लह।
43004046	येशू गालील क्षेत्रक काना सहरम फेदोस्र गैल। उह सहरम उहाँ पानीह अङ्‌गूरिक मद बनारख्‍लह। येशू यी सहरम रहलब्‍याला कफर्नहुम सहरम रना एक जन राजदरवारक कर्मचारीक छावा बेराम रलह।
43004047	येशू यहूदियासे गालीलम आरल कना बात सुन्‍ल त उ कर्मचारी येशूकठे गैल ओ येशूह “म्‍वार छावा मुवमुव होरहल, अप्‍न आक चोखादी” कैक बिन्‍ती कर्ल।
43004048	येशू हुँकहीन कल, “टुह्र अचम्‍मक चिन्‍ह ओ काम नैद्‌याखट्‍सम कबु फे विश्‍वास नैकर्टो।”
43004049	कर्मचारी कल, “हजुर, दया कैक म्‍वार छावा मुनासे आघहेँ आदी।”
43004050	येशू हुँकहीन कल, “जाओ, टुँहार छावा बाँचजाई।” उ मनैया येशूक कहल वचन विश्‍वास कर्ल, ओ घरओर घुम्‍ल।
43004051	जैटी-जैटी डगरिम हुँकहार नोकरहुँक्र हुँकहीन भेँटैल ओ कल, “अप्‍नक छावा त बाँचगैल।”
43004052	ऊ हुँकन पुछ्‌ल, “म्‍वार छावा कत्रा ब्‍याला चोखाइल?” हुँक्र कल, “काल दिनक एक बजे हुँकहीन जर छोर्लिन।”
43004053	येशू हुँकहीन “टुँहार छावा बाँचजाई” कैक कहल ब्‍याला आपन छावा चोखाइल बात उ कर्मचारी थाहाँ पैल। उहओर्से ऊ ओ हुँकहार सलघरक मनै येशूम विश्‍वास कर्ल।
43004054	यी काम यहूदियासे गालीलम आक येशूक करल द्वासर अचम्‍मक चिन्‍ह रह।
43005001	कुछ समय पाछ यहूदीन्‍हक एकठो टिहार आइल ओ येशू यरूशलेमम गैल।
43005002	यरूशलेम सहरम भेँरी-गेटक लग्‍घ एकठो पोखरी बा। यी पोखरीह हिब्रू भाषम बेथस्‍दा कैजैठा, ओ याकर गिन्यौर पाँचठो पाटी बा।
43005003	उ पाटीम धेर किसिमक बेरम्‍हेन- आन्‍धर, नाङ्‌गर, प्‍यारालाइस रोग लागल मनै ढनामन रहँट्‌। [हुँक्र कत्रा ब्‍याला पानी हिलाजाइ कैक अश्‍या लग्‍लरहँट्‍,
43005004	काकरकि ब्‍याला-ब्‍यालाम परमप्रभुक एकठो दूत आक पोखरीक पानी हिलादेहँट्‍। पानीम लहरी चलल् ब्‍याला सबसे आघ पानीम पैँस्‍ना बेरम्‍ह्‍या, चाहा जसिन र्‍वाग लागल रलसे फे, चोखाजाए।]
43005005	उहाँ एकठो असिन बेरम्‍ह्‍या रह, कि वाकर बेराम पर्लक अठ्‍तीस वर्ष होरलहस।
43005006	येशू ओहीह ओठे सुतल देख्‍ल, ऊ बेराम पर्लक धेर साल होसेक्‍लक थाहाँ पैल त ओहीह कल, “का टुँ चोखाइ चाहटो?”
43005007	उ बेराम मनैया उहाँह कहल, “हजुर, पानीम लहरी चलल् ब्‍याला महीह पोखरीम डारदेना म्‍वार कुई फे नैहुइट। मै जैटी-जैटी महीसे आघ और मनैया पानीम जाजैठा।”
43005008	येशू ओहीह कल, “उठो, आपन बिस्‍तारा बोको, ओ नेङ्‌गो।”
43005009	ओत्रा कटीसाइत उ मनैया चोखागैल्‌, ओ आपन बिस्‍तारा बोक्‍क नेङ्‌गैल्‌। उ दिन यहूदीन्‍हक बिसैना दिन रह।
43005010	उहओर्से यहूदी अगुवाहुँक्र उ चोखाइल मनैयह कल, “आज त बिसैना दिन हो, ओ व्‍यवस्‍थम बिस्‍तारा बोक्‍क नेङ्‌ग्‍ना अनुमति नैहो।”
43005011	ऊ हुँकन जवाफ देहल, “जे महीह चोखैल, उहाँ जो महीह आपन बिस्‍तारा बोक्‍क नेङ्‌गो कलह।”
43005012	हुँक्र ओहीह पुछ्‌ल, “टुँहीन आपन बिस्‍तारा बोक्‍क नेङ्‌गो कना मनैया के हो?”
43005013	उ ठाउँम भीड लागलरह ओ येशू भीडम कहोँर बिलागैल। ओ उ चोखाइल मनैयाजुन येशूह चिन्‍ह्‍ल नैरह।
43005014	कुछ समय पाछ येशू ओहीह मन्‍दिरम भेँटैल ओ कल, “हेरो, आब टुँ चोखारलो। फेदोस्र पाप जिन करो। कर्बो कलसे टुँ झन् खराब दशम पर्बो।”
43005015	तबदोस्र उ मनैया यहूदी अगुवन्‍हकठे गैल्‌, ओ महीह चोखैना मनैया त येशू हुइट कैक हुँकन जनादेहल।
43005016	येशू यी काम बिसैना दिनम कर्लकओर्से यहूदी अगुवाहुँक्र उहाँह दुःख देहलग्‍ल।
43005017	तब येशू हुँकन कल, “म्‍वार बाबा आम्‍हीसम काम कर्टिबाट, ओ मै फे काम कर्टिबाटुँ।”
43005018	यहूदी अगुवाहुँक्र येशूह बिसैना दिन भङ्‌ग करल ठह्रैल। अत्र केल नैहोक उहाँ परमेश्‍वरह बाबा कैक अपन्‍हेह परमेश्‍वरक बराबर बनैल। उहओर्से हुँक्र उहाँह मुवाइक लाग झन् धेर दाउ ख्‍वाज लग्‍ल।
43005019	येशू हुँकन कल, “जाट्‌टीसे मै टुँहन कहटुँ, मै छावा आपन तर्फसे कुछु कर नैसेक्‍टुँ। बाबह ज्‍या करल देख्‍ठुँ, मै उह केल कर्ठुं। बाबा ज्‍या-ज्‍या कर्ठ, मै छावा फे उह जो कर्ठुं।
43005020	काकरकि बाबा मै छावह प्रेम कर्ठ, ओ उहाँ आपन कर्टिरहल सब काम मै छावह देखैठ। यहीसे महान् काम उहाँ मै छावह देखुइयाबाट, ओ टुह्र छक्‍क पर्बो।
43005021	बाबा मुवल मनैन फेदोस्र जियाक जीवन देहअस मै छावा फे आपन चाहल मनैन जीवन देहुइयाबाटुँ।
43005022	बाबा केक्रो न्याय नैकर्ट, तर सब न्याय कर्ना काम मै छावह सुम्‍पदेरख्‍ल,
43005023	ताकि बाबक आदर करअस सबजन छावक फे आदर करहीँ। छावक आदर नैकर्ना मनैया ओहीह पठैना बाबक फे आदर नैकरट्‍।
43005024	“जाट्‌टीसे मै टुँहन कहटुँ, म्‍वार वचन सुन्‍ना ओ महीह पठुइयह विश्‍वास कर्ना मनैयकसँग अनन्‍त जीवन बा। ओहीह कबु फे दोषी नैठह्राजाई, तर ऊ मृत्‍युमसे जीवनम पैल्‍हहेँ गैरहल।
43005025	जाट्‌टीसे मै टुँहन कहटुँ, समय अइटीबा, वास्‍तवम आस्‍याकलबा, जब मुवल मनै मै, परमेश्‍वरक छावक आवाज सुनहीँ, ओ सुनुइयन जुन जिजैहीँ।
43005026	काकरकि बाबकम जीवन देना शक्ति बाटन, ओ उहाँ उ जीवन देना शक्ति मै छावह फे देरख्‍ल।
43005027	ओ छावह सबजन्‍हक न्याय कर्ना अधिकार देरख्‍ल, काकरकि उहाँ मनैयक छावा हुइट।
43005028	“यी बात सुन्‍क अचम्‍म जिन मानो, काकरकि समय अइटीबा, उ समयम गर्‍यम रहुइयन उहाँक आवाज सुनुइयाबाट,
43005029	ओ गर्‍यमसे निकर्क अउइयाबाट। असल काम करल मनै मुवलमसे फेदोस्र जिक अनन्‍त जीवन पैहीँ, ओ खराब काम करल मनैजुन मुवलमसे फेदोस्र जिक दण्‍ड भोगहीँ।
43005030	मै अपन्‍हे कुछु फे कर नैसेक्‍टुँ। मै परमेश्‍वर बाबसे पाइल आज्ञा अनुसार जो न्याय कर्ठुं। असिक म्‍वार करल न्याय ठीक रठा, काकरकि मै आपन इच्‍छा अनुसार काम नैकर्टुं, तर महीह पठुइया बाबक इच्‍छा अनुसार जो कर्ठुं।
43005031	“यदि मै अपन्‍हे केल आपन बारेम गवाही देटुँ कलसे, म्‍वार गवाही सत्‍य नैहुइनेरह।
43005032	तर म्‍वार बारेम गवाही देहुइया एकठो और व्‍यक्ति अर्थात्‌ परमेश्‍वर बाबा बाट, ओ म्‍वार बारेम उहाँक देहल गवाही सत्‍य रठा कना बात म्‍वार लाग थाहाँ बा।
43005033	“टुह्र बात बुझक लाग आपन मनैन यूहन्‍नकठे पठैलो ओ ऊ सत्‍य गवाही देरख्‍ल।
43005034	वास्‍तवम महीह मनैन्‍हक गवाही नैचाहट्‍, तर टुह्र मुक्ति पाइसेको कैक मै यी बात बटोइठुँ।
43005035	यूहन्‍ना त बर्टिरहल ओ चम्‍कटीरहल दियाअस रलह, ओ टुह्र हुँकहार अजरारम एक घरिक आनन्‍दित हुइ चहलो।
43005036	“तर यूहन्‍नक देहल साक्षीसे वजनदार साक्षी म्‍वारठे बा, काकरकि म्‍वार बाबा महीह कर लगैलक काम मै कर्टिबाटुँ, ओ यिह कामले बाबा महीह पठैलह कैक म्‍वार बारेम साक्षी देठा।
43005037	महीह पठुइया बाबा अपन्‍हे फे म्‍वार बारेम साक्षी देरख्‍ल। टुह्र ना त कबु उहाँक आवाज सुनरख्‍लो, ना त उहाँह देखरख्‍लो।
43005038	उहाँक वचन टुन्‍हक मनम नैरहट्‍। काकरकि टुह्र उहाँक पठाइल मनैयह विश्‍वास नैकर्टो।
43005039	धर्मशास्‍त्रम अनन्‍त जीवन पाजैठा कैक टुह्र उहाँ खोजी कर्ठो। उह धर्मशास्‍त्र त म्‍वार बारेम साक्षी देठा।
43005040	तर फे टुह्र जीवन पाइक लाग म्‍वारठे अइना इन्‍कार कर्ठो।
43005041	“मनै म्‍वार आदर कर्लसे फे, या नैकर्लसे फे, उहिँले महीह कुछु फरक नैपारट्‍।
43005042	तर मै टुँहन चिह्‍न्‍ठुँ ओ टुन्‍हकम परमेश्‍वरक प्रेम नैहो कना बात मै जन्‍ठुँ।
43005043	मै आपन बाबक अधिकार लेक आरनु, तर फे टुह्र महीह ग्रहण नैकर्टो। तर यदि कुई आपन अधिकार लेक आइल कलसे, टुह्र ओहीह ग्रहण कर्ठो।
43005044	टुह्र एक-औरजन्‍हक प्रशंसा खोज्‍ठो, तर एक्‍कठो परमेश्‍वरसे अइना प्रशंसक कुछु मतलब नैकर्टो। असिन अवस्‍थम टुह्र कसिक विश्‍वास कर सेक्‍बो?
43005045	“मै टुँहन बाबक सामुन्‍नेम दोष लगैम कैक जिन सम्‍झो। टुह्र मोशकम भरोसा कैरख्‍लो, वास्‍तवम टुँहन दोष लगैना उह हुइट।
43005046	यदि टुह्र जाट्‌टीसे मोशह विश्‍वास कर्टो कलसे, महीह फे विश्‍वास कर्नेरलहो, काकरकि ऊ त म्‍वार बारेम लिख्‍लह!
43005047	तर यदि टुह्र हुँकहार लिखल बात विश्‍वास नैकर्टो कलसे, म्‍वार कहल बात कसिक विश्‍वास कर्बो?”
43006001	तबदोस्र येशू गालील समुद्र नाहाङ्‍क उपार गैल। (उ समुद्रह तिबेरियास समुद्र फे कैजैठा।)
43006002	मनैन्‍हक एकठो भारी भीड उहाँक पाछ लागल, काकरकि उहाँ बेरम्‍हेन अचम्‍म प्रकारले चोखैलक हुँक्र देखरख्‍लह।
43006003	येशू एकठो पर्वत्‍वम गैल, ओ आपन चेलन्‍हकसँग बैठ्‌ल।
43006004	उ ब्‍याला मुक्ति-दिवस कना यहूदीन्‍हक टिहार लग्‍घ आरलहा।
43006005	मनैन्‍हक एकठो भारी भीड आपनओर आइट्‍ देख्‍क येशू आपन चेला फिलिपह पुछ्‌ल, “यी मनैन खवाइक लाग हम्र कहाँसे रोटी किन्‍क अन्‍ना?”
43006006	येशू यी बात फिलिपक मन जाँचक लाग पुछ्‌लह। उहाँ अप्‍न ज्‍या करक लाग रलह, उ बात उहाँह पैल्‍हहेँ थाहाँ रलहन।
43006007	फिलिप उहाँह कल, “प्रत्‍येक मनैयह डानडान केल देलसे फे, दुइ सय चाँदीक पैँसले रोटी किन्‍क फे हुँकन नैपुगहिन।”
43006008	और एकठो चेला, सिमोन पत्रुसक भैया अन्‍द्रियास प्‍वाक्‍क बोल्‍ल,
43006009	“हुइना त, यिहाँ एकठो लौँरकठे जौँक पाँचठो रोटी ओ दुइठो मच्‍छी बाटस, तर अत्रा धेर जहन अत्रले कहाँ पुगी?”
43006010	येशू कल, “मनैन बैठ लगाओ।” उ ठाउँम धेर घाँस रहल चउर रह ओ मनै उहँ बैठ्‌ल। उहाँ लगभग पाँच हजार पुरुषहुँक्र रलह।
43006011	तब येशू उ पाँचठो रोटी लेक परमेश्‍वरह धन्‍यवाद देल, ओ बैठल मनै खैहीँ कैक चेलन बाँट लगैल। मच्‍छी फे ओसहेँक बाँट लगैल। हुँक्र सबजन अघाअघा खैल।
43006012	हुँक्र खाक सेक्‍ल त येशू आपन चेलन कल, “उब्रल टुक्रिटुक्रा उठाओ, एक्‍को खर्बास हुइ जिन देओ।”
43006013	खाक उब्रल उ जौँक पाँचठो रोटीक टुक्रिटुक्रा हुँक्र उठैल त बाह्र छिट्‌वा हुइल्।
43006014	उहओर्से उहाँक करल यी अचम्‍मक चिन्‍ह देख्‍क मनै कल, “संसारम हमार आशा करल अइना अगमवक्ता जाट्‌टीसे उहाँ जो हुइट।”
43006015	मनै उहाँह जबरजस्‍ती राजा बनाइक लाग बाट कना बात येशू थाहाँ पैल त उहाँ फेदोस्र अकल्‍हे पर्वत्‍वओर गैगिल।
43006016	सन्‍झ्‍या हुइल् त उहाँक चेलाहुँक्र समुद्रओर गैल,
43006017	ओ लाऊम चिहुर्क हुँक्र समुद्रक उपार कफर्नहुमओर जाइलग्‍ल। जैटी-जैटी अन्‍धार होगैल्‌, ओ येशूजुन आम्‍हीसम हुँकन्‍हकठे नैअइलरलह।
43006018	बर्का बयाल अइलकओर्से, समुद्रम छल्‍का उठ लागल।
43006019	चेलाहुँक्र लाऊम चिहुर्क लगभग पाँच-छ किलोमिटर दूर गैरलह। तब हुँक्र येशूह पानीक उप्रउप्र नेङ्‌ग्‍टी लाऊओर आइट देख्ल। हुँकन भारी डर लग्‍लन।
43006020	तर उहाँ हुँकन कल, “मै हुइटुँ, जिन डराओ।”
43006021	यी सुन्‍क चेलाहुँक्र खुशी हुइटी येशूह लाऊम चिउह्रैल, ओ हुँक्र पुग पर्ना ठाउँम लाऊ तुरुन्‍त पुग्‍गैल्‌।
43006022	आघक दिन समुद्रक उपार रहल भीड उहाँ एक्‍कठो लाऊ देखरख्‍लह। येशू आपन चेलन्‍हकसँग लाऊम नैचिहुर्लरलह, तर उहाँक चेलावँ केल गैरलह कना बात हुँक्र द्वासर दिन महसुस कर्ल।
43006023	तब येशू परमेश्‍वरह धन्‍यवाद चह्राक मनैन रोटी खवाइल ठाउँक लग्‍घ तिबेरियास सहरसे मनै कयौठो लाऊम आपुग्‍ल।
43006024	भीडक मनै येशू ओ उहाँक चेलन नैदेख्‍ल त, लाऊम चिहुर्क कफर्नहुम सहरओर येशूह ख्‍वाज गैल।
43006025	हुँक्र उहाँह समुद्रक उपार भेँटैल त पुछ्‌ल, “गुरुजी, अप्‍न यिहाँ कब अइलही?”
43006026	येशू हुँकन जवाफ देल, “जाट्‌टीसे मै टुँहन कहटुँ, टुह्र म्‍वार देखाइल चिन्‍हक अर्थ बुझ्‍क नाहीँ, तर अघाअघा रोटी खाइ पैलक कारण टुह्र महीह खोज्‍ठो।
43006027	नाश हुइना रोटीक लाग केल काम कर्ना नैहो, तर अनन्‍त जीवन देना रोटीक लाग काम करो। उ रोटी मै मनैयक छावा टुँहन देहम। काकरकि याकर लाग परमेश्‍वर बाबा म्‍वारम आपन छाप लगादेरख्‍ल।”
43006028	हुँक्र उहाँह कल, “ओसिन हो कलसे परमेश्‍वरक चाहना अनुसार काम करक लाग हम्र का करपर्ठा?”
43006029	येशू हुँकन कल, “परमेश्‍वरक पठाइल मनैयह विश्‍वास करपर्ठा, परमेश्‍वरक चाहना अनुसारक काम यिह हो।”
43006030	उहओर्से हुँक्र उहाँह कल, “यदि अप्‍न हमन अप्‍नकम विश्‍वास करल चहठी कलसे, एकठो अचम्‍मक चिन्‍ह देखाइ ना! अप्‍न का करसेक्‍ठी?
43006031	हमार पुर्खाओँ उजार ठाउँम मन्‍न कैजिना रोटी खैल। यिह बात धर्मशास्‍त्रम लिखल बा, ‘उहाँ हुँकन्‍हक खाइक लाग स्‍वर्गसे रोटी देल।’”
43006032	येशू हुँकन कल, “जाट्‌टीसे मै टुँहन कहटुँ, टुँहन स्‍वर्गसे रोटी देहुइया मोशा नैहुइट, तर स्‍वर्गसे टुँहन वास्‍तविक रोटी देहुइया म्‍वार बाबा हुइट।
43006033	परमेश्‍वरक जाट्‍टिक रोटी उह हुइट, जे स्‍वर्गसे अइठ, ओ संसारक मनैन जीवन देठ।”
43006034	हुँक्र उहाँह कल, “प्रभु, यी रोटी हमन सड्‌डभर देटीरही।”
43006035	येशू हुँकन कल, “अनन्‍त जीवन देना रोटी मैहे हुइटुँ। म्‍वारम विश्‍वास कैक म्‍वार चेला हुइना मनैयह कबु फे भुँख-प्‍यास नैलगहीँस।
43006036	तर मै टुँहन कनु जे, टुह्र म्‍वार करल चिन्‍ह देख्‍क फे विश्‍वास नैकर्लो।
43006037	बाबा महीह देना सबजन म्‍वारठे अइहीँ, ओ म्‍वारठे अउइयन कबु फे मै नैखेदम।
43006038	मै आपन इच्‍छा पूरा करक लाग स्‍वर्गसे अइलक नैहुइटुँ, तर महीह पठुइयक इच्‍छा पूरा करक लाग अइनहुँ।
43006039	महीह पठुइयक इच्‍छा का हो कलसे, परमेश्‍वर महीह देहलमध्‍ये किहुह फे मै नैगुमाऊँ, तर हुँकन संसारक अन्‍तिम दिनम जियादिउँ।
43006040	म्‍वार बाबक इच्‍छा यिह हो, कि मै छावह हेर्ना ओ म्‍वारम विश्‍वास कर्ना सबजन अनन्‍त जीवन पैहीँ, ओ अन्‍तिम दिनम मै हुँकन जियादेहम।”
43006041	येशू “स्‍वर्गसे आइल रोटी मैहे हुइटुँ” कलक कारण यहूदी अगुवाहुँक्र उहाँक विरोधम असिक गनगनाइ लग्‍ल,
43006042	“का यी योसेफक छावा, येशू नैहो? याकर डाई-बाबह हम्र नैचिन्‍ह्‍टी का? आब यी कसिक ‘मै स्‍वर्गसे आइल हुइटुँ’ कैक कठा?”
43006043	येशू हुँकन कल, “टुह्र अप्‍न-अप्‍न जिन गनगनाओ।
43006044	महीह पठुइया बाबा म्‍वारठे अइना मन नैदेहट्‍सम कुई फे म्‍वारठे आए नैस्‍याकट्‍, म्‍वारठे अइना सबजहन मै अन्‍तिम दिनम जियादेहम।
43006045	अगमवक्तन्‍हक किताबम असिक लिखल बा, ‘परमेश्‍वर सब मनैन सिखैहीँ।’ परमेश्‍वर बाबक शिक्षा सुन्‍ना ओ सिख्‍ना सबजन म्‍वारठे अइठ।
43006046	परमेश्‍वर बाबह कुई फे नैदेख्‍लहो। परमेश्‍वर बाबकठेसे अउइया केल उहाँह देखराखल।
43006047	जाट्‌टीसे मै टुँहन कहटुँ, विश्‍वास करुइया अनन्‍त जीवन पाराखल।
43006048	अनन्‍त जीवन देना रोटी मैहे हुइटुँ।
43006049	हो टुन्‍हक पुर्खाओँ उजार ठाउँम मन्‍न कैजिना रोटी खैल, तर फे पाछ मुल त काहुँ।
43006050	मै त स्‍वर्गसे अइना रोटीक बारेम बट्‌वाइटुँ, जौन रोटी खउइयन नैमुट।
43006051	स्‍वर्गसे आइल जिटीह रोटी मैहे हुइटुँ, यी रोटी खउइयन सड्‌डभर जिटीरहुइयाबाट। मै देना यी रोटी म्‍वार शरीर हो। संसारक मनै जीवन पैहीँ कैक मै आपन शरीर देहुइयाबाटुँ।”
43006052	यी बातम यहूदीहुँक्र तर्क-विर्तक करलग्‍ल। हुँक्र कल, “यी मनैया कसिक हमन आपन शरीर खाइ देह सेकी?”
43006053	येशू हुँकन कल, “जाट्‌टीसे मै टुँहन कहटुँ, यदि टुह्र मै मनैयक छावक शरीर नैखैलो ओ म्‍वार रगत नैपिलो कलसे, टुह्र अनन्‍त जीवन पाइ नैसेक्‍टो।
43006054	म्‍वार शरीर खैना ओ म्‍वार रगत पिना मनैयकसँग अनन्‍त जीवन बा, ओ अन्‍तिम दिनम मै ओहीह जियादेहम।
43006055	काकरकि म्‍वार शरीर जाट्‌टीसे खैना चिज हो, ओ म्‍वार रगत जाट्‌टीसे पिनाचिज हो।
43006056	म्‍वार शरीर खउइया ओ म्‍वार रगत पिउइया म्‍वारम रठा ओ मै वाकरम रठुँ।
43006057	मै महीह पठुइया जिटीह परमेश्‍वर बाबक कारणले जिठुँ, ओसहेँक महीह खउइया म्‍वार कारणले जिउइयाबा।
43006058	स्‍वर्गसे आइल रोटी मैहे हुइटुँ। यी रोटी टुन्‍हक पुर्खन्‍हक खाइल रोटीअस नैहो। हुँक्र उ रोटी खैल, तर फे पाछ मुल। तर मै देना यी रोटी खउइयन सड्‌डभर जिटीरहुइयाबाट।”
43006059	येशू यी बात कफर्नहुम सहरक सभाघरम शिक्षा देहबेर कलह।
43006060	यी बात सुन्‍क येशूक चेलाहुँक्रमध्‍ये धेर जन कल, “यी शिक्षा त भारी कर्रा बा। असिन बात के मान सेकी?”
43006061	चेलावँ याकर बारेम गनगनाइट कना जान्‍क येशू हुँकन कल, “का यी बातले टुह्र पाछ हट्‍जैबो तो?
43006062	ओसिन हो कलसे, मै मनैयक छावह घुम्‍क स्‍वर्गम जाइट्‍ देख्‍बो त टुँहन कसिन लागी?
43006063	जीवन देहुइया त पवित्र आत्‍मा जो हुइट। मनैन्‍हक शक्तिले असिन काम हुइबो-हुइबो नैकरट्‍। म्‍वार ब्‍वालल्‌ वचन पवित्र आत्‍मसे आइल हो ओ टुँहन जीवन देठा।
43006064	तर टुह्रमध्‍ये कत्रा जन महीह विश्‍वास नैकर्टो।” (येशू काजे यी बात बटोइल कलसे, विश्‍वास नैकरुइयन के-के हुइहीँ, ओ उहाँह ध्‍वाखा देहुइया के हुई कना बात उहाँह सुरुसे थाहाँ रलहन।)
43006065	तब येशू फेदोस्र कल, “उहओर्से मै टुँहन कनहुँ, बाबा म्‍वारठे अइना मन नैदेहट्‍सम कुई फे म्‍वारठे आए नैस्‍याकट्‍।”
43006066	तबठेसे उहाँक चेलाहुँक्रमध्‍ये धेर जन उहाँक पाछ लाग छोर्ल।
43006067	येशू बाह्र जन चेलन पुछ्‌ल, “का टुह्र फे महीह छोर्क जैबो?”
43006068	सिमोन पत्रुस जवाफ देल, “हे प्रभु, हम्र क्‍याकरठे जैबी? अनन्‍त जीवन देना वचन त अप्‍नकठे बा।
43006069	अप्‍न परमेश्‍वरक पठाइल पवित्र जन हुइटी कना बात हम्र विश्‍वास कैरख्‍ली। यी बात हमन थाहाँ बा।”
43006070	येशू हुँकन कल, “मै टुह्र बाह्रहेजहन नैरोज्‍नहुँ का? तर फे टुह्रमध्‍ये एकठो त शैतानऽ हो।”
43006071	येशू यी बात सिमोन इस्‍करियोतक छावा यहूदक बारेम कलह, काकरकि ऊ बाह्र चेलामध्‍ये येशूह पक्रादेहुइया चेला उह रह।
43007001	तबदोस्र येशू गालील क्षेत्रम घुमफिर कर्ल। उहाँ यहूदिया क्षेत्रम जाइ नैचहल, काकरकि उ ठाउँक यहूदीहुँक्र उहाँह मुवादेना दाउम रलह।
43007002	उ ब्‍याला यहूदीहुँक्र झोँप्री बनाक मनैना टिहार आइटह।
43007003	येशूक भैयाओँ उहाँह कल, “आब अप्‍न गालीलसे यहूदिया क्षेत्रम जाई। अप्‍नक कर्टिरहल अचम्‍मक काम उहाँ फे चेलावँ देखहीँ।
43007004	नाउँ चलाइ चहना मनै गुपचुपम काम नैकर्ट। अप्‍न फे अचम्‍मक काम कर्टिबाटी, ओ यी अचम्‍मक काम संसारम सबजहन थाहाँ ह्‍वाए।”
43007005	काकरकि उहाँक भैयाओँ फे उहाँकम विश्‍वास नैकरँट्‍।
43007006	येशू हुँकन कल, “म्‍वार लाग ठीक समय आम्‍ही नैअइलहो। टुन्‍हक लाग त जौन समय रलसे फे ठीक बा।
43007007	संसारक मनै टुँहन हेल्‍हा कर नैसेक्‍ट, तर महीह त हेल्‍हा कर्ठ, काकरकि मै हुँकन्‍हक चालचलन खराब बाटन कैक कैदेठुँ।
43007008	टुह्र टिहार मनाइ जाओ, मै यी टिहारम नैजाइठुँ, काकरकि म्‍वार समय आम्‍ही नैअइलहो।”
43007009	हुँकन अत्रा कैक उहाँ गालीलम पलरल।
43007010	तर येशूक भैयाओँ टिहारम गैल त पाछ उहाँ फे गैल। उहाँ कुई नैथाहाँ पैना हिसाबले गोप्‍य रूपम गैल।
43007011	टिहारम यहूदी अगुवाहुँक्र येशूह ख्‍वाजटलह। हुँक्र “उ मनैया कहाँ बा?” कैक पुछटलह।
43007012	भीडम उहाँक बारेम मनै बात बट्‌वाइटलह। कुई कहँट्‍, “ऊ असल बाट।” कौनोजन कहँट्‍, “नाहीँ, ऊ त मनैन बहकुइया केल हो।”
43007013	तर फे यहूदी अगुवन्‍हक डरले उहाँक बारेम कुई फे खुल्‍लमखुल्‍ला बात नैबट्‌वाइँट्‍।
43007014	लगभग आधा टिहार ओराइलम येशू मन्‍दिरम गैल ओ शिक्षा देहलग्‍ल।
43007015	यहूदी अगुवाहुँक्र एकदम छक्‍क पर्ल ओ कल, “यी मनैया कौनो गुरुकठे नैजाक फे कसिक अत्रा जन्‍नाहा हुइल्?”
43007016	येशू हुँकन जवाफ देटी कल, “म्‍वार सिखाइल बात म्‍वार आपनऽ नैहो, तर महीह पठुइया परमेश्‍वरक हो।
43007017	परमेश्‍वरक इच्‍छा अनुसार काम कर खोजुइयन म्‍वार शिक्षा परमेश्‍वरसे आइल हो कि म्‍वार आपनऽ शिक्षा हो उ बात थाहाँ पैहीँ।
43007018	आपन तर्फसे बोलुइयन आपन आदर खोज्‍ठ, तर अपन्‍हेह पठुइयक आदर खोजुइया इमानदार रठ। हुँकन्‍हकम छलकपट नैरटन।
43007019	का मोशा टुँहन व्‍यवस्‍था नैदेलह? तर टुह्र कुई फे उ व्‍यवस्‍था पालन नैकर्टो। टुह्र काजे महीह मुवाइ खोज्‍ठो?”
43007020	भीडम रहल मनै कल, “टुँहीन भूत्‍वा लागरहल। टुँहीन के मुवाइ ख्‍वाजटा?”
43007021	येशू हुँकन कल, “मै एकठो अचम्‍मक काम कर्नु कलसे टुह्र सबजन छक्‍क पर्ठो।
43007022	मोशा टुँहन खतना कर्ना आज्ञा देलह (वास्‍तवम उ आज्ञा मोशक देहल नैहो, तर पितापुर्खन्‍हक सुरु करल हो), ओ बिसैना दिनम फे टुह्र आपन छावन्‍हक खतना कर्ठो।
43007023	काकरकि यदि बिसैना दिन टुन्‍हक छावन्‍हक खतना कर्ना दिन पुग्‍ठन त, मोशक व्‍यवस्‍था भङ्‌ग जिन ह्‍वाए कैक टुह्र आपन छावन्‍हक खतना कैदेठो कलसे, मै एकठो मनैयह बिसैना दिनम पूरा चोखादेनु त टुह्र काजे महीसे रिस कर्ठो?
43007024	मुह हेर्क न्याय जिन करो, तर ठीक किसिमले न्याय करो।”
43007025	यरूशलेमक कत्रा मनै कल, “हुँक्र मुवाइ ख्‍वाजल मनैया यिह नैहुइट का?
43007026	हेरो, यी त खुल्‍लमखुल्‍ला ब्‍वालट, ओ हिँकहीन कुई फे कुछु नैकहट्‍। यी मनैया ख्रीष्‍ट हुइट कैक हमार अगुवाहुँक्र जाट्‌टीसे विश्‍वास कैडर्ल कि का?
43007027	तर यी मनैया कहाँसे अइलह कैक हम्र सबजहन थाहाँ बा। ख्रीष्‍ट अइलसे त, उहाँ कहाँसे अइलह कैक कुई फे थाहाँ पउइया नैहो।”
43007028	उ ब्‍याला येशू मन्‍दिरम सिखैटीरलह। उहाँ सबजन सुन्‍नागरी कल, “का टुह्र महीह चिह्‍न्‍ठो? का मै कहाँसे अइनहुँ कना बात फे टुँहन थाहाँ बा? मै आपन खुशीले अइलक नैहुइटुँ। तर महीह पठुइया सत्‍य बाट। टुह्र उहाँह नैचिन्‍ह्‍टो।
43007029	तर उहाँह मै चिन्‍ह्‍ठुँ, काकरकि मै उहाँकठेसे अइनहुँ, ओ उहाँ महीह पठैलह।”
43007030	यी सुन्‍क हुँक्र येशूह पक्र खोज्‍ल। तर उहाँकम कुई फे हाँठ नैडारल, काकरकि उहाँक समय आम्‍ही नैअइलरलहन।
43007031	उ भीडम रहल धेर मनै उहाँकम विश्‍वास कर्ल। हुँक्र कल, “जब ख्रीष्‍ट अइहीँ, तब का उहाँ यी मनैयसे फे धेर शक्तिशाली चिन्‍ह देखैहीँ तो?”
43007032	फरिसीहुँक्र भीडमक मनैन् येशूक बारेम असिन बात खस्‍याकखुसुक बट्‌वाइट्‍ सुन्‍ल। उहओर्से मुख्‍य पूजारीहुँक्र ओ फरिसीहुँक्र येशूह पक्रक लाग मन्‍दिरक द्वरपालेन पठैल।
43007033	येशू ओठे भेला हुइल मनैन कल, “आम्‍ही कुछ समयसम मै टुन्‍हकसँग रहम, तबदोस्र मै महीह पठुइयकठे जैम।
43007034	तब टुह्र महीह खोज्‍बो, तर नैभेटैबो, काकरकि मै गैल्‌ ठाउँम टुह्र आइ नैसेक्‍टो।”
43007035	यी सुन्‍क यहूदी अगुवाहुँक्र अप्‍न-अप्‍न कल, “यी मनैया कहाँ जाइक लाग बा ओ टुह्र महीह नैभेटैबो कैक कठा? यी विदेशम ग्रीक मनैन्‍हक बीचम तितरबितर हुइल् यहूदीन्‍हकठे जाइक लाग बा कि का? कि ग्रीक मनैन सिखाए जाइक लाग बा?
43007036	‘टुह्र महीह खोज्‍बो, तर नैभेटैबो, काकरकि मै गैल्‌ ठाउँम टुह्र आइ नैसेक्‍टो’ कठा! यी कलक का हो?”
43007037	आब टिहारक अन्‍तिम दिन अर्थात्‌ सबसे मुख्‍य दिन येशू ठह्रेइल ओ सबजन सुन्‍नागरी कल, “टुह्रमध्‍ये पियासल मनै म्‍वारठे आक पिओ।
43007038	धर्मशास्‍त्रम लिखलअस म्‍वारम विश्‍वास कर्ना मनैयकमसे जीवित पानीक लद्‍या बहटीरहुइयाबा।”
43007039	यी बात येशू पवित्र आत्‍मक बारेम कलह, जौन पवित्र आत्‍मा उहाँकम विश्‍वास करुइयन पाइक लाग रलह। उ ब्‍यालासम परमेश्‍वर पवित्र आत्‍मह नैपठैलरलह काकरकि येशू आम्‍हीसम महिमामय स्‍वर्गम नैगैलरलह।
43007040	येशूक बात सुनुइयन भीडमक कुई-कुई मनै कल, “हमार आशा करल अगमवक्ता जाट्‌टीसे यिह मनैया हुइट।”
43007041	और जन कल, “यी मनैया ख्रीष्‍ट हुइट।” तर कत्रा जन कल, “का ख्रीष्‍ट गालीलसे अइहीँ तो?
43007042	ख्रीष्‍ट दाऊदक वंशमसे ओ दाऊदक सहर बेथलेहेममसे अउइयाबाट कैक धर्मशास्‍त्रम लिखल नैहो का?”
43007043	असिक येशूक कारण मनैन्‍हक बीचम फूट हुइलन।
43007044	हुँक्रमध्‍ये कत्रा जन उहाँह पक्र खोज्‍ल, तर उहाँकम कुई फे हाँठ नैडारल।
43007045	येशूह पक्रक लाग पठागैल्‌ द्वरपालेन छुच्‍छ घुम्‍ल। मुख्‍य पूजारीहुँक्र ओ फरिसीहुँक्र हुँकन कल, “टुह्र येशूह पकर्क काजे नैअन्‍लो?”
43007046	द्वरपालेन जवाफ देल, “यी मनैयकअस छक्‍क लग्‍टिक बात त और कुई फे कबु नैबट्‌वैल!”
43007047	फरिसीहुँक्र हुँकन कल, “ऊ टुँहन फे छकादेहल कि का?
43007048	का हमार अगुवा अथवा फरिसीमध्‍ये कुई वाकरम विश्‍वास कैरख्‍ल?
43007049	कुई नैकर्लहो! तर यी भीडक मनै व्‍यवस्‍थम लिखल बातऽ नैजन्‍ट, हुँकन्‍हकम त सराप परल बाटन।”
43007050	उहाँ रहल फरिसीहुँक्रमध्‍ये येशूह रात्‍क भेँटाए गैलक निकोदेमस कल,
43007051	“हमार व्‍यवस्‍था दोष लगागैल्‌ मनैयक बात बिना सुन्‍ल ओ ऊ का कर्टिबा कैक बात बिना बुझ्‍ल ओहीह दोषी ठह्रैठा का?”
43007052	हुँक्र हुँकहीन कल, “टुँ फे गालीली हुइटो कि का? धर्मशास्‍त्र मजासे पह्रो ना, तब थाहाँ पैबो, कि गालीलसे कौनो अगमवक्ता नैआइट्‍।”
43007053	[तबदोस्र सबजन आपन-आपन घर गैल।
43008001	येशूजुन जैतून पर्वत्‍वम गैल।
43008002	द्वासर दिन बिहान्‍नी येशू मन्‍दिरम गैल। सब मनै उहाँकठे अइल। उहाँ बैठ्‌ल ओ हुँकन शिक्षा देहलग्‍ल।
43008003	उहब्‍याला शास्‍त्री ओ फरिसीहुँक्र व्‍यभिचार कामम पक्राउ परल एकठो जन्‍नीमनैयह अन्‍ल, ओ ओहीह मनैन्‍हक माझम ठह्र्यादेल।
43008004	हुँक्र उहाँह कल, “गुरुजी, यी जन्‍नीमनैया व्‍यभिचार कामम पक्राउ परल।
43008005	मोशक व्‍यवस्‍थम असिन जन्‍नीमनैन् पत्‍थ्रले मार्क मुवादेहपर्ठा कैक हमन आज्ञा देरख्‍ल। याकर बारेम अप्‍न का कहटी?”
43008006	हुँक्र उहाँक जाँच करक लाग, ओ उहाँह दोष लगाइ सेक्‍जाई कि कैक असिक कलह। तर येशू लिहुर्क भूइँयम अङ्‌ग्रीले लिख्‍ल।
43008007	हुँक्र उहाँह घरीघरी पुछ्‌टीरल। तब उहाँ ठह्रेइल ओ हुँकन कल, “टुह्रमध्‍येम जे कबु पाप नैकर्लहो, उह सबसे पैल्‍ह यी जन्‍नीमनैयह पत्‍थ्रले मारऽ।”
43008008	येशू फेदोस्र लिहुर्क भूइँयम अङ्‌ग्रीले लिख्‍ल।
43008009	जब हुँक्र यी बात सुन्‍ल, तब बरा मनैसे सुरु कैक छोटीसम एक पाछ और कर्टी ओठसे गैल। आखिरम ओठे येशू ओ उ जन्‍नीमनैया केल रलह।
43008010	येशू ऊ जन्‍नीमनैयह हेर्क कल, “बाबु, हुँक्र कहाँ गैल? का कुई फे टुँहीन दण्‍ड नैदेहल?”
43008011	ऊ कली, “प्रभु, कुई फे महीह दण्‍ड नैदेहल।” येशू कल, “मै फे टुँहीन दण्‍ड नैदेहम। आब जाओ, ओ फेदोस्र पाप जिन करो।”]
43008012	येशू मनैन कल, “संसारक ज्‍योति मै हुइटुँ। म्‍वार पाछ लगुइयन् अन्‍धकारम न्याङ्‌ग नैपरहीन्, तर हुँक्र जीवनम पुग्‍ना ज्‍योति पैहीँ।”
43008013	तब फरिसीहुँक्र उहाँह कल, “अप्‍न आपन बारेम त गवाही देहटी। अप्‍नक गवाही सत्‍य नैहो।”
43008014	येशू हुँकन कल, “मै आपन बारेम गवाही देठुँ, तर फे म्‍वार गवाही सत्‍य बा। मै कहाँसे अइनहुँ, ओ मै कहाँ जाइटुँ कना बात महीह थाहाँ बा। तर मै कहाँसे अइनहुँ, ओ मै कहाँ जाइटुँ कना बात टुँहन थाहाँ नैहो।
43008015	टुह्र त मनैन्‍हक हिसाबले न्याय कर्ठो। तर मै केक्रो न्याय नैकर्टुंं।
43008016	तर यदि मै न्याय करम कलसे फे, म्‍वार करल न्याय सत्‍य ठहर्ठा। काकरकि न्याय करुइया मै अकल्‍हे नैहुइटुँ, तर महीह पठुइया बाबा फे म्‍वारसँग बाट।
43008017	टुन्‍हक व्‍यवस्‍थम फे दुइ जन मनैन्‍हक कहल बात मिलल् कलसे, उ बात सत्‍य ठहर्ठा कैक लिखल बा।
43008018	म्‍वार बारेम गवाही देना एकठो त मै अपन्‍हे हुइटुँ, ओ औरजुन महीह पठुइया बाबा हुइट।”
43008019	तब हुँक्र उहाँह पुछ्‌ल, “अप्‍नक बाबा कहाँ बाट?” येशू जवाफ देल, “टुह्र ना त महीह ना त म्‍वार बाबह चिह्‍न्‍टो। यदि टुह्र महीह चिह्‍न्‍टो कलसे, म्‍वार बाबह फे चिन्‍ह्‍नेरलहो।”
43008020	यी सब बात येशू मन्‍दिरक भेटी उठैना बाकस रहल ठाउँम कलह। तर कुई फे उहाँह नैपक्रल, काकरकि उहाँक समय आम्‍ही नैअइलरलहन।
43008021	उहाँ फेदोस्र हुँकन कल, “मै यिहाँसे जाजैम। टुह्रजुन महीह खोज्‍बो, तर टुह्र आपन पापक क्षमा बिना पैल मुबो। मै जैना ठाउँम टुह्र आए नैसेक्‍टो।”
43008022	यी सुन्‍क यहूदी अगुवाहुँक्र अप्‍न-अप्‍न कल, “यी मनैया ‘मै जैना ठाउँम टुह्र आए नैसेक्‍टो’ कठा। यी त आत्‍महत्‍या करक लाग बा कि का?”
43008023	येशू हुँकन कल, “टुह्र टरक हुइटो, तर मै उप्‍परसे अइनहुँ। टुह्र यी संसारक हुइटो, तर मै यी संसारक नैहुइटुँ।
43008024	उहओर्से मै ‘टुह्र आपन पापक क्षमा बिना पैल मुबो’ कनहुँ। यदि टुह्र ‘मै ज्‍या हुइटुँ उह हुइटुँ’ कैक महीह विश्‍वास नैकर्बो कलसे, टुह्र आपन पापक क्षमा बिना पैल मुबो।”
43008025	हुँक्र उहाँह पुछ्‌ल, “अप्‍न के हुइटी त?” येशू हुँकन कल, “मै टुँहन सुरुसे ज्‍या कटिबाटुँ, मै उह हुइटुँ।
43008026	मै टुँहन कह सेक्‍ना ओ टुन्‍हक न्याय कर सेक्‍ना बात त धेर बा, तर मै नैकहम। काकरकि जे महीह पठैलह, मै उहाँसे सुनल बात केल संसारह कठुँ, ओ उहाँ सत्‍य बाट।”
43008027	येशू यी बात आपन स्‍वर्गक बाबक बारेम कलह कैक हुँक्र नैबुझ्‍ल।
43008028	उहओर्से येशू हुँकन कल, “जब टुह्र मै मनैयक छावह उठैबो, तब ‘मै ज्‍या हुइटुँ उह हुइटुँ’ कैक टुह्र थाहाँ पैबो, ओ मै आपन खुशीले कुछु फे नैकर्टुं, तर बाबक सिखाइल बात बोल्‍ठुँ कैक जन्‍बो।
43008029	महीह पठुइया म्‍वारसँग बाट। उहाँ महीह अकल्‍हे नैछोर्लहुइट, काकरकि मै सड्‌डभर उहाँह खुशी लग्‍ना काम कर्ठुं।”
43008030	उहाँ यी बात बोल्‍टीरलह त धेर मनै उहाँकम विश्‍वास कर्ल।
43008031	येशूम विश्‍वास करल यहूदीहुँकन उहाँ कल, “यदि टुह्र म्‍वार वचन मन्‍टिरठो कलसे, टुह्र जाट्‌टीसे म्‍वार चेला हुइटो।
43008032	तब टुह्र सत्‍य का हो कैक थाहाँ पैबो ओ उ सत्‍य टुँहन छुट्‌कारा देनेबा।”
43008033	हुँक्र उहाँह कल, “हम्र अब्राहामक सन्‍तान हुइटी, ओ कबु फे केक्रो कमारा नैहुइलहुइटी। तब हमन ‘टुह्र छुट्‌कारा पैबो’ कैक कसिक कहसेक्‍ठी?”
43008034	येशू हुँकन जवाफ देल, “जाट्‌टीसे मै टुँहन कहटुँ, पाप करुइया हरेक व्‍यक्ति पापक कमारा हो।
43008035	कमारा सड्‌डभर घरक सदस्‍य नैरहट्‍, तर छावा त सड्‌डभर घरक सदस्‍य रठा।
43008036	उहओर्से यदि मै, परमेश्‍वरक छावा टुँहन छुट्‌कारा देहम कलसे, टुह्र जाट्‌टीसे छुट्‌कारा पैबो।
43008037	टुह्र अब्राहामक सन्‍तान हुइटो कना बात महीह थाहाँ बा। तर फे टुह्र म्‍वार ब्‍वालल्‌ वचन सह नैसेक्‍क महीह मुवाइ खोज्‍ठो।
43008038	मै आपन बाबक उपस्‍थितिम द्‍याखल बात बोल्‍ठुँ ओ टुह्रजुन आपन बाबसे सुनल काम कर्ठो।”
43008039	हुँक्र उहाँह कल, “हमार बाबा त अब्राहाम हुइट।” येशू हुँकन कल, “यदि टुह्र अब्राहामक सन्‍तान रटो कलसे, अब्राहामक करलअस काम कर्नेरलहो।
43008040	मै परमेश्‍वरसे सुनल सत्‍य बात टुँहन जनादेरख्‍नु, तर टुह्र महीह मुवाइ खोज्‍ठो। अब्राहाम त असिन काम नैकर्ल।
43008041	टुह्र आपन बाबक करल काम कर्ठो।” हुँक्र उहाँह कल, “हम्र व्‍यभिचारम जन्‍मल् नैहुइटी! हमार बाबा त एक्‍कठो बाट, उहाँ परमेश्‍वर हुइट।”
43008042	येशू हुँकन कल, “यदि परमेश्‍वर टुन्‍हक बाबा रट कलसे, टुह्र महीह प्रेम कर्नेरलहो, काकरकि मै परमेश्‍वरकठेसे अइनु ओ आब मै अठे बाटुँ। मै आपन इच्‍छले अइलक नैहुइटुँ, तर उहाँ महीह पठैलह।
43008043	म्‍वार कहल बात टुह्र काजे नैबुझ्‍टो? काकरकि टुह्र म्‍वार वचन सुन्‍ना फे सुन नैचहटो।
43008044	टुह्र आपन बाबा शैतानक सन्‍तान हुइटो, ओ टुह्र आपन बाबक कहल अनुसार करक लाग तयार बाटो। ऊ त सुरुसे जो हत्‍यारा रह, ओ सत्‍य बातसे वाकर कुछु मतलब नैहुइटस। काकरकि वाकरम कुछु सत्‍य नैहुइटस। ऊ त आपन स्‍वभावअनुसार झूट बोल्‍ठा, काकरकि ऊ झूट बोलुइया हो ओ झूट बोलुइयन्‍हक बाबा हो।
43008045	तर मै सत्‍य बोल्‍लक कारणले टुह्र महीह विश्‍वास नैकर्टो।
43008046	टुह्रमध्‍ये के महीह पापक दोष लगाइसेक्‍ठा? यदि मै सत्‍य बोल्‍ठुँ कलसे, काजे टुह्र महीह विश्‍वास नैकर्टो?
43008047	जे परमेश्‍वरक हो, ऊ परमेश्‍वरक बात सुन्‍ठा। टुह्र परमेश्‍वरक नैहुइटो, उहओर्से टुह्र उहाँक बात नैसुन्‍टो।”
43008048	यहूदी अगुवाहुँक्र उहाँह कल, “हमार कहल ठीक हो! टैँ सामरी हुइट्‍या, ओ टोहीह भूत्‍वा लागरहल।”
43008049	येशू कल, “महीह भूत्‍वा लागल नैहो, मै आपन बाबक आदर कर्ठुं, तर टुह्र म्‍वार अनादर कर्ठो।
43008050	मै अपन्‍हे आपन आदर नैखोज्‍टुँ, तर महीह आदर कर खोजुइया ओ म्‍वार न्याय करुइया और बाट।
43008051	जाट्‌टीसे मै टुँहन कहटुँ, यदि कुई म्‍वार कहल मानी कलसे, ओहीह कबु फे मुव नैपरहिँस।”
43008052	यहूदी अगुवाहुँक्र उहाँह कल, “आब हमन पक्‍का थाहाँ हुइल्, टुँहीन भूत्‍वा लग्‍लक्‍क हो। अब्राहामक मृत्‍यु हुइलन, अगमवक्ताहुँक्र फे मुल, तर टुँ ‘म्‍वार कहल मनुइयह कबु फे मुव नैपरहिँस’ कैक कठो!
43008053	का टुँ हमार पुर्खा अब्राहामसे फे महान् हुइटो नि? अब्राहामक मृत्‍यु हुइलन, ओ अगमवक्ताहुँक्र फे मुल। टुँ अपन्‍हेह का सोँच्‍रख्‍लो?”
43008054	येशू कल, “मै आपन आदर खोज्‍टुँ कलसे, म्‍वार आदर बिना कामक हुइनेरह। तर म्‍वार आदर करुइया त म्‍वार बाबा हुइट, जेहीह टुह्र ‘हमार परमेश्‍वर’ कठो।
43008055	टुह्र उहाँह चिन्‍हा फे नैचिन्‍टो। मै त उहाँह चिन्‍ठुँ। यदि मै उहाँह नैचिन्‍टुँ कैक कटुँ कलसे, मै फे टुन्‍हकअस झूटा ठहरने रनहुँ। तर मै उहाँह चिन्‍ठुँ ओ उहाँक कहल बात मन्‍ठुँ।
43008056	टुन्‍हक पुर्खा अब्राहाम म्‍वार अइना दिन देख्‍ना धेर इच्‍छा कैरख्‍लह। ऊ देख्‍ल ओ आनन्‍दित हुइल।”
43008057	यहूदी अगुवाहुँक्र उहाँह कल, “टुँ आम्‍ही पचास वर्ष फे नैपुग्‍ल हुइटो, त कसिक टुँ अब्राहामह देख्‍लो?”
43008058	येशू हुँकन कल, “जाट्‌टीसे मै टुँहन कहटुँ, अब्राहाम जन्‍मनासे आघहेँ मै पलबाटुँ।”
43008059	तब हुँक्र येशूह मारक लाग पत्‍थ्रा उठैल। तर उहाँ नुक्‍गैल ओ गुपचुपम मन्‍दिरमसे गैगिल।
43009001	एक दिन येशू नेङ्‌ग्‍टी जाइबेर एकठो जन्‍मटीहिक आन्‍धर मनैयह देख्‍ल।
43009002	उहाँक चेलाहुँक्र उहाँह पुछ्‌ल, “गुरुजी, के पाप करल त यी मनैया आन्‍धर जन्‍मल्? याकर डाई-बाबा, कि यी अपन्‍हे?”
43009003	येशू जवाफ देल, “ना त यी पाप करल, ना त याकर डाई-बाबा पाप कर्ल, तर परमेश्‍वरक काम याकरम देखपरऽ कैक यी मनैया आन्‍धर जन्‍मल् हो।
43009004	महीह पठुइयक काम हम्र दिन पलरहल समयम करपर्ठा। रात हुइल् कलसे, कुई फे काम कर नैस्‍याकट्‍।
43009005	मै संसारम रहट्‍सम संसारक ज्‍योति हुइटुँ।”
43009006	अत्रा बात कैक उहाँ भूइँयम थुक्‍ल, थूकले माटी सन्‍ल, ओ सानल माटी आन्‍धर मनैयक आँखिम लगादेल।
43009007	तब उहाँ ओहीह कल, “जाओ, सिलोआमक पोखरीम जाक धोओ।” (सिलोआमक अर्थ “पठागैल्‌” हो।) ऊ जाक धुइल्, ओ देख्‍नाहा होक घर आइल।
43009008	वाकर छरछिमेकीहुँक्र ओ ओहीह भीख मागट्‍ देखुइयन अप्‍न-अप्‍न कल, “बैठ्‍क भीख मगुइया यिह नैहो का?”
43009009	कुई-कुई कल, “यी उह हो।” और जन कल, “नाही, यी ओक्रअस देखपर्ठा।” तर ऊ अपन्‍हे कहल, “मै उह हुइटुँ।”
43009010	हुँक्र ओहीह पुछ्‌ल, “टुँ कसिक देख्‍नाहा हुइलो तो?”
43009011	ऊ जवाफ देहल, “येशू कना एकठो मनैया माटी सान्‍क म्‍वार आँखिम लगादेल ओ महीह कल, ‘सिलोआमक पोखरीम जाक धोओ।’ तब मै जाक धुइटीकि देख्‍नाहा होगैनु।”
43009012	हुँक्र ओहीह कल, “उ मनैया कहाँ बाट तो?” ऊ कहल, “महीह थाहाँ नैहो।”
43009013	तबदोस्र हुँक्र पैल्‍ह आन्‍धर रहल मनैयह फरिसीन्‍हकठे लैगिल।
43009014	येशू माटी सान्‍क ओहीह देख्‍नाहा बनैलक दिन जुन बिसैना दिन रह।
43009015	फरिसीहुँक्र ओहीह पुछ्‌ल, “टैँ कसिक देख्‍नाहा हुइल्‍या?” ऊ हुँकन कहल, “उहाँ माटी सान्‍क म्‍वार आँखिम लगादेल, तब मै जाक धुइटीकि देख्‍नाहा होगैनु।”
43009016	फरिसीमध्‍ये कुई-कुई कल, “उ मनैया परमेश्‍वरसे आइल नैहो, काकरकि ऊ बिसैना दिन नैमानँट्‍।” तर और जन कल, “पापी मनैया कसिक असिन शक्तिशाली काम कर सेकी?” असिक हुँकन्‍हक बीचम फूट हुइलन।
43009017	फरिसीहुँक्र ओहीह फेदोस्र पुछ्‌ल, “उ मनैया टोहीह देख्‍नाहा बनादेहल। आब वाकर बारेम टैँ का कह चाहट्‍या?” ऊ कहल, “उहाँ त अगमवक्ता हुइट।”
43009018	यहूदी अगुवाहुँक्र ऊ जाट्‌टीसे आन्‍धर रह ओ देख्‍नाहा हुइल् कैक नैपत्‍यैल। उहओर्से हुँक्र वाकर डाई-बाबह बलैल,
43009019	ओ पुछ्‌ल, “का यी टुन्‍हक्‍के छावा हो? का यी जन्‍मटीहिक आन्‍धर रह? यदि रह कलसे, यी कसिक देख्‍नाहा हुइल् तो?”
43009020	वाकर डाई-बाबा हुँकन कल, “हाँ, यी हमारऽ छावा हो, ओ जन्‍मटीहिक आन्‍धर रह।
43009021	तर आब यी कसिक देख्‍नाहा हुइल्‌ याकर आँख के चोखादेलस, यी बातभर हमन थाहाँ नैहो। याकर उमेर पुगरलस, अप्‍नहुँक्र यैहेह पुछी, यी अपन्‍हे कहसेकी।”
43009022	यहूदीन्‍हक डरले करबेर हुँक्र ओसिक जवाफ देल। काकरकि यदि कुई येशूह ख्रीष्‍ट कैक स्‍वीकार करी कलसे, ओहीह सभाघरमसे निक्रादेहपर्ठा कैक यहूदीहुँक्र आघहेँ सहमत होरलह।
43009023	उहओर्से वाकर डाई-बाबा “याकर उमेर पुगरलस, अप्‍नहुँक्र यैहेह पुछी” कैक कल।
43009024	यहूदी अगुवाहुँक्र पैल्‍ह आन्‍धर रहल मनैयह फेदोस्र बलाक कल, “परमेश्‍वरक सामुन्‍नेम सत्‍य बोल। हमन थाहाँ बा, ऊ मनैया पक्‍क फे पापी हो।”
43009025	ऊ कहल, “उहाँ पापी हुइट कि नाहीँ, उ त महीह थाहाँ नैहो! तर एकठो बात महीह थाहाँ बा, कि मै आन्‍धर रनहुँ, आब देख्‍नाहा होरनु।”
43009026	तब हुँक्र ओहीह कल, “ऊ ट्‌वार का करादेहल? ऊ टोहीह कसिक देख्‍नाहा बनाइल?”
43009027	ऊ कहल, “मै अप्‍नहुँकन टम्‍हन्‍ने कैसेक्‍नु, तर अप्‍नहुँक्र नैसुन्‍ली। घरीघरी उह बात काजे पुछटी? अप्‍नहुँकन्‍हक फे उहाँक चेला हुइना विचार बा कि का?”
43009028	हुँक्र ओहीह उसकर्टी कल, “टैँ पो वाकर चेला हुइट्‍या, तर हम्र त मोशक चेला हुइटी।
43009029	मोशसे त परमेश्‍वर बोल्‍लह, उ बात हमन थाहाँ बा। तर ऊ कहाँक मनैया हो, उ हमन थाहाँ नैहो।”
43009030	उ मनैया हुँकन कहल, “यी कसिन अचम्‍मक बात! उहाँ कहाँसे अइल कना बात अप्‍नहुँकन थाहाँ नैहो। तर उहाँ महीह देख्‍नाहा बनैल।
43009031	परमेश्‍वर पापी मनैयक बात नैसुन्‍ट कना हम्र सबजहन थाहाँ बा, तर उहाँक आदर कर्ना ओ उहाँक इच्‍छा अनुसार चल्‍ना मनैयक बात केल सुन्‍ठ।
43009032	संसारक सुरुसे आम्‍हीसम जन्‍मटीहिक आन्‍धर मनैया देख्‍नाहा बनागैल्‌ कैक कबु फे नैसुन्‍गैल्‌रह।
43009033	यदि उ मनैया परमेश्‍वरसे नैअइलरट कलसे, उहाँ कुछु फे कर नैसेक्‍नेरलह।”
43009034	हुँक्र ओहीह कल, “टैँ त बिलकुल पापम जन्‍मल् रलह्‍या, का आब टैँ हमन सिखाइ ख्‍वाजट्‍या?” तब हुँक्र ओहीह सभाघरमसे बाहर निक्रादेल।
43009035	यहूदी अगुवाहुँक्र ओहीह बाहर निक्रादेल कना बात येशू सुन्‍ल। तब उहाँ ओहीह भेँटाक कल, “का टुँ मनैयक छावकम विश्‍वास कर्ठो?”
43009036	ऊ कहल, “हजुर, उहाँ के हुइट? मै उहाँकम विश्‍वास करम।”
43009037	येशू ओहीह कल, “टुँ ओहीह देखरख्‍लो, टुँहीनसे बोलुइया उह हो।”
43009038	तब ऊ कहल, “प्रभु, मै विश्‍वास कर्ठुं,” ओ ऊ उहाँह दण्‍डवत् करल।
43009039	येशू कल, “मै न्याय करक लाग यी संसारम अइनहुँ, ताकि निदेख्‍ना मनै देख्‍नाहा हुइहीँ ओ ‘मै देख्‍ठुँ’ कैक विचार करुइयन आन्‍धर हुइहीँ।”
43009040	यी बात सुन्‍क उहाँक लग्‍घ रहल फरिसीमध्‍ये कुई-कुई उहाँह कल, “का हम्र फे आन्‍धर हुइटी तो?”
43009041	येशू हुँकन कल, “यदि टुह्र आन्‍धर रटो कलसे, टुह्र दोषी नैहुइनेरलहो, तर टुह्र त ‘हम्र देख्‍ठी’ कठो, उहओर्से टुन्‍हक दोष पलरठा।”
43010001	येशू कल, “जाट्‌टीसे मै टुँहन कहटुँ, भेँरी कर्‍यैना घारीक ड्‍वारीओर्से नैपैँठ्‍क औरओर्से पैठुइया त चोर्‍वा ओ डाँका हो।
43010002	तर ड्‍वारीओर्से भित्तर पैठुइया भेँरी चह्रुइया हो।
43010003	वाकर लाग डोरपाल्‍या ड्‍वार खोलदेठा, ओ भेँरी वाकर आवाज सुन्‍ठ। ऊ आपन भेँरीन्‍हक नाउँ ले-ले बलैठा, ओ हुँकन बाहर लैजैठा।
43010004	आपन सब भेँरी निक्राक सेक्‍क ऊ हुँकन्‍हक आघ-आघ जैठा ओ भेँरीजुन वाकर पाछ-पाछ अइठ, काकरकि भेँरी वाकर आवाज चिह्‍न्‍ठ।
43010005	नैचिन्‍हल मनैयक पाछ भेँरी नैलग्‍ट, बेनसे भग्‍ठ, काकरकि हुँक्र वाकर आवाजऽ नैचिन्‍ट।”
43010006	येशू यी बात आहानक रूपम कलह। तर उहाँक कहल बात हुँक्र नैबुझ्‍ल।
43010007	उहओर्से येशू फेदोस्र हुँकन कल, “जाट्‌टीसे मै टुँहन कहटुँ, भेँरीन्‍हक घारीम जैना ड्‍वार मैहे हुइटुँ।
43010008	अपन्‍हेह अगुवा कैक दाबी कर्टी महीसे आघ आइल सब मनै च्‍वार ओ डाँका रलह, तर भेँरी हुँकन्‍हक बात नैसुन्‍ल।
43010009	ड्वार मैहे हुइटुँ, मैद्वारा भित्तर पैँठुइयन सबजन बचाजैहीँ। हुँक्र भित्तर-बाहर अइना-जैना करहीँ ओ चह्रणम चह्र पैहीँ।
43010010	चोर्‍वा त च्‍वार, मुवाए ओ नाश करक लाग केल अइठा। तर मै त मनै जीवन पैहीँ, ओ उ प्रशस्‍त मात्रम पैहीँ कैक अइनहुँ।
43010011	“भेँरी चह्रुइया असल व्‍यक्ति मैहे हुइटुँ। असल चह्रुइया त आपन भेँरीन बचाइक लाग आपन ज्‍यान फे देठा।
43010012	ज्‍यालादारी मनैया, जे भेँरीन्‍हक मालिक नैहो, असल चह्रुइयाअस नैरहट्‍। ऊ त ब्‍वाँसा आइट्‍ द्‌याखल कलसे, भेँरीन छोर्क भाग्‍जैठा, ओ ब्‍वाँसा भेँरीन झपट्‌क लैजैठा ओ तितरबितर पारदेठा।
43010013	ऊ भाग्‍जैठा, काकरकि ऊ त ज्‍यालादारी मनैया केल हो, ऊ भेँरीन्‍हक वास्‍ता नैकरट्‍।
43010014	“भेँरी चह्रुइया असल व्‍यक्ति मैहे हुइटुँ। मै आपन भेँरीन चिह्‍न्‍ठुँ, ओ म्‍वार भेँरी महीह चिह्‍न्‍ठ,
43010015	जसिन कि बाबा महीह चिह्‍न्‍ठ, ओ मै बाबह चिह्‍न्‍ठुँ। ओ मै आपन भेँरीन बचाइक लाग आपन ज्‍यान फे देठुँ।
43010016	“म्‍वार और भेँरी फे बाट, उ भेँरी यी घारीमक नैहुइट। मै हुँकन फे आनपर्ना आवश्‍यक बा। हुँक्र म्‍वार आवाज सुनुइयाबाट, ओ म्‍वार सब भेँरी एक्‍क बगाल हुउइया बाट, ओ हुँकन चह्रुइया फे एक्‍कठो रहुइयाबाट।
43010017	बाबा महीह प्रेम कर्ठ, काकरकि मै आपन प्राण त्‍याग कर्ठुं ओ फिर्ता फे लेठुँ।
43010018	कुई फे म्‍वार प्राण लेह नैस्‍याकट्‍, तर मै त आपन राजीखुशीले आपन प्राण त्‍याग कर्ठुं। आपन प्राण त्‍याग कर्ना अधिकार म्‍वारठे बा, फेदोस्र लेना अधिकार फे म्‍वारठे बा। यिह आज्ञा म्‍वार बाबा महीह देरख्‍ल।”
43010019	यी वचन सुन्‍ल त यहूदीन्‍हक बीचम फेदोस्र फूट हुइलन।
43010020	हुँक्रमध्‍ये धेर जन कहटलह, “ओहीह भूत्‍वा लागरलस, ओ ऊ बौरारहल। टुह्र काजे वाकर बात सुन्‍ठो?”
43010021	और जन कहटलह, “भूत्‍वा लागल मनैया कहाँ असिन बात बट्‍वाई? का भूत्‍वा आन्‍धर मनैयह देख्‍नाहा बनाइसेक्‍ठा?”
43010022	यरूशलेमम मन्‍दिर समर्पण कर्लक टिहार रह। यी हिउँदक समय रह।
43010023	येशू मन्‍दिरम सोलोमनक बरण्‍डा कना ठाउँम घुमफिर करटलह।
43010024	यहूदी अगुवाहुँक्र उहाँक चारिओर जम्‍मा होक कल, “अप्‍न हमन कैह्‍यासम शङ्‍का कर लगैठी? हमन स्‍पष्‍ट रूपले जनादी ना, का अप्‍न जाट्‌टीसे ख्रीष्‍ट हुइटी?”
43010025	येशू हुँकन कल, “मै टुँहन आघहेँ कैसेक्‍नु, तर टुह्र विश्‍वासऽ नैकर्टो। मै आपन बाबक अधिकार पाक करल कामले मै के हुइटुँ कना बात देखैठा।
43010026	तर टुह्र विश्‍वासऽ नैकर्टो, काकरकि टुह्र म्‍वार भेँरी नैहुइटो।
43010027	म्‍वार भेँरी म्‍वार आवाज सुन्‍ठ। मै हुँकन चिह्‍न्‍ठुँ, ओ हुँक्र म्‍वार पाछ लग्‍ठ।
43010028	मै हुँकन अनन्‍त जीवन देठुँ। हुँक्र कबु फे नाश नैहुहीँ, ओ कुई फे हुँकन म्‍वार हाँठमसे अछिन्‍क लैजाइ सेकुइया नैहो।
43010029	म्‍वार बाबा हुँकन म्‍वार जिम्‍मम देरख्ल; उहाँ सबसे महान् बाट। म्‍वार बाबक हाँठमसे हुँकन कुई फे अछिन्‍क लैजाइ सेकुइया नैहो।
43010030	बाबा ओ मै एक हुइटी।”
43010031	यहूदी अगुवाहुँक्र उहाँह मारक लाग फेदोस्र पत्‍थ्रा उठैल।
43010032	येशू हुँकन कल, “बाबक अह्राइल धेर असल काम मै टुन्‍हक सामुन्‍नेम कैरख्‍नु। उ काममध्‍ये कौन कामक लाग टुह्र महीह पत्‍थ्रले मार ख्‍वाजटो?”
43010033	यहूदीहुँक्र उहाँह जवाफ देल, “हम्र कौनो असल कामक लाग टुँहीन पत्‍थ्रले मार खोज्‍लक नैहुइटी, तर परमेश्‍वरक अपमान कर्लक कारणले हो, काकरकि टुँ मनैया होक फे अपन्‍हेह परमेश्‍वर बनाइ खोज्‍ठो।”
43010034	येशू हुँकन जवाफ देल, “टुन्‍हक व्‍यवस्‍थम ‘परमेश्‍वर कठ, टुह्र ईश्‍वरहुँक्र हुइटो’ कैक लिखल नैहो का?
43010035	धर्मशास्‍त्र भङ्‌ग हुइ नैहुइट्‍ कना टुँहन थाहाँ बा। परमेश्‍वर जेहीसे बोल्‍लह, हुँकन उहाँ ईश्‍वरर कल।
43010036	तर महीह त बाबा पवित्र उद्देश्‍य पूरा करक लाग यी संसारम पठैलह। आब ‘मै परमेश्‍वरक छावा हुइटुँ’ कनु त कसिक परमेश्‍वरक अपमान हुइल्?
43010037	यदि मै आपन बाबक काम नैकर्लहुइटुँ कलसे, म्‍वारम विश्‍वास जिन करो।
43010038	तर यदि मै बाबक काम कर्ठुं कलसे, महीह विश्‍वास नैकर्लसे फे म्‍वार करल कामह देख्‍क त विश्‍वास करो, ओ बाबा म्‍वारम बाट ओ मै बाबकम बाटुँ कना बात टुह्र थाहाँ पैबो।”
43010039	हुँक्र फेदोस्र उहाँह पक्र खोज्‍ल, तर उहाँ हुँकन्‍हक नियन्‍त्रणसे निपुच्‍गैल।
43010040	उहाँ फेदोस्र यर्दन लद्‍यक उपार गैल। उ ठाउँम सुरुम यूहन्‍ना मनैन बप्‍तिस्‍मा देहँट्‍ ओ उहाँ उह ठाउँम रल।
43010041	धेर मनै उहाँकठे अइल। हुँक्र अप्‍न-अप्‍न कल, “यूहन्‍ना खास कौनो शक्तिशाली काम नैकर्ल, तर येशूक बारेम यूहन्‍नक कहल सब बात सत्‍य प्रमाणित हुइल्।”
43010042	उ ठाउँम धेर मनै उहाँकम विश्‍वास कर्ल।
43011001	लाजरस नाउँक एकठो मनैया बेराम परलरलह। ऊ, मरियम ओ हुँकहार दिदी मार्थक गाउँ बेथानियक मनै रलह।
43011002	एक फ्‍यारा येशूक पाउम अत्तर खन्‍ह्‍याक आपन भुट्‍लले पोँछुइया यिह मरियम रलही। बेराम हुइल् लाजरस यिह दुनु दिदी-बहिनेक भैया रलह।
43011003	यिह दुनु बहिनेन येशूकठे “प्रभु, अप्‍न जेहीह प्रेम कर्ठी, ऊ बेराम परलबाट” कैक खबर पठैल।
43011004	यी खबर सुन्‍क येशू कल, “लाजरस बेराम बाट, तर नैमुनेहुइट। ऊ बेराम हुइना त परमेश्‍वरक महिमा प्रकट हुइना हो, ओ यिह मार्फत परमेश्‍वरक छावक महिमा प्रकट हुइनेबा।”
43011005	येशू मार्था, मरियम ओ लाजरसह धेर प्रेम करँट्‍।
43011006	उहफे लाजरस बेराम बाट कना बात सुन्‍क फे उहाँ जहाँ रलह उ ठाउँ आम्‍ही दुइ दिनसम बैठ्‍ल।
43011007	तबदोस्र येशू आपन चेलन कल, “ले, आब फेदोस्र हम्र यहूदिया क्षेत्रम घुम्‍क जाई।”
43011008	चेलाहुँक्र कल, “गुरु, टनिक्‍क दिन आघ यहूदीहुँक्र अप्‍नह पत्‍थ्रले मार्क मुवाइ ख्‍वाजटलह। का फेदोस्र अप्‍न उहँ जाइ ख्‍वाजटी?”
43011009	येशू जवाफ देल, “दिनम बाह्र घण्‍टा अजरार रठा, हो कि नाही? यदि कौनो मनैया दिनक अजरारम नेङ्‌ग्‍ठा कलसे ओहीह ठ्‌यास नैलग्‍टस। काकरकि ऊ संसारक अजरार देख्‍ठा।
43011010	तर रात्‍क नेङ्‌ग्‍ना मनैयह ठ्‌यास लग्‍ठस, काकरकि वाकरठे देख्‍ना कुछु अजरार नैरटस।”
43011011	तबदोस्र येशू हुँकन कल, “हमार सङ्‌घर्‍या लाजरस सुतलबाट, आब मै हुँकहीन जगाए जाइटुँ।”
43011012	चेलावँ उहाँह कल, “प्रभु, यदि ऊ निदाइल बाट कलसे, ऊ चोखाजैनेबाट।”
43011013	येशूक कहाइक अर्थ लाजरस मुगैल कना रलहन, तर चेलावँ लाजरस निदाइल केल बाट कना सोँचरख्‍लह।
43011014	उहोओर्से येशू स्‍पष्‍ट कैदेल, “लाजरस मुगैल।
43011015	तर टुन्‍हक विश्‍वास बह्र कैक टुन्‍हक कारण मै उहाँ नैरलकम खुशी बाटुँ। ज्‍या हुइलसे फे आब हम्र हुँकाहारठे जाई।”
43011016	तब येशूक चेलामध्‍ये दिदुमस कैजिना थोमा और चेलन कल, “ले, हम्र फे जाई ओ मुवपरी कलसे हम्र फे उहाँकसँग उहँ मुबी।”
43011017	जब येशू उहाँ पुग्‍ल, तबसम त लाजरसह गर्‍यम ढरल चार दिन होरलहन कना बात थाहाँ पैल।
43011018	बेथानिया गाउँ यरूशलेमक लग्‍घ लगभग तीन किलोमिटर दूर रह,
43011019	ओ धेर यहूदीहुँक्र मार्था ओ मरियमक भैया मुलक दुःखम सान्‍त्‍वना देहक लाग जुटल रलह।
43011020	येशू आइट कना बात सुन्‍टीकि मार्था उहाँह डगरिहेम भ्‍याँट कर गैली, तर मरियमजुन घरहेँ बैठ्‍ली।
43011021	येशूह भेँट्‌क मार्था कली, “प्रभु, अप्‍न यिहाँ रटी कलसे हमार भैया मुनेनैरह।
43011022	तर महीह थाहाँ बा आब फे अप्‍न परमेश्‍वरसे ज्‍या मङ्‍बी, परमेश्‍वर उह देनेबाट।”
43011023	येशू मार्थह कल, “टुँहार भैया फेदोस्र जिजैनेबाट।”
43011024	मार्था कली, “महीह थाहाँ बा, कि मुवलमसे फेदोस्र जियाजैना अन्‍त्‍यक दिनम ऊ फेदोस्र जिजैनेबा।”
43011025	येशू हुँकहीन कल, “मुवलमसे फेदोस्र जियैना मैहे हुइटुँ। वास्‍तवम मै जीवनऽ हुइटुँ। महीह विश्‍वास करुइया मुलसे फे जिजैनेबा।
43011026	ओ महीह विश्‍वास कैक जिउइया कबु नैमुने हो। का टुँ यी बात विश्‍वास कर्ठो?”
43011027	मार्था उहाँह कली, “हो प्रभु, अप्‍न परमेश्‍वरक छावा, संसारम अइनावाला ख्रीष्‍ट हुइटी कैक मै विश्‍वास कर्ठुं।”
43011028	अत्रा कैक ऊ गैगिली ओ आपन बहिन्या मरियमह बलाक सुटुक्‍क कली, “गुरुजी आरल, ओ टुँहीन बलाइट।”
43011029	यी बात सुन्‍टीकि मरियम झट्‌ट उहाँकठे गैली।
43011030	उ ब्‍यालासम येशू गाउँम नैपुग्‍लरलह। उहाँ मार्थह भ्‍याटल ठाउँम पलरलह।
43011031	भैया मुलक शोकम सान्‍त्‍वना देह आइल यहूदीहुँक्र मरियमह झट्‌ट उठ्‍क बाहर गैल्‌ देख्‍क, ऊ आपन भैयक गर्‍या रहल ठाउँम र्‍वाए गैली कैक, हुँकहार पाछ लग्‍ल।
43011032	जब मरियम येशू रहल ठाउँम पुग्‍ली, तब उहाँक पाउ पर्क कली, “हे प्रभु, अप्‍न यिहाँ रटी कलसे म्‍वार भैया मुनेनैरह।”
43011033	येशू मरियमह ओ हुँकाहारसँग आइल मनैन रुइट्‍ देख्‍क उहाँ आत्‍मम महादुःखीत ओ व्‍याकुल हुइल।
43011034	येशू हुँकन पुछ्‌ल, “टुह्र हुँकहीन कहाँ ढैरख्‍लो?” हुँक्र उहाँह कल, “प्रभु, आक हेरी।”
43011035	उ ब्‍याला येशू फे रुइल।
43011036	यी देख्‍क उहाँ जम्‍मा हुइल् मनै एक-आपसम कल, “हेरो, लाजरसह उहाँ कत्रा प्रेम करँट्‍।”
43011037	तर कौनो-कौनो मनै कल, “आन्‍धर मनैन्‍हक आँख खोल्‍देना मनैया यी मनैयह फे मुनासे बचाइ नैसेक्‍ट का?”
43011038	तब येशू फेदोस्र हृदयम महादुःखीत होक गर्‍या रहल ठाउँम गैल। उ गर्‍या एकठो गुफा रह। वाकर म्‍वाह्‍टा एकठो बरानक पत्‍थ्रले छ्‌वापल रह।
43011039	येशू कल, “पत्‍थ्रा हटाओ।” मुवल मनैयक दिदी मार्था कली, “प्रभु, आजसम त ऊ गन्‍धाइलागल हुई, काकरकि ऊ मुलक त चार दिन होस्‍याकल।”
43011040	येशू हुँकहीन कल, “मै नैकनहुँ का, ‘विश्‍वास कर्बो कलसे परमेश्‍वरक महिमा देख्‍नेबाटो?’”
43011041	तब हुँक्र गर्‍यक म्‍वाह्‍टक पत्‍थ्रा हटैल। येशू उप्‍परओर नजर उठाक कल, “हे परमेश्‍वर बाबा, मै अप्‍नह धन्यवाद देहटुँ, काकरकि अप्‍न म्‍वार बिन्‍ती सुन्‍ली।
43011042	अप्‍न म्‍वार बिन्‍ती सड्‍ड सुन्‍ठी कना महीह थाहाँ बा, तर अप्‍न महीह यी संसारम पठैली कना बात यिहाँ ठह्र्‍याइल मनै विश्‍वास करहीँ कैक मै यी बात अप्‍नह कनहुँ।”
43011043	अत्रा कैक सेक्‍ल त उहाँ बरा सोरले कल, “लाजरस, बाहर निकर्क आओ!”
43011044	तब मुवल मनैया हाँठ-ग्‍वारा पट्‌टीले बान्‍धल ओ अनुहार लुगले लप्‍याटल अवस्‍थम बाहर निकर्क अइल। येशू मनैन कल, “हिँकाहारम लप्‍याटल लुगा खोलदेओ ओ हिँकहीन जाइदेओ।”
43011045	येशूक करल यी काम देख्‍क मरियमह भ्‍याँट कर आइल बहुत मनै उहाँकम विश्‍वास कर्ल।
43011046	तर कत्रा मनै फरिसीन्‍हकठे जाक येशूक करल कामक बारेम जनादेल।
43011047	तब मुख्‍य पूजारी ओ फरिसीहुँक्र महासभक मनैन बलाक हुँकन कल, “आब हम्र का करी? यी मनैया त धेर अचम्‍मक काम करटा।
43011048	यदि यी मनैयह अस्‍त छोरदेबी कलसे सब मनै यहीह विश्‍वास कैडर्नेबाट। ओ रोमीहुँक्र आक हमार पवित्रस्‍थान ओ हमार जातिक मनैन नाश कैडर्नेबाट।”
43011049	तर हुँक्रमध्‍ये कैयाफा नाउँक एक जन मनैया रलह, जौन मनैया उ वर्षक प्रधान पूजारी रलह, ऊ हुँकन कल, “टुह्र कुछु फे नैजन्‍टो।
43011050	सारा जाति नाश हुइनासे त जनतन्‍हक लाग एकठो मनैया मुना टुन्‍हक लाग ठीक हो कैक टुह्र नैबुझ्‍टो।”
43011051	ऊ यी बात आपनओर्से कलक नैहुइट, तर उ वर्षक प्रधान पूजारी हुइलकओर्से यहूदी जातिक लाग येशू मुवपर्ठा कना अगमवाणी हुँकहार मार्फत आइल।
43011052	ओ यहूदीन्‍हक लाग केल नाहीँ, तर तितरबितर रहल परमेश्‍वरक सन्‍तानन एक्‍कसँग जम्‍मा कराइक लाग येशू मुवपर्ना अगमवाणी कैगिल्‌ रह।
43011053	उह दिनठेसे यहूदी अगुवाहुँक्र उहाँह मुवैना योजना बनाइलग्‍ल।
43011054	उहकारण येशू फेदोस्र यहूदीन्‍हक बीचम खुल्‍लमखुल्‍ला नैनेङ्‌ग्‍ल। उहाँसे उजार ठाउँक लग्‍घ रहल एफ्राइम कना सहरम गैल ओ उहाँ जाक चेलन्‍हकसँग बैठ्‍ल।
43011055	यहूदीन्‍हक मुक्ति-दिवस कना टिहार आइटह, ओ गाउँ-गाउँसे धेर मनै अपन्‍हेह शुद्ध कराइक लाग टिहार सुरु हुइनासे आघ यरूशलेमम गैल।
43011056	हुँक्र येशू अइठ कि कैक अश्‍या लग्‍लरलह। हुँक्र मन्दिरम जम्‍मा होक एक-आपसम कहलग्‍ल, “टुन्‍हक विचारम कसिन लग्‍ठा, का ऊ टिहार मनाए अइहीँ?”
43011057	मुख्‍य पूजारी ओ फरिसीहुँक्र येशूह पक्र चाहँट्‍। उहओर्से उहाँ कहाँ बाट कैक कौनोजन थाहाँ पैलसे खबर अनहो कना आज्ञा देरख्‍लह।
43012001	मुक्ति-दिवस कना टिहार अइनासे छ दिन आघ येशू बेथानिया गाउँम गैल। उह गाउँम येशू लाजरसह मुवलमसे जीवित बनैलह।
43012002	येशू अइलक खुशीम हुँक्र खाना तयार कर्ल। मार्था मानमर्जाट्‍ कर्ना कामम लग्‍लरलही, ओ लाजरसजुन येशू ओ और पहुनन्‍कसँग खाए बैठलरलह।
43012003	तब मरियम लगभग आधा लिटर जति वास अइना जटामसीक बहुमूल्‍य त्‍याल आन्‍क येशूक पाउम खन्‍ह्‍यादेली, ओ आपन भुट्‍लले पोँछ्‌ली। यी त्‍यालक वासले घर भरगैल्‌।
43012004	तर उहाँक चेलाहुँक्रमध्‍ये एकठो चेला (जे पाछ उहाँह पक्रादेहल) यहूदा इस्‍करियोत कहल,
43012005	“यी बहुमूल्‍य त्‍याल तीन सय चाँदीक पैँसम बेँच्‍क गरीबन देलसे नैहुइनेरह का?”
43012006	ऊ यी बात गरीबन्‍हक चिन्‍ता कैक नैकलरह, तर ऊ चोर्‍वा रह, ओ रूप्‍या-पैँसक थैली उह ढर, ओ उहिँमसे चोर्ना काम कर।
43012007	येशू कल, “होगैल्‌, हिँकहीन कुछु जिन कहो, म्‍वार दफन कर्ना दिनिक तैयारीम म्‍वारम लगादेहक लाग ऊ यी त्‍याल बचारख्‍लही।
43012008	गरीब मनै त सड्‌डभर टुन्‍हकसँग पलरठ, तर मै सड्‌डभर टुन्‍हकसँग नैरहम।”
43012009	येशू बेथानियम बाट कना थाहाँ पाक बहुत मनै उहाँ अइल। हुँक्र येशूह ह्‍यार केल नाही, तर मुवलमसे जियागैल्‌ लाजरसह फे ह्‍यारक लाग आरलह।
43012010	उहोओर्से मुख्‍य पूजारीहुँक्र लाजरसह फे मर्ना दाउ ह्‍यारलग्‍ल।
43012011	काकरकि लाजरस जिलकओर्से बहुत यहूदीहुँक्र अगुवन छोर्क येशूह विश्‍वास कर लागरलह।
43012012	द्वासर दिन मुक्ति-दिवस कना टिहार मनाए आइल मनैन्‍हक भारी भीड येशू यरूशलेमम आइट कना बात सुन्‍ल।
43012013	ओ मनै खझ्रीक हङ्‌ग्या लेक उहाँक स्‍वागत कर असिक कह्‍टी निक्रल, “होसन्‍ना! परमप्रभुक नाउँम अउइया धन्यक हुइट! इस्राएलक महाराजा धन्यक हुइट!”
43012014	येशू गधक बच्‍छ्‌वकम चहुर्क अइल, जौन बात धर्मशास्‍त्रम असिक लिखल बा,
43012015	“सियोनक बासिन्‍दाहुँक्र, जिन डराओ। हेरो, टुन्‍हक महाराजा गधक बच्‍छ्‌वकम चहुर्क सवार होक आइट।”
43012016	यी बात उहाँक चेलाहुँक्र पैल्‍ह नैबुझ्‍ल। तर जब येशू मुवलमसे जिक स्‍वर्गक महिमम उठाक लैजागिल, तब यी बात उहाँक बारेम लिख्‍गैल्‌ रह ओ उ मनै यी सक्‍कु काम उहाँक लाग कर्लह कना बात बुझ्‍ल।
43012017	येशू मुवल लाजरसह गर्‍यमसे बलाक जियैलक द्‍याखल मनै यी बातक बयान कर्टीरल।
43012018	येशूक करल शक्तिशाली कामक बारेम सुन्‍लकओर्से मनैन्‍हक भारी भीड उहाँह भ्‍याँट गैरलह।
43012019	फरिसीहुँक्र आपसम कहलग्‍ल, “हेरो! हम्र त कुछु करही नैसेक्‍टी। सारा दुनियाँ वाकर पाछ लागस्‍याकल!”
43012020	कत्रा जन ग्रीक जातिक मनै फे टिहारक ब्‍याला आराधना कर यरूशलेमम गैरलह।
43012021	हुँक्र गालील क्षेत्रक बेथसेदा गाउँक फिलिपकठे जाक असिक कैक बिन्‍ती कर्ल, “हजुर, हम्र येशूसे भ्‍याँट कर चाहटी।”
43012022	उ बात फिलिप जाक अन्‍द्रियासह कल, तबदोस्र दुनु जन जाक येशूह कल।
43012023	येशू हुँकन जवाफ देल, “मै मनैयक छावक महिमा प्रकट हुइना ब्‍याला आरहल।
43012024	मै टुँहन जाट्‌टीसे कहटुँ, गोहूँक दाना जमिनम पर्क नैमुवटसम उ दाना ओस्‍तहँ पलरठा, तर मुवल कलसे उहिँमसे धेर फारा फर्ठा।
43012025	ओसहँक जे आपन जीवनह प्रेम कर्ठा ऊ गुमैठा, तर यी संसारम आपन जीवनह जे तुच्‍छ ठन्‍ठा ऊ अनन्‍त जीवन पैठा।
43012026	कौनोजन म्‍वार सेवा कर चहठा कलसे ऊ म्‍वार पाछ लागी, ओ मै जहाँ रहम म्‍वार सेवक फे उहँ रही। कौनोजन म्‍वार सेवा करी कलसे परमेश्‍वर बाबा फे वाकर कदर कर्नेबाट।
43012027	“आब मै का कहुँ? म्‍वार आत्‍मा अति व्‍याकुल होरहल। का मै ‘हे परमेश्‍वर बाबा, अइना दुःखक अवस्‍थमसे महीह बचाइ’ कहुँ? नाही, यिह दुःख भ्‍वागक लाग त मै यी संसारम आरनु।
43012028	परमेश्‍वर बाबा, अप्‍न आपन नाउँक महिमा प्रकट करी।” तब स्‍वर्गमसे असिन आवाज आइल, “मै महिमा प्रकट कैरख्‍नु, ओ फेदोस्र कर्नेबाटुँ।”
43012029	ओठे लग्‍घ ठह्र्‍याइल भीडक मनै यी आवाज सुन्‍क कल, “यी बद्री घुरघुराइल हो।” और जन कल, “स्‍वर्गदूत उहाँसे बोल्‍लक हुइट।”
43012030	येशू कल, “यी आवाज अइलक म्‍वार लाग नाही, टुन्‍हक लाग हो।
43012031	आब यी संसारक न्याय हुइना ब्‍याला आस्‍याकल। आब यी संसारक शासक फाँक्‍जैनेबा।
43012032	ओ जब मै पृथ्‍वीमसे मनैद्वारा उप्‍पर उठाजैम, तब मै सब मनैन आपनओर खिँचम।”
43012033	उहाँ कौन तरिकाले मुना हो, उ बातक संकेत देहक लाग उहाँ असिक कलक हुइट।
43012034	भीडक मनै उहाँह पुछ्‌ल, “ख्रीष्‍ट त सड्‌डभर पलरहकठ कैक हम्र व्‍यवस्‍थमसे सुनरख्‍ली। अप्‍न कसिक कहसेक्‍ठी, मनैयक छावा उठाजाइपर्ठा? यी मनैयक छावा कना के हो?”
43012035	येशू हुँकन कल, “अजरार आम्‍ही कुछ समयसम टुन्‍हक बीचम रह्‍नेबा। अजरार रहटसम नेङघुम करो, नकि त अन्‍धकार टुँहन छोप्‍नेबा। अन्‍धकारम नेङ्‌गुइया अप्‍न कहाँ जाइटुँ कना बात थाहाँ नैपाइट्‍।
43012036	टुन्‍हक बीचम अजरार रहल ब्‍यालहेम अजरारम विश्‍वास कैडारो, ओ अजरारक सन्‍तान होओ।” यी बात कैक सेक्‍ल त येशू उहाँसे गैल ओ हुँकन्‍हकठेसे नुक्‍क रल।
43012037	येशू हुँकन्‍हक सामुन्‍नेम अत्रा धेर शक्तिशाली ओ अचम्‍मक काम कर्ल, उहफे हुँक्र उहाँह विश्‍वास नैकर्ल।
43012038	असिक यशैया अगमवक्तक ब्‍वालल्‌ वचन पूरा हुइल्, “हे परमप्रभु, हमार कहल बातम के विश्‍वास करल? परमप्रभुक करल शक्तिशाली काम केहीह प्रकट कैगिल्‌?”
43012039	तर हुँक्र विश्‍वास कर नैसेक्‍ल, काकरकि यशैया फेदोस्र असिक कैरख्‍ल,
43012040	“परमप्रभु परमेश्‍वर कठ, ‘मै हुँकन्‍हक आँख बन्‍द करदेरख्‍नु, ओ हृदय कठोर बनादेरख्‍नु, असिक हुँक्र आँखले नैदेखहीँ, हृदयले नैबुझहीँ, नकि त हुँक्र घुम्‍क अइहीँ ओ मै हुँकन चोखाइ परी।’”
43012041	यशैया यी बात कल, काकरकि ऊ येशूक महिमा देख्‍ल, ओ उहाँक बारेम कल।
43012042	तर फे यहूदी अगुवाहुँक्रमध्‍ये धेर जन येशूम विश्‍वास कर्ल, तर फरिसीन्‍हक डरले आपन विश्‍वास खुल्‍क स्‍वीकार नैकर्ल, नकि त सभाघरसे बाहर निक्रावा पैनेरलह।
43012043	काकरकि हुँक्र परमेश्‍वरक प्रशंसासे मनैन्‍हक प्रशंसा धेर मन पराइँट्।
43012044	येशू बरा स्‍वरले कल, “महीह विश्‍वास करुइया महीह केल नाही, तर महीह पठुइयकम फे विश्‍वास कर्ठा।
43012045	जे महीह देख्‍ठा, ऊ मही पठुइयह देख्‍ठा।
43012046	मै संसारह अजरार देखुइया हुइटुँ, जे मही विश्‍वास कर्ठा, उहीह अन्‍धकारम रह नैपरहिँस।
43012047	“कौनोजन म्‍वार वचन सुन्‍ठ, तर पालन नैकर्ट कलसे, मै हुँकन दोषी नैठहरैटुँ। काकरकि मै संसारह दोषी ठहराए अइलक नैहुइटुँ, बेनसे संसारह बँचाए अइलक हुइटुँ।
43012048	म्‍वार वचन सुन्‍क फे विश्‍वास नैकर्ना मनैन्‍हक न्याय करुइया एक जन बाट। अन्‍तिम दिनम म्‍वार ब्‍वालल्‌ वचनले जो हुँकन दोषी ठह्रैनेबाटन।
43012049	काकरकि मै आपन तर्फसे कुछु फे बोल्‍ल नैहुइटुँ, तर महीह पठुइया बाबा मै ब्‍वालपर्ना ओ कहपर्ना बातक आज्ञा देरख्‍ल।
43012050	महीह थाहाँ बा उहाँक आज्ञा अनन्‍त जीवन देठा। उहोओर्से मै ज्‍या बोल्‍ठुँ, उहाँक कहल अनुसार बोल्‍ठुँ।”
43013001	मुक्ति-दिवस कना टिहार सुरु हुइटह। येशू यी संसार छोर्क आपन बाबकठे जैना समय अइटीबा कना बात उहाँह थाहाँ रलहन। उहाँ यी संसारम रहल आपन र्‍वाजल मनैन प्रेम करँट्‍ ओ अन्‍तिमसम प्रेम कर्टीरल।
43013002	येशू आपन चेलन्‍हकसँग सन्‍झ्‍यक खाना खाइटलह। उ ब्‍याला शैतान सिमोनक छावा यहूदा इस्‍करियोतक मनम उहाँह पक्रादेना विचार पैल्‍हहेँ डारदेरख्‍लहा।
43013003	परमेश्‍वर बाबा उहाँह सक्‍कु अधिकार देरख्‍ल, ओ उहाँ परमेश्‍वरक तर्फसे अइलक हुइट, ओ परमेश्‍वरकठे घुम्‍क जउइयाबाट कना बात येशूह थाहाँ रलहन।
43013004	उहओर्से येशू खाना खैटिखैटि उठ्‌ल ओ उप्रक झुल्‍वा काहर्क तौलिया कम्‍मरम बेर्ल।
43013005	तबदोस्र पराटम पानी खन्‍ह्‍यैल ओ चेलन्‍हक ग्‍वारा धुइने आपनम ब्‍यारल तौलियाले हुँकन्‍हक ग्‍वारा प्‍वाँछलग्‍ल।
43013006	ग्‍वारा धुइटी जाइबेर उहाँ सिमोन पत्रुसकठे पुग्‍ल त पत्रुस कल, “प्रभु, का अप्‍न म्‍वार ग्‍वारा धुइटी?”
43013007	येशू हुँकहीन जवाफ देल, “मै का करटुँ टुँ आब नैबुझ्‍बो, तर पाछ बुझ्‍नेबाटो।”
43013008	पत्रुस उहाँह कल, “अप्‍न म्‍वार ग्‍वारा कबु फे नैधुइनेहुइटी।” येशू कल, “मै टुँहार ग्‍वारा नैधोदेहम कलसे टुँहार ओ म्‍वार कुछु सम्‍बन्‍ध नैरहुइया हो।”
43013009	तब सिमोन पत्रुस उहाँह कल, “ओसिन हो कलसे ग्‍वारा केल नाही प्रभु, म्‍वार हाँठ ओ शिरसमेत धोदी।”
43013010	येशू हुँकहीन कल, “लहास्‍याकल मनैयक ग्‍वारा बाहेक और कुछु धुइ नैपरट्‍, काकरकि उ सब शुद्ध बा। टुह्र शुद्ध बाटो, तर सबजन नाही।”
43013011	काकरकि उहाँह पक्रुइया मनैया के हो कना बात उहाँह थाहाँ रलहन। उहोओर्से “टुह्र सबजन शुद्ध नैहुइटो” कैक उहाँ कल।
43013012	हुँकन्‍हक ग्‍वारा धोक सेक्‍ल त काहर्क ढरल उप्रक लुगा घल्‍ल ओ फेदोस्र खाए बैठ्‍ल। तब उहाँ हुँकन कल, “मै टुन्‍हक लाग का कर्नु, टुह्र बुझ्‍लो?
43013013	टुह्र महीह ‘गुरु ओ प्रभु’ कठो, यी बात ठीक कठो, काकरकि मै टुन्‍हक गुरु ओ प्रभु जो हुइटुँ।
43013014	प्रभु ओ गुरु होक फे मै टुन्‍हक ग्‍वारा धोरख्‍नु कलसे टुह्र फे एक-दोसरजन्‍हक ग्‍वारा धुइपर्ठा।
43013015	मै करअस टुह्र फे करो कैक मै टुँहन एकठो नमुना देखारख्‍नु।
43013016	मै जाट्‌टीसे टुँहन कहटुँ, नोकर आपन मालिकसे बरा नैरहट्‍, ओ खबर अनुइया खबर पठुइयसे बरा नैरहट्‍।
43013017	यी बात जान्‍क टुह्र यिह अनुसार चल्‍बो कलसे, आशिष पउइयाबाटो।
43013018	“मै सबजन्‍हक विषयम नैकहठुइटुँ, मै जेहीह रोजरख्‍नु ओहीह चिह्‍न्‍ठुँ। तर ‘म्‍वारसँग रोटी खउइया म्‍वार विरोधम लात उठाइल’ कैक धर्मशास्‍त्रम लिखल बात पूरा हुइहीपर्ठा।
43013019	“यी घटना हुइनासे आघहेँ मै टुँहन कहटुँ, जब घटना हुई तब मै उह हुइटुँ कैक टुह्र विश्‍वास कर्नेबाटो।
43013020	जाट्‌टीसे मै टुँहन कहटुँ, जेहीह मै पठैठुँ, ओहीह स्‍वीकार करुइया महीह स्‍वीकार कर्ठा, ओ महीह स्‍वीकार करुइया महीह पठुइयह स्‍वीकार कर्ठा।”
43013021	यी बात बट्‌वाक सेक्‍ल त येशू आत्‍मम महादुःखीत हुइल ओ स्‍पष्‍ट रूपले कल, “मै टुँहन जाट्‌टीसे कहटुँ, टुन्‍हक बीचमसे एक जन महीह पक्रादेहुइया बा।”
43013022	येशू यी बात क्‍याकर बारेम कलक हुइट कैक नैजान्‍क चेलाहुँक्र एक-दोसरजहन हेरिकहेरा करलग्‍ल।
43013023	उहाँक प्रेम कर्ना चेलाजुन उहाँकम ओमर्क बैठल रह।
43013024	तब सिमोन पत्रुस उहाँकम ओम्रल चेलह इशारा कर्टी कल, “उहाँह पुछो त, उहाँ यी बात क्‍याकर बारेम कलक हुइट?”
43013025	उ चेला येशूकम ओम्रल-ओम्रल पुछल्, “प्रभु, उ मनैया के हो?”
43013026	येशू कल, “जेहीह मै रोटीक टुक्रा टठ्‌यक रसम बोर्क देहम, म्‍वार कहल मनैया उह हो।” तब उहाँ रोटीक टुक्रा लेल ओ टठ्‌यक रसम बोर्क सिमोनक छावा यहूदा इस्‍करियोतह देल।
43013027	यहूदा रोटी लेटिकी वाकर मनम दुष्‍ट शैतान पैँठलस। तब येशू ओहीह कल, “टुँ ज्‍या करक लाग बाटो उ काम झट्‌ट कैडारो।”
43013028	येशू यी बात काजे ओहीह कल कैक उहाँ खाए बैठल मनै कौनोजन फे नैबुझ्‍ल।
43013029	कौनो-कौनोजन, यहूदकठे पैँसक थैली बाटस, उहओर्से येशू ओहीह टिहारक सामान किन या गरीबन कुछु चिज दी कना ठन्‍ल।
43013030	तब यहूदा रोटीक टुक्रा खैटिकी बाहर निकरगैल्‌। उ ब्‍याला रात होस्‍याकल रह।
43013031	यहूदा गैल्‌ त येशू कल, “आब मै मनैयक छावक महिमा प्रकट हुउइया बा, ओ म्‍वारम परमेश्‍वरक महिमा प्रकट हुउइया बा।
43013032	यदि परमेश्‍वरक महिमा छावकम प्रकट हुउइया बा कलसे, परमेश्‍वर फे आपनम छावक महिमा प्रकट कर्नेबाट, ओ यी काम उहाँ झट्‌टहेँ कर्नेबाट।
43013033	“हेरो लर्काओँ, कुछ समयसम केल मै टुन्‍हकसँग रहम। टुह्र महीह खोज्‍नेबाटो, ओ जसहेँक मै यहूदीन कनहुँ, ओसहेँक आब मै टुँहन फे कहटुँ, ‘मै जहाँ जाइटुँ, उहाँ टुह्र आइ नैसेक्‍टो।’
43013034	“मै टुँहन एकठो लौव आज्ञा देहटुँ, टुह्र एक-दोसरजहन प्रेम करो। जसहेँक मै टुँहन प्रेम कैरख्‍नु, ओसहेँक टुह्र फे एक-दोसरजहन प्रेम करपर्ठा।
43013035	टुह्र एक-दोसरजहन प्रेम कर्बो कलसे, यिह बातले सबजन टुह्र म्‍वार चेला हुइटो कैक चिन्‍ह्‍नेबाट।”
43013036	सिमोन पत्रुस उहाँह कल, “प्रभु, अप्‍न कहाँ जाइटी?” येशू कल, “मै जहाँ जाइटुँ, टुँ आब म्‍वार पाछ लाग्‍क आइ नैसेक्‍टो, तर पाछ त टुँ म्‍वार पाछ लग्‍नेबाटो।”
43013037	पत्रुस कल, “प्रभु, काजे मै आब अप्‍नक पाछ-पाछ आइनैसेकम? मै त अप्‍नक लाग मुना फे तयार बाटुँ।”
43013038	येशू कल, “का टुँ म्‍वार लाग मुना फे तयार बाटुँ कहटो? मै जाट्‌टीसे टुँहीन कहटुँ, आज मुर्घा बस्‍नासे आघ टुँ तीनचो ‘मै ओहीह चिह्न्‍बोचिह्न्‍बो नैकर्टुंं’ कैक महीह इन्‍कार कर्बो।”
43014001	येशू हुँकन कल, “आपन हृदयह दुःखीत हुइ जिन देओ। टुह्र परमेश्‍वरम विश्‍वास कर्ठो, म्‍वारम फे विश्‍वास करो।
43014002	म्‍वार बाबक घरम रना ठाउँ धेर बाटन, ओ मै टुन्‍हक लाग ठाउँ तयार पार जाइटुँ। ओसिन नैरहट्‍ कलसे मै टुँहन कने नैरनहुँ।
43014003	मै टुन्‍हक लाग ठाउँ तयार पार्क फेदोस्र आइकठुँ, ओ टुँहन लैजाइकठुँ, कि मै जहाँ रहम टुह्र फे उहँ रनेबाटो।
43014004	मै जहाँ जाइटुँ, टुह्र उ ठाउँ जैना डगर चिह्‍न्‍लबाटो।”
43014005	थोमा नाउँक चेला उहाँह कल, “प्रभु, अप्‍न कहाँ जाइटी, हमन थाहाँ नैहो, तब हम्र डगर कसिक चिन्‍ह्‍बी?”
43014006	येशू हुँकहीन कल, “डगर, सत्‍य ओ जीवन मैहे हुइटुँ। मैद्वारा बाहेक कौनोजन फे बाबकठे पुग नैसेक्‍नेहुइट।
43014007	टुह्र महीह चिह्‍न्‍टो कलसे, म्‍वार बाबह फे चिह्‍न्‍ने रलहो। आब उहाँह चिह्‍न फे रख्‍लो ओ देख फे रख्‍लो।”
43014008	फिलिप नाउँक चेला येशूह कल, “प्रभु, हमन बाबह देखादी, ओत्रा हुइ त हम्र सन्‍तुष्‍ट होजैबी।”
43014009	येशू हुँकहीन कल, “फिलिप, अत्रा दिनसम मै टुन्‍हकसँग पलबाटुँ, उहफे टुँ महीह नैचिह्‍न्‍टो? जे महीह देखराखल, ऊ बाबह फे देखराखल। महीह देख्‍क फे टुँ काजे ‘बाबह देखादी’ कठो?
43014010	मै बाबकम बाटुँ, बाबा म्‍वारम बाट कैक का टुह्र विश्‍वास नैकर्टो? जौन बात मै बोल्‍ठुँ, उ बात म्‍वार आपन तर्फसे नैबोल्‍टुँ तर म्‍वारम बास करुइया बाबा म्‍वारमसे आपन काम कर्टिबाट।
43014011	मै बाबकम बाटुँ, बाबा म्‍वारम बाट कैक टुह्र विश्‍वास करो। यदि म्‍वार कहल बात विश्‍वास नैकर्टो कलसे, म्‍वार करल काम हेर्क महीह विश्‍वास करो।
43014012	“जाट्‌टीसे मै टुँहन कहटुँ, जे महीह विश्‍वास करी, ऊ म्‍वार करल काम फे करी, ओ उहीसे झन् बराबरा काम कर्नेबा, काकरकि मै बाबकठे जाइटुँ।
43014013	टुह्र म्‍वार नाउँम ज्‍या मङ्‍बो, म्‍वारतर्फसे बाबक महिमा प्रकट ह्‍वाए कैक मै टुन्‍हक लाग उ काम कैदेनेबाटुँ।
43014014	टुह्र म्‍वार नाउँम कुछु मङ्‍बो कलसे मै उ टुँहन देनेबाटुँ।
43014015	“यदि टुह्र महीह प्रेम कर्ठो कलसे, म्‍वार आज्ञा फे पालन कर्नेबाटो।
43014016	ओ मै बाबह बिन्‍ती कर्नेबाटुँ, उहाँ टुन्‍हकसँग सड्‌डभर रहक लाग और सहायक पठादेनेबाट।
43014017	उ सहायक त सत्‍यक आत्‍मा हुइट। उहाँह संसारक मनै स्‍वीकार कर नैसेक्‍ट, काकरकि संसार ना उहाँह द्‍याखट्‍ ना चिन्‍हट्। तर टुह्र उहाँह चिह्‍न्‍ठो, उहाँ टुन्‍हकम बास कर्ठ, ओ टुन्‍हकसँग रह्‍नेबाट।
43014018	“मै टुँहन टुवरअस नैछोर्नेहुइटुँ, मै टुन्‍हकठे अइनेबाटुँ।
43014019	आब कुछ समय पाछ संसार महीह नैदेख्‍ने हो, तर टुह्र महीह देख्‍नेबाटो। मै जीवित रलकओर्से, टुह्र फे जीवित रह्‍नेबाटो।
43014020	परमेश्‍वर म्‍वारम बाट, ओ मै परमेश्‍वरम बाटुँ कैक उ दिन टुह्र जन्‍नेबाटो।
43014021	महीह प्रेम करुइया उह हो जे म्‍वार आज्ञा स्‍वीकार कर्ठा ओ पालन कर्ठा। महीह प्रेम करुइयह म्‍वार बाबा फे प्रेम करुइयाबाट। मै ओहीह प्रेम करुइयाबाटुँ, ओ मै अपन्‍हेह वाकरठे प्रकट करुइयाबाटुँ।”
43014022	तब यहूदा नाउँक चेला (यहूदा इस्‍करियोत नाही, द्वासर) उहाँह कल, “प्रभु, अप्‍न कली, अप्‍न अपन्‍हेह हमारठे केल प्रकट करुइयाबाटी, संसारकठे नाहीँ, काजे?”
43014023	येशू ओहीह कल, “जे महीह प्रेम कर्ठा, ऊ म्‍वार वचन पालन कर्नेबा, ओ म्‍वार बाबा ओहीह प्रेम कर्नेबाट, ओ हम्र उ मनैयकठे अइनेबाटी ओ वाकरम बास कर्नेबाटी।
43014024	महीह प्रेम नैकरुइया म्‍वार वचन पालन नैकरट्। जौन वचन टुह्र सुन्‍ठो, उ वचन म्‍वार नैहो, तर महीह पठुइया म्‍वार बाबक वचन हो।
43014025	“यी सब बात मै टुन्‍हकठे रहिबेर कैरख्‍नु।
43014026	बाबा म्‍वार नाउँम पठैना सहायता कर्ना पवित्र आत्‍मा टुँहन सब बात सिखैनेबाट, ओ मै टुँहन कहल सब बात सम्‍झना करैनेबाट।
43014027	मै टुँहन शान्‍ति देक जाइटुँ। म्‍वार शान्‍ति मै टुँहन देहटुँ, यी संसारक देहलअस शान्‍ति नैहो। आपन मनम दुःखीत जिन होओ ओ जिन डराओ।
43014028	“‘मै यिहाँसे जाइटुँ ओ फेदोस्र टुन्‍हकठे अइनेबाटुँ’ कैक कहल म्‍वार बात त टुह्र सुन्‍डर्लो। टुह्र महीह प्रेम कर्टो कलसे मै बाबकठे जाइटुँ कहट्‍ सुन्‍क टुह्र खुशी हुइनेरलहो, काकरकि बाबा महीसे महान बाट।
43014029	यी हुइनासे आघ मै यी सब बात टुँहन कैदेरख्‍नु, ताकि जब यी ह्‍वाए आई तब टुह्र विश्‍वास कर सेको।
43014030	आब मै टुँहनसे धेर नैबट्‌वाइठुँ, काजेकलसे यी संसारक शासक अइटीबा। वास्‍तवम म्‍वारउप्‍पर वाकर कौनो अधिकार नैहुइटस।
43014031	तर सब मनै मै बाबह प्रेम कर्ठुं कना बात जान सेकहीँ कैक मै बाबक आज्ञा अनुसार कर्ठुं। उठो, आब हम्र यिहाँसे जाई।”
43015001	येशू कल, “सत्‍य अङ्‌गूरिक ब्‍वाँट मै हुइटुँ, ओ म्‍वार बाबा किसान हुइट।
43015002	म्‍वारम रहल फारा नैफरैना हङ्‌ग्या सब उहाँ छाँट्‍देठ, तर फारा फरैना हङ्‌ग्यम झन् धेर फारा लागी कैक उहाँ सफा कर्ठ।
43015003	किसान हङ्‌गेह सफा करअस मै टुँहन कहल वचनले टुह्र पैल्‍हहेँ शुद्ध होरलो।
43015004	म्‍वारम रहो, ओ मै टुन्‍हकम रहम। जसहेँक हङ्‌ग्या अङ्‌गूरिक ब्‍वाँटिम नैरहल कलसे उ अपन्‍हे फारा फराइ नैस्‍याकट्‍, ओसहेँक टुह्र म्‍वारम नैरबो कलसे टुह्र फे फारा फराइ नैसेक्‍बो।
43015005	“अङ्‌गूरिक ब्‍वाँट मै हुइटुँ, ओ टुह्रजुन हङ्‌ग्या हुइटो। यदि कुई म्‍वारम रहल, ओ मै वाकरम रनु कलसे, ऊ धेर फारा फरैठा। महीसे अल्‍ग रह्‍क टुह्र कुछु कर नैसेक्‍टो।
43015006	यदि कौनो मनैया म्‍वारम नैरहल कलसे, ऊ काट्‍गैल्‌ हङ्‌ग्याअस बाहर लब्‍डाजैठा, ओ उ सुखजैठा। असिन हङ्‌ग्या मनै बिटोर्क आगीम फाँकदेठ, ओ उ जरजैठा।
43015007	यदि टुह्र म्‍वारम रबो ओ म्‍वार कहल वचन टुन्‍हकम रही कलसे, टुह्र आपन मन लागल चिज माँगसेक्‍ठो, ओ टुह्र आपन माङ्‌गल चिज पैबो।
43015008	टुह्र धेर फारा फरैबो त म्‍वार बाबक महिमा प्रकट हुइनेबा ओ टुह्र म्‍वार चेला रलक बात देखपरी।
43015009	“जसहेँक म्‍वार बाबा महीह प्रेम कर्ल, ओसहेँक मै फे टुँहन प्रेम कैरख्‍नु। आब टुह्र म्‍वार प्रेमम पलरहो।
43015010	मै आपन बाबक आज्ञापालन कैक उहाँक प्रेमम पलरठुँ। ओसहेँक टुह्र म्‍वार आज्ञापालन कर्बो कलसे, टुह्र फे म्‍वार प्रेमम पलरबो।
43015011	म्‍वार आनन्‍द टुन्‍हकम रही ओ टुन्‍हक आनन्‍द पूरा हुई कैक मै टुँहन यी बात कनहुँ।
43015012	“म्‍वार आज्ञा यिह हो: जसहेँक मै टुँहन प्रेम कर्नु, ओसहेँक टुह्र फे एक-औरजहन प्रेम करो।
43015013	सबसे महान प्रेम कलक आपन सङ्‌घारीक लाग आपन प्राण देना हो, यहीसे महान प्रेम और कुछु नैहो।
43015014	यदि टुह्र म्‍वार आज्ञापालन कर्टीरबो कलसे, टुह्र म्‍वार सङ्‌घरेन हुइटो।
43015015	आबठेसे मै टुँहन कमारा नैकहम, काकरकि मालिक का कर्टिबाट कना बात कमारह कुछु जानकारी नैरटस। तर मै टुँहन सङ्‌घरेन कनु, काकरकि मै आपन बाबसे सुनल बात सब टुँहन जनादेरख्‍नु।
43015016	महीह टुह्र नैरोज्‍लो, तर मै टुँहन रोज्‍नु। टुह्र जाओ, ओ सड्‌डभर पलरना फारा फराओ कैक टुँहन नियुक्त कर्नु। तब टुह्र म्‍वार नाउँम बाबसे ज्‍या मङ्‌ग्‍लसे फे उहाँ टुँहन देनेबाट।
43015017	मै टुँहन यी आज्ञा देहटुँ: एक-औरजहन प्रेम करो।
43015018	“यदि संसारक मनै टुँहन हेल्‍हा करहीँ कलसे, टुँहनसे आघ हुँक्र महीह हेल्‍हा कर्ल कना बात याद करो।
43015019	यदि टुह्र यी संसारक रटो कलसे, संसारक मनै टुँहन आपन मनै मान्‍क प्रेम कर्नेरलह। तर टुह्र यी संसारक नैहुइटो। टुँहन संसारमसे मै रोज्‍नु, उहओर्से संसारक मनै टुँहन हेल्‍हा कर्ठ।
43015020	‘नोकर मालिकसे महान नैरहट्‍’ कैक म्‍वार कहल वचन सम्‍झो। हुँक्र महीह सँतैल कलसे, टुँहन फे सँतैहीँ। यदि हुँक्र म्‍वार कहल मनहीँ कलसे, टुन्‍हक कहल फे मनहीँ।
43015021	टुह्र म्‍वार नाउँम विश्‍वास कर्लक कारण हुँक्र टुँहन ओसिन व्‍यवहार करहीँ, काकरकि हुँक्र महीह पठुइयह नैचिह्‍न्‍ट।
43015022	यदि मै आक हुँकन कुछु नैकटुँ कलसे, हुँक्र पापक दोषी नैहुइनेरलह। तर आब हुँकन आपन पापक बहाना बनैना कुछु ठाउँ नैहुइटन।
43015023	महीह हेल्‍हा करुइया म्‍वार बाबह फे हेल्‍हा कर्ठा।
43015024	यदि और कुई फे नैकरल अचम्‍मक काम मै हुँकन्‍हक बीचम नैकर्टुंं कलसे, हुँक्र पापक दोषी नैहुइनेरलह। तर हुँक्र म्‍वार करल अचम्‍मक काम देख्‍क फे महीह ओ म्‍वार बाबह हेल्‍हा कर्ठ।
43015025	तर, हुँकन्‍हक व्‍यवस्‍थम लिखल ‘हुँक्र महीह विनसेँटिक हेल्‍हा कर्ल’ कना यी वचन पूरा हुइक लाग यी हुइल् हो।
43015026	“मै बाबक तर्फसे सहायता देहुइयह टुन्‍हकठे पठादेहम, उहाँ बाबकठेसे अइना सत्‍य आत्‍मा हुइट। उहाँ जो म्‍वार बारेम साक्षी देहुइयाबाट।
43015027	ओ टुह्रजुन सुरुसे म्‍वारसँग रलक कारण टुह्र फे म्‍वार साक्षी हुइबो।”
43016001	“टुह्र पाछ नैहट्‍बो कैक मै यी सब बात कनहुँ।
43016002	टुह्र सभाघरमसे खेद्वापैबो। असिन समय फे अइटीबा, जब टुन्‍हक हत्‍या करुइया ‘परमेश्‍वरक सेवा करटुँ’ कैक विचार करुइया बा।
43016003	हुँक्र ना त बाबह चिह्‍न्‍ट, ना त महीह चिह्‍न्‍ट। उहओर्से हुँक्र असिन काम करुइयाबाट।
43016004	यी घट्‍ना हुइलागी त टुह्र ‘उहाँ हमन सब बात पैल्‍हहेँ कलह’ कैक सम्‍झबो। उहओर्से मै टुँहन यी बात कहटुँ। मै आम्‍हीसम टुन्‍हकसँग पलरलकओर्से टुँहन यी बात कल नैरनहुँ।
43016005	“आब मै महीह पठुइयकठे जाइटुँ, तर ‘अप्‍न कहाँ जाइटी?’ कैक टुह्र कुई फे महीह नैपुछ्‌टो।
43016006	मै यी सब बात कलकओर्से टुन्‍हक मन दुःखीत हुइल बा।
43016007	तर फे मै टुँहन सत्‍य बात कहटुँ, मै गैलसे टुन्‍हक फाइदा बा। काकरकि मै नैजैम कलसे, सहायता देहुइया टुन्‍हकठे नैअइहीँ। तर मै जैम कलसे, उहाँह टुन्‍हकठे पठादेहम।
43016008	उहाँ अइहीँ त संसारक मनैन पाप, धार्मिकता ओ न्याय सम्‍बन्‍धम हुँक्र कर्टिरहल गल्‍ती हुँकन देखादेहुइयाबाट।
43016009	म्‍वारम विश्‍वास नैकर्ना पाप हो कैक उहाँ हुँकन देखादेहुइयाबाट।
43016010	धार्मिकतक सम्‍बन्‍धम हुँक्र कर्टिरहल गल्‍तीक बारेम उहाँ देखादेहुइयाबाट, काकरकि मै बाबकठे चलजाइटुँ ओ टुह्र महीह फेदोस्र नैदेख्‍नेहुइटो।
43016011	न्याय सम्‍बन्‍धम हुँक्र कर्टिरहल गल्‍तीक बारेम उहाँ देखादेहुइयाबाट, काकरकि यी संसारक शासक आघहेँ दोषी ठहररहल।
43016012	“मै टुँहन कहपर्ना बात त धेर बा, तर आब टुह्र यहीसे धेर बात सह नैसेक्‍नेहुइटो।
43016013	सत्‍यक आत्‍मा अइहीँ त उहाँ सत्‍य का हो कना बात टुँहन बुझादेनेबाट। उहाँ आपन तर्फसे बोलुइया नैहुइट। उहाँ आपन सुनल बात टुँहन कहुइयाबाट, ओ पाछ हुइना घट्‍ना फे जनादेहुइयाबाट।
43016014	उहाँ म्‍वार बट्‌वाइल बात टुँहन जनादेक म्‍वार महिमा प्रकट करहीँ।
43016015	बाबकठे रहल चिज सब म्‍वार हो। उहओर्से मै कनु, ‘सत्‍यक आत्‍मा टुँहन म्‍वार बात जनादेहुइयाबाट।’
43016016	“कुछ समय पाछ टुह्र महीह नैदेख्‍नेहुइटो, वाकर कुछ समय पाछ टुह्र महीह फेदोस्र देखुइयाबाटो।”
43016017	तब उहाँक कौनो-कौनो चेलावँ अप्‍न-अप्‍न पुछीकपुछा कर्ल, “‘कुछ समय पाछ टुह्र महीह नैदेख्‍नेहुइटो, वाकर कुछ समय पाछ टुह्र महीह फेदोस्र देखुइयाबाटो’ ओ ‘मै बाबकठे जाइटुँ’ कैक उहाँ का कहख्‍वाजल हुइट?”
43016018	हुँक्र कल, “उहाँ ‘कुछ समय पाछ’ कलक का हो? हम्र त बात नैबुझ्‍टी, उहाँ का कल, का कल।”
43016019	हुँक्र यी बातक बारेम पुछ चाहट कैक येशू थाहाँ पैल। उहाँ हुँकन कल, “मै कनु ‘कुछ समय पाछ टुह्र महीह नैदेख्‍नेहुइटो, वाकर कुछ समय पाछ टुह्र महीह फेदोस्र देखुइयाबाटो।’ का यिह बातक बारेम टुह्र अप्‍न-अप्‍न सोधपुछ करटलहो?
43016020	जाट्‌टीसे मै टुँहन कहटुँ, टुह्र रुइबो ओ विलाप कर्बो, तर संसार खुशी हुइनेबा। टुह्र शोक कर्बो, तर टुह्र शोक कर्लसे फे पाछ आनन्‍दित हुइबो।
43016021	महिला लर्का जन्‍माइबेर बठकमार धेर छट्‍पटैठी, तर जब ऊ लर्का जन्‍मैठी, तब ऊ सब दुःख बिस्राडर्ठी काकरकि संसारम एकठो लर्कक् जन्‍म हुइल कना बातम ऊ खुशी हुइठी।
43016022	ओसहेँक आब टुह्र शोक कर्बो, तर मै टुँहन फेदोस्र भेँटाइ अइम त टुह्र एकदम आनन्‍दित हुइबो, ओ उ आनन्‍द टुन्‍हकमसे कुई फे अछिन्‍क लैजाइ नैसेक्‍नेहो।
43016023	उ ब्‍याला टुह्र महीह कुछु फे नैपुछ्‍ने हुइटो। जाट्‌टीसे मै टुँहन कहटुँ, टुह्र म्‍वार नाउँम बाबसे ज्‍या मङ्‍लसे फे उहाँ टुँहन देहुइयाबाट।
43016024	आम्‍हीसम टुह्र म्‍वार नाउँम कुछु फे नैमङ्‍लहुइटो। माङ्‌गो, त पैबो, तब टुह्र पूरा हिसाबले आनन्‍दित हुइबो।
43016025	“यी बात मै टुँहन आहानम कैरख्‍नु। तर समय अइटीबा, उ ब्‍याला मै टुँहनसे फेदोस्र आहानम नैबोलम, बाबक बारेम टुँहन स्‍पष्‍ट रूपले कैदेहम।
43016026	उ ब्‍याला टुह्र अपन्‍हे म्‍वार नाउँम मङ्‍बो, मै टुन्‍हक लाग बाबसे माङ देह नैपर्नेहो।
43016027	बाबा अपन्‍हे टुँहन प्रेम कर्ठ, काकरकि टुह्र महीह प्रेम कैरख्‍लो ओ मै परमेश्‍वरकठेसे अइनहुँ कैक विश्‍वास कैरख्‍लो।
43016028	मै बाबकठेसे संसारम अइनहुँ, ओ आब संसारह छोर्क फेदोस्र बाबकठे जैटीबाटुँ।”
43016029	उहाँक चेलावँ येशूह कल, “आब पो अप्‍न आहानम नैबट्‌वाक, स्‍पष्‍ट रूपले बट्‌वाइटी।
43016030	अप्‍न सब बात जन्‍ठी कैक हम्र बुझ्‍ली। वास्‍तवम अप्‍नह प्रश्‍न पुछ्‌नासे आघहेँ अप्‍न जवाफ देडर्ठी। उहओर्से अप्‍न परमेश्‍वरकठेसे अइलही कैक हम्र विश्‍वास कर्ठी।”
43016031	येशू हुँकन कल, “का टुह्र आब विश्‍वास कर्ठो?
43016032	तर समय अइटीबा ओ वास्‍तवम आस्‍याकल, उ ब्‍याला टुह्र सबजन तितरबितर हुइबो। टुह्र आपन-आपन घर जाजैबो, ओ महीह अकल्‍हे छोरदेबो। तर फे मै अकल्‍हे नैहुइटुँ, काकरकि म्‍वारसँग बाबा बाट।
43016033	टुह्र म्‍वारम रह्‍क शान्‍ति पाइसेको कैक मै टुँहन यी सब बात कनहुँ। संसारम टुँहन दुःखकष्‍ट सहपरी, तर साहस करो, मै संसारह जितरख्‍नु।”
43017001	यी बात कैक सेक्‍ल त, येशू स्‍वर्गओर हेर्ल ओ प्रार्थना कर्ल, “बाबा, आब समय पुगरहल। मै अप्‍नक छावा अप्‍नक महिमा प्रकट कर सेकूँ कैक म्‍वार महिमा प्रकट कैदी।
43017002	काकरकि अप्‍न महीह सारा मनैन्‍हकम अधिकार देरख्‍ली, ताकि अप्‍न महीह जौन-जौन मनै देरख्‍ली, हुँक्र सबजहन मै अनन्‍त जीवन देह सेकू।
43017003	अनन्‍त जीवन यिह हो, अप्‍न एक्‍कठो सत्‍य परमेश्‍वरह चिह्‍न्‍ना, ओ अप्‍नक पठाइल येशू ख्रीष्‍टह चिह्‍न्‍ना हो।
43017004	अप्‍न महीह जिम्‍मा देहल काम पूरा कैक मै अप्‍नह पृथ्‍वीम उच्‍च पाररख्‍नु।
43017005	बाबा, संसारक सृष्‍टि हुइनासे आघ अप्‍नक सामुन्‍नेम म्‍वार जौन महिमा रह, आब उह महिमा आपन सामुन्‍नेम महीह दी।
43017006	“संसारमसे अप्‍न महीह देहल मनैन मै अप्‍नह चिह्‍नादेरख्‍नु। हुँक्र अप्‍नक रलह ओ अप्‍न जो महीह देलही। हुँक्र अप्‍नक वचन पालन कैरख्‍ल।
43017007	अप्‍न महीह देहल सब बात अप्‍नसे जो आइल हो कना बात आब हुँकन थाहाँ बाटन।
43017008	काकरकि अप्‍नक देहल वचन मै हुँकन देरख्‍नु ओ हुँक्र उ वचन स्‍वीकार फे कैरख्‍ल। मै अप्‍नकठेसे अइनहुँ कना बात हुँक्र जाट्‌टीसे बुझरख्‍ल। ओ अप्‍न जो महीह पठैलही कैक हुँक्र विश्‍वास कैरख्‍ल।
43017009	मै हुँकन्‍हक लाग प्रार्थना करटुँ, मै संसारक लाग प्रार्थना नैकरठुइटुँ, तर अप्‍न महीह देहल मनैन्‍हक लाग प्रार्थना करटुँ, काकरकि हुँक्र त अप्‍नक हुइट।
43017010	म्‍वारठे रहल सब अप्‍नक हुइट ओ अप्‍नकठे रहल सब म्‍वार हुइट। हुँकन्‍हकम म्‍वार महिमा प्रकट होरहल।
43017011	“आब मै अप्‍नकठे घुम्‍क अइम, मै संसारम धेर रहुइया नैहुइटुँ, तर हिँक्र त संसारम पलरहुइयाबाट। हे पवित्र बाबा, अप्‍न ओ मै एक रहलअस हिँक्र फे एक हुइहीँ कैक आपन नाउँक शक्तिले हिँकन्‍हक सुरक्षा करी, जौन नाउँ अप्‍न महीह देली।
43017012	हिँकन्‍हकसँग रहट्‍सम मै अप्‍नक नाउँक शक्ति पाक हिँकन्‍हक सुरक्षा कर्नु। हिँक्रमध्‍ये नाश हुइपर्ना मनैयह बाहेक मै और कौनोजहन फे नाश हुइ नैदेनु, काकरकि धर्मशास्‍त्रम लिखल वचन पूरा हुइपर्ना आवश्‍यक रह।
43017013	“तर आब मै अप्‍नकठे घुम्‍क आइक लाग बाटुँ। हिँक्र म्‍वार आनन्‍दले भरिपूर्ण हुइहीँ कैक मै यी बात संसारम रहलम जो कटिबाटुँ।
43017014	मै हुँकन अप्‍नक वचन देनु। मै यी संसारक नैरहलअस, हिँक्र फे यी संसारक नैहुइट। उहओर्से संसारक मनै हिँकन हेल्‍हा कर्ठ।
43017015	अप्‍न हिँकन संसारमसे लैजाइ कैक नाहीँ, तर हिँकन दुष्‍टसे रक्षा करी कैक मै बिन्‍ती करटुँ।
43017016	मै यी संसारक नैरहलअस, हिँक्र फे यी संसारक नैहुइट।
43017017	हिँकन अप्‍नक सेवा करक लाग सत्‍यद्वारा पवित्र बनाई, अप्‍नक वचन सत्‍य बा।
43017018	अप्‍न महीह संसारम पठाइलअस, मै फे हिँकन संसारम पठारख्‍नु।
43017019	हिँक्र आपन जीवन अप्‍नह पूरा रूपले सुम्‍पसेकहीँ कैक मै आपन जीवन अप्‍नह सुम्‍पटुँ।
43017020	“मै हिँकन्‍हक लाग केल नाहीँ, तर हिँकन्‍हक वचनक कारण म्‍वारम विश्‍वास कर्ना मनैन्‍हक लाग फे प्रार्थना करटुँ।
43017021	हुँक्र सबजन एक हुइहीँ कैक मै प्रार्थना करटुँ। बाबा, अप्‍न म्‍वारम ओ मै अप्‍नकम रहलअस हुँक्र फे हमारम रह्‍हीँ ओ अप्‍न महीह पठैलही कैक संसार बुझ सेकी।
43017022	अप्‍न ओ मै एक रहलअस, हुँक्र फे एक हुइहीँ कैक अप्‍न महीह देहल महिमा मै हुँकन देरख्‍नु।
43017023	मै हुँकन्‍हकम बाटुँ ओ अप्‍न म्‍वारम बाटी। आब हुँक्र पूरा रूपले एक हुइहीँ ओ अप्‍न महीह पठैलही कना बात, ओ अप्‍न महीह प्रेम करलअस हुँकन फे प्रेम कर्ठी कना बात संसार जान सेकी।
43017024	“बाबा, अप्‍न महीह देहल मनै म्‍वारसँग रह्‍हीँ ओ अप्‍न महीह देहल महिमा हुँक्र देखहीँ कना म्‍वार इच्‍छा बा, जौन महिमा संसारक सृष्‍टि हुइनासे आघहेँसे अप्‍न महीह प्रेम कर्लक कारण अप्‍न महीह देलही।
43017025	“हे सत्‍य न्याय कर्ना बाबा, संसार अप्‍नह नैचिह्‍नट्‍, तर मै अप्‍नह चिन्‍ठुँ ओ अप्‍न जो महीह पठैलही कैक हिँक्र जन्‍ठ।
43017026	मै हुँकन्‍हक बीचम अप्‍न के हुइटी कैक अप्‍नह प्रकट कर्नु ओ आम्‍ही फे प्रकट कर्टीरहम, ताकि अप्‍न महीह करल प्रेम हुँकन्‍हकम फे पलरहहीन, ओ मै फे हुँकन्‍हकम पलरहम।”
43018001	यी प्रार्थना कैक सेक्‍ल त येशू आपन चेलन्‍हकसँग किद्रोन कैजिना गञ्‍ज्रीक उपार गैल। उहाँ एकठो फुलर्‍या रह। येशू आपन चेलन्‍हकसँग उहँ गैल।
43018002	उहाँह पक्रादेहुइया यहूदा फे उ ठाउँ चिनरख्‍लहा, काकरकि येशू आपन चेलन्‍हकसँग उ ठाउँम धेरजसिन जैना करँट्‍।
43018003	उ ब्‍याला कुछ सिपाहीन लेक, ओ फरिसी ओ मुख्‍य पूजारीन्‍हक पठाइल द्वरपालेन लेक यहूदा उह ठाउँम आइल। हुँक्र दिया, ज्‍वाँजा ओ हातहतियार लेल्‍हरलह।
43018004	आपनम परिअइना सब बात येशूह थाहाँ रलहन। उहओर्से उहाँ आघ आक हुँकन कल, “टुह्र केहीह ख्‍वाजटो?”
43018005	हुँक्र उहाँह कल, “नासरतक येशूह।” येशू हुँकन कल, “मै उह हुइटुँ।” उहाँह पक्रादेहुइया यहूदा फे हुँकन्‍हकसँग ठह्र्‍याइल रह।
43018006	उहाँ हुँकन “मै उह हुइटुँ” कल त हुँक्र पाछ हट्‍ल ओ भूइँयम गिरगैल।
43018007	उहाँ हुँकन फेदोस्र पुछ्‌ल, “टुह्र केहीह ख्‍वाजटो?” हुँक्र कल, “नासरतक येशूह।”
43018008	येशू जवाफ देल, “मै टुँहन, मै उह हुइटुँ कैक कनु जे। यदि टुह्र जाट्‌टीसे महीह जो ख्‍वाजटो कलसे, हिँकन भर जाइदेओ।”
43018009	“अप्‍न म्‍वार जिम्‍मम देहल मनैमध्‍ये एकठो फे मै नैगुमैनु” कना उहाँक ब्‍वालल्‌ वचन पूरा ह्‍वाए कैक यी हुइल्।
43018010	सिमोन पत्रुस आपनठे रहल तरवाल झिँक्‍क प्रधान पूजारीक कमारह झम्‍कैल, त वाकर कान च्‍वाट्‌टसे काट्‍गैलस। उ कमारक नाउँ माल्‍खस रलहस।
43018011	येशू पत्रुसह कल, “आपन तरवाल दापम ढरो! का बाबा म्‍वार लाग तयार पारल दुःखक घुट्‌का मै नैपिउँ?”
43018012	तबदोस्र सिपाहीहुँक्र, हुँकन्‍हक कप्‍तान, ओ मन्‍दिरक द्वरपालेन येशूह पक्रल, ओ उहाँह बहन्‍ल।
43018013	पैल्‍ह हुँक्र उहाँह हन्‍नासकठे लैगिल। हन्‍नास उ सालक प्रधान पूजारी कैयाफक राउट रलह।
43018014	यिह कैयाफा “जनतन्‍हक लाग एकठो मनैया मुना जो ठीक हो” कैक यहूदी अगुवन सल्‍लाह देरख्‍लह।
43018015	सिमोन पत्रुस ओ और एकठो चेला येशूक पाछ-पाछ लग्‍ल। उ और चेलकजुन प्रधान पूजारीसे मजा चिनजान रलहन। उहओर्से ऊ येशूकसँग प्रधान पूजारीक अङ्‌ग्‍नम गैल।
43018016	तर पत्रुस गेटक बाहर ठह्‍याइल रलह। प्रधान पूजारीसे चिनजान रहल उ और चेला बाहर निकर्क गेटम रना कमारीह कैक पत्रुसह भित्तर अन्‍ल।
43018017	पत्रुस भित्तर जाइबेर गेटम रना कमारी हुँकहीन कहल, “टुँ उ मनैयक चेलामध्‍ये एक जन नैहुइटो का?” ऊ कल, “नाहीँ, मै नैहुइटुँ!”
43018018	जार हुइलक कारण नोकरचाकरहुँक्र ओ द्वरपालेन ठह्‍र्‍याक आगी तापटलह। तब पत्रुस फे हुँकन्‍हकसँग ठह्‍र्‍याक आगी तापलग्‍ल।
43018019	यिह बीचम प्रधान पूजारी येशूह उहाँक चेलावँ ओ उहाँक शिक्षा सम्‍बन्‍धम सोधपुछ कर्ल।
43018020	येशू हुँकहीन जवाफ देल, “मै सबजन्‍हक सामुन्‍नेम सबजन सुन्‍नागरी खुल्‍लमखुल्‍ला बोलुँ। मै आपन शिक्षा सब यहूदीहुँक्र जम्‍मा हुइना सभाघर ओ मन्‍दिरम दिउँ। मै गुपचुपम कुछु फे नैसिखैलहुइटुँ।
43018021	अप्‍न काजे महीह पुछटी? म्‍वार शिक्षा सुनुइयन पुछी। मै का सिखैनु कना बात हुँकन थाहाँ बाटन।”
43018022	येशू जवाफ देहबेर ओठे ठह्र्‍याइल द्वरपालेनमध्‍ये एक जन येशूह थाप्‍पर लगाइल ओ कहल, “टैँ प्रधान पूजारीक सामुन्‍नेम फे असिक मुहमुह लग्‍ठ्‌या?”
43018023	येशू ओहीह कल, “मै कुछु गल्‍ती कैरख्‍नु कलसे, गल्‍ती देखादेओ, तर ठीक बोलरख्‍नु कलसे, बेकसूरम काजे ठोक्‍ठो?”
43018024	तबदोस्र हन्‍नास येशूह बहन्‍ल अवस्‍थम प्रधान पूजारी कैयाफकठे पठादेल।
43018025	सिमोन पत्रुस ठह्‍र्‍याक आगी तप्‍टीरलह। हुँक्र हुँकहीन कल, “टुँ उ मनैयक चेलामध्‍ये एक जन नैहुइटो का?” ऊ कल, “नाहीँ, मै नैहुइटुँ!”
43018026	पत्रुस कान काटल कमारक नाता पर्ना मनैया फे ओठे रह। ऊ फे प्रधान पूजारीक कमारा रह। ऊ पत्रुसह कहल, “का मै टुँहीन फुलर्‍यम उ मनैयक बगालिम नैदेख्‍नहुँ नि?”
43018027	पत्रुस फेदोस्र मै नैहुइटुँ कैक इन्‍कार कर्ल। तबहेँ मुर्घा बासल।
43018028	तब यहूदीहुँक्र येशूह कैयाफक घरमसे रोमी बडाहाकिम पिलातसक दरबारम लैगिल। उ ब्‍याला बिहान हुइटह। हुँक्र दरबारभित्तर नैगैल काकरकि गैरयहूदीक दरबारभित्तर गैलसे हम्र अशुद्ध हुइबी ओ मुक्ति-दिवस टिहारक खाना खाए नैपैबी कैक हुँकन डर लागरलहन।
43018029	उहओर्से पिलातस हुँकन्‍हकठे बाहर निकर्क कल, “यी मनैयक विरोधम टुह्र का दोष लगाइटो?”
43018030	हुँक्र हुँकहीन कल, “यदि यी मनैया अपराधी नैरहट्‍ कलसे, हम्र यहीह अप्‍नकठे अन्‍नेनैरलही।”
43018031	पिलातस हुँकन कल, “टुह्र यी मनैयह लैजाओ, ओ टुन्‍हक आपन व्‍यवस्‍था अनुसार याकर इन्‍साफ करो।” यहूदीहुँक्र उहाँह कल, “हमन त किहुह मृत्‍युदण्‍ड देना अधिकार नैहो।”
43018032	येशू अप्‍न कौन तरिकाले मुवपरी कना सम्‍बन्‍धम उहाँक कहल बात पूरा हुइक लाग यी हुइल हो।
43018033	पिलातस फेदोस्र दरबारम गैल, ओ येशूह बलाक कल, “का टुँ यहूदीन्‍हक राजा हुइटो?”
43018034	येशू जवाफ देल, “यी प्रश्‍न अप्‍न आपन हिसाबले पुछ्‌ली, कि म्‍वार बारेम अप्‍नह और कुई कलह?”
43018035	पिलातस जवाफ देल, “का मै यहूदी हुइटुँ? टुँहार आपन जातिक मनै ओ मुख्‍य पूजारीहुँक्र टुँहीन म्‍वार हाँठम सुम्‍पलह। टुँ कौन अपराध कर्लो?”
43018036	येशू कल, “म्‍वार राज्‍य यी संसारक नैहो। यदि म्‍वार राज्‍य यी संसारक रहट्‍ कलसे, म्‍वार पाछ लगुइयन म्‍वार लाग लड्नेरलह, ओ मै यहूदीन्‍हक हाँठम पर्नेनैरनहुँ। तर म्‍वार राज्‍य यी संसारक नैहो।”
43018037	पिलातस येशूह पुछ्‌ल, “याकर मतलब, टुँ जाट्‌टीसे राजा जो हुइटो त?” येशू जवाफ देल, “मै राजा हुइटुँ कैक अप्‍न अपन्‍हे कहटी। मै मनैन सत्‍य बात कहक लाग जो जन्‍मनहुँ, यिह बातक लाग यी संसारम अइनहुँ। सत्‍य मन परैना मनै म्‍वार बात सुन्‍ठ।”
43018038	पिलातस उहाँह पुछ्‌ल, “सत्‍य का हो त?” ऊ अत्रा कल ओ निकर्क यहूदीन्‍हकठे गैल, ओ हुँकन कल, “मै यी मनैयकम कुछु दोष नैभेटैनु।
43018039	मुक्ति-दिवसक उपलक्ष्‍यम हरेक साल मै टुन्‍हक लाग एकठो कैदीह छुट्‌कारा देना टुन्‍हक चलन बा। उहओर्से का मै उ यहूदीन्‍हक राजा कैजिना मनैयह छोरदिऊँ?”
43018040	तर हुँक्र कर्रसे कल, “ओहीह नाहीँ! बारब्‍बह छोरदी!” बारब्‍बाजुन डाँका रह।
43019001	पिलातस येशूह लैजाक कोर्रा लगैना हुकुम देल।
43019002	सिपाहीहुँक्र काँटक मुकुट बनाक उहाँक कपारिम लगादेल, ओ उहाँह राजक लगैनाअस बैजङ्‌ग्यार रङ्‌गक लुगा लगादेल।
43019003	हुँक्र उहाँक लग्‍घ आक “यहूदीन्‍हक राजक जय ह्‍वाए!” कैक गिल्‍ला कर्टी उहाँह थाप्‍पर लगैल।
43019004	पिलातस फेदोस्र बाहर निक्रल ओ भीडक मैनन कल, “हेरो, मै हिँकहीन टुन्‍हक सामुन्‍नेम आनटुँ, ओ टुँहन जानकारी कराइ चाहटुँ, कि मै हिँकाहारम कुछु दोष नैभेटैनु।”
43019005	तब काँटक मुकुट ओ बैजङ्‌ग्यार रङ्‌गक लुगा लगाइल येशू बाहर अइल, त पिलातस हुँकन कल, “लेओ हेरो, यिह हो मनैया!”
43019006	जब मुख्‍य पूजारीहुँक्र ओ द्वरपालेन उहाँह देख्‍ल, हुँक्र कर्रसे कहलग्‍ल, “ओहीह क्रूसम टङ्‌गाई, ओहीह क्रूसम टङ्‌गाई!” पिलातस हुँकन कल, “टुह्र अपन्‍हे यहीह लैजाक क्रूसम टाङ्‌गो, काकरकि मै हिँकाहारम कुछु दोष नैभेटैनु!”
43019007	यहूदी अगुवाहुँक्र हुँकहीन कल, “हमार व्‍यवस्‍था अनुसार ओहीह मृत्‍युदण्‍ड देहहीपर्ठा, काकरकि ऊ मै परमेश्‍वरक छावा हुइटुँ कैक दाबी कैराखल।”
43019008	यी बात सुन्‍क पिलातस झन् डरागैल।
43019009	ऊ फेदोस्र येशूह दरबारभित्तर लैजाक पुछ्‌ल, “टुँ कहाँक हुइटो?” तर येशू हुँकहीन कुछु जवाफ नैदेल।
43019010	पिलातस उहाँह कल, “काजे टुँ नैकहठुइटो? टुँहीन छोड्‍देना अधिकार म्‍वारठे बा, ओ टुँहीन क्रूसम टङ्‌गैना अधिकार फे म्‍वारठे बा कना टुँहीन थाहाँ नैहो?”
43019011	येशू कल, “यदि परमेश्‍वर अप्‍नह अधिकार नैदेट कलसे, म्‍वारम अप्‍नक कुछु अधिकार नैहुइनेरह। उहओर्से महीह अप्‍नक हाँठम सुम्‍पना मनैया झन् बरा पापक दोषी बा।”
43019012	यी सुन्‍क पिलातस येशूह छोड्‌देना कोसिस कर्ल। तर यहूदीहुँक्र कर्रसे कहलग्‍ल, “यदि अप्‍न यी मनैयह छोर्बी कलसे, अप्‍न रोमी महाराजक सङ्‌घारी नैहुइटी। अपन्‍हेह राजा हुइटुँ कना मनैया महाराजक दुश्‍मन हो।”
43019013	यी बात सुन्‍क पिलातस येशूह दरबारमसे बाहर अन्‍ल। ऊ न्याय कर्ना ठाउँम बैठ्‌ल। उ ठाउँह “पत्‍थ्रक अङ्‌ना” कैजाए। ओहीह हिब्रू भाषम “गब्‍बथा” कैजैठा।
43019014	उ ब्‍याला मुक्ति-दिवस टिहारक आघक दिन रह ओ दिनक लगभग बाह्र बजल रह। पिलातस यहूदीहुँकन कल, “हेरो, यिह हो टुन्‍हक राजा!”
43019015	हुँक्र जोर-जोरले नारा लगाइलग्‍ल, “ओहीह मुवैहीपरी, मुवैहीपरी! ओहीह क्रूसम टङ्‌गैहीपरी, टङ्‌गैहीपरी!” पिलातस हुँकन पुछ्‌ल, “का मै टुन्‍हक राजह क्रूसम टङ्‌गादिउँ?” मुख्‍य पूजारीहुँक्र जवाफ देल, “रोमी महाराजा बाहेक हमार और कौनो राजा नैहुइट।”
43019016	तबदोस्र ऊ उहाँह क्रूसम टङ्‌गाइक लाग हुँकन्‍हक हाँठम सुम्‍पदेल। तब हुँक्र येशूह लैगिल।
43019017	येशू आपन क्रूस अपन्‍हे बोक्‍क खोप्रही कैजिना ठाउँम गैल। उ ठाउँह हिब्रू भाषम गलगथा कैजैठा।
43019018	उ ठाउँम पुग्‍क हुँक्र उहाँह क्रूसम टङ्‌गैल, ओ उहाँक दाहिनओर ओ बाउँओर और दुइ जहन फे अल्‍ग-अल्‍ग क्रूसम टङ्‌गैल। येशूहजुन बीचम टङ्‌गैल।
43019019	पिलातस एकठो दोष-पत्र फे लिख्‍ल ओ क्रूसम टङ्‌गैल। उहिँम “नासरतक येशू, यहूदीन्‍हक रज्‍वा” लिखल रह।
43019020	धेर यहूदीहुँक्र उ दोष-पत्र पहर्ल, काकरकि येशू क्रूसम टङ्‌गागैल्‌ ठाउँ सहरक लग्‍घ रह, ओ उ दोष-पत्र हिब्रू, ल्‍याटिन ओ ग्रीक भाषम लिखल रह।
43019021	यहूदीन्‍हक मुख्‍य पूजारीहुँक्र पिलातसह कल, “‘यहूदीन्‍हक राजा’ कैक नाहीँ, तर ‘यी मै यहूदीन्‍हक राजा हुइटुँ कहल’ कैक लिखी।”
43019022	पिलातस जवाफ देल, “मै ज्‍या लिख्‍नु, लिख्‍नु।”
43019023	सिपाहीहुँक्र येशूह क्रूसम टङ्‌गाक सेक्‍ल त उहाँक लुगा लेल ओ हरेकजहन एक-एक भाग पर्ना हिसाबले चार भाग लगाक बँट्‍ल। उहाँक बाहिरी लुगा फे लेल, तर उ लुगा सिय नैपर्ना हिसाबले उप्‍परसे टरसम बिनल रह।
43019024	उहओर्से हुँक्र अप्‍न-अप्‍न कल, “यहीह नैचिँठी, बेनसे यी क्‍याकर भागम पर्ठा कैक गोटी डारी।” यी घट्‍नाले धर्मशास्‍त्रम लिखल बात पूरा हुइल, उहिँम यी बात लिखल बा, “हुँक्र म्‍वार लुगा अप्‍न-अप्‍न बँट्‍ल ओ म्‍वार बाहिरी लुगह जुन गोटी डर्ल।” तब सिपाहीहुँक्र उ काम कर्ल।
43019025	येशूक क्रूसक लग्‍घ उहाँक डाई, उहाँक मौसी, क्‍लोपासक गोसिन्या मरियम ओ मगदाला सहरक मरियम ठह्र्‍याइल रलह।
43019026	येशू आपन डाईह ओ अप्‍न प्रेम कर्ना चेलह लग्‍घ ठह्र्‍याइल देख्‍ल त, आपन डाईह कल, “डाई, हेरो, यी टुँहार छावा हुइट।”
43019027	तबदोस्र येशू उ चेलह फे कल, “हेरो, उहाँ टुँहार डाई हुइटी।” उ दिनठेसे उ चेला येशूक डाईह आपन घरम लैगिल।
43019028	सब काम ओराइल कैक येशू थाहाँ पैल त, धर्मशास्‍त्रम लिखल एक-एक बात पूरा ह्‍वाए कना उद्देश्‍यले कल, “महीह प्‍यास लागल।”
43019029	ओठे आमिल मदले भरल एकठो भाँडा रह। हुँक्र एकठो कपास उहिँम बिल्‍बोर्ल ओ हिसपक लट्‍ठीम अँट्‌काक उहाँक मुहम लगादेल।
43019030	येशू आमिल मद चिख्‍ल, ओ कल, “आब ओराइल।” तबदोस्र उहाँ टर मुन्‍टा लगाक आपन प्राण छोर्ल।
43019031	उ दिन बिसैना दिनिक लाग तयारी कर्ना दिन रह, ओ द्वासर दिन जुन मुक्ति-दिवस टिहार पर्लक कारण विशेष महत्‍वक दिन रह। यहूदीहुँक्र बिसैना दिन लाश क्रूसम पलरहल नैचाहँट्‍। उहओर्से हुँक्र पिलातसकठे जाक असिक बिन्‍ती कर्ल, “क्रूसम टङ्‌गावापाइल मनैन्‍हक ग्‍वारा टुर लगाइपरल ताकि हुँक्र हाली मुहीँ ओ हुँकन क्रूसमसे उटार लगाइपरल।”
43019032	तब सिपाहीहुँक्र अइल ओ येशूकसँग क्रूसम टङ्‌गागैल्‌ दुइजन्‍हक ग्‍वारा टुरदेल।
43019033	तर हुँक्र येशूक फे ग्‍वारा टुर अइल त, उहाँ पैल्‍हहेँ मुरलह। उहओर्से हुँक्र उहाँक ग्‍वारा नैटुर्ल।
43019034	तर एकठो सिपाही उहाँक क्‍वाखम भालले गोभ्‍ल त, रगत ओ पानी आइल।
43019035	टुह्र विश्‍वास कर सेको कैक यी घटना द्‌याखल मनैया यी बात लिख्‍राखल। वाकर लिखल यी बात सत्‍य बा। ऊ आपन लिखल बात सत्‍य बा कैक जन्‍ठा।
43019036	धर्मशास्‍त्रम लिखल “उहाँक एकठो फे हड्‍डी नैटुरजाइ” कना बात पूरा ह्‍वाए कैक यी सब हुइलक हो।
43019037	ओ धर्मशास्‍त्रम और ठाउँम असिक फे लिखल बा, “मनै आपन ग्‍वाभल मनैयह हेरहीँ।”
43019038	अरिमाथिया सहरक योसेफ यहूदीन्‍हक डरक कारण कुई फे थाहाँ नैपैना गरी येशूक चेला होरलह। ऊ येशूक लाश लैजाइ पाऊँ कैक पिलातसह बिन्‍ती कर्ल। पिलातस अनुमति देल। तब ऊ अइल ओ उहाँक लाश लैगिल।
43019039	येशूह रात्‍क भ्‍याँट कर गैलक निकोदेमस फे सँग रलह। ऊ मूर्र ओ एलवा विरुवासे बनागैल मग्मग्-मग्मग् वास अइना लगभग तेत्तीस किलो अत्तर अन्‍ल।
43019040	हुँक्र यहूदीन्‍हक चलन अनुसार येशूक लाशम उ अत्तर लगैल ओ सूती लुगले लपेट्‌क लाशह गर्‍यम ढरक लाग तयार पर्ल।
43019041	उहाँ क्रूसम टङ्‌गागैल्‌ ठाउँम एकठो फुलर्‍या रह। उ फुलर्‍यम एकठो लौव गर्‍या रह, जौन गर्‍यम कबु फे लाश ढैगिल् नैरह।
43019042	उ दिन यहूदीन्‍हक बिसैना दिनिक लाग तयारी कर्ना दिन रलकओर्से, ओ गर्‍या फे लग्‍घ रलकओर्से, हुँक्र येशूक लाश उह गर्‍यम ढर्ल।
43020001	हप्‍तक पैल्‍ह दिन बिहान्‍नी अन्‍धारऽ पलरहलम, मगदाला सहरक मरियम गर्‍यम गैली, ऊ उहाँ पुग्‍ली त गर्‍यमसे पत्‍थ्रा हटाइल देख्‍ली।
43020002	यी देख्‍क ऊ दगुर्टी सिमोन पत्रुस ओ येशू प्रेम कर्ना और चेलकठे गैली ओ हुँकन कली, “हुँक्र प्रभुह गर्‍यमसे लैजारख्‍ल त! तर लैजाक कहाँ ढर्ल कैक भर हमन थाहाँ नैहो।”
43020003	तब पत्रुस ओ और चेला तुरुन्‍त गर्‍यओर गैल।
43020004	हुँक्र दुनु जन सँगसँग दौरटलह, तर और चेला पत्रुससे आघ गर्‍यम पुग्‍गैल।
43020005	ऊ लिहुर्क गर्‍यक भित्तर हेर्ल त, लाश लप्‍याटल सूती लुगा केल देख्‍ल। तर ऊ गर्‍यक भित्तर नैगैल।
43020006	हुँकहार पाछ-पाछ सिमोन पत्रुस अइल, ऊ सरासर गर्‍यक भित्तर गैगिल, ओ लाश लप्‍याटल सूती लुगा केल देख्‍ल।
43020007	उहाँक कपारिम ओह्राइल लुगाजुन लाश लप्‍याटल सूती लुगठे नैरह, तर अल्‍ग पट्‌याक एक ठाउँम ढरल रह।
43020008	तब गर्‍यम आघ पुगुइया और चेला फे गर्‍यक भित्तर गैल, ओ यी देख्‍क येशू मुवलमसे फेदोस्र जिगैल कैक विश्‍वास कर्ल।
43020009	धर्मशास्‍त्रम लिखल येशू मुवलमसे फेदोस्र जिएपर्ठा कना वचन हुँक्र आम्‍हीसम फे नैबुझ्‍लरलह।
43020010	तबदोस्र उ दुनु चेलावँ घर घुम्‍ल।
43020011	तर मरियम गर्‍यक बाहर रुइटी ठह्र्‍याइल रलही। ऊ रुइटी लिहुर्क गर्‍यक भित्तर हेर्ली त,
43020012	चह्‍कार उज्‍जर लुगा लगैल दुइ जन स्‍वर्गदूतन देख्‍ली। हुँक्र एक जन येशूक कपार रहल ठाउँओर ओ औरजुन ग्‍वारा रहल ठाउँओर बैठलरलह।
43020013	हुँक्र हुँकहीन कल, “बाबु, काजे रुइटो?” ऊ हुँकन कली, “हुँक्र म्‍वार प्रभुह लैगिल, तर उहाँह लैजाक कहाँ ढैरख्‍ल कना महीह थाहाँ नैहो।”
43020014	अत्रा कैक सेक्‍क ऊ पाछओर घुम्‍क हेर्ली त येशूह ठह्र्‍याइल देख्‍ली, तर येशू जो हुइट कैक नैचिह्‍न्‍ली।
43020015	येशू हुँकहीन कल, “बाबु, काजे रुइटो? केहीह ख्‍वाजटो?” ऊ उहाँह फुलर्‍यम काम कर्ना मनैया समझ्‍क कली, “हजुर, अप्‍न उहाँह यिहाँसे लैजारख्‍ली कलसे, कहाँ ढैरख्‍ली, महीह कही, ओ मै उहाँह लैजैम।”
43020016	येशू हुँकहीन कल, “मरियम!” ऊ उहाँकओर घुम्‍क हिब्रू भाषम कली, “रब्‍बोनी!” याकर अर्थ “गुरुजी!” हो।
43020017	येशू हुँकहीन कल, “महीह पक्रलऽ जिन रहो, काकरकि मै आम्‍हीसम बाबकठे नैगैलहुँ। बेनसे म्‍वार भैयन्‍हकठे जाक हुँकन कैदेओ, ‘मै म्‍वार बाबा ओ टुन्‍हक बाबा, ओ म्‍वार परमेश्‍वर ओ टुन्‍हक परमेश्‍वरकठे जाइटुँ।’”
43020018	मरियम गैली, ओ चेलन कली, “मै प्रभुह देख्‍नु।” ओ ऊ उहाँक कहल बात हुँकन जनादेली।
43020019	उह दिन, अर्थात्‌ हप्‍तक पैल्‍ह दिनिक सन्‍झ्‍या, यहूदीन्‍हक डरले चेलावँ ड्‍वार लगाक भित्तर बैठलरलह। येशू आक हुँकन्‍हक माझम ठह्रेइल, ओ हुँकन कल, “टुँहन शान्‍ति ह्‍वाए!”
43020020	उहाँ अत्रा कैक हुँकन आपन हाँठ ओ क्‍वाखा देखैल। प्रभुह देख्‍क चेलावँ धेर खुशी हुइल।
43020021	येशू फेदोस्र हुँकन कल, “टुँहन शान्‍ति ह्‍वाए! जसिक बाबा महीह पठैल, ओसहेँक मै फे टुँहन पठाइटुँ।”
43020022	तबदोस्र उहाँ हुँकन्‍हकम साँस फुँक्‍ल ओ कल, “पवित्र आत्‍मा लेओ।
43020023	ज्‍याकर पाप टुह्र क्षमा कर्ठो, हुँक्र क्षमा पैठ, ओ ज्‍याकर पाप टुह्र क्षमा नैकर्टो, हुँक्र क्षमा नैपैट।”
43020024	येशू आइल समयम बाह्र जनमध्‍ये एक जन, दिदुमस कना थोमाजुन हुँकन्‍हकसँग नैरलह।
43020025	और चेलावँ हुँकहीन कल, “हम्र प्रभुह देख्‍ली।” तर ऊ हुँकन कल, “जबसम मै उहाँक हाँठम कील्‍ला ठ्‍वाकल डाम नैदेखम, ओ किल्‍लक डामम आपन अङ्‌ग्री नैडारम, ओ उहाँक क्‍वाखम आपन हाँठ नैडारम, तबसम मै विश्‍वास नैरकम।”
43020026	एक हप्‍ता पाछ उहाँक चेलावँ फेदोस्र घरभित्तर रलह। थोमा फे सँग रलह। ड्‍वार लगाइल रह तर फे येशू भित्तर अइल, ओ माझम ठह्र्‍याक कल, “टुँहन शान्‍ति ह्‍वाए!”
43020027	तब उहाँ आपन हाँठ देखैटी थोमह कल, “यिहाँ हेरो, आपन अङ्‌ग्री म्‍वार हाँठम डारो, ओ म्‍वार क्‍वाखम डारो! शङ्‌का जिन करो, बेनसे विश्‍वास करो।”
43020028	थोमा उहाँह कल, “म्‍वार प्रभु, ओ म्‍वार परमेश्‍वर!”
43020029	येशू हुँकहीन कल, “टुँ त महीह देख्‍लो तब विश्‍वास कर्लो, तर महीह बिना देख्‍ल विश्‍वास करुइयन कत्रा धन्‍यक हुइट।”
43020030	येशू आपन चेलन्‍हक सामुन्‍ने और फे शक्तिशाली चिन्‍ह ओ काम धेर कर्ल, जौन बात यी किताबम लिख्‍गैल्‌ नैहो।
43020031	तर जत्रा बात यी किताबम लिखल बा, उ बातले परमेश्‍वरक छावा येशू जो ख्रीष्‍ट हुइट कैक टुह्र विश्‍वास करो, ओ विश्‍वासद्वारा उहाँक नाउँम जीवन पाओ कना उद्देश्‍यले लिखल बा।
43021001	तबदोस्र येशू तिबेरियास समुद्रक लग्‍घ चेलन्‍हकठे फेदोस्र देखपर्ल। यी कसिक हुइल् कलसे:
43021002	सिमोन पत्रुस, दिदुमस कैजिना थोमा, गालील क्षेत्र काना सहरक नथानेल, जब्‍दियक दुइ भाइ छावन ओ और दुइ जन चेलावँ सँगसँग रलह।
43021003	सिमोन पत्रुस हुँकन कल, “मै त मच्‍छी मार जाइटुँ।” हुँक्र हुँकहीन कल, “हम्र फे टुँहारसँग जाइटी।” हुँक्र जाक लाऊम चिहुर्ल, तर हुँक्र रातभर एकठो फे मच्‍छी मार नैसेक्‍ल।
43021004	बिहान हुइना-हुइना ब्‍याला येशू किनारम ठह्र्‍याइल रलह। तर चेलावँ उहाँ येशू जो हुइट कैक नैचिह्‍न्‍ल।
43021005	येशू हुँकन कल, “ऐ लर्काओँ, टुन्‍हकठे मच्‍छी बा कि?” हुँक्र जवाफ देल, “अहँ, एकठो फे नैहो!”
43021006	उहाँ हुँकन कल, “लाऊक दाहिनओर जाल फाँको तब भेटैबो।” येशूक कहल ठाउँम हुँक्र जाल फँक्‍ल, त अत्रा धेर मच्‍छी पर्ल, कि हुँक्र जाल तान नैसेक्‍ल।
43021007	येशू जौन चेलह प्रेम करँट्‍, उ चेला पत्रुसह कल, “उहाँ त प्रभु हुइट।” “उहाँ त प्रभु हुइट” कलक सुन्‍टीकि सिमोन पत्रुस आपन बाहिरी लुगा लपेट्‍ल (काकरकि ऊ लुगा काहार रख्‍लह), ओ पहुँर्टी किनारम झट्‌ट पुगक लाग समुद्रम फन्‍कल।
43021008	और चेलावँ लाऊम रल-रल जाल तान्‍क किनारम अन्‍ल। हुँक्र किनारसे धेर त नाहीँ, लगभग सय मिटर जत्रा दूर रलह।
43021009	हुँक्र किनारम पुग्‍ल त आगीक भौगरम मच्‍छी ओ रोटी देख्‍ल।
43021010	येशू हुँकन कल, “टुन्‍हक पक्रल मच्‍छीमसे डान्‍चे मच्‍छी आनो।”
43021011	सिमोन पत्रुस लाऊम चिहुर्क बराबरा मच्‍छीले भरल जाल तान्‍क किनारम अन्‍ल। जम्‍माजम्‍मी एक सय त्रिपन्‍नठो मच्‍छी रलह। तर अत्रा धेर मच्‍छी रलसे फे उ जाल नैफाटल।
43021012	येशू हुँकन कल, “आओ ओ खाओ।” चेलाहुँक्रमध्‍ये कुई फे “अप्‍न के हुइटी?” कैक पुछ्‌ना आँट नैकर्ल, काकरकि हुँक्र उहाँ प्रभु हुइट कैक पैल्‍हहेँ चिनरख्‍लह।
43021013	येशू अइल, ओ हुँकन रोटी ओ मच्‍छी देल।
43021014	मुवलमसे जिक उहाँ चेलन्‍हकठे देखपर्लक यी तीसर फ्‍यारा रह।
43021015	हुँक्र खाक सेक्‍ल त, येशू सिमोन पत्रुसह कल, “यूहन्‍नक छावा सिमोन, का टुँ जाट्‌टीसे महीह हिँकनसे धेर प्रेम कर्ठो?” पत्रुस कल, “हजुर प्रभु, मै अप्‍नह प्रेम कर्ठुं कना बात अप्‍नह थाहाँ बा।” येशू हुँकहीन कल, “म्‍वार पठ्‌रून चह्राओ।”
43021016	उहाँ हुँकहीन द्वासर फ्‍यारा कल, “यूहन्‍नक छावा सिमोन, का टुँ महीह जाट्‌टीसे प्रेम कर्ठो?” पत्रुस कल, “हजुर प्रभु, मै अप्‍नह प्रेम कर्ठुं कना बात अप्‍नह थाहाँ बा।” उहाँ हुँकहीन कल, “म्‍वार भेँरीन्‍हक रेखदेख करो।”
43021017	उहाँ हुँकहीन तीसर फ्‍यारा कल, “यूहन्‍नक छावा सिमोन, का टुँ महीह प्रेम कर्ठो?” उहाँ हुँकहीन तीसर फ्‍यारा “का टुँ महीह प्रेम कर्ठो?” कलक कारण पत्रुसह दुःख लग्‍लन। ऊ उहाँह कल, “प्रभु, अप्‍न सब बात जन्‍ठी। मै अप्‍नह प्रेम कर्ठुं कना बात अप्‍नह थाहाँ बा।” येशू हुँकहीन कल, “म्‍वार भेँरीन चह्राओ।
43021018	जाट्‌टीसे मै टुँहीन कहटुँ, टुँ जवान रहल समयम आपन फाँर अपन्‍हे कस्‍ना करो, ओ आपन मन लागल ठाउँम जैना करो। तर टुँ बुह्रैबो त, आपन हाँठ पसर्बो, ओ और जन टुँहार फाँर कसदेहीँ, ओ टुँहीन मन नैलागल ठाउँम लैजहीँ।”
43021019	येशू यी बात पत्रुस परमेश्‍वरह महिमा देहक लाग ऊ मुवपर्ना तरिकह संकेत कर्ना हिसाबले कलह। तबदोस्र येशू हुँकहीन कल, “म्‍वार पाछ लग्‍लरहो।”
43021020	पत्रुस पाछओर घुम्‍क हेर्ल त, येशू प्रेम कर्ना चेलह पाछपाछ आइट्‍ देख्‍ल। यिह चेला मुक्ति-दिवसक खाना खाइबेर उहाँक छातीम ओमर्क, “प्रभु, अप्‍नह पक्रादेहुइया के हो?” कैक पुछ्‌लह।
43021021	पत्रुस हुँकहीन देख्‍ल त, येशूह कल, “प्रभु, हिँकहीन जे का हुहीन?”
43021022	येशू हुँकहीन कल, “यदि मै नैआइट्‍सम ऊ बच्‍लरहीँ कैक मै इच्‍छा कर्लसे फे, टुँहार का हुइटा त? टुँ म्‍वार पाछ लग्‍लरहो ना।”
43021023	येशूक यी बातले करबेर उ चेला नैमुहीँ कैक चेलन्‍हक बीचम हल्‍ला फैलल्। वास्‍तवम येशू उ चेला नैमुहीँ कैक नैकल, तर “यदि मै नैआइट्‍सम ऊ बच्‍लरहीँ कैक मै इच्‍छा कर्लसे फे, टुँहार का हुइटा त?” कैक कलह।
43021024	यी सब घट्‍नक बारेम साक्षी देहुइया ओ यी बात लिखुइया यिह चेला हुइट। ओ हुँकहार देहल साक्षी सत्‍य हो कैक हम्र जन्‍ठी।
43021025	येशू और काम फे एकदम धेर कर्ल। यदि उहाँक करल सब काम एक-एक कैक लिख्‍ना हो कलसे, सायद उ लिखल किताब सारा संसारम फे नैअटैनेरह।
44001001	माननीय थियोफिलस, येशू काम कर ओ शिक्षा देह सुरु करलठेसे स्‍वर्गम नैजाइट्‌सम्‍मक सब बात मै पैल्‍हक किताबम अप्‍नक लाग लिखदेरख्‍नु।
44001002	तर उहाँ स्‍वर्ग जैनासे आघ आपन र्‍वाजल प्रेरितहुँकन पवित्र आत्‍माद्वारा थप निर्देशन देल।
44001003	दुःख भोग्‍क क्रूसम मुलक पाछ उहाँ चालीस दिनिक अवधिम कैयौचो हुँकन्‍हकठे देखपर्ल, ओ अप्‍न जिटी रलक धेर तरिकासे पक्‍का प्रमाण देल, ओ हुँकनसे परमेश्‍वरक राज्‍यक बारेम बात बटोइल।
44001004	एकचो येशू हुँकन्‍हकसँग खाना खाइबेर हुँकन असिक आज्ञा देल, “मै पैल्‍ह्‍हेँ टुँहन कहलअस परमेश्‍वर बाबा आपन प्रतिज्ञा करल टुँहन देना वरदान नैपठाइट्‍सम टुह्र यरूशलेम छोर्क कहोँ जिन जैहो कना बात सुनरख्‍लो।
44001005	यूहन्‍ना पानीक बप्‍तिस्‍मा देहँट्‍ तर टनिक्‍क दिनम टुह्र पवित्र आत्‍मक बप्‍तिस्‍मा पैबो।”
44001006	उहओर्से जब प्रेरितहुँक्र येशूकसँग जम्‍मा हुइल, तब हुँक्र उहाँह पुछ्‌ल, “प्रभु, का अप्‍न यिह समयम हमार इस्राएल देशक राज्‍य फेदोस्र स्‍थापना कैदेबी?”
44001007	उहाँ कल, “याकर समय जन्‍ना काम टुन्‍हक नैहो। याकर समय तोक्‍ना अधिकार परमेश्‍वर बाबकठे केल बाटन।
44001008	तर पवित्र आत्‍मा टुन्‍हकम अइहीँ त टुह्र शक्ति पैबो। तबदोस्र टुह्र यरूशलेम सहरम, सारा यहूदिया ओ सामरिया क्षेत्रम, ओ पृथ्‍वीक कोनिकाटरसम म्‍वार साक्षी हुइबो।”
44001009	उहाँ यी बात बट्‌वाक सेक्‍ल त, हुँक्र हेर्टीहेर्टी उहाँ स्‍वर्गओर बद्रीक उप्‍पर उठागैलक कारण, उहाँ हुँकन्‍हक नजरमसे बिलागैल।
44001010	हुँक्र एकटक लगाक आकाशम येशू उप्‍पर उठाजाइट्‍ हेर्टीरहल ब्‍याला उज्‍जर झुल्‍वा घालल् दुइठो मनै एकचोट्‌टे हुँकन्‍हकठे देखपर्ल,
44001011	ओ कल, “हेरो गालील क्षेत्रक मनै, टुह्र काजे आकाशम हेर्टी अठे ठह्र्‍याइल बाटो? जसिक टुह्र येशूह स्‍वर्गम उठाजाइट्‍ देख्‍लो, ओसहेँक उहाँ घुम्‍क फेदोस्र अउइयाबाट।”
44001012	तबदोस्र हुँक्र जैतून पर्वत्‍वमसे घुम्‍क यरूशलेमम गैल। ओठेसे यरूशलेम लगभग एक किलोमिटर दूर बा।
44001013	यरूशलेम पुग्‍क हुँक्र आपन बैठ्‌ना घरक उप्रक ताल्‍हक क्‍वाठम गैल। हुँक्र पत्रुस, यूहन्‍ना, याकूब, अन्‍द्रियास, फिलिप, थोमा, बारथोलोमाइ, मत्ती, अल्‍फयसक छावा याकूब, देशभक्त दलक सिमोन, ओ याकूबक छावा यहूदा रलह।
44001014	हुँक्र सबजन एक्‍क मनक होक लगातार प्रार्थनम लग्‍लरहँट्‌। उ बगालिम येशूक डाई मरियम, और जन्‍नीमनै ओ येशूक भैयन फे रलह।
44001015	एक दिन करीब एक सय बीस जन विश्‍वासीहुँक्र जम्‍मा हुइल् ब्‍याला पत्रुस ठह्र्‍याक कल,
44001016	“हेरो भैयौ, धर्मशास्‍त्रम पवित्र आत्‍मा राजा दाऊदक मुहसे यहूदक बारेम ब्‍वालल्‌ वचन पूरा हुइपर्ना रह। यहूदा येशूह पक्रक लाग मनैन लैगिल्‌।
44001017	पैल्‍ह ऊ हमारअस सेवकाई करक लाग हमारसँग नियुक्त हुइल् एकठो प्रेरित रह।
44001018	(येशूह ध्‍वाखा देलक कारण पाइल पैँसले यहूदा एकठो जग्‍गा किनल। उह जग्‍गम ऊ मुहकभर खसल्। वाकर भुँर फुट्‌क भुँरपटक्‍का बाहर निकरगैलस।
44001019	सारा यरूशलेमक मनै यी हल्‍ला सुन्‍ल ओ हुँक्र उ जग्‍गक नाउँ आपन भाषम “आखेल्‍दामा” ढर्ल, याकर अर्थ “रगतक जग्‍गा” हो।)
44001020	पत्रुस कल, “उ घटना भजनसंग्रह किताबम लिखल बात पूरा हुइक लाग हुइल् हो। उहिँम असिक लिखल बा: ‘वाकर घर सुनसान होजहीँस, कुई फे नैरहहीँस, ओ वाकर कामक जिम्‍मा और मनैया लेहीँस।’
44001021	उहओर्से हम्र वाकर सटाहा एकठो मनैयह र्‍वाज पर्ना बा। उ मनैया हमार बगालिक हुइपरी, जौन बगालिम प्रभु येशू हमारसँग रलह।
44001022	उ मनैया, येशू यूहन्‍नसे बप्‍तिस्‍मा लिहल समयठेसे लेक स्‍वर्गम उठागैल्‌ दिनसम हमारसँग रहल हुइपरी। ओहीह हमार सँगसँग येशू मुवलमसे फेदोस्र जिगैल कना बातक साक्षी हुइपरहीँस।”
44001023	उहओर्से हुँक्र दुइठो मनैन आघ सर्ल। एकठो योसेफ रलह, मनै हुँकहीन बारसाबास कहँट्‍। हुँकहार और नाउँ युस्‍तस रलहन। और मनैयाजुन मतियास रलह।
44001024	हुँक्र असिक प्रार्थना कर्ल, “हे प्रभु, अप्‍न सबजन्‍हक मनक बात थाहाँ पैठी। हिँक्र दुइ जनमध्‍ये अप्‍नक र्‍वाजल मनैयह हमन चिन्‍हादी।
44001025	उ मनैया प्रेरित होक सेवकाई करी, काकरकि यहूदा मुक जहाँ जाइपर्ना रलहस उहँ गैगिल्।”
44001026	तबदोस्र हुँक्र गोटी डर्ल। गोटी मतियासक नाउँम पर्लन। असिक एघार प्रेरितन्‍हकम ऊ फे थपगैल।
44002001	पेन्‍तिकोस कना टिहार आइल। विश्‍वासीहुँक्र सबजन एक्‍क ठाउँम जम्‍मा होरलह।
44002002	तब स्‍वर्गसे एकचोट्‌टे आँधीबौखाअस आवाज आइल ओ हुँक्र रहल सलघरम आवाज सुनमिलल्।
44002003	तब आगीक लहरअस देखपर्ना कयौठो चिज देखपरल ओ भाग-भाग होक ओठे रहल सबजन्‍हकम पर्लन।
44002004	हुँक्र सबजन पवित्र आत्‍मले भरगैल ओ पवित्र आत्‍मले बोल्‍ना शक्ति पाक हुँक्र अप्‍न नैजानल भाषा ब्‍वाल लग्‍ल।
44002005	उ समयम संसारक विभिन्‍न देशमसे परमेश्‍वरक डर मन्‍ना यहूदीहुँक्र यरूशलेमम आरलह।
44002006	जब मनै असिन हल्‍लाखल्‍ला सुन्‍ल, तब हुँक्र विश्‍वासीन्‍हकठे भीड लाग्‍गैल। हुँक्र छक्‍क पर्ल, काकरकि हुँकन सबजहन आपन-आपन भाषम ब्‍वालट्‍ सुन्‍ल।
44002007	हुँक्र एकदम छक्‍क पर्ल ओ कल, “यी बोलुइयन सब गालील क्षेत्रक मनै नैहुइट का?
44002008	हम्र विभिन्‍न देशक मनै हमार आपन-आपन भाषा हुँकन ब्‍वालट्‍ सुनटी। हुँक्र हमार फरक-फरक भाषा कसिक ब्‍वाल जन्‍ल?
44002009	हम्र पार्थीक, मादीक, एलामीक, मेसोपोटामियक, यहूदियक, कापाडोकियक, पोन्‍टसक ओ एशियक बासिन्‍दाहुँक्र हुइटी।
44002010	हम्र फ्रिगिया, पामफिलिया, मिश्रदेश ओ कुरेनी सहरक लग्‍घ रहल लिबियक विभिन्‍न क्षेत्रसे आरली, ओ रोम सहरसे आइल यहूदीहुँक्र ओ यहूदी विश्‍वास स्‍वीकार करल गैरयहूदीहुँक्र फे बाटी।
44002011	क्रेट टापु, अरब देशसे आइल मनै बाटी। हम्र हुँकन परमेश्‍वरक अचम्‍म कामक बारेम हमार आपन-आपन भाषम ब्‍वालट्‍ सुनटी।”
44002012	असिक अचम्‍म ओ अलमलम पर्क हुँक्र अप्‍न-अप्‍न पुछीकपुछा कर भिर्ल, “याकर अर्थ का हो?”
44002013	तर और जन हुँकन हँस्‍टी कल, “हिँक्र धेर मत्‍वार होरल।”
44002014	तब पत्रुस एघार चेलन्‍हकसँग ठह्रेइल ओ सबजन सुन्‍नागरी बोल्‍ल, “यहूदिया क्षेत्रक मनै ओ यरूशलेमम बैठुइयन सबजन, म्‍वार बात ध्‍यान देक सुनी, मै अप्‍नहुँकन यी बातक जानकारी कराइटुँ।
44002015	अप्‍नहुँकन्‍हक स्‍वाँचलअस हिँक्र मत्‍वार नैहुइट। भक्‍खर त बिहानिक नौ बजरहल।
44002016	तर योएल अगमवक्तक कहल बात यिह हो:
44002017	परमेश्‍वर कठ, ‘आखिरी दिनम मै सब मनैन्‍हकम रहक लाग आपन आत्‍मा पठादेहम। टुन्‍हक छाई-छावन अगमवाणी बोलहीँ, टुन्‍हक जवान मनै दर्शन देखहीँ, ओ टुन्‍हक उमेर ढल्‍कल मनैजुन सपना देखहीँ।
44002018	उ दिनम मै आपन सेवक-सेविकन्‍हकम रहक लाग आपन आत्‍मा पठादेहम, ओ हुँक्र अगमवाणी बोलहीँ।
44002019	आकाशम मै अचम्‍म-अचम्‍मक चिन्‍ह देखैम ओ पृथ्‍वीम अचम्‍म-अचम्‍मक काम करम। रगत, आगी ओ धूवाँधुक्‍कुन देखपरी।
44002020	परमप्रभुक महान ओ गौरवमय दिन अइनासे आघ दिनऽक साराओर अन्‍धार होजाई, ओ जोन्‍ह्‍या रगतअस लाल होजाई।
44002021	परमप्रभुसे बिन्‍ती करुइया सबजन उद्धार पैहीँ।’
44002022	“इस्राएल देशक मनै म्‍वार बात सुनी! परमेश्‍वर नासरत सहरक येशूद्वारा अप्‍नहुँकन्‍हक सामुन्‍नेम शक्तिशाली ओ अचम्‍मक काम, ओ चिन्‍ह देखाक अप्‍न उहाँह पठैलह कना बातक प्रमाण देल। यी बात अप्‍नहुँकन थाहँ बा।
44002023	परमेश्‍वर आपन ज्ञान ओ योजना अनुसार येशूह अप्‍नहुँकन्‍हक हाँठम सुम्‍पलह ओ अप्‍नहुँक्र दुष्‍ट मनैन्‍हक सहायताले उहाँह क्रूसम कील्‍ला ठोक्‍क मुवैली।
44002024	तर परमेश्‍वर येशूह मुवलमसे जियारख्‍ल। मृत्‍युक शक्तिसे परमेश्‍वर उहाँह छुट्‌कारा देरख्‍ल। काकरकि मृत्‍यु उहाँह मुलक्‍मुल रहल कराइ नैस्‍याकल्।
44002025	राजा दाऊद फे उहाँक बारेम असिक कैरख्‍ल: ‘मै प्रभुह सड्‌डभर आपन सामुन्‍नेम देख्‍टीबाटुँ। उहाँ म्‍वार दाहिन पाञ्‍जर पलरलकओर्से मै नैडरैबुँ।
44002026	उहओर्से मै मनम आनन्‍दित बाटुँ, ओ खुशीले अप्‍नक स्‍तुतिप्रशंसा कर्ठुं। मै आशम जिएम।
44002027	काकरकि अप्‍न महीह मुलक्‍मुल रह नैदेनेहुइटी। अप्‍न आपन पवित्र जनक शरीरह कुह फे नैदेनेहुइटी।
44002028	अप्‍न महीह जीवनक डगर देखारख्‍ली, अप्‍नकसँग रहबेर मै खुशीले रमैठुँ।’
44002029	“हेरो भैयौ, हमार पुर्खा दाऊदक बारेम मै पक्‍कासे कहसेक्‍ठुँ। उहाँ मुल त मनै गर्‍यम ढर्लन ओ उ गर्‍या आम्‍हीसम फे पलबा।
44002030	दाऊदक आपनऽ सन्‍तानमसे एकजहन ख्रीष्‍ट बनाक हुँकाहारअस शासन कर्ना अधिकार देना बात परमेश्‍वर प्रतिज्ञा कैरख्‍लह। दाऊद एक अगमवक्ता रलह, ओ हुँकहीन यी बात थाहाँ रलहन।
44002031	दाऊद भविष्‍यम हुइना घटना पैल्‍हहेँ थाहाँ पारख्‍लह ओ ख्रीष्‍ट मुवलमसे फेदोस्र जिना बारेम बोल्टीरलह। ऊ कल, ‘उहाँ मुलक्‍मुल नैरल ओ उहाँक शरीर फे नैकुह्‍लन।’
44002032	यिह येशूह परमेश्‍वर मुवलमसे फेदोस्र जियारख्‍लन। हम्र सबजन यी बातक साक्षी बाटी।
44002033	परमेश्‍वर बाबा येशूह उच्‍च मान सहित आपन दाहिन पाञ्‍जर बैठैलन ओ आपन प्रतिज्ञा अनुसार उहाँह पवित्र आत्‍मा देलन। प्रभु येशू उह पवित्र आत्‍मह आब हमारम रहक लाग पठादेरख्‍ल, जौन बात अप्‍नहुँक्र देख्‍टीबाटी ओ सुन्‍टीबाटी।
44002034	काजेकलसे येशूकअस दाऊद शरीरम स्‍वर्ग नैगैल तर फे ऊ असिक कल, ‘परमप्रभु म्‍वार प्रभुह कल, “म्‍वार दाहिन पाञ्‍जर बैठो,
44002035	जबसम मै टुँहार शत्रुन हराक टुँहार पौलीक पाउदान नैबनैम।”’
44002036	उहओर्से इस्राएलक सब मनै यी बात पक्‍कासे जान परी, अप्‍नहुँक्र क्रूसम टङ्‌गाक मुवैलक येशूह परमेश्‍वर प्रभु ओ ख्रीष्‍ट बनारख्‍ल।”
44002037	पत्रुसक बात सुन्‍क मनै धेर दुःखीत हुइल, ओ हुँक्र पत्रुस ओ और प्रेरितहुँकन कल, “हेरो भैयौ, ओसिन हो कलसे आब हम्र का करी?”
44002038	तब पत्रुस कल, “अप्‍नहुँक्र सबजन आपन-आपन पापी मन परिवर्तन कैक परमेश्‍वरकठे घुमी, त उहाँ अप्‍नहुँकन क्षमा करहीँ, ओ परमेश्‍वरकठे अइलक प्रमाणक रूपम येशू ख्रीष्‍टक नाउँम बप्‍तिस्‍मा ली। तब अप्‍नहुँक्र पवित्र आत्‍मक वरदान पैबी।
44002039	यी प्रतिज्ञा अप्‍नहुँकन्‍हक लाग, अप्‍नहुँकन्‍हक सन्‍तानन्‍हक लाग ओ गैरयहूदीन्‍हक लाग फे हो, जेहीजेही परमप्रभु परमेश्‍वर बलैठ।”
44002040	पत्रुस हुँकन अस्‍तह-अस्‍तह धेर बात सिखैल ओ अर्ती देटी कल, “येशूह इन्‍कार कर्टिरना यी मनैन्‍हकम अइना दण्‍डसे टुह्र आपन जीवन बचाओ।”
44002041	पत्रुसक देहल सन्‍देशम धेर जन विश्‍वास कर्ल ओ बप्‍तिस्‍मा लेल। उ दिन करीब तीन हजार विश्‍वासीहुँक्र मण्‍डलीम थपगैल।
44002042	हुँक्र प्रेरितहुँकन्‍हक सिखाइल बात मानँट्‍, ओ सङ्‌गति कर्ना, सँगसँग खानपिन कर्ना (प्रभुभ्‍वाज समेत) ओ प्रार्थना कर्ना कामम लग्‍लरहँट्‌।
44002043	प्रेरितहुँक्र अचम्‍म-अचम्‍मक काम कर्ल ओ चिन्‍ह देखैल। ओ सबजन परमेश्‍वरक धेर आदर कर्ल।
44002044	प्रभुकम विश्‍वास करुइयन सबजन जम्‍मा हुइटीरहँट्‍ ओ हुँकन्‍हक सब चिज साझ्‍या रलहन।
44002045	हुँक्र आपन-आपन जग्‍गाजमिन ओ चिजबिज बेँच्‍क आइल पैँसा मनैन्‍हक आवश्‍यकता अनुसार बाँट्‌देहँट्।
44002046	हुँक्र हरेक दिन मन्‍दिरम जम्‍मा होक आराधना करँट्‍, ओ प्रभुभ्‍वाज मनाइबेर घर-घरम खुशी ओ नम्र होक सँगसँग खाना खाइँट्।
44002047	हुँक्र परमेश्‍वरक प्रशंसा करँट्‍ ओ और सबजन हुँकन् मन पराइँट्। प्रभु उद्धार पाइल मनैन् हरेक दिन हुँकन्‍हक बगालिम थपदेटीरहँट्‌।
44003001	एक दिन पत्रुस ओ यूहन्‍ना दिनक तीन बजेओर मन्‍दिरम प्रार्थना कर जाइटलह। उ यहूदीन्‍हक प्रार्थना कर्ना समय रह।
44003002	मनै जन्‍मटीहिक एकठो नाङ्‌गर मनैयह हरेक दिन बोक्‍क आनँट्‍ ओ मन्‍दिरम जैना सुन्‍दर नाउँक गेटठे बैठादेहँट्। ऊ मन्‍दिरम अइना-जैना मनैनसे भीख माङ्‌ग।
44003003	जब ऊ पत्रुस ओ यूहन्‍नह मन्‍दिरम जाइट्‍ द्‌याखल, तब ऊ हुँकनसे भीख माङ्‌गल।
44003004	यूहन्‍नकसँग पत्रुस ओहीह एकटक लगाक हेर्ल, ओ पत्रुस ओहीह कल, “यिहँर हेर्।”
44003005	यी सुन्‍क उ मनैया कुछुकुछु पाडरम कना आशले हुँकन् ह्‍यारल।
44003006	पत्रुस ओहीह कल, “म्‍वारठे स्‍वान, चाँदी नैहो तर म्‍वारठे ज्‍या बा उह मै टोहीह देहम। नासरत सहरक येशू ख्रीष्‍टक नाउँम नेङ्‌ग।”
44003007	तब पत्रुस वाकर दाहिन हाँठ पकर्क उठैल। तबहेँ वाकर पौली ओ घुट्‌ठी बलगर होगैलस।
44003008	ऊ उल्‍रल् ओ न्‍याङ्‌गलागल। ऊ नेङ्‌गटी, उल्‍रटी, ओ परमेश्‍वरक प्रशंसा कर्टी हुँकन्‍हकसँग मन्‍दिरम गैल्‌।
44003009	सबजन ओहीह न्‍याङ्‌गट्‍ ओ परमेश्‍वरक प्रशंसा करँट्‍ देख्‍ल।
44003010	मन्‍दिरक सुन्‍दर कना गेटठे बैठक भीख मङ्‌गुइया यिह हो कैक हुँक्र ओहीह चिन्‍ह्‍ल ओ उ मनैया न्याङ्‌ग सेक्‍ना हुइलकम छक्‍क पर्ल।
44003011	सबजन अचम्‍म मान्‍क हुँकन्‍हकठे सोलोमनक बरण्‍डा कना ठाउँम दगुर्टी अइल। उ मनैयाजुन खुशीले पत्रुस ओ यूहन्‍नह पक्रलरह।
44003012	हुँकन् देख्‍क पत्रुस कल, “हे इस्राएलीहुँक्र, यी बातम अप्‍नहुँक्र काजे छक्‍क परलबाटी? हम्र आपनऽ शक्ति या भक्तिले यहीह न्याङ्‌ग सेक्‍ना बनाइलअस काजे वाल्‍ल पर्क हमन ह्‍यारटी?
44003013	हमार पितापुर्खा अब्राहाम, इसहाक ओ याकूब जौन परमेश्‍वरक आराधना कर्ल, उह परमेश्‍वर आपन सेवक येशूह आदर कर्ल। अप्‍नहुँक्र उहाँह मुवैहीपरी कैक सुम्‍पदेली। पिलातस उहाँह छोरदेना विचार कैरख्‍लह तर अप्‍नहुँक्र नैमन्‍ली। अप्‍नहुँक्र पिलातसक सामुन्‍नेम उहाँह इन्‍कार कैदेली।
44003014	उहाँ पवित्र ओ निर्दोष रलसे फे अप्‍नहुँक्र उहाँह अस्‍वीकार कैदेली, बेनसे एकठो ज्‍यानमारह छुटामङ्‍ली।
44003015	अप्‍नहुँक्र जीवन देहुइयह मुवैली। तर परमेश्‍वर उहाँह मुवलमसे जियादेरख्‍ल। हम्र यी बातक साक्षी हुइटी।
44003016	उहाँकम विश्‍वास कर्लक कारण अप्‍नहुँकन्‍हक द्‌याखल ओ जानल यी मनैया बलगर होरहल। उहाँक नाउँम करल विश्‍वासले यी मनैया पूरा चोखैलक अप्‍नहुँक्र देख्‍टीबाटी।
44003017	“आब, हेरो भैयौ, महीह थाहाँ बा कि अप्‍नहुँक्र येशूह अन्‍जानम मुवैली, ओ अप्‍नहुँकन्‍हक अगुवन फे उह कर्ल।
44003018	तर परमेश्‍वर आपन ब्‍वालल्‌ अगमवाणी असिक पूरा कर्ल। उहाँ ख्रीष्‍टह दुःख भ्‍वाग परहीन कैक अगमवक्तन्‍हक मुहसे अगमवाणी बोलरख्‍लह।
44003019	उहओर्से आब आपन-आपन पापी मन परिवर्तन कैक परमेश्‍वरकठे घुमी, तब उहाँ अप्‍नहुँकन्‍हक पाप क्षमा कैदेहीँ। असिक अप्‍नहुँक्र परमप्रभुसे शान्‍ति ओ शक्ति पैबी।
44003020	अप्‍नहुँकन बचाइक लाग आघहेँ परमेश्‍वरक नियुक्त करल ख्रीष्‍ट येशूह पठादेहीँ।
44003021	परमेश्‍वर अघट्‌टे आपन पवित्र अगमवक्तन्‍हक मुहसे कहलअस, सब चिज लौव बनैना समय नैआइट्सम येशू स्‍वर्गहेँम पलरहपर्ठा।
44003022	मोशा फे असिक कैरख्‍ल, ‘परमप्रभु टुन्‍हक परमेश्‍वर टुन्‍हक्‍के जातिमसे म्‍वारअस एकठो अगमवक्ता पठुइयाबाट। टुह्र उहाँक कहल सब बात मानपर्ठा।
44003023	उहाँक कहल नैमनुइया परमेश्‍वरक मनैन्‍हक बगालिमसे निक्रावापाई ओ नाश हुई।
44003024	“वास्‍तवम, शमूएलठेसे लेक सब अगमवक्ताओँ आजकाल हुइटीरहल घटनक बारेम बोलरख्‍ल।
44003025	अगमवक्तन्‍हक कहल परमेश्‍वरक बाचा अप्‍नहुँकन्‍हक लाग हो। हमार पुर्खनसे परमेश्‍वरक करल बाचा अप्‍नहुँकन्‍हक लाग फे हो। परमेश्‍वर हमार पुर्खा अब्राहामह कल, ‘सारा पृथ्‍वीक मनै ट्‌वार सन्‍तानद्वारा आशिष पैहीँ।’
44003026	जब परमेश्‍वर आपन सेवक येशूह पठैल, तब उहाँ अप्‍नहुँक्र सबजहन दुष्‍ट काममसे घुमाक आशिष देहक लाग पैल्‍ह उहाँह अप्‍नहुँकन्‍हकठे पठैलह।”
44004001	पत्रुस ओ यूहन्‍ना मनैन्‌से बट्‍वैटीरलह त पूजारीहुँक्र, मन्‍दिरक द्वरपालेन्‍हक कप्‍तान, ओ सदुकीहुँक्र अइल।
44004002	हुँक्र रिसले चूर होरलह, काकरकि पत्रुस ओ यूहन्‍ना “येशू मुवलमसे जिरल, ओ और मुवल मनै फे जिउइयाबाट” कैक मनैन सिखाइटलह।
44004003	उहओर्से हुँक्र हुँकन पक्रल, ओ सन्‍झ्‍या हुइलओर्से हुँकन् रातभरीक लाग थुन्‍देल।
44004004	तर वचन सुनुइयामध्‍ये धेर जन विश्‍वास कर्ल। असिक येशूम विश्‍वास करुइया पुरुष मनै लगभग पाँच हजार पुग्‍ल।
44004005	द्वासर दिन शासकहुँक्र, अगुवाहुँक्र ओ शास्‍त्रीहुँक्र यरूशलेमम जम्‍मा हुइल।
44004006	सभम प्रधान पूजारी हन्‍नास रलह, ओ और जन कैयाफा, यूहन्‍ना, अलेक्‍जेन्‍डर ओ प्रधान पूजारीक खलकक् मनै फे रलह।
44004007	हुँक्र पत्रुस ओ यूहन्‍नह सभम अन्‍ल ओ पुछ्‌ल, “यी नाङ्‌गर मनैयह चोखैना शक्ति या अधिकार टुँहन के देहल?”
44004008	तब पवित्र आत्‍मले भरिपूर्ण होक पत्रुस हुँकन् कल, “आदरणीय जनतन्‍हक माननीय शासकहुँक्र ओ अगुवाहुँक्र!
44004009	हम्र यी नाङ्‌गर मनैयक भलाइ कर्लकम यी मनैया कसिक मजा हुइल् कैक हम्र आज यी महासभक सामुन्‍नेम स्‍पष्‍टिकरण देहपर्ना हो कलसे
44004010	मै अप्‍नहुँकन ओ सारा इस्राएलक मनैन स्‍पष्‍ट रूपले कहटुँ, कि अप्‍नहुँकन्‍हक सामुन्‍नेम ठह्र्‍याइल यी मनैयह नासरत सहरक येशू ख्रीष्‍ट चोखैलह। अप्‍नहुँक्र उहाँह क्रूसम टङ्‌गाक मुवैली तर परमेश्‍वर उहाँह मुवलमसे जियादेल।
44004011	येशू त, ‘घर बनुइयन रद्दी ठह्राक फाँकल् पत्‍थ्रा हुइट, तर आब कोनोक मुख्‍य पत्थ्रा होरल।’
44004012	उहओर्से येशू केल मनैन् मुक्ति देहसेक्‍ठ काकरकि परमेश्‍वर हमन मुक्ति देहक लाग उहाँह बाहेक और कौनोजहन नैपठैलहुइट।”
44004013	सारा सभक मनै पत्रुस ओ यूहन्‍नक साहस देख्‍क छक्‍क पर्ल, काकरकि उ दुइ जन धेर पह्रल् लिखल नैरलह, तर सर्वसाधारण मनै रलह। ओ सभक मनै हुँक्र येशूकसँग रहँट्‍ कना बात फे थाहाँ पैल।
44004014	तर चोखैलक उ नाङ्‌गर मनैयह पत्रुस ओ यूहन्‍नकसँग ठह्र्‍याइल देख्‍क हुँक्र कुछु कह नैसेक्‍ल।
44004015	उहओर्से हुँक्र पत्रुस ओ यूहन्‍नह महासभमसे बाहर जैना आज्ञा देल ओ अप्‍न-अप्‍न केल होक छलफल कर्ल,
44004016	“आब हम्र हुँकन् का कर सेक्‍बी? हुँकन्‍हक करल अचम्‍मक काम सारा यरूशलेमक मनै थाहाँ पारख्‍ल ओ हम्र फे यी बात इन्‍कार कर नैसेक्‍टी।
44004017	तर यी बात और मनैन्‍हक बीचम फैल नैदेहपरट्। ‘येशूक बारेम आबठेसे किहुसे फे जिन बटोइहो’ कैक हुँकन् चेताउनी देहपरल।”
44004018	तबदोस्र हुँक्र पत्रुस ओ यूहन्‍नह फेदोस्र भित्तर बलैल ओ “आबठेसे येशूक बारेम किहुसे बटोइना फे जिन बटोइहो ओ किहुह सिखैना फे जिन सिखैहो” कैक चेताउनी देल।
44004019	तर पत्रुस ओ यूहन्‍ना हुँकन् कल, “अप्‍नहुँकन्‍हक कहल मन्‍ना कि परमेश्‍वरक कहल मन्‍ना, परमेश्‍वरक नजरम कौन ठीक हो? अप्‍नहुँक्र अपन्‍हे विचार करी ना।
44004020	हम्र आपन द्‌याखल ओ सुनल् बात बिना बोल्‍ल रह सेक्‍बोसेक्‍बोनैकर्टी।”
44004021	सभक मनै पत्रुस ओ यूहन्‍नह सजाय देना कुछु उपाय नैपैल त, हुँकन् धम्‍की देक छोरदेल। काकरकि हुँकन्‍हक करल अचम्‍मक काम देख्‍क सब मनै परमेश्‍वरक प्रशंसा करटलह।
44004022	ओ अचम्‍म प्रकारले चोखैलक उ नाङ्‌गर मनैया चालीस वर्षसे फे धेर उमेरक रह।
44004023	छुट्‌कारा पैल त पत्रुस ओ यूहन्‍ना और विश्‍वासीन्‍हकठे गैल, ओ मुख्‍य पूजारीन्‍हक ओ अगुवन्‍हक कहल सब बात हुँकन् सुनैल।
44004024	यी बात सुन्‍ल त हुँक्र सबजन मिल्‍क परमेश्‍वरसे जोरसे प्रार्थना करलग्‍ल, “हे प्रभु, आकाश, पृथ्‍वी, समुद्र ओ उहिँम रहल सब चिज अप्‍न बनैलही।
44004025	अप्‍न पवित्र आत्‍माद्वारा आपन सेवक हमार पुर्खा दाऊदक मुहमसे बोल्‍ली, ‘काजे गैरयहूदीहुँक्र झोँक्‍यैठ? काजे मनै बेकारम जाल जोर्ठ?
44004026	परमप्रभुक विरोधम ओ उहाँक र्‍वाजल ख्रीष्‍टक विरोधम पृथ्‍वीक राजाहुँक्र ओ शासकहुँक्र एकसाथ भेला हुइठ।’
44004027	वास्‍तवम अप्‍नक र्‍वाजल सेवक येशूक विरोधम जाल ज्‍वारक लाग हेरोद, पन्‍तियस पिलातस, गैरयहूदीहुँक्र ओ इस्राएलीहुँक्र यिह सहरम जम्‍मा होरलह।
44004028	हुँक्र त अप्‍नक शक्ति ओ इच्‍छले आघहेँ करल निर्णय अनुसार कर्ल।
44004029	आब हे प्रभु, हुँकन्‍हक धम्‍कीओर अप्‍नक ध्‍यान लगाई ओ अप्‍नक वचन प्रचार करक लाग हमन धेर साहस दी।
44004030	रोग्याबेरम्‍हेन चोखाइक लाग अप्‍नक शक्तिशाली हाँठ फैलाई ओ अप्‍नक पवित्र सेवक येशूक नाउँम अचम्‍मक काम हुइस्‍याक।”
44004031	हुँक्र प्रार्थना कैक सेक्‍ल त हुँक्र जम्‍मा हुइल् ठाउँ हिलल्। तब हुँक्र सबजन पवित्र आत्‍मले भरगैल ओ परमेश्‍वरक वचन साहससे ब्‍वाल लग्‍ल।
44004032	सब विश्‍वासीन्‍हक एक हृदय एक मन रलहन। हुँकन्‍हकठे रहल चिज हुँक्र आपन निजी सम्‍पत्ति नैसम्‍झँट, उहओर्से हुँक्र आपनठे रहल चिज बाँडचुँड करँट्‍।
44004033	प्रेरितहुँक्र प्रभु येशू मुवलमसे फेदोस्र जिरल कैक शक्तिशाली तरिकाले गवाही देहँट्‍ ओ हुँक्र परमेश्‍वरसे प्रशस्‍त आशिष पाइँट्।
44004034	हुँक्रमध्‍येम किहुह कुछु चिजिक खाँचो नैरलहन, काकरकि ज्‍याकर-ज्‍याकरठे जग्‍गाजमिन या घरबार रलहन, हुँक्र उ बेँच्‍क आइल पैँसा
44004035	प्रेरितन्‍हकठे आनँट्‍ ओ उ पैँसा मनैन्‍हक आवश्‍यकता अनुसार बाँट्‌देहँट्।
44004036	उदाहरणक लाग, साइप्रस टापुक योसेफ नाउँ रहल लेवी-कुलक एकठो मनैया रलह। प्रेरितहुँक्र हुँकहीन बारनाबास कहँट्‍, ज्‍याकर अर्थ उत्‍साह देना मनैया हो।
44004037	ऊ आपन जग्‍गा बेँच्‍क पाइल पैँसा प्रेरितहुँकन्‍हकठे अन्‍ल।
44005001	तर हननिया नाउँक एकठो मनैया रलह। ऊ ओ हुँकहार गोसिन्या सफिरा आपन जग्‍गा बेँच्‍ल।
44005002	हुँक्र जग्‍गा बेँच्‍लक आकुर रूप्‍या आपन लाग नुकैल ओ बाँकी रूप्‍या हननिया प्रेरितन्‍हकठे अन्‍ल।
44005003	तब पत्रुस कल, “हननिया, काजे टुँ आपन मनम शैतानह राज कर देलो ओ पवित्र आत्‍मसे झूट बोल्‍लो? जग्‍गा बेँच्‍क आकुर पैँसा काजे नुकैलो?
44005004	बेँच्‍नासे आघ उ जग्‍गा टुन्‍हक्‍के नैरह का? जग्‍गा बेँच्‍लो त, उहिँमसे आइल पैँसा फे टुन्‍हक्‍के नैरह का? असिन कर्ना विचार टुन्‍हक मनम कसिक आइल? टुह्र मनैनसे झूट नैबोल्‍लो तर परमेश्‍वरसे झूट बोल्‍लो।”
44005005	यी सुन्‍टीकि हननिया गिर्ल ओ मुगैल। यी घट्‍ना सुनुइयन सबजन डरले कायल हुइल।
44005006	तबदोस्र जवान-जवान मनै आक हननियक लाश लुगले लपेट्‍ल ओ बाहर लैजाक गारदेल।
44005007	करीब तीन घण्‍टा पाछ हननियक गोसिन्या अइली। हुँकहीन आपन गोस्‍या मुलक थाहँ नैरलहिन।
44005008	पत्रुस हुँकहीन पुछ्‌ल, “महीह कहो त, का टुह्र अत्रहे पैँसम आपन जग्‍गा बेँच्‍लहो?” ऊ कली, “हजुर, जग्‍गक म्‍वाल अत्रहे हो।”
44005009	उहओर्से पत्रुस हुँकहीन कल, “प्रभुक आत्‍मह रिस लगैना बातम टुह्र कसिक सहमत हुइलो? हेरो! टुँहार गोस्‍सेह गरुइयन ड्‌वारिटर आपुगरल। हुँक्र टुँहीन फे गारक लाग लैजहीँ।”
44005010	ऊ अत्रा बात सुन्‍टीकि पत्रुसक ग्‍वारटर गिर्ली ओ मुगैली। जवान-जवान मनै भित्तर अइल त, हुँकहीन मुवल देख्‍ल। उहओर्से हुँक्र हुँकहीन बाहर लैजाक हुँकहार गोस्‍सेक पञ्‍ज्र गारदेल।
44005011	यी घटना हुइल् त सारा मण्‍डलीम ओ यी बात सुनुइया सबजन्‍हकम डर हुइलन।
44005012	प्रेरितहुँक्र मनैन्‍हक बीचम धेर अचम्‍मक काम करँट्‍ ओ अचम्‍मक चिन्‍ह देखाइँट्। सब विश्‍वासीहुँक्र मन्‍दिरक एकठो ठाउँम जम्‍मा हुइँट्‍, ओहीह सोलोमनक बरण्‍डा कहँट्‍।
44005013	हुइना त मनै हुँकन् आदर करँट्‍, तर हुँकनसे मिल्‍ना आँट कुई फे नैकरँट्‍।
44005014	जे होस, धेर जन, पुरुष ओ स्‍त्रीहुँक्र, प्रभु येशूम विश्‍वास कर्टिगैल ओ हुँकन्‍हक संख्‍या बहर्टीगैलन।
44005015	अचम्‍मक काम हुइलकओर्से मनै गल्‍ली-गल्‍लीम बेरम्‍हेन आन्‍क गोन्‍द्रीम, खट्‌टेम सुतादेहँट्। पत्रुस आइबेर हुँकहार छैह्‍याँ केल हुइलसे फे हुँकन्‍हकम परन कना आशा करँट्‍।
44005016	यरूशलेमक आसपासम रहल सहरसे फे धेर मनै अइल। हुँक्र बेरम्‍हेन ओ भूत लागल मनैन आनँट्‍ ओ हुँक्र सबजन चोखाजाइँट्।
44005017	प्रधान पूजारी ओ हुँकहार सदुकी समूहक सङ्‌घरेन् प्रेरितन्‍हक बिह्र मुव लग्‍ल।
44005018	हुँक्र प्रेरितहुँकन पकर्क जेलम थुनदेल।
44005019	तर उह रात परमेश्‍वरक पठाइल एकठो स्‍वर्गदूत जेलक ड्‌वार उभक्‍क हुँकन् बाहर निक्रैल ओ कल,
44005020	“आब जाओ, ओ मन्‍दिरम ठह्र्‍याक यी लौव जीवनक बारेम मनैन सुनाओ।”
44005021	यी सुन्‍क प्रेरितहुँक्र बिहान्‍नी मन्‍दिरम गैल ओ मनैन सिखाइलग्‍ल। जब प्रधान पूजारी ओ हुँकहार मनै अइल, तब हुँक्र इस्राएलक सब अगुवन महासभम बलैल ओ जेलमसे कैदीन आनो कैक आदेश देल।
44005022	तर सिपाहीहुँक्र जेलम गैल त प्रेरितहुँकन नैदेख्‍ल। तब हुँक्र घुम्‍क अइल ओ असिन खबर देल,
44005023	“जेलक ड्‌वार पक्‍कासे लगाइल रह। द्वरपालेहुँक्र ड्‌वारीम लग्‍लरलह। तर हम्र ड्‌वार उभक्‍ली त किहुह फे नैदेख्‍ली।”
44005024	हुँकन्‍हक बात सुन्‍ल त, मन्‍दिरक सिपाहीन्‍हक कप्‍तान ओ मुख्‍य पूजारीहुँक्र बक्‍क पर्ल। हुँक्र आब का-का हुइठा? कैक जातसे अक्‍मकागैल।
44005025	उहब्‍याला एकठो मनैया आइल ओ कहल, “म्‍वार बात सुनी, अप्‍नहुँक्र कैद करल मनै त मन्‍दिरम ठह्र्‍याक मनैन सिखाइट।”
44005026	तब कप्‍तान ओ सिपाहीहुँक्र प्रेरितहुँकन लिह गैल। हुँक्र मनै पत्‍थ्रले मरहीँ कना डरले हुँकन् जबरजस्‍ती नैकैक अन्‍ल।
44005027	हुँक्र प्रेरितहुँकन महासभम उपस्‍थित करैल। तबदोस्र प्रधान पूजारी हुँकन पुछ्‌ल,
44005028	“हम्र टुँहन ‘आबठेसे येशूक बारेम किहुह जिन सिखैहो’ कैक चेताउनी देरख्‍लही। तर टुह्र त आपन शिक्षा सारा यरूशलेमम फैलाडर्लो ओ येशूह मुवैलक दोष हमन लगाइ चाहटो।”
44005029	तबदोस्र पत्रुस ओ और प्रेरितहुँक्र कल, “हम्र परमेश्‍वरक कहल मान छोर्क टुन्‍हक कहल मान नैसेक्‍टी।
44005030	येशूह क्रूसम कील्‍ला ठोक्‍क अप्‍नहुँक्र मुवैलही। तर हमार पितापुर्खन्‍हक परमेश्‍वर उहाँह मुवलमसे फेदोस्र जियारख्‍ल।
44005031	इस्राएलीहुँक्र आपन पापी मन परिवर्तन कैक परमेश्‍वरकठे घुमहीँ ओ क्षमा पैहीँ कैक परमेश्‍वर उहाँह शासक ओ मुक्ति देहुइया बनाक आपन दाहिन पाञ्‍जर बैठारख्‍ल।
44005032	हम्र यी बातक साक्षी हुइटी, ओ परमेश्‍वर आपन आज्ञापालन करुइयन देलक पवित्र आत्‍मा फे साक्षी देटीबाट।”
44005033	जब सारा सभक मनै यी बात सुन्‍ल, तब हुँक्र रिसले चूर हुइल ओ प्रेरितहुँकन मुवैना विचार कर्ल।
44005034	गमलिएल नाउँक एक जन फरिसी रलह। ऊ मोशक व्‍यवस्‍थक एकठो गुरु रलह ओ सब यहूदीहुँक्र उहाँह आदर करँट्‍। ऊ सभम ठह्रेइल ओ एक घरिक लाग प्रेरितहुँकन बाहर पठैना आदेश देल।
44005035	तबदोस्र ऊ सभम जुटल मनैन् कल, “आदरणीय इस्राएलीहुँक्र, अप्‍नहुँक्र यी मनैन का कराइक लाग बाटी? होस करी!
44005036	कुछ वर्ष आघ थूदास नाउँक एकठो मनैया अप्‍न महान व्‍यक्ति रलक दाबी करल। लगभग चार सय जन वाकर पाछ लागरलह, तर ऊ मुवापाइल त, वाकर पाछ लगुइयन सबजन तितरबितर हुइल ओ हुँकन्‍हक नाउँनिसान हेरागैलन।
44005037	तबदोस्र पाछ जनगणना कर्ना समयम गालील क्षेत्रक यहूदा देखपरल। धेर मनै वाकर पाछ लग्‍ल। तर ऊ फे मुवापाइल ओ वाकर चेलावँ तितरबितर हुइल।
44005038	उहओर्से यी मामिलम मै अप्‍नहुँकन् का सल्‍लाह देह चाहटुँ कलसे अप्‍नहुँक्र हुँकन् कुछु जिन कराई। हुँकन् छोरदी। काकरकि यदि हुँक्र मनैन्‍हक बनाइल योजना ओ कामम लागल हुइहीँ कलसे, उ अपन्‍हे हेराजाई।
44005039	तर यदि हुँक्र परमेश्‍वरक योजना ओ कामम लागल हुइहीँ कलसे, अप्‍नहुँक्र हुँकन् र्‍वाक नैसेक्‍नेहुइटी। अप्‍नहुँक्र परमेश्‍वरक विरोधम उठल केल ठहर्बी।”
44005040	महासभक सदस्‍यहुँक्र हुँकहार सल्‍लाह मन्‍ल। हुँक्र प्रेरितहुँकन भित्तर बलाक कोर्रा लगैल, ओ येशूक बारेम किहुसे जिन बोलहो कैक हुँकन आदेश देल ओ छोरदेल।
44005041	येशूम विश्‍वास कर्लक कारण दुःख ओ अपमान सह पैना अनुमति पैलकम प्रेरितहुँक्र आनन्‍दित हुइटी सभामसे निकर्क गैल।
44005042	हुँक्र हरेक दिन मन्‍दिरम ओ घर-घरम जाक “येशू जो ख्रीष्‍ट हुइट” कना खुशीक खबर सिखैना ओ प्रचार कर्ना काम कर्टीरल।
44006001	उ समयम विश्‍वासीहुँक्र धेर बहर्टीरलह। तब ग्रीक भाषा बोलुइयन हिब्रू भाषा बोलुइयन्‍हकपर गनगन करलग्‍ल, काकरकि हरेक दिनिक खाना बाँटबेर हिब्रू भाषा बोलुइयन ग्रीक भाषा बोल्‍ना विधवन्‍हक वास्‍ता नैकरँट्‍।
44006002	उहोओर्से बाह्र जन प्रेरितहुँक्र और सब विश्‍वासीन बलाक कल, “परमेश्‍वरक वचन प्रचार कर छोर्क हम्र खवैना ओ पियैना बातम अलमलैना ठीक नैहुई।
44006003	हेरो भैयौ, आब टुह्रमध्‍येमसे पवित्र आत्‍मा ओ बुद्धिले भरपूर हुइल् सातजहन रोजो, ओ हम्र खानपिनक जिम्‍मा हुँकन् देबी।
44006004	हम्रजुन प्रार्थना कर्ना ओ वचन सिखैना कामम लग्‍लरबी।”
44006005	यी बात सबजन मन परैल। हुँक्र विश्‍वास ओ पवित्र आत्‍मक शक्तिले भरपूर हुइल् स्‍तिफनसह रोज्‍ल। हुँक्र फिलिप, प्रखरस, निकनोर, तीमोन, पर्मिनास, ओ यहूदी विश्‍वासम आइल एन्‍टिओखिया सहरक निकोलाउसह फे रोज्‍ल।
44006006	हुँक्र आपन र्‍वाजल् सातठो मनैन प्रेरितन्‍हकठे लैगैल, ओ प्रेरितहुँक्र हुँकन्‍हकम हाँठ ढैक प्रार्थना कैदेल।
44006007	परमेश्‍वरक वचन फैलटी गैल्‌। यरूशलेमम विश्‍वासीहुँक्र धेर बहर्टीगैल ओ यहूदी पूजारीहुँक्र धेर जन येशूम विश्‍वास कर्ल।
44006008	परमेश्‍वरक अनुग्रह ओ शक्तिले भरपूर हुइलक स्‍तिफनस मनैन्‍हक बीचम धेर अचम्‍मक काम कर्ल ओ अचम्‍मक चिन्‍ह देखैल।
44006009	तर सभाघरक कुई-कुई सदस्‍यन स्‍तिफनसक विरोध कर्ल। (उ सभाघरह मुक्त कमारन्‍हक सभाघर कैजाए।) विरोध करुइयन कुरेनी, अलेक्‍जेन्‍ड्रिया, किलिकिया ओ एशिया इलाकमसे आइल यहूदीहुँक्र रलह। हुँक्र स्‍तिफनससे वादविवाद करलग्‍ल।
44006010	तर पवित्र आत्‍मा हुँकहीन बुद्धि देलकओर्से ऊ ब्‍वालबेर हुँक्र हुँकहार सामना कर नैसेक्‍ल।
44006011	तबदोस्र हुँक्र औरजहन गोप्‍य रूपम मनाक “हम्र मोशा ओ परमेश्‍वरक विरोधम यी मनैयह ब्‍वालट्‍ देख्‍ली” कैक कह लगैल।
44006012	असिक हुँक्र जनतन, अगुवन ओ शास्‍त्रीहुँकन फे उक्‍सैल। हुँक्र सबजन स्‍तिफनसह पकर्क महासभम लैगैल।
44006013	हुँक्र झूट साक्षी बकक् लाग मनैन् तयार कर्ल। उ झूट साक्षी बकुइयन कल, “यी मनैया जब फे हमार पवित्र मन्‍दिर ओ मोशक व्‍यवस्‍थक विरोधम बोल्‍टीरठा।
44006014	हम्र यहीह असिक कहट्‍ सुन्‍ली, ‘नासरत सहरक येशू यी मन्‍दिरह भत्‍कादेहीँ ओ मोशक देहल रीतिथिति फे बदलदेहीँ।’”
44006015	महासभम रहल सबजन स्‍तिफनसह एकटक लगाक हेर्ल काकरकि हुँकहार अनुहार स्‍वर्गदूतक अनुहारअस चम्‍कटलहन।
44007001	तब प्रधान पूजारी स्‍तिफनसह पुछ्‌ल, “का टुँहीन दोष लगाइल यी बात सत्‍य हो?”
44007002	स्‍तिफनस जवाफ देल, “दादुभैयन ओ आदरणीय अगुवाहुँक्र, म्‍वार बात ध्‍यान देक सुनी। हमार पुर्खा अब्राहाम हारान कना ठाउँम जैनासे आघ मेसोपोटामिया देशम पलरहलम महिमामय परमेश्‍वर हुँकहीन दर्शन देलन।
44007003	परमेश्‍वर अब्राहामह कलन, ‘टैँ आपन देश ओ आपन मनैन छोर्क मै टोहीह देखैना देशम जा।’
44007004	“तब अब्राहाम कल्‍दीन्‍हक देश छोर्ल ओ हारानम जाक बैठ्‌ल। हुँकहार बाबा मुलन त परमेश्‍वर हुँकहीन अप्‍नहुँक्र आब बैठल यिह देशम अन्‍लन।
44007005	उ ब्‍याला परमेश्‍वर अब्राहामह यी देशम पैला टेक्‍ना जग्‍गा फे नैदेलन। तर परमेश्‍वर ‘यी टोहीह ओ ट्‌वार सन्‍तानन देहम’ कैक प्रतिज्ञा कर्ल, हुइना त उ ब्‍याला अब्राहामक लर्कापर्का नैरलहन।
44007006	परमेश्‍वर अब्राहामह कल, ‘ट्‌वार सन्‍तान विदेशम जाक परदेशीअस बैठहीँ। उ देशक मनै हुँकन कमारा-कमारी बनैहीन ओ चार सय वर्षसम थिचोमिचो कैक धेर दुःख देहहीन।
44007007	तर हुँकन कमारा-कमारी बनैना मनैन मै दण्‍ड देहम। तबदोस्र हुँक्र उ देशमसे निकर्क यिह ठाउँम अइहीँ ओ म्‍वार आराधना करहीँ।’
44007008	उ समयम परमेश्‍वर अब्राहामह हुँक्र उहाँक मनै रलक बाचक चिन्‍हक रूपम हुँकहार छावन्‍हक खतना विधि करक लाग आज्ञा देल। तबदोस्र अब्राहामक छावा इसहाक जन्‍मल। जन्‍मलक आठवाँ दिनम अब्राहाम आपन छावक खतना कर्ल। इसहाक आपन छावा याकूबक खतना कर्ल। याकूब आपन बाह्र भाइ छावन्‍हक खतना कर्ल। हमार बाह्र कुलक पुर्खाहुँक्र हिँक्रहे हुइट।
44007009	“याकूबक छावन आपन भैया योसेफकपर बिह्र मुवट्। हुँक्र योसेफह मिश्रदेशक मनैनसे बेँचदेल त ऊ कमारा हुइल। तर परमेश्‍वर हुँकाहारसँग पलरलह।
44007010	परमेश्‍वर हुँकहीन सक्‍कु दुःखकष्‍टसे छुट्‌कारा देल। ऊ मिश्रदेशक राजा फारोकठे अइल। परमेश्‍वर योसेफह बुद्धि देलन ओ राजा योसेफक भलो सोँच्‍ल। तब फारो योसेफह मिश्रदेशक प्रधानमन्‍त्री ओ आपन राजदरवारम बडाहाकिम बनैलन।
44007011	“तबदोस्र सारा मिश्र ओ कनान देशम अनिकाल परल। हमार पुर्खाओँ खैना नैपाक भुँखमरिम पर्ल।
44007012	मिश्रदेशम अनाज बा कना सुन्‍ल त याकूब आपन छावन पैल्‍हचो उ देशम अनाज किन पठैल।
44007013	हुँक्र द्वासरचो अनाज किन गैल्‌म योसेफ आपन दादुभैयन आपन परिचय देल ओ योसेफ फे आपन परिवारन्‍हक बारेम राजा फारोसे परिचय करैल।
44007014	योसेफ आपन बाबा याकूबह सब जहान परिवार लेक मिश्रम अइना खबर पठैल।
44007015	तब याकूब आपन पचहत्तर जन्‍हक जहान परिवार लेक मिश्रदेशम गैल। असिक याकूब ओ हमार पुर्खाओँ उहँ बित्‍ल।
44007016	हुँकन्‍हक सन्‍तान हुँकन्‍हक मुवल शरीर शकेम कना ठाउँम लैजाक गर्‍यम ढर्ल। उ जग्‍गा हमोरक छावनसे अब्राहाम चाँदीक पैँसा तिर्क किनरख्‍लह।
44007017	“अब्राहामसे परमेश्‍वरक करल प्रतिज्ञा पूरा हुइना दिन पुगटह। उ समयम हमार इस्राएली मनै मिश्रदेशम धेर बहररलह।
44007018	तबदोस्र योसेफह नैचिह्‍न्‍ना लौव राजा मिश्रदेशम राज्‍य करलग्‍ल।
44007019	उ राजा हमार पितापुर्खन्‍हक विरोधम जाल जोर्ल ओ हुँकन अत्‍याचार कर्ल। इस्राएलीन्‍हक लर्कन मुवाइक लाग जन्‍मटीकि जबरजस्‍ती बाहर फाँक लगाइँट्‌।
44007020	“उह समयम मोशा जन्‍मलह। ऊ परमेश्‍वरक नजरम सुन्‍दर रलह। हुँकहार डाई-बाबा तीन मैन्‍हासम हुँकहीन घरहेँम नुकाक पल्‍ल।
44007021	तर पाछ नुकाइ नैसेक्‍क घरसे बाहर ढर्ल त फारोक छाई हुँकहीन लैगिली ओ आपनऽ छावा बनाक पल्‍ली।
44007022	मोशा मिश्रीहुँकन्‍हक सब ज्ञानगुनक बात सिख्‍ल, ओ हुँकहार बोलीवचन ओ कामकाज प्रभावशाली रलहन।
44007023	“चालीस वर्षक उमेरम मोशा आपन इस्राएली दादुभैयनसे भ्‍याँट कर्ना इच्‍छा कर्ल।
44007024	एक दिन मोशा एकठो मिश्रक मनैया एकठो इस्राएलीह पिटट्‍ देख्‍ल त उ इस्राएलीक रक्षा कर गैल ओ बद्‍ला लेक उ मिश्रीह मुवादेल।
44007025	इस्राएलीन अत्‍याचारमसे छुट्‌कारा देहक लाग परमेश्‍वर हुँकहीन पठारख्‍ल कना बात आपन दादुभैयहुँक्र बुझहीँ कैक मोशा सोँच्‍लरलह। तर हुँक्र उ बात नैबुझ्‍ल।
44007026	द्वासर दिन मोशा दुइ जन इस्राएलीहुँकन मारिकमारा करँट्‍ देख्‍ल। हुँकन मिलैना हिसाबले मोशा कल, ‘टुह्र दादुभैयन होक फे काजे मारिकमारा करटो?’
44007027	“तर अन्याय करुइया इस्राएली मोशह घुचेट्‌टी कहल, ‘हमारम शासन कर ओ हमार न्याय कर टोहीह के पठाइल?
44007028	काल उ मिश्रीह मुवाइल्‌अस का टैँ मही फे मुवाइ ख्‍वाजट्‍या?’
44007029	यी सुन्‍ल त मोशा भाग्‍क मिद्यान कना देशम गैल ओ परदेशी होक बैठलग्‍ल। मोशक दुइठो छावन उहँ जन्‍मलन।
44007030	“चालीस वर्ष पाछ एक दिन सीनै कना पर्वत्‍वक लग्‍घ उजार ठाउँम एकठो स्‍वर्गदूत मोशकठे जर्टिरहल झप्‍टीम देखपर्ल।
44007031	यी देख्‍क मोशा छक्‍क पर्ल ओ मजासे ह्‍यारक लाग लग्‍घ गैल त परमप्रभुक आवाज सुन्‍ल,
44007032	‘मै ट्‌वार पितापुर्खा अब्राहाम, इसहाक ओ याकूबक परमेश्‍वर हुइटुँ।’ यी सुन्‍क मोशा डरकमार लग्‍लगाइलग्‍ल ओ हेर्ना आँट फे नैकर्ल।
44007033	“परमप्रभु मोशह कल, ‘आपन चप्‍पल निकार, काकरकि टैँ ठह्र्‍याइल ठाउँ पवित्र बा।
44007034	मिश्रदेशम रहल म्‍वार मनैन्‍हक दुःखकष्‍ट मै आपनऽ आँखिले देखरख्‍नु ओ हुँकन्‍हक बिलौना सुनरख्‍नु। मै हुँकन छुट्‌कारा देहक लाग आरनु। आब यी कामक लाग मै टोहीह मिश्रदेशम पठैम।’
44007035	“यिह मोशह, आपनऽ जातिक मनै ‘हमारम शासन कर ओ हमार न्याय कर टोहीह के पठाइल?’ कैक अस्‍वीकार कर्लह। जर्टिरहल झप्‍टीम देखपर्लक स्‍वर्गदूतसे इस्राएलीन्‍हक अगुवा हुइक लाग ओ हुँकन छुट्‌कारा देहक लाग परमेश्‍वर मोशह पठैल।
44007036	उ मनैया मिश्रदेशम, लाल समुद्रम ओ चालीस वर्षसम उजार ठाउँम अचम्‍म-अचम्‍मक काम कर्ल ओ चिन्‍ह देखाक आपन इस्राएली मनैन मिश्रदेशमसे निक्रैल।
44007037	“इस्राएलीन असिक कहुइया यिह मोशा हुइट, ‘परमेश्‍वर टुन्‍हक आपनऽ दादुभैयन्‍हकमसे म्‍वारअस एकठो अगमवक्ता टुन्‍हकठे अनहीँ।’
44007038	इस्राएलीहुँक्र उजार ठाउँम जम्‍मा हुइल्‌म मोशा उहँ रलह। स्‍वर्गदूत सीनै पर्वत्‍वम हुँकहीनसे बोल्‍लह। मोशा उह वचन हमार पुर्खन कलह ओ हमन देहक लाग जीवित वचन पैलह।
44007039	“तर हमार पितापुर्खाहुँक्र हुँकहार बात ओनैबोओनैबोनैकर्ल। बेनसे हुँक्र मोशह छोर्क मिश्रदेशम घुम्‍ना विचार कर्ल।
44007040	हुँक्र मोशक दादु हारूनह असिक कल, ‘हमार आघ-आघ जाइक लाग डिउँटाओँ बनादी, काकरकि हमन मिश्रदेशमसे निक्राक अनुइया ऊ मोशह का हुइलस कना बात हमन थाहाँ नैहो।’
44007041	तबदोस्र हुँक्र एकठो बच्‍छ्‌वक मूर्ति बनैल ओ ओइहेँम बलि चह्रैल। हुँक्र आपनऽ हाँठले बनाइल मूर्तिक खुशीयाली मनैल।
44007042	तब परमेश्‍वर आपन नजर हुँकन्‍हकमसे हटैल। ओ हुँकन दिन, जोन्‍ह्‍या, ओ तोरैँयक पूजा कर देल। अगमवक्तन परमेश्‍वरक वचनम असिक लिख्‍रख्‍ल, ‘हेरो, इस्राएलक मनै, का उजार ठाउँम चालीस वर्षसम महीह पशु काट्‌क बलि चह्रैलहो?
44007043	टुह्र मोलेख कना डिउँटक पाल लैगिलो ओ रेफन डिउँटा कना तोरैँयक मूर्ति फे लैगिलो। उ मूर्ति टुह्र पूजक लाग अपन्‍हे बनैलहो। उहओर्से मै टुँहन बेबिलोनसे फे दूर कैदी बनाक पठैम।’
44007044	“सारा उजार ठाउँम हमार पुर्खन्‍हकठे ‘परमेश्‍वरक उपस्‍थिति देखैना’ एकठो पवित्र पाल रह। परमेश्‍वर मोशह देखाइल नमुना अनुसार उ पाल बनागैल रह।
44007045	परमेश्‍वर यी देशम रहल गैरयहूदीन खेद्‍ल। यहोशू यी देश जित्‍ल त, हमार पुर्खाओँ उ पवित्र पाल यिह देशम अन्‍ल। तबसे राजा दाऊदक पालासम उ पवित्र पाल यिहँ पलरहल।
44007046	दाऊद परमेश्‍वरक निगाहा पैल ओ इस्राएलीहुँक्र आराधना करक लाग परमेश्‍वर सड्‍ड पलरना एकठो भवन बनैना अनुमति मङ्‍ल।
44007047	दाऊदक छावा सोलोमन परमेश्‍वरक भवन बनैल।
44007048	“तर सर्वोच्‍च परमेश्‍वर त मनैन्‍हक बनाइल मन्‍दिरम नैबैठ्‌ट। परमप्रभुक कहल बात अगमवक्ता लिख्‍रख्‍ल,
44007049	‘स्‍वर्ग म्‍वार सिंहासन हो, पृथ्‍वी म्‍वार पौलीक पाउदान हो। टुह्र म्‍वार लाग कसिन मन्‍दिर बनैबो? मै आराम कर्ना ठाउँ कहाँ बा?
44007050	यी सब चिज म्‍वार बनाइल नैहो का?’
44007051	“अप्‍नहुँक्र कठोर मनै हुइटी। अप्‍नहुँक्र गैरयहूदीन्‍हकअस परमेश्‍वरक आज्ञापालन कर या उहाँक वचन सुन नैचहटी। आपन पुर्खन्‍हकअस अप्‍नहुँक्र पवित्र आत्‍मक विरोध कर्टिरठी।
44007052	अप्‍नहुँकन्‍हक पुर्खाओँ कौन अगमवक्तह नैसँतैल? परमेश्‍वरक धर्मी जन अइना बारेम अगमवाणी करुइयन त झन् मुवैना समेत कर्ल। उह धर्मी जनह अप्‍नहुँक्र ध्‍वाखा देक मुवैली।
44007053	अप्‍नहुँक्र स्‍वर्गदूतनसे परमेश्‍वरक धार्मिक व्‍यवस्‍था पैली, तर जानजानक फे पालन नैकर्ली।”
44007054	स्‍तिफनसक बात सुन्‍क महासभक मनै रिसले आगी हुइल ओ दाँत पिसभिर्ल।
44007055	तर स्‍तिफनस पवित्र आत्‍मले भरपूर होक स्‍वर्गओर हेर्ल त परमेश्‍वरक महिमा ओ परमेश्‍वरक दाहिन पाञ्‍जर येशूह ठह्र्‍याइल देख्‍ल।
44007056	स्‍तिफनस कल, “हेरी, मै स्‍वर्ग उघ्रल ओ मनैयक छावा येशूह परमेश्‍वरक दाहिन पाञ्‍जर ठह्र्‍याइल द्‍याखटुँ।”
44007057	अत्रहम हुँक्र आपन-आपन कान बुज्‍क जोरसे चिल्‍लैल ओ स्‍तिफनसह आक्रमण कर्ल।
44007058	हुँक्र स्‍तिफनसह घँस्‍यैटी सहरसे बाहर लैजाक पत्‍थ्रले मारभिर्ल। हुँकहीन मुवैना मनै आपन-आपन कोट काहारक शाऊल नाउँक एकठो जवान मनैयह ह्‍यार देरख्‍लह।
44007059	हुँक्र पत्‍थ्रले मर्टिरहल ब्‍याला स्‍तिफनस प्रार्थना कर्ल, “हे प्रभु येशू, म्‍वार आत्‍मह ली।”
44007060	तबदोस्र स्‍तिफनस ठिहुन टेक्‍क जोरसे प्रार्थना कर्ल, “हे प्रभु, यी पाप हिँकन जिन लाग।” अत्रा कैक ऊ प्राण छोर्ल।
44008001	मनै स्‍तिफनसह मारबेर शाऊल फे सहमत रलह। उह दिनठेसे यरूशलेमक मण्‍डलीक विरोधम भारी सतावट सुरु हुइल्। प्रेरितहुँक्र बाहेक और सब विश्‍वासीहुँक्र यहूदिया ओ सामरिया क्षेत्रम तितरबितर हुइल।
44008002	प्रभुक भक्तजनहुँक्र स्‍तिफनसक मुवल शरीरह गर्ल ओ ऊ मुलकम धेर शोक कर्ल।
44008003	तर शाऊल विश्‍वासीन नाश कर भिर्ल। ऊ घर-घरम जाक येशूम विश्‍वास करल पुरुष ओ स्‍त्रीहुँकन घँस्‍यैटी जेलम डारदेहँट्।
44008004	तब तितरबितर हुइल् चेलावँ जहोँरतहोँर जाक खुशीक खबर प्रचार कर्ल।
44008005	फिलिप सामरिया कना सहरम जाक येशू मनैन मुक्ति देहुइया ख्रीष्‍ट हुइट कैक प्रचार कर्ल।
44008006	फिलिपक वचन सुन्‍क ओ हुँकहार करल अचम्‍मक काम देख्‍क भीडक सारा मनै हुँकहार बातम ध्‍यान देल।
44008007	धेर मनैन्‍हकमसे भूत जोरले चिल्‍लैटी निक्रल। प्‍यारालाइस रोग लागल ओ नाङ्‌गरलुल हुइल् मनै फे चोखैल।
44008008	असिक सामरिया सहरक मनै बहुत खुशी हुइल।
44008009	उ सहरम सिमोन नाउँक जादू देखैना एकठो मनैया रह, ऊ जादू देखाक सामरियक मनैन दङ्‌ग पाररख्‍लहा। ऊ म्‍वारअस कुई फे नैहो कैक कह।
44008010	सर्वसाधारण ओ गन्यमान्य सबजन ओहीह मानँट्‍ ओ “महाशक्ति कैजैना परमेश्‍वरक शक्ति पाइल मनैया हो” कैक कहँट्‍।
44008011	सबजन ओहीह मानँट्‍ काकरकि ऊ धेर समय आघसे जादू देखाक मनैन दङ्‌ग पर्लरह।
44008012	तर जब हुँक्र परमेश्‍वरक राज्‍य ओ येशू मुक्ति देहुइया ख्रीष्‍ट हुइट कैक फिलिपक प्रचार करल खुशीक खबर सुन्‍ल, तब पुरुष मनै ओ स्‍त्री मनै विश्‍वास कर्ल ओ बप्‍तिस्‍मा लेल।
44008013	सिमोन फे विश्‍वास करल ओ बप्‍तिस्‍मा लिहल। ऊ फिलिपक सँगसँग लग्‍लरह। फिलिपक करल अचम्‍मक काम ओ चिन्‍ह देख्‍क ऊ छक्‍क पर।
44008014	सामरिया क्षेत्रक मनै परमेश्‍वरक वचनम विश्‍वास कर्ल कैक यरूशलेमम प्रेरितहुँक्र सुन्‍ल त पत्रुस ओ यूहन्‍नह हुँकन्‍हकठे पठैल।
44008015	हुँक्र सामरिया जाक प्रभुकम विश्‍वास करल मनै पवित्र आत्‍मा पैहीँ कैक हुँकन्‍हक लाग प्रार्थना कैदेल।
44008016	काजेकलसे पवित्र आत्‍मा हुँक्रमध्‍ये केक्रोम फे नैअइलरलहन। हुँक्र प्रभु येशूक नाउँम पानीक बप्‍तिस्‍मा केल लेरख्‍लह।
44008017	तब पत्रुस ओ यूहन्‍ना हुँकन्‍हकम हाँठ ढैक प्रार्थना कैदेल त हुँक्र पवित्र आत्‍मा पैल।
44008018	प्रेरितहुँक्र मनैन्‍हकम हाँठ ढरल ब्‍याला हुँकन पवित्र आत्‍मा पाइल देख्‍क सिमोन जादूगर फे प्रेरितन पैँसा देटी कहल,
44008019	“मनैन्‍हकम हाँठ ढर्लसे पवित्र आत्‍मा पैना यी शक्ति महीह फे दी।”
44008020	पत्रुस जवाफ देल, “ट्‌वार पैँसा ट्‌वारसँग नाश ह्‍वाए काकरकि टैँ त परमेश्‍वरक वरदान पैँसले किन सेक्‍जिठा कैक विचार कर्ल्‍या।
44008021	यिहिँम ट्‌वार ना त अधिकार बा ना हिस्‍सा बा, काकरकि परमेश्‍वरक नजरम ट्‌वार मन ठीक नैहो।
44008022	असिन दुष्‍ट विचारमे आपन मन परिवर्तन कैक परमेश्‍वरसे प्रार्थना कर्। सायद परमेश्‍वर टोहीह क्षमा कैदेहसेक्‍ठ।
44008023	टैँ त डाहाले भरल बाट्‌या ओ पापक बन्‍धनम परल बाट्‌या।”
44008024	यी बात सुन्‍क सिमोन बिन्‍ती करल, “अप्‍नहुँकन्‍हक कहल यी बात म्‍वारम जिन आए कैक म्‍वार लाग प्रभुसे प्रार्थना कैदी।”
44008025	हुँक्र साक्षी देल ओ प्रभुक वचन प्रचार कैक सेक्‍ल त पत्रुस ओ यूहन्‍ना सामरिया क्षेत्रक गाउँ-गाउँम खुशीक खबर प्रचार कर्टी यरूशलेमम घुम्‍ल।
44008026	तबदोस्र प्रभुक एकठो स्‍वर्गदूत फिलिपह कल, “उठो, ओ यरूशलेमसे दक्षिनओर गाजा जैना उजार ठाउँक डगरिम जाओ।”
44008027	तब फिलिप उठ्‌क गैल। उहब्‍याला इथियोपिया देशक एकठो बडाहाकिम उह डगर जाइटलह। उ मनैया इथियोपिया देशक महारानी कन्‍दाकीक बरा मनैया ओ सम्‍पत्तिक हिसाबकिताब करुइया रलह। उ नपुंसक मनैया परमेश्‍वरक आराधना कैक यरूशलेमसे घर घुमटलह।
44008028	ओ आपन रथम बैठ्‌क यशैया अगमवक्तक लिखल किताब पह्रटलह।
44008029	पवित्र आत्‍मा फिलिपह कल, “उ रथक पञ्‍ज्र-पञ्‍ज्र जाओ।”
44008030	फिलिप दौरटी रथक लग्‍घ पुग्‍ल त उ मनैयह यशैया अगमवक्तक लिखल किताब पह्रट्‍ सुन्‍ल। तबदोस्र फिलिप हुँकहीन पुछ्‌ल, “अप्‍न का पहर्टीबाटी, उ बात बुझटी?”
44008031	उ मनैया जवाफ देल, “कुई ना कुई याकर अर्थ नैलगादेहट्‌सम मै कसिक बुझम्?” तब ऊ फिलिपह रथम चिउह्र कैक आपनठे बैठक लाग बिन्‍ती कर्ल।
44008032	उ मनैया धर्मशास्‍त्रक यी खण्‍ड पह्रटलह, “उहाँ काट लैगिल्‌ भेँरीअस रलह, भुत्‍ला काटबेर भेँरीक पठ्‌रू चामचुम रहलअस उहाँक मुहमसे बोली नैफुट्‍लन।
44008033	उहाँक बेइज्‍जत हुइलन, उहाँ ठीक न्याय नैपैल। का उहाँक सन्‍तानन्‍हक बयान कुई कर सेकी? काकरकि मनै उहाँह सिध्‍यादेल।”
44008034	उ धनसम्‍पत्तिक हिसाबकिताब करुइया फिलिपह पुछ्‌ल, “कृपया महीह कही, यी बात अगमवक्ता क्‍याकर बारेम कलक हुइट? आपनऽ बारेम कि और केक्रो बारेम?”
44008035	तब फिलिप धर्मशास्‍त्रक उह खण्‍डसे सुरु कैक येशूक बारेम खुशीक खबर सुनैल।
44008036	जैटी-जैटी डगरिम हुँक्र पानी रहल ठाउँम पुग्‍ल त, धनसम्‍पत्तिक हिसाबकिताब करुइया कल, “हेरी, अठे पानी बा। आब मै काजे बप्‍तिस्‍मा नैलेना?”
44008037	[फिलिप कल, “अप्‍न सारा मनले विश्‍वास कर्ठी कलसे बप्‍तिस्‍मा लिहसेक्‍ठी।” ऊ जवाफ देल, “येशू ख्रीष्‍ट परमेश्‍वरक छावा हुइट कैक मै विश्‍वास कर्ठुं।”]
44008038	तब ऊ रथ ठह्र्‍याए लगैल। फिलिप ओ धनसम्‍पत्तिक हिसाबकिताब करुइया पानी रहल ठाउँम गैल, तबदोस्र फिलिप हुँकहीन बप्‍तिस्‍मा देल।
44008039	हुँक्र पानीमसे निक्रल त प्रभुक आत्‍मा फिलिपह लैगिलन। उ धनसम्‍पत्तिक हिसाबकिताब करुइया फिलिपह नैदेख्‍ल, तर खुशी होक गैल।
44008040	फिलिप अपन्‍हे अश्‍दोद सहरम पुगल थाहाँ पैल ओ कैसरिया सहर नैपुगट्‌सम डगरिम पर्ना सब सहरम खुशीक खबर प्रचार कर्टी गैल।
44009001	उ ब्‍याला शाऊल प्रभु येशूक चेलन मुवैना धम्‍की देहटलह। प्रधान पूजारीकठे जाक
44009002	मुक्ति पाइक लाग येशूम विश्‍वास करल मनैन, पुरुष या स्‍त्री, जेहीह फ्‍याला परैलसे फे पकर्क यरूशलेमम लैजाइ पाऊँ कैक दमस्‍कसक सभाघरम बुझाइक लाग अधिकारक पुर्जी मङ्‍ल।
44009003	शाऊल दमस्‍कस सहर जाइटलह। जैटी-जैटी दमस्‍कसक लग्‍घ पुग्‍ल त अचानक स्‍वर्गमसे ज्‍योति हुँकहार आञ्‍जरपाञ्‍जर चम्‍कलन।
44009004	शाऊल नेङ्‌ग्‍टी-नेङ्‌ग्‍टी गिरगैल ओ असिन आवाज सुन्‍ल, “शाऊल, शाऊल, काजे टुँ महीह सँताइटो?”
44009005	शाऊल कल, “प्रभु, अप्‍न के हुइटी?” उहाँ कल, “मै येशू हुइटुँ, जेहीह टुँ सँताइटो।
44009006	आब उठ्‌क सहरम जाओ त टुँहार करपर्ना काम मै उहँ कहम्।”
44009007	शाऊलकसँग गैल्‌ मनै जातसे बक्‍क परगैल ओ एक पैला फे आघ बह्र नैसेक्‍ल। हुँक्र आवाजभर सुन्‍ल तर किहुह फे नैदेख्‍ल।
44009008	शाऊल भुइँयमसे उठ्‌क आँख खोल्‍ल तर कुछु फे नैदेख्‍ल। उहओर्से हुँकहार सङ्‌घरेन हुँकहीन हाँठ पकर्क डोर्‍यैटी दमस्‍कसम लैगिलन।
44009009	शाऊल तीन दिनसम कुछु फे नैदेख्‍ल, ऊ ना त कुछु खैल, ना कुछु पिल।
44009010	उ ब्‍याला दमस्‍कसम हननिया नाउँक एकठो विश्‍वासी रलह। ऊ प्रभु येशूक दर्शन पैल। प्रभु येशू कल, “रै हननिया!” ऊ जवाफ देल, “हजुर, प्रभु।”
44009011	प्रभु कल, “‘स्‍वाझ’ कना गल्‍लीम रहल यहूदक घरम जाओ ओ टार्सस सहरसे आइल शाऊल नाउँक मनैयह खोजो। काकरकि ऊ आब प्रार्थना करट।
44009012	ऊ हननिया नाउँक मनैया कपारिम हाँठ ढैक प्रार्थना कैदेलकओर्से अप्‍न देख्‍नाहा हुइलक बात दर्शनम देखरख्‍ल।”
44009013	हननिया जवाफ देल, “प्रभु, यी मनैया यरूशलेमम रहल अप्‍नक भक्त जनहुँकन बहुत सँतैलक बात मै धेर मनैनसे सुनरख्‍नु।
44009014	ऊ मुख्‍य पूजारीनसे अप्‍नक पाछ लगुइयन् पकर्ना अधिकार लेक यिहाँ आरल।”
44009015	प्रभु कल, “जाओ, काकरकि गैरयहूदीन, राजाहुँकन ओ इस्राएलीहुँकन म्‍वार बारेम प्रचार करक लाग मै हुँकहीन रोजरख्‍नु।
44009016	म्‍वार सेवा कर्लक कारणले सहपर्ना दुःख हुँकहीन मै देखैम।”
44009017	तब हननिया यहूदक घर गैल ओ भित्तर पैँठ्‌क शाऊलक कपारिम हाँठ ढैक कल, “शाऊल भाइ, टुँ यिहाँ आइबेर डगरिम टुँहारठे देखपरल प्रभु येशू महीह पठैलह। टुँ देख्‍नाहा हुइसेको ओ पवित्र आत्‍मले भरपूर हुइसेको कैक महीह पठैलह।”
44009018	तबहेँ शाऊलक आँखिमसे पोप्री असक चिज खस्‍लन ओ देख्‍नाहा हुइल। ऊ उठ्‌ल ओ बप्‍तिस्‍मा लेल।
44009019	ऊ खाना खैल त हुँकाहारम ताकत अइलन। शाऊल विश्‍वासीन्‍हकसँग टनिक दिनसम दमस्‍कसम बैठ्‌ल।
44009020	तब्‍बहेँसे शाऊल येशू ख्रीष्‍ट परमेश्‍वरक छावा हुइट कैक सभाघरम प्रचार कर भिरगैल।
44009021	हुँकहार बात सुनुइयन सबजन छक्‍क पर्क कहलग्‍ल, “यरूशलेमम येशूक नाउँ लिहुइयन् सबजहन सिध्‍याइ खोज्‍ना मनैया यिह नैहुइट का? यिहाँ फे येशूक चेलन पकर्क मुख्‍य पूजारीन्‍हकठे लैजाइक लाग त आइल हुइहीँ।”
44009022	तर शाऊलक प्रचार झन्-झन् शक्तिशाली हुइटी गैलन। येशू जो ख्रीष्‍ट हुइट कैक ऊ असिन पक्‍का प्रमाण देल, कि दमस्‍कसक यहूदीहुँक्र कुई फे जवाफ देह नैसेक्‍ल।
44009023	धेर दिन बितल् त, यहूदीहुँक्र शाऊलह मुवैना योजना बनैल।
44009024	तर हुँकन्‍हक योजना शाऊल थाहाँ पाडर्ल। यहूदीहुँक्र हुँकहीन मुवाइक लाग रातदिन दमस्‍कस सहरक गेटम लग्‍लरहँट्‌।
44009025	एक दिन रात हुइल् ब्‍याला चेलावँ शाऊलह ड्‍यालम ढर्ल ओ सहरक पर्खालक झ्‍यालिमसे बाहर उतारक भगादेल।
44009026	शाऊल यरूशलेमम घुम्‍क अइल त, येशूक चेलनसे भ्‍याँट खोज्‍ल। तर चेलावँ हुँकहीनसे डरैल, काकरकि शाऊल फे येशूम विश्‍वास कैरख्‍ल कना बात हुँक्र विश्‍वास कर नैसेक्‍ल।
44009027	तर बारनाबास नाउँक चेला शाऊलह प्रेरितन्‍हकठे लैगैल। शाऊल डगरिम प्रभुह देख्‍लक, प्रभु हुँकहीनसे बात बट्‌वइलक ओ दमस्‍कसम एक नैडराक येशूक बारेम प्रचार कर्लक, सब बात बारनाबास हुँकन्‍हकठे बट्‌वादेल।
44009028	शाऊल यरूशलेमम हुँकन्‍हकसँग खुल्‍लमखुल्‍ला न्याङ्‌ग लग्‍ल ओ एक नैडराक प्रभुक बारेम प्रचार करलग्‍ल।
44009029	ऊ ग्रीक भाषा बोल्‍ना यहूदीनसे फे वाद-विवाद कर्ल, तर हुँक्र शाऊलह मुवाइ खोज्‍ल।
44009030	हुँकहीन मुवाइक लाग बाट कना बात थाहाँ पैल त विश्‍वासी दादुभैयन् शाऊलह कैसरिया सहरम लैगैल ओ उहाँसे टार्सस सहरम पठादेल।
44009031	तबदोस्र यहूदिया, गालील ओ सामरिया क्षेत्रम रहल सब मण्‍डलीम सतावट नैरलक कारण शान्‍ति छइँलन ओ विश्‍वासीहुँक्र परमेश्‍वरक आदर कर्लकओर्से बलगर हुइल। ओ पवित्र आत्‍मसे उत्‍साहित होक लौव विश्‍वासीहुँक्र बहर्टीगैल्‌।
44009032	पत्रुसजुन ठाउँ-ठाउँम नेङ्‌टी लुड्डा सहरम रहल प्रभुक भक्त जनहुँकन्‍हकठे भ्‍याँट कर आपुग्‍ल।
44009033	पत्रुस उहाँ एनियास कना एकठो मनैयह भेँटैल। हुँकहीन प्‍यारालाइस रोग लागलओर्से बिस्‍तारक-बिस्‍तारम रहल आठ वर्ष होरलहन।
44009034	पत्रुस हुँकहीन कल, “एनियास, येशू ख्रीष्‍ट टुँहीन आबहेँ चोखैहीँ। उठो ओ आपन बिस्‍तारा उठाओ।” एनियास तबहेँ उठ्गैल।
44009035	हुँकहीन चोखाइल देख्‍क लुड्डा ओ शारोनम बैठुइया धेर मनै प्रभु येशूम विश्‍वास कर्ल।
44009036	योप्‍पा सहरम प्रभुकम विश्‍वास कर्ना तबीता नाउँक एकठो दिदी रलही। ग्रीक भाषम हुँकहीन डोरकास कहन। याकर अर्थ हर्निन्‍या हो। ऊ असल काम ओ गरीबन सहायता कर्ना कामम लग्‍लरहँट्‌।
44009037	ऊ बेराम पर्क मुगैली। मनै हुँकहार मुवल शरीरह धो-धा पार्क उप्रक ताल्‍हक एकठो क्‍वाठम ढर्ल।
44009038	लुड्डा सहर योप्‍पा सहरक लग्‍घहेँ रह। पत्रुस लुड्डम बाट कना बात चेलावँ थाहाँ पैल त हुँक्र दुइ जहन पत्रुसकठे असिक कैक पठैल, “हमारठे झट्‌ट आदी।”
44009039	तब पत्रुस हुँकन्‍हकसँग गैल। पत्रुस योप्‍पम पुग्‍ल त, मनै हुँकहीन उप्रक ताल्‍हम, तबीतक मुवल शरीर रहल क्‍वाठम, लैगैल। विधवहुँक्र तबीता हुँकन्‍हकसँग पलरहलब्‍याला हुँकहार लुगा देखैने ओ रुइने कर्टी पत्रुसक चारिओर ठह्रेइल।
44009040	पत्रुस सबजहन क्‍वाठमसे बाहर निक्रैल ओ ठिहुन टेक्‍क प्रार्थना कैदेल। तबदोस्र पत्रुस तबीतक मुवल शरीरओर घुम्‍क कल, “तबीता, उठो!” ऊ आँख उघर्ली त पत्रुसह देख्‍ली ओ उठ्‌क बैठ्‌ली।
44009041	पत्रुस हुँकहार हाँठ पकर्क हुँकहीन उठैल। तब पत्रुस सब विश्‍वासीन ओ विधवन बलैल ओ मुक जियल तबीतह हुँकन्‍हक जिम्‍मा लगादेल।
44009042	यी बात सारा योप्‍पा सहरम फैलल् ओ धेर मनै प्रभुकम विश्‍वास कर्ल।
44009043	तबदोस्र छालक काम करुइया सिमोनकसँग पत्रुस धेर दिनसम योप्‍पम बैठ्‌ल।
44010001	कैसरिया सहरम कर्नेलियस नाउँक एकठो मनैया रलह। ऊ इटालिया कना पल्‍टनक रोमी कप्‍तान रलह।
44010002	ऊ परमेश्‍वरक भक्त रलह। हुँकहार सलघरक मनै परमेश्‍वरक डर मानँट्। ऊ अपुग रहल मनैन उदार चित्तले दान देहँट्‍ ओ परमेश्‍वरसे प्रार्थना कर्टिरहँट्‌।
44010003	एक दिनिक बात हो, कर्नेलियस दिनक तीन बजेओर दर्शनम परमेश्‍वरक पठाइल एकठो स्‍वर्गदूतह आपनओर आइट्‍ स्‍पष्‍टसे देख्‍ल। स्‍वर्गदूत कल, “कर्नेलियस!”
44010004	कर्नेलियस डरकमार स्‍वर्गदूतह हेर्टीकहेर्टी रह्‍गैल ओ कल, “कही, प्रभु!” स्‍वर्गदूत कल, “टुँहार प्रार्थना ओ टुँ गरीबन देहल दान परमेश्‍वर बलिदानक रूपम स्‍वीकार कैरख्‍ल।
44010005	आब टुँ योप्‍पा सहरम रहल पत्रुस कैजिना सिमोनह बलाए मनैन पठाओ।
44010006	पत्रुस समुद्रक किनारम घर रहल छालक काम करुइया सिमोनकसँग बैठलबाट।”
44010007	स्‍वर्गदूत बिदा होक गैल त कर्नेलियस आपन सेवा-चाक्रिम लग्‍लरना मनैमध्‍येम दुइ जन कमारन ओ एकठो भक्त सिपैहेह बलैल।
44010008	आपन द्‌याखल सब बात बट्‌वाक कर्नेलियस हुँकन् योप्‍पा सहरम पठैल।
44010009	द्वासर दिन हुँक्र योप्‍पा सहरक लग्‍घ पुग्‍ल त दिनक बाह्र बजेओर पत्रुस घरक छतम प्रार्थना कर गैल।
44010010	प्रार्थना कर्टीकर्टी हुँकहीन भुँख लग्‍लन। खाना तयार हुइटी रहबेर पत्रुस ध्‍यान-मग्‍न हुइल ओ दर्शन देख्‍ल।
44010011	स्‍वर्ग उघ्रल ओ चर्‍यौ खुट्‍लम बाहान्‍गैल्‌ एकठो बरानक तन्‍नाअसक चिज धर्तीम झराजाइटह।
44010012	उ तन्‍नम सब जातिक चरग्‍वर्‍या जनावर, घस्रना प्राणी ओ आकाशम उर्ना चिरैँचुरुङ्‌गन रलह।
44010013	तब पत्रुस असिन आवाज सुन्‍ल, “पत्रुस, उठो ओ मार्क खाओ।”
44010014	तर पत्रुस कल, “नाहीँ प्रभु, मै अशुद्ध या अपवित्र चिज कबु फे नैखैलहुँ।”
44010015	पत्रुस द्वासर फ्‍यारा आवाज सुन्‍ल, “परमेश्‍वरक शुद्ध पारल चिजह टुँ अशुद्ध जिन कहो।”
44010016	तीनचोसम अस्‍तह हुइल्। तबदोस्र उ तन्‍ना स्‍वर्गम उठागैल्‌।
44010017	आपन द्‌याखल दर्शनक अर्थ नैबुझ्‍क पत्रुस कवाइल रलह, उहब्‍याला कर्नेलियसक पठाइल मनै सोधपुछ कर्टी सिमोनक घरक गेटठे पुग्‍क ठह्रेइल।
44010018	हुँक्र पुछ्‌ल, “पत्रुस कना सिमोन यिहँ रठ कि?”
44010019	पत्रुसजुन आपन द्‌याखल दर्शनक बारेम विचार कर्टिरलह। तब पवित्र आत्‍मा हुँकहीन कलन, “हेरो, तीन जन मनै टुँहीन ख्‍वाजट।
44010020	उठो टर जाओ ओ बिना हिच्‍किचैल हुँकन्‍हकसँग लागो, काकरकि हुँकन मै पठैनहुँ।”
44010021	पत्रुस टर अइल ओ हुँकन्‍हकठे जाक कल, “अप्‍नहुँकन्‍हक ख्‍वाजल मनैया मैहे हुइटुँ। का कामले यिहाँ अइली?”
44010022	हुँक्र कल, “कप्‍तान कर्नेलियस हमन पठैलह। उहाँ असल ओ परमेश्‍वरक डर मन्‍ना मनैया हुइट। सब यहूदीहुँक्र फे उहाँह आदर कर्ठ। अप्‍नह उहाँक घरम बलाक अप्‍नसे उपदेश सुनहो कैक पवित्र स्‍वर्गदूतसे आदेश पारख्‍ल।”
44010023	पत्रुस हुँकन घरम बलाक मानमर्जाट्‍ कर्ल। उ रात हुँक्र उहँ बैठ्‌ल। द्वासर दिन पत्रुस ओ योप्‍पम रहल विश्‍वासीहुँक्र फे हुँकन्‍हकसँग गैल।
44010024	तीसर दिन हुँक्र कैसरिया पुग्‍ल। कर्नेलियसजुन आपन सङ्‌घरेन ओ नातपातन बलाक हुँकन्‍हकसँग पत्रुसहुँकन्‍हक बट्‌या ह्‍यारटलह।
44010025	पत्रुस घरम पैँठ्‌टीकी कर्नेलियस हुँकहार ग्‍वारम ढ्‌वाक लग्‍ल।
44010026	तर पत्रुस हुँकहीन उठैटी कल, “उठी, मै फे त एकठो साधारण मनैया केल हुइटुँ।”
44010027	पत्रुस कर्नेलियससे बात बट्‍वैटी भित्तर गैल त उहाँ धेर मनै जम्‍मा हुइल् देख्‍ल।
44010028	पत्रुस हुँकन कल, “हम्र यहूदीहुँक्र और जातिक मनैनसे सङ्‌गत कर हमार धर्म नैदेहट्‍ कना बात अप्‍न सबजहन थाहँ बा। तर किहुह फे अशुद्ध या अपवित्र मान नैपरट्‍ कैक परमेश्‍वर महीह देखारख्‍ल।
44010029	उहओर्से अप्‍न महीह बलापठैटीकी बिना हिच्‍किचैल मै आगैनु। आब कही, महीह काजे बलैलही?”
44010030	कर्नेलियस कल, “चार दिन आघक बात हो। मै तीन बजेओर घरम प्रार्थना करटनहुँ। एकचोट्‌टे चह्‍कार उज्‍जर झुल्‍वा घालल् मनैया म्‍वार आघ ठह्र्‍याक कल,
44010031	‘कर्नेलियस, परमेश्‍वर टुँहार प्रार्थना सुनरख्‍ल ओ गरीबन टुँहार देहेल दान सम्‍झलबाट।
44010032	आब योप्‍पा सहरम आइल पत्रुस कैजिना सिमोनह बलापठाओ। ऊ समुद्रक किनारम घर रहल छालक काम करुइया सिमोनक घर बैठलबाट।’
44010033	उहओर्से मै तुरुन्‍त अप्‍नह बलाए पठैनु। अप्‍न आदेली मज हुइल्। परमेश्‍वर अप्‍नह आज्ञा कर्लक बात सुनक लाग हम्र सबजन प्रभुक सामुन्‍ने जम्‍मा होरली।”
44010034	तब पत्रुस ब्‍वाल भिर्ल, “परमेश्‍वर सब मनैन बराबर व्‍यवहार कर्ठ कना बात मै एकदम स्‍पष्‍ट रूपले बुझ्‍टीबाटुँ।
44010035	परमेश्‍वरह आदर कर्टी ठीक काम कर्ना जौन जातिक मनै हुइलसे फे उहाँ स्‍वीकार कर्ठ।
44010036	इस्राएलीन्‍हकठे परमेश्‍वरक पठाइल खुशीक खबरक सन्‍देश यिह हो, कि येशू ख्रीष्‍टक करल कामले परमेश्‍वर ओ मनैन्‍हक बीचम मेलमिलाप होरहल। येशू जो सबजन्‍हक प्रभु हुइट।
44010037	यूहन्‍ना बप्‍तिस्‍मा लेहपर्ना बात प्रचार करल समयठेसे यिहँर गालील क्षेत्रसे सुरु होक सारा यहूदिया क्षेत्रम घटल घटनक बारेम अप्‍नहुँक्र जन्‍लबाटी।
44010038	परमेश्‍वर नासरतक येशूह पवित्र आत्‍मा ओ शक्तिले नियुक्त कर्ल। परमेश्‍वर उहाँकसँग रलकओर्से उहाँ असल काम कर्टी ओ शैतानक बन्‍धनम परल मनैन चोखैटि सक्‍कुओर गैल।
44010039	“यहूदिया क्षेत्र ओ यरूशलेम सहरम उहाँक करल सब कामक साक्षी हम्र बाटी। यहूदीहुँक्र उहाँह क्रूसम टङ्‌गाक मुवैलह।
44010040	तर तीसर दिनम परमेश्‍वर उहाँह मुवलमसे जियाक खुल्‍लमखुल्‍ला रूपले मनैन्‍हक आघ प्रकट कैदेल।
44010041	सबजहन त नाहीँ, तर परमेश्‍वर हमन साक्षीक रूपम रोज्‍ल, ओ उहाँ मुवलमसे फेदोस्र जिल त, हम्र उहाँकसँग खानपिन कर्ली।
44010042	येशू हमन आज्ञा देरख्‍ल कि परमेश्‍वर येशूह जिटीरहल ओ मुवल मनैन्‍हक न्याय करक लाग नियुक्त कैरख्‍ल कना खुशीक खबर प्रचार करो ओ साक्षी देओ।
44010043	अगमवक्ताहुँक्र फे उहाँक बारेम साक्षी देरख्‍ल। उहाँकम विश्‍वास करुइया सबजन उहाँक नाउँक शक्तिले पापक क्षमा पैहीँ कैक हुँक्र पैल्‍हहेँ जनादेरख्‍ल।”
44010044	पत्रुस ब्‍वालबेर वचन सुनुइया सबजन्‍हकम पवित्र आत्‍मा अइलन।
44010045	परमेश्‍वर पवित्र आत्‍मक वरदान गैरयहूदीन फे देलक देख्‍क पत्रुसकसँग अइलक् विश्‍वासी यहूदीहुँक्र छक्‍क पर्ल।
44010046	काकरकि हुँक्र नैजानल भाषा ब्‍वालटलह ओ परमेश्‍वरक प्रशंसा करटलह। पत्रुस कल,
44010047	“आब हिँकन पानीक बप्‍तिस्‍मा लेनासे के र्‍वाक सेकी? काकरकि हिँक्र फे हम्र पाइल्‌अस पवित्र आत्‍मा पारख्‍ल।”
44010048	उहओर्से पत्रुस हुँकन येशू ख्रीष्‍टक नाउँम बप्‍तिस्‍मा लेना आज्ञा देल। तबदोस्र हुँक्र पत्रुसह टनिक दिनसम हुँकन्‍हक्‍केसँग रहक लाग बिन्‍ती कर्ल।
44011001	गैरयहूदीहुँक्र फे परमेश्‍वरक वचनम विश्‍वास करल बात प्रेरितहुँक्र ओ सारा यहूदिया क्षेत्रम रहल विश्‍वासीहुँक्र सुन्‍ल।
44011002	तर जब पत्रुस यरूशलेमम पुग्‍ल, तब यहूदी विश्‍वासीहुँक्र हुँकहीन दोष लगैल,
44011003	“अप्‍न गैरयहूदीन्‍हक घरम जाक हुँकन्‍हकसँग काजे खानपिन कर्ली?”
44011004	तबदोस्र पत्रुस सब घटना जस्‍तक तस्‍त हुँकन सुनाइ लग्‍ल,
44011005	“मै योप्‍पा सहरम प्रार्थना कर्टीरनहुँ। मै ध्‍यान-मग्‍न हुइल् ब्‍याला परमेश्‍वरसे एकठो दर्शन देख्‍नु। मै एकठो बरानक तन्‍नाअसक चिज चर्‍यौ खुट्‍लम पकर्क स्‍वर्गमसे झराजाइट्‍ देख्‍नु। उ चिज म्‍वारठे आइल।
44011006	जब मै निहार्क हेर्नु, तब उ तन्‍नम सब जातिक जनावर देख्‍नु। उहिँम घरपालुवा जनावर, जङ्‌गली जनावर, घस्रना जनावर, ओ चिरैँचुरुङ्‌गन रलह।
44011007	तबदोस्र मै असिन आवाज सुन्‍नु, ‘पत्रुस, उठो, ओ मार्क खाओ।’
44011008	“मै कनु, ‘नाही प्रभु, मै अशुद्ध या अपवित्र चिज कबु फे नैखैलहुँ।’
44011009	“तर स्‍वर्गसे फेदोस्र आवाज आइल, ‘परमेश्‍वरक शुद्ध पारल चिजह टुँ अशुद्ध जिन कहो।’
44011010	तीनचो अस्‍तह हुइल्। तबदोस्र सब चिज तन्‍नासैँट स्‍वर्गम उठागैल्‌।
44011011	“उहब्‍याला कैसरियासे महीह बलाए पठागैल्‌ तीनठो मनै मै रहल घरम आपुग्‍ल।
44011012	नैहिच्‍किचाक हुँकन्‍हकसँग जाओ कैक पवित्र आत्‍मा महीह कल। हिँक्र छ जन यहूदी विश्‍वासीहुँक्र फे म्‍वारसँग रलह, ओ हम्र एकठो मनैयक घर गैली।
44011013	उ मनैया आपन घरम एकठो स्‍वर्गदूत देखपर्लक बात हमन सुनैल। स्‍वर्गदूत हुँकहीन कल, ‘योप्‍पा सहरम रहल पत्रुस कैजिना सिमोनह बलाए मनैन पठाओ।
44011014	पत्रुस आक टुँ ओ टुँहार सलघरक मनै कसिक मुक्ति पैना कैक वचन टुँहीन सुनैहीँ।’
44011015	“जब मै ब्‍वाल लग्‍नु, तब सुरुम हमारम आइलअस हुँकन्‍हकम फे पवित्र आत्‍मा अइलन।
44011016	तबदोस्र मै प्रभुक कहल वचन सम्‍झनु, ‘यूहन्‍ना पानीक बप्‍तिस्‍मा देल तर टुह्र पवित्र आत्‍मक बप्‍तिस्‍मा पैबो।’
44011017	हम्र प्रभु येशू ख्रीष्‍टम विश्‍वास कर्ली ओ जौन वरदान पैली, परमेश्‍वर उह वरदान गैरयहूदीहुँकन देल। परमेश्‍वर अपन्‍हे हुँकन वरदान देडर्ठ कलसे, उहाँह रोकुइया मै के हुइटुँ?”
44011018	यी बात सुन्‍क यहूदी विश्‍वासीहुँक्र पत्रुसह दोष लगाइ छोर्ल, ओ “परमेश्‍वर गैरयहूदीन फे आपन-आपन पापी मन परिवर्तन कैक परमेश्‍वरकठे घुम्‍ना ओ अनन्‍त जीवन पैना निगाहा देरख्‍ल” कैक परमेश्‍वरक महिमा कर्ल।
44011019	स्‍तिफनसक हत्‍या हुइलन त, विश्‍वासीहुँक्र सतावट हुइलक कारण यरूशलेमसे तितरबितर हुइल। कुई-कुई फोनिके क्षेत्रम, कुई-कुई साइप्रस टापुम, ओ कुई-कुई सिरिया क्षेत्रक एन्‍टिओखिया सहरसम पुग्‍ल, ओ हुँक्र सुरुम यहूदीन केल वचन प्रचार कर्ल।
44011020	तर पाछ साइप्रस टापु ओ कुरेनी सहरसे एन्‍टिओखियम आइल चेलावँ ग्रीक जातिक मनैन फे खुशीक खबर प्रचार करलग्‍ल।
44011021	हुँकन्‍हकठे प्रभुक शक्ति रलहन, ओ विश्‍वास करुइयन धेर जन प्रभुकओर घुम्‍ल।
44011022	यी खबर यरूशलेमक मण्‍डलीम पुगल त, मण्‍डलीक अगुवाहुँक्र बारनाबासह एन्‍टिओखियम पठैल।
44011023	जब ऊ एन्‍टिओखियम पुग्‍ल, तब परमेश्‍वर हुँकन कृपा करल देख्‍क ऊ खुशी हुइल ओ हुँकन सारा हृदयले प्रभुकम भरोसा कर्लरहहो कैक उत्‍साह देल।
44011024	बारनाबास असल, पवित्र आत्‍मले भरल, ओ विश्‍वासम बलगर व्‍यक्ति रलह। हुँकहार कारण धेर मनै प्रभुकम विश्‍वास कर्ल।
44011025	तबदोस्र बारनाबास शाऊलह ख्‍वाज टार्सस सहरम गैल।
44011026	शाऊलह भेँटैल त, ऊ हुँकहीन एन्‍टिओखियम अन्‍ल। हुँक्र दुनु जन प्रभुकम विश्‍वास करुइयन्‍हकसँग वर्ष दिनसम सङ्‌गति कर्टी धेर जहन सिखैल। येशूक चेलावँ एन्‍टिओखियम सबसे पैल्‍ह ख्रीष्‍टियन कैगिलह।
44011027	उह समयम कुछ अगमवक्ताओँ यरूशलेमसे एन्‍टिओखियम अइल।
44011028	हुँक्रमध्‍येम अगाबस नाउँ रहल एकठो अगमवक्ता रलह। ऊ मण्‍डलीम उठ्‌ल ओ सारा संसारम भारी अनिकाल परी कैक पवित्र आत्‍माद्वारा अगमवाणी बोल्‍ल। (पाछ रोमी शासक क्‍लौडियसक शासनकालम उ अगमवाणी पूरा हुइल्।)
44011029	हुँकहार अगमवाणी सुन्‍क एन्‍टिओखियक विश्‍वासीहुँक्र आपन-आपन औकात अनुसार यहूदिया क्षेत्रम रना विश्‍वासीन्‍हक लाग भेटी उठैना विचार कर्ल।
44011030	हुँक्र असिक उठाइल पैँसा बारनाबास ओ शाऊलक हाँठ यरूशलेमक मण्‍डलीक एल्‍डरन्‍हक लाग पठादेल।
44012001	उ समयम राजा हेरोद मण्‍डलीक कुछ सदस्‍यन पकर्क अत्‍याचार कर भिर्ल।
44012002	ऊ यूहन्‍नक दादु याकूबह तरवालले मुवाइ पठैल।
44012003	जब ऊ यी कामले यहूदीहुँकन खुशी हुइल् देख्‍ल, तब ऊ पत्रुसह फे पक्र पठैल। (उ ब्‍याला खमिर नैमिलाइल रोटी खैना टिहारक समय रह।)
44012004	तबदोस्र ऊ पत्रुसह जेलम डार्क सोह्र जन सिपाहीन चार-चारजन्‍हक समूह बनाक पत्रुसक गार्ड बैस लगैल। मुक्ति-दिवस टिहार ओरैलसे पत्रुसह सार्वजनिक कर्ना हेरोदक विचार रलहन।
44012005	पत्रुस झ्‍यालखानम रहल्‌म मण्‍डलीक मनै हुँकहार लाग परमेश्‍वरसे जोड्‍दार प्रार्थना कर्टिरलह।
44012006	हेरोद हुँकहीन सार्वजनिक करैना दिनिक आघक रात पत्रुस दुइठो सिक्रीले बान्‍ह्‍गैल्‌ ओ दुइ जन सिपाहीन्‍हक बीचम सुतल रलह। ओ और सिपाहीहुँक्र फे ड्‌वारीम लग्‍लरलह।
44012007	तब एकचोट्‌टे प्रभुक एकठो स्‍वर्गदूत देखपर्ल ओ झ्‍यालखानम ज्‍योति चम्‍कल्। स्‍वर्गदूत पत्रुसह हिलैटी “हाली उठो” कैक उठैल। तब हुँकहार हाँठम बान्‍धल सिक्री फुसुक्‍गैलन।
44012008	स्‍वर्गदूत कल, “लुगा लगाओ ओ चप्‍पल घालो।” पत्रुस ओसहेँक कर्ल। स्‍वर्गदूत कल, “पिछौरी ओहर्क म्‍वार पाछपाछ आओ।”
44012009	पत्रुस स्‍वर्गदूतक पाछपाछ झ्‍यालखानमसे बाहर अइल। तर स्‍वर्गदूतक करल यी काम हुँकहीन पक्‍का हो जसिन नैलग्‍लरलहन। हुँकहीन त दर्शन द्‍याखअस केल लागटलहन।
44012010	पत्रुस ओ स्‍वर्गदूत पैल्‍ह ओ द्वासर गार्ड टोलीन नाहाङ्‍क सहरम जैना लुहाकिक गेटठे अइल। उ गेट अपन्‍हे खुलल् ओ हुँक्र बाहर गैल। हुँक्र एकठो गल्‍लीम सँगसँग नेङ्‍टीनेङ्‍टी स्‍वर्गदूत पत्रुसह छोर्क चलगैल।
44012011	जब पत्रुसक होस खुल्‍लन, तब ऊ कल, “आब मै जाट्‌टीसे थाहाँ पैनु, कि परमप्रभु आपन स्‍वर्गदूत पठाक हेरोद राजा, ओ यहूदी अगुवाहुँक्र कर चाहल सब हानीमसे महीह छुट्‌कारा देल।”
44012012	यी बात थाहाँ पैल त, ऊ मरियमक घरम गैल। मरियम मर्कूस नाउँले बलाजैना यूहन्‍नक डाई रलही। उहाँ धेर जन जम्‍मा होक प्रार्थना करटलह।
44012013	पत्रुस गेट ढकढक्‍यैल त, रोदा नाउँ रहल एकठो कमारी गेट उभ्‍क आइल।
44012014	जब ऊ पत्रुसक बोली चिन्‍हल, तब ऊ खुशी होक गेट बिना उभ्‍कल दौरटी भित्तर गैल्‌ ओ कहल, “पत्रुस गेटम बाट।”
44012015	तर हुँक्र ओहीह कल, “टैँ बौराइट्‍या, कि का री?” तर ऊ आपन कहल बात जाट्‌टीसे हो कैक कटीरहल। तब हुँक्र कल, “पत्रुसह हेरविचार कर्ना स्‍वर्गदूत हुहीँ।”
44012016	पत्रुसजुन गेट ढकढक्‍यैटी रल। पाछ हुँक्र गेट उभ्‍कल त, हुँकहीन देख्‍क हुँक्र छक्‍क पर्ल।
44012017	पत्रुस हुँकन हाँठक इशाराले चूप लगैल, ओ प्रभु हुँकहीन जेलमसे कसिक छुट्‌कारा देल कना बात हुँकन कल। ऊ “यी बात याकूब ओ और विश्‍वासीन फे जनादेहो” कैक कल। तबदोस्र ऊ और ठाउँम चलगैल।
44012018	बिहान हुइल् त, पत्रुसह का हुइलन कैक सिपाहीन्‍हक बीचम भारी हलचल हुइलन।
44012019	हेरोद राजा हुँकहीन खोज्‍ना आदेश देल, तर हुँक्र कहोँ फे नैभेटैल। हेरोद सिपाहीन सोधपुछ कर्ल ओ हुँकन मृत्‍युदण्‍ड देल। तबदोस्र हेरोद यहूदियासे कैसरिया गैल ओ उहँ रल।
44012020	उ समयम हेरोद राजा टुरोस ओ सीदोन सहरक मनैनसे धेर रिसारलह। उहओर्से उ दुइ सहरक नेताहुँक्र मिल्‍ल ओ बलस्‍तस कना हेरोदक निजी कर्मचारीह मनाक हेरोदसे मेलमिलापक बिन्‍ती कर्ल, काकरकि उ दुइ सहरक मनै हेरोदक देशसे अनाजपानी झिकाइँट्‍।
44012021	नेताहुँकनसे भेटघाट कर्ना कैक त्‍वाकल दिन हेरोद आपन विशेष लुगा लगाक राजगद्दीम बैस्‍ल, ओ हुँकन्‍हक आघ भाषण कर्ल।
44012022	मनै कर्रसे हुँकहार प्रशंसा करलग्‍ल, “यी मनैन्‍हक बोली नैहो, तर दिउँतक हो!”
44012023	तबहेँ परमप्रभुक पठाइल एकठो स्‍वर्गदूत हुँकहीन कर्रा बेराम बनादेल, काकरकि ऊ परमेश्‍वरह महिमा नैदेल। पाछ ऊ स्‍याउँ-स्‍याउँ कीरा पर्क मुल।
44012024	तर परमेश्‍वरक वचन फैलटीगैल ओ विश्‍वासीन्‍हक संख्‍या धेर बहर्टीगैल्‌।
44012025	जब बारनाबास ओ शाऊल यरूशलेमम आर्थिक सहायता पुगाक सेक्‍ल, तब हुँक्र मर्कूस कैजिना यूहन्‍नह लेक एन्‍टिओखिया सहरम गैल।
44013001	एन्‍टिओखियम रहल मण्‍डलीम अगमवक्ताहुँक्र ओ परमेश्‍वरक वचन सिखुइयन रलह। हुँक्र बारनाबास, कालु कैजिना शिमियोन, कुरेनी सहरक लुकियस, शासक हेरोदकसँग हुर्कलक मनेन ओ शाऊल रलह।
44013002	एक दिन हुँक्र ब्रत रह्‍क परमप्रभुक आराधना कर्टिरहल समयम पवित्र आत्‍मा हुँकन कलन, “मै बारनाबास ओ शाऊलह जौन कामक लाग बलारख्‍नु, उह कामक लाग हुँकन नियुक्त करो।”
44013003	तब हुँक्र आकुर ब्रत रल ओ प्रार्थना कर्ल। तब हुँकन्‍हकम हाँठ ढैक हुँकन परमप्रभुक बलाइल काम करक लाग पठैल।
44013004	पवित्र आत्‍माद्वारा पठागैल त, बारनाबास ओ शाऊल सिलुकिया सहरम गैल, ओ उहाँसे जहाजम चिहुर्क साइप्रस टापुम गैल।
44013005	हुँक्र उ टापुक सलामिस सहरम पुग्‍ल त, यहूदीन्‍हक सभाघरम जाक परमेश्‍वरक वचन प्रचार कर्ल। हुँकन सहायता करक लाग मर्कूस कैजिना यूहन्‍ना फे हुँकन्‍हकसँग गैरलह।
44013006	हुँक्र सारा टापुम यात्रा कर्टी पाफोस सहरम आपुग्‍ल। हुँक्र उहाँ बारयेशू नाउँ रहल एकठो यहूदी जातक झूटा अगमवक्तह भेँटैल। ऊ एकठो जादूगर फे रह।
44013007	उ जादूगर साइप्रस टापुक शासक सर्गियस पौलुसक सङ्‌घारी रह। उ शासक बुद्धिमान् व्‍यक्ति रलह। हुँकहीन परमेश्‍वरक वचन सुन्‍नास लग्‍लन त, ऊ बारनाबास ओ शाऊलह बलापठैल।
44013008	तर उ जादूगर, ज्‍याकर नाउँ ग्रीक भाषम एलुमास रलहस, बारनाबास ओ शाऊलक विरोध करल। उ शासकह येशूम विश्‍वास कर नैदेहक लाग घरीघरी र्‍वाक ख्‍वाजल।
44013009	तबदोस्र शाऊल, ज्‍याकर और नाउँ पावल रलहन, पवित्र आत्‍मले भरपूर होक एलुमासह एकटक लगाक हेर्ल, ओ कल,
44013010	“टैँ शैतानक सन्‍तान, सब असल चिजिक शत्रु, सारा छलकपट ओ दुष्‍ट चालले भरल बाट्‍या। का टैँ परमप्रभुक स्‍वाझ डगर बङ्‌ग्‍याइ नैछोर्ब्‍या?
44013011	आब हेर्, परमप्रभुक दण्‍ड ट्‌वारम पररहल। टैँ कुछ समयसम आन्‍धर होजैब्‍या ओ घामक अजरार फे नैदेख्‍नेहुइट्‍या।” तबहेँ वाकर आँखिम कर्‍या बद्री आइअस हुइलस, ओ ऊ जातसे आन्‍धर होगैल्‌। कुई वाकर हाँठ पकर्क डोर्‍यादि कैक ऊ यिहँरउहँर सहारा ख्‍वाज लागल।
44013012	यी सब घटना देख्‍क उ शासक प्रभु येशूम विश्‍वास कर्ल, काकरकि प्रभुक बारेम हुँकहीन सिखाइल शिक्षा सुन्‍क ऊ छक्‍क पररलह।
44013013	पावल ओ हुँकहार सङ्‌घरेन पाफोस सहरसे पानीजहाजम चिहुर्क पामफिलिया क्षेत्रक पर्गा सहरम पुग्‍ल। मर्कूस कैजिना यूहन्‍नाजुन हुँकनसे अल्‍गाक यरूशलेम घुम्‍ल।
44013014	तर हुँक्र पर्गासे पिसिदिया क्षेत्रक एन्‍टिओखिया सहरम गैल, ओ बिसैना दिनम सभाघरम जाक बैस्‍ल।
44013015	मोशक व्‍यवस्‍था ओ अगमवक्तन्‍हक लिखल किताब पहर्ल त पाछ, सभाघरक अगुवाहुँक्र पावल ओ बारनाबासकठे असिन बात कह पठैल, “हेरो भैयौ, टुन्‍हकठे मनैन उत्‍साह देना वचन बा कलसे, कहो।”
44013016	यी सुन्‍क पावल उठ्‌ल, ओ हाँठले इशारा कर्टी कल, “इस्राएलीहुँक्र ओ परमेश्‍वरक डर मनुइयन और सब मनै, म्‍वार बात सुनी।
44013017	हम्र इस्राएली जातिन्‍हक परमेश्‍वर हमार पुर्खन रोज्‍ल, ओ हुँक्र मिश्रदेशम रहल समयम हुँकन महान जाति बनैल। परमेश्‍वर आपन शक्ति देखाक हुँकन उ देशमसे निक्राक अन्‍ल।
44013018	हुँक्र लगभग चालीस वर्षसम उजार ठाउँम रहबेर परमेश्‍वर हुँकन्‍हक व्‍यवहार सहल।
44013019	उहाँ कनान देशम रहल सातठो जातिन नाश कैक हुँकन्‍हक देश इस्राएलीहुँकन अधिकार करक लाग देल।
44013020	यी सब हुइट्‍सम लगभग चार सय पचास वर्ष लागल। “तबदोस्र परमेश्‍वर हुँकन शासन करक लाग न्यायकर्ता नियुक्त कर्ल। हुँक्र एक पाछ और कर्टी अगमवक्ता शमूएलक पालासम काम कर्ल।
44013021	तबदोस्र हमार पुर्खाओँ परमेश्‍वरसे राजा मङ्‍ल। परमेश्‍वर बेन्‍यामीन कुलक कीश कना मनैयक छावा शाऊलह राजा बनादेल। ऊ चालीस वर्षसम राज्‍य कर्ल।
44013022	परमेश्‍वर हुँकहीन राजा पदमसे हटाक दाऊदह राजा बनैल। उहाँ दाऊदक बारेम असिक कैरख्‍ल, ‘मै यिशैक छावा दाऊदह आपन ख्‍वाजलअस भेटारख्‍नु। ऊ म्‍वार इच्‍छा अनुसार सब काम करुइयाबाट।
44013023	“परमेश्‍वर इस्राएलीन आपन प्रतिज्ञा करल अनुसार उह दाऊद राजक कुलमसे मुक्ति देहुइया येशूह पठैल।
44013024	येशू अइनासे आघ यूहन्‍ना सब इस्राएलीहुँकन मनै आपन पापी मन परिवर्तन कर्लक प्रमाणक रूपम बप्‍तिस्‍मा लेहपर्ना वचन प्रचार कर्ल।
44013025	यूहन्‍ना आपन सेवक अन्‍त्‍यओर कल, ‘का टुह्र महीह मुक्ति देहुइया समझरख्‍लो? मै ऊ नैहुइटुँ। तर महीसे पाछ एक जन अइटीबाट। मै त उहाँक गैलगुज्रल कमारा हुइना लायक फे नैहुइटुँ।’
44013026	“हेरो भैयौ, हम्र चाहा अब्राहामक सन्‍तान रही, चाहा परमेश्‍वरक डर मन्‍ना गैरयहूदी मनै रही, मुक्तिक यी सन्‍देश परमेश्‍वर हम्र सबजन्‍हक लाग पठादेरख्‍ल।
44013027	यरूशलेमम मनै ओ हुँकन्‍हक शासकहुँक्र हरेक बिसैना दिन अगमवक्तन्‍हक लिखल बात पहर्क फे येशूह मुक्ति देहुइया हुइट कैक नैचिह्‍न्‍ल। बेनसे हुँक्र उहाँह मृत्‍युदण्‍ड देक उहाँक बारेम अगमवक्तन्‍हक लिखल वचन पूरा कर्ल।
44013028	हुँकन्‍हकठे उहाँह मृत्‍युदण्‍ड देना कुछु कारण नैरलहन, तर फे हुँक्र उहाँह मुवैहीपर्ठा कैक शासक पिलातससे बिन्‍ती कर्ल।
44013029	असिक हुँक्र उहाँक बारेम लिखल अगमवाणी अनुसार सब काम कर्ल। उहाँ मुल त, हुँक्र उहाँह क्रूसमसे उतार्क गर्‍यम ढर्ल।
44013030	तर परमेश्‍वर उहाँह मुवलमसे फेदोस्र जियादेल।
44013031	गालील क्षेत्रसे उहाँकसँग यरूशलेमम आइल मनैन्‍हकठे उहाँ धेर दिनसम देखपर्टीरल। आजकाल हुँक्र इस्राएलीन्‍हक लाग यी बातक साक्षी हुइट।
44013032	“आब हम्र खुशीक खबर टुन्‍हकठे प्रचार कर्टिबाटी। परमेश्‍वर हमार पुर्खनसे करल प्रतिज्ञा
44013033	हुँकन्‍हक सन्‍तानन्‍हक लाग पूरा कैदेरख्‍ल। उहाँ येशूह मुवलमसे जियाक उ प्रतिज्ञा पूरा कर्लह। याकर बारेम भजनसंग्रहक द्वासर भजनम असिक लिखल बा, ‘टुँ म्‍वार छावा हुइटो, आज मै टुँहार बाबा हुइनु।’
44013034	उहाँ ख्रीष्‍टह फेदोस्र कबु फे नैमुना हिसाबले जियैना बारेमजुन असिक कैरख्‍ल, ‘दाऊदह प्रतिज्ञा कैगिल्‌ पवित्र ओ पक्‍का आशिष मै टुँहन देहम।’
44013035	भजनसंग्रह किताबक और ठाउँम असिक लिखल बा, ‘अप्‍न आपन पवित्र जनक शरीरह कुह नैदेनेहुइटी।’
44013036	“याद करो, दाऊद, आपन पुस्‍तम परमेश्‍वरक इच्‍छा अनुसार काम कर्ल त, मुल। ऊ आपन पुर्खन्‍हकसँग गारगैल ओ हुँकहार शरीर कुह्‍गैलन।
44013037	तर जेहीह परमेश्‍वर मुवलमसे जियैल, उहाँक शरीर नैकुह्‍लीन।
44013038	“उहओर्से, हेरो भैयौ, येशूम विश्‍वास कर्लसे पाप क्षमा हुइठा कैक हम्र टुँहन कहटी।
44013039	उहाँकम विश्‍वास कर्ना हरेक व्‍यक्ति सब पापमसे छुट्‌कारा पैठ ओ परमेश्‍वरक नजरम धर्मी ठह्राजैठ। यी बात मोशक व्‍यवस्‍था पालन कैक सम्‍भव नैरह।
44013040	उहओर्से होसियार रही, नै त अगमवक्तन्‍हक ब्‍वालल्‌ वचन अप्‍नहुँकन्‍हकम परिआई। काकरकि हुँक्र कैरख्‍ल,
44013041	‘हेरो, टुह्र गिल्‍ला करुइयन, अचम्‍म मानो ओ मुजाओ! काकरकि टुन्‍हक समयम मै एकठो अस्‍सिन काम करक लाग बाटुँ, कि वाकर बारेम कुई टुँहन बयान कैदेलसे फे टुह्र विश्‍वास करुइया नैहुइटो।’”
44013042	पावल ओ बारनाबास सभाघरमसे जाइलग्‍ल त, मनै और बिसैना दिन फेदोस्र आक यी बात हमन सुनैहो कैक हुँकनसे बिन्‍ती कर्ल।
44013043	सभा ओराइल त, यहूदीहुँक्र ओ यहूदी धर्म मन्‍ना गैरयहूदीहुँक्र पावल ओ बारनाबासक पाछ लग्‍ल। पावल ओ बारनाबास हुँकनसे बट्‍वैटी परमेश्‍वरक अनुग्रहम विश्‍वास कर्लरहपर्ना बातम जोड देटीरल।
44013044	और बिसैना दिन लगभग सारा सहरक मनै परमेश्‍वरक वचन सुनक लाग उलट्‌क अइल।
44013045	मनैन्‍हक भीड देख्‍क, यहूदीहुँक्र बिह्रमुल ओ पावलक विरोध कर्टी अपमान कर्ल।
44013046	तर पावल ओ बारनाबास साहस कैक कल, “परमेश्‍वरक वचन सबसे पैल्‍ह टुँहनऽ सुनाइपर्ना रह, तर टुह्र वचनह इन्‍कार कैदेलो। यी बातले टुह्र अनन्‍त जीवन पैनायोग्यक नैहुइटो कना बात देखपरल। उहओर्से, आब हम्र गैरयहूदीन्‍हकठे जउइयाबाटी।
44013047	काकरकि प्रभु हमन असिन आज्ञा देरख्‍ल, ‘संसारक कोनो-कोनोमक मनै मुक्ति पैहीँ कैक मै गैरयहूदीहुँकन अजरार देखाइक लाग टुँहन नियुक्त कैरख्‍नु।’”
44013048	गैरयहूदीहुँक्र यी बात सुन्‍क खुशी हुइल, ओ परमेश्‍वरक वचनक प्रशंसा कर्ल। अनन्‍त जीवन पाइक लाग आघहेँ रोजगैलक मनै येशू ख्रीष्‍टम विश्‍वास कर्ल।
44013049	परमेश्‍वरक वचन उ क्षेत्रम चारिओर फैलल्।
44013050	तर यहूदीहुँक्र परमेश्‍वरक डर मन्‍ना उच्‍च वर्गक जन्‍नीमनैन ओ सहरक मुख्‍य-मुख्‍य मनैन पावल ओ बारनाबासक विरोधम उक्‍सैल। हुँक्र पावल ओ बारनाबासह सँतैल ओ हुँकन आपन साँधसीमाना कटादेल।
44013051	तर पावल ओ बारनाबास आपन ग्‍वारक धूर हुँकन्‍हक विरोधम झराक आइकोनियन सहरम गैल।
44013052	तर विश्‍वासीहुँक्रजुन आनन्‍दले ओ पवित्र आत्‍मले भरिपूर्ण हुइल।
44014001	एन्‍टिओखियम करलअस पावल ओ बारनाबास आइकोनियन सहरम फे यहूदीन्‍हक सभाघरम जाक असिन किसिमले बोल्‍ल, कि उहाँ रहल धेर यहूदीहुँक्र ओ गैरयहूदीहुँक्र येशूम विश्‍वास कर्ल।
44014002	तर विश्‍वास कर नैचहना यहूदीहुँक्रजुन और गैरयहूदीहुँकन सुर्‍याक विश्‍वासीन्‍हक विरोध कर लगैल।
44014003	पावल ओ बारनाबास उ सहरम धेर दिनसम रल। हुँक्र प्रभुकम भरोसा कैक साहससे बोल्‍ल। प्रभु हुँकन अचम्‍म-अचम्‍मक काम कर्ना शक्ति देलन। असिक उहाँक कृपक बारेम हुँकन्‍हक ब्‍वालल्‌ वचन सत्‍य प्रमाणित हुइल्।
44014004	तर सहरक मनैन्‍हक बीचम फूट हुइलन। कुई यहूदीन्‍हकओर लग्‍ल ओ कुई प्रेरितन्‍हकओर लग्‍ल।
44014005	तबदोस्र कुछ गैरयहूदीहुँक्र ओ यहूदीहुँक्र आपन शासकहुँकनसे मिल्‍क पावल ओ बारनाबासह पत्‍थ्रले मार्क मुवादेना योजना कर्ल।
44014006	तर हुँक्र उ योजना थाहाँ पैल त, भाग्‍क लुकोनिया क्षेत्रक लुस्‍त्रा ओ डर्बी सहर, ओ आसपासक इलाकम गैगिल।
44014007	हुँक्र उ ठाउँम फे खुशीक खबर प्रचार कर्टीरल।
44014008	लुस्‍त्रा सहरम ग्‍वारा चलाइ नैसेक्‍ना एकठो मनैया रह। ऊ जन्‍मटीक कूँज रलकओर्से कबु फे नैनेङ्‌ग्‍लरह।
44014009	पावल प्रचार करबेर उ मनैया ध्‍यान देक सुनटह। पावल ओहीह एकटक लगाक हेर्ल, ओ “मै चोखाजैम” कना वाकर विश्‍वास देख्‍ल।
44014010	तब पावल बरा बोलीले कल, “आपन ग्‍वारक भरम उठ!” अत्रा कटीसाइट उ मनैया जुरुक्‍कसे उठल ओ न्याङ्‌गलागल।
44014011	पावलक करल यी काम देख्‍क उहाँक मनै आपन लुकोनिया भाषम बरा बोलीले कहलग्‍ल, “दिउँताओँ मनै होक हमारठे आरल।”
44014012	हुँक्र बारनाबासह जिउस दिउँता कल, ओ पावल मुख्‍य प्रचारक रलकओर्से हुँकहीन हर्मेस दिउँता कल।
44014013	जिउस दिउँतक मन्‍दिर सहरक गेटसे बाहर लग्‍घ रह। उ मन्‍दिरक पूजारी नट्‌वन ओ फूलमाला लेक सहरक गेटम अइल, काकरकि हुँक्र सबजन बलि चह्राक पावल ओ बारनाबासक पूजा कर चहल।
44014014	यी बात थाहाँ पैटीकि प्रेरितहुँक्र बारनाबास ओ पावल आपन-आपन झुल्‍वा चिँठ्‍ल ओ मनैन्‍हक भीडम दगुर्टी जाक बरा बोलीले कल,
44014015	“नाहीँ, टुह्र यी का करटो? हम्र फे त टुन्‍हकअस दुःख-सुख भोग्‍ना मनै हुइटी। हम्र टुँहन असिन बेकार काममसे घुमाक जीवित परमेश्‍वरकठे लैजाइक लाग खुशीक खबर प्रचार कर आरली। स्‍वर्ग, पृथ्‍वी, समुद्र ओ उहिँम रहल सब थोक बनुइया उह परमेश्‍वर हुइट।
44014016	हुइना त उहाँ अघट्‌टेक मनैन ज्‍या मन लग्‍लन उह धर्म मान देल,
44014017	तर उहाँ असल ओ भलो काम कर्टीआइलबाट कना बातक प्रमाण देटीबाट। उदाहरणक लाग, उहाँ आकाशमसे पानीक झरी पठादेठ ओ ठीक समयम बालीनाली फरादेठ। उहाँ टुन्‍हक लाग खैना चिज प्रशस्‍त जुटादेक टुन्‍हक मन आनन्‍दले भरदेठ।”
44014018	अत्रा कैक बारनाबास ओ पावल मुस्‍किलसे मनैन रोक्‍ल, काकरकि हुँक्र बलि चह्राक पावल ओ बारनाबासक पूजा कर चाहल रलह।
44014019	पाछ कुछ यहूदीहुँक्र एन्‍टिओखिया ओ आइकोनियनसे उहाँ अइल, ओ भीडक मनैन सुर्‍याक पावलकम पत्‍थ्रा बर्साइ लगैल। हुँक्र पावल मुगैल्‌हुई कैक हुँकहीन सहरसे बाहर घँस्‍यैटी लैगिल।
44014020	तर जब विश्‍वासीहुँक्र पावलक आञ्‍जरपाञ्‍जर जम्‍मा हुइल, तब ऊ उठ्‍ल ओ सहरम घुम्‍क गैल। द्वासर दिन पावल बारनाबासक सँग डर्बी सहरम गैल।
44014021	हुँक्र उ सहरम खुशीक खबर प्रचार कर्ल ओ धेर जन प्रभु येशूम विश्‍वास कर्ल। तबदोस्र हुँक्र उहाँसे लुस्‍त्रा, लुस्‍त्रासे आइकोनियन, आइकोनियनसे पिसिदिया क्षेत्रक एन्‍टिओखिया सहरम घुम्‍ल।
44014022	हुँक्र हरेक सहरम विश्‍वासीन बलगर बनैल ओ येशूम विश्‍वास कर्लरहपर्ना बातक उत्‍साह देटी कल, “हम्र परमेश्‍वरक राज्‍यम जाइक लाग धेर दुःखकष्‍ट सहपर्ठा।”
44014023	पावल ओ बारनाबास हरेक मण्‍डलीम एल्‍डरहुँकन नियुक्त कर्ल। हुँक्र ब्रत रह्‍क प्रार्थना कर्ल ओ आपन विश्‍वास करल प्रभु येशूक रेखदेखम हुँकन सुम्‍पदेल।
44014024	तबदोस्र हुँक्र पिसिदिया क्षेत्र हुइटी पामफिलिया क्षेत्रम गैल।
44014025	हुँक्र पर्गा सहरम परमेश्‍वरक वचन प्रचार कर्ल, ओ पाछ अटालिया सहरम गैल।
44014026	हुँक्र उहाँसे पानीजहाजम चिहुर्क सिरिया क्षेत्रक एन्‍टिओखिया सहरम घुम्‍ल। यिह सहरम विश्‍वासीहुँक्र पावल ओ बारनाबासह परमेश्‍वरक रेखदेखम सुम्‍पलहन ओ प्रचार कर्ना कामम पठैलहन। हुँक्र आपन काम पूरा कैक उह ठाउँम घुम्‍ल।
44014027	हुँक्र एन्‍टिओखियम पुग्‍ल त, मण्‍डलीक मनैन जम्‍मा करैल। हुँक्र परमेश्‍वर उहाँक वचन प्रचार कर्ना कामम हुँकन सहायता कर्लक, ओ गैरयहूदी मनैन येशूम विश्‍वास कर्ना मौका देलक बात सुनैल।
44014028	हुँक्र उ सहरम विश्‍वासीन्‍हकसँग धेर दिनसम रल।
44015001	तब यहूदिया क्षेत्रसे कुछ मनै अइल ओ विश्‍वासीहुँकन असिक सिखाइलग्‍ल, “यदि टुह्र मोशक व्‍यवस्‍थक रीत अनुसार खतना नैकर्ना हो कलसे, टुह्र मुक्ति पाइ नैसेक्‍नेहुइटो।”
44015002	यी बातम पावल ओ बारनाबासक हुँकनसे चर्काचर्की पर्लन। अन्‍तम, उहाँक विश्‍वासीहुँक्र यी विषयम प्रेरितहुँकनसे ओ एल्‍डरहुँकनसे बात बट्‌वाक टुङ्‌गो लगाइक लाग पावल, बारनाबास ओ कुछ और विश्‍वासीन यरूशलेमम पठैना निर्णय कर्ल।
44015003	मण्‍डलीक सदस्‍यहुँक्र हुँकन उहाँसे बिदा देक पठैल। हुँक्र फोनिके ओ सामरिया क्षेत्र हुइटी जाइबेर ठाउँ-ठाउँम रहल विश्‍वासीहुँकन गैरयहूदीहुँक्र फे प्रभु येशूम विश्‍वास कैरख्‍ल कना बात सुनैटी गैल। यी सुन्‍क उहाँक विश्‍वासीहुँक्र धेर आनन्‍दित हुइल।
44015004	पावल ओ बारनाबास यरूशलेमम आपुग्‍ल त, उहाँ रहल प्रेरितहुँक्र, एल्‍डरहुँक्र लगायत मण्‍डलीक सारा सदस्‍यहुँक्र हुँकन स्‍वागत कर्ल। तब पावल ओ बारनाबास परमेश्‍वर हुँकन प्रयोग कैक करल सारा कामक बारेम उहाँ जम्‍मा हुइल् सबजहन सुनैल।
44015005	तब फरिसी समूहसे कुछ विश्‍वासीहुँक्र ठह्रेइल ओ कल, “गैरयहूदी विश्‍वासीहुँक्र फे खतना सहित मोशक व्‍यवस्‍था सब पालन करपर्ठा।”
44015006	यी विषयम सोचविचार करक लाग प्रेरितहुँक्र ओ एल्‍डरहुँक्र जम्‍मा हुइल।
44015007	सभम धेर वादविवाद हुइलन। तब पत्रुस उठ्‌क हुँकन सम्‍बोधन कर्ल, “हेरो भैयौ, टुँहन थाहँ बा, कि गैरयहूदीहुँक्र फे खुशीक खबर सुनहीँ ओ विश्‍वास कर सेकहीँ कैक परमेश्‍वर महीह टुन्‍हक्‍के बीचमसे धेर वर्ष आघ रोज्‍लह।
44015008	मनैन्‍हक मनक विचार जन्‍ना परमेश्‍वर हमन देहलअस गैरयहूदीहुँकन फे पवित्र आत्‍मा देक हुँकन स्‍वीकार कर्ल कना बात हुँकन देखारख्‍ल।
44015009	उहाँ यहूदी ओ गैरयहूदीन्‍हक बीचम कुछु भेदभाव नैकर्ल। गैरयहूदीहुँक्र विश्‍वास कर्ल ओ परमेश्‍वर हुँकन्‍हक मन शुद्ध पर्ल।
44015010	धर्मकर्मक जुवा ना हमार पुर्खाओँ ब्‍वाक सेक्‍ल, ना हम्र सेक्‍ली। उहओर्से यी जुवा गैरयहूदीहुँकन ब्‍वाक लगाक काजे परमेश्‍वरह रिस लगैना?
44015011	हमार विश्‍वास का हो कलसे, हम्र, हुँकन्‍हकअस, प्रभु येशूक अनुग्रहले मुक्ति पारख्‍ली।”
44015012	परमेश्‍वर बारनाबास ओ पावलह चिन्‍ह देखैना ओ अचम्‍म-अचम्‍मक काम कर्ना शक्ति देलक बात हुँक्र बयान करबेर, सारा सभक मनै चूपचाप होक सुन्‍ल।
44015013	हुँक्र बोल्‍क सेक्‍ल त, याकूब कल, “हेरो भैयौ, म्‍वार बात सुनो,
44015014	परमेश्‍वर सुरुम अपन्‍हे दया कैक गैरयहूदीन फे रोज्‍ल, ओ आपन मनै बनैल कना बातक बारेम सिमोन पत्रुस कैडर्ल।
44015015	यी बातसे अगमवक्तन्‍हक लिखल वचन फे ठ्‌याक्‍क मिल्‍ठन। धर्मशास्‍त्रम असिक लिखल बा,
44015016	‘तबदोस्र मै घुम्‍क अइम ओ दाऊदक ढलल् घरह फेदोस्र उठैम। मै बिग्रल भत्‍कल चिजह फेदोस्र बनाक ओहीह पैल्‍हकअस बनैम,
44015017	ताकि बाँकी रहल मनै, म्‍वार बलाइल गैरयहूदीहुँक्र समेत सबजन परमप्रभुकठे अइहीँ।
44015018	यी परमप्रभुक कहल बात हो। उहाँ यी बात अघट्‌टे जनादेरख्‍लह।’”
44015019	याकूब कह्‍टीगैल, “उहओर्से परमेश्‍वरकठे आइल गैरयहूदीहुँकन धर्मकर्मक जुवा ब्‍वाक लगाक दुःख देना काम नैकरी कना म्‍वार विचार बा।
44015020	बेनसे एकठो चिठी लिख्‍क हुँकन पठाई। चिठीम का लिखी कलसे, ‘मूर्तिपूजा करल अशुद्ध चिज जिन खैहो, व्‍यभिचार जिन करहो, घ्‍याँचा डाब्‍क मुवाइल पशुक शिकार जिन खैहो ओ रगत जिन खैहो।’
44015021	हुँक्र अत्रा मनहीँ कलसे होगैल्‌, काकरकि मोशक व्‍यवस्‍था त पुस्‍तौँपुस्‍तासे हरेक शरहम रहल सभाघरम हरेक बिसैना दिन प्रचार कर्ना ओ पहर्ना काम हुइटी आइल बा।”
44015022	तबदोस्र प्रेरितहुँक्र ओ एल्‍डरहुँक्र सारा मण्‍डलीक सदस्‍यहुँकनसे मिल्‍क दुइ जन अगुवन रोज्‍ना ओ हुँकन पावल ओ बारनाबासक सँग एन्‍टिओखिया सहरम पठैना निर्णय कर्ल। उ दुइ जन बारसाबास कैजिना यहूदा ओ सिलास रलह।
44015023	हुँक्र उ चारजहन एकठो असिन चिठी देक पठैल: “हम्र यरूशलेमम रना प्रेरितहुँक्र ओ एल्‍डरहुँक्र यी चिठी टुह्र एन्‍टिओखिया, सिरिया ओ किलिकियाम रना गैरयहूदी विश्‍वासीहुँकन लिखटी। सबजहन टुन्‍हक दादुभैयनसे अभिवादन बा।
44015024	यिहाँसे गैल्‌ कौनो-कौनो मनै हुइल्‌नैहुइल् बात बट्‌वाक टुँहन दुःख देल कना बात हम्र सुन्‍ली। तर हुँक्र हमार पठाइल मनै नैहुइट।
44015025	उहओर्से हम्र एकठो सभा बलैली ओ दुइ जन अगुवन रोज्‍क हुँकन प्रिय बारनाबास ओ पावलकसँग टुन्‍हकठे पठैना सहमतीम एकठो निर्णय कर्ली।
44015026	हुँक्र हमार प्रभु येशू ख्रीष्‍टक लाग आपन प्राणसमेत खतराम पाररख्‍ल।
44015027	हम्र हुँकन्‍हकसँग यहूदा ओ सिलासह टुन्‍हकठे पठाइटी। हमार लिखल बात हुँक्र आपन मुहले टुँहन सुनादेहीँ।
44015028	टुह्र मानपर्ना आवश्‍यक बात बाहेक और टन्‍टा टुँहन नैलगैना पवित्र आत्‍मक ओ हमार इच्‍छा बा।
44015029	टुह्र मानपर्ना बात का हो कलसे मूर्तिपूजा करल अशुद्ध चिज जिन खैहो, रगत जिन खैहो, घ्‍याँचा डाब्‍क मुवाइल पशुक शिकार जिन खैहो, ओ व्‍यभिचार जिन करहो। टुह्र अत्रा बात मन्‍बो कलसे, टुन्‍हक लाग एकदम मजा हुई। आबक लाग बिदा।”
44015030	यी चिठी लेक उ चार जन एन्‍टिओखिया गैल। हुँक्र उहाँ मण्‍डलीक सदस्‍यन बलाक यी चिठी देल।
44015031	चिठी पह्रबेर हुँक्र धेर उत्‍साह पैल ओ खुशी हुइल।
44015032	यहूदा ओ सिलास अपन्‍हे फे अगमवक्ताओँ रलह। हुँक्र विश्‍वासीन उत्‍साह देना वचन धेर बोल्‍क बलगर करैल।
44015033	यहूदा ओ सिलास टनिक दिनसम उहाँ बैठ्‍ल, ओ पाछ उहाँक विश्‍वासीहुँक्र हुँकन आशीर्वाद सहित बिदावारी देलन ओ यरूशलेमक मण्‍डलीम पठैलन।
44015034	[तर सिलास उहँ रना विचार कर्ल।]
44015035	पावल ओ बारनाबासजुन एन्‍टिओखियम रल। हुँक्र और धेर जहनसे मिल्‍क प्रभु येशूक बारेम खुशीक खबर मनैन सिखैना ओ प्रचार कर्ना काम कर्ल।
44015036	टनिक दिन पाछ पावल बारनाबासह कल, “हम्र जौन-जौन सहरम प्रभु येशूक बारेम खुशीक खबर मनैन प्रचार कर्लही, उह-उह सहरम जाक लौव विश्‍वासीन्‍हक हालखबर बुझी।”
44015037	बारनाबास मर्कूस कना यूहन्‍नह फे सँगसँग लैजाइ चहल।
44015038	तर मर्कूसह सँगसँग लैजैना बात पावलह ठीक नैलग्‍लन, काकरकि पैल्‍हक प्रचार यात्रम मर्कूस पामफिलिया क्षेत्रम हुँकनसे अल्‍गाक घुमरलह ओ पूरा यात्रम हुँकन्‍हक कामम साथ नैदेलरलह।
44015039	यी बातम पावल ओ बारनाबासक बीचम चर्काचर्की परगैलन त, हुँक्र अल्‍गागैल। तबदोस्र बारनाबास मर्कूसह लेल ओ पानीजहाजम चिहुर्क साइप्रस टापुम गैल।
44015040	पावलजुन सिलासह रोज्‍ल। विश्‍वासीहुँक्र पावल ओ सिलासह परमेश्‍वरक रेखदेखम सुम्‍पल त, हुँक्र उहाँसे नेङ्‌ग्‍ल।
44015041	पावल सिरिया ओ किलिकिया क्षेत्र हुइटी विश्‍वासीन बलगर करैटी गैल।
44016001	तबदोस्र पावल पैल्‍ह डर्बी सहरम, दोस्र लुस्‍त्रा सहरम गैल। लुस्‍त्रम तिमोथी नाउँ रहल एकठो विश्‍वासी भैया रलह। हुँकहार डाई यहूदी जातिक विश्‍वासी रलही, तर हुँकहार बाबाजुन ग्रीक जातिक रलह।
44016002	लुस्‍त्रा ओ आइकोनियनम रहल विश्‍वासीहुँक्र तिमोथीह एक असल व्‍यक्ति मानँट्‍।
44016003	पावल तिमोथीह आपनसँग प्रचार यात्रम लैजैना इच्‍छा कर्ल ओ हुँकहार खतना कैदेल। काकरकि हुँकहार बाबा ग्रीक जातिक रहल बात उ ठाउँम रना सब यहूदीहुँकन थाहाँ रलहन।
44016004	तबदोस्र हुँक्र सहर-सहरम जाक विश्‍वासीहुँकन यरूशलेमम प्रेरितहुँक्र ओ एल्‍डरहुँक्र मिल्‍क करल निर्णय पालन करहो कैक निर्देशन देल।
44016005	असिक मण्‍डलीहुँक्र विश्‍वासम बलगर हुइटीगैल ओ विश्‍वास कर्ना मनै फे मण्‍डलीम हरेक दिन थपजैटीरल।
44016006	तबदोस्र पवित्र आत्‍मा पावल, सिलास ओ तिमोथीह एशिया क्षेत्रम वचन प्रचार कर रोक लगैलकओर्से, हुँक्र फ्रिगिया ओ गलातिया क्षेत्रओर गैल।
44016007	माइसिया क्षेत्रक सीमानम पुग्‍ल त, हुँक्र बिथिनिया क्षेत्रम जैना विचार कर्ल। तर येशूक आत्‍मा हुँकन जाइ नैदेलन।
44016008	उहओर्से हुँक्र माइसिया हुइटी समुद्रक किनारम रहल त्रोआस सहरम गैल।
44016009	उह रात पावलक द्‌याखल दर्शनम माकेडोनिया क्षेत्रक एकठो मनैया ठह्र्‍याक पावलसे असिक बिन्‍ती करटह, “माकेडोनिया आई, ओ हमन सहायता करी।”
44016010	पावल उ दर्शन देख्‍ल त, हम्र तुरुन्‍त माकेडोनिया जाइक लाग तयार हुइली, काकरकि उ ठाउँम खुशीक खबर प्रचार करक लाग परमेश्‍वर हमन बलैटीबाट कना बातम हम्र निश्‍चित हुइली।
44016011	हम्र त्रोआससे पानीजहाजम चिहुर्क स्‍वाझ उपार सामोथ्राके टापुम गैली, ओ द्वासर दिन हम्र नियापोलिस सहरम पुग्‍ली।
44016012	उहाँसे हम्र फिलिप्‍पी सहरम गैली। उ सहर माकेडोनिया क्षेत्रक एकठो मुख्‍य सहर रह ओ रोमी सरकारक अधीनम रह। हम्र उ सहरम टनिक दिन बैठ्‍ली।
44016013	सहरसे बाहर लद्‍यक किनारम यहूदीहुँक्र प्रार्थना करक लाग जम्‍मा हुइठुँहीँ कैक हम्र अनुमान लगैली, ओ हम्र बिसैना दिनम उ ठाउँम गैली। हम्र बैठ्‍ली ओ उहाँ जम्‍मा हुइल् जन्‍नीमनैनसे बात बट्‌वाइ लग्‍ली।
44016014	हमार बात सुनुइयामध्‍येम लिडिया नाउँक एकठो जन्‍नीमनैया फे रलही। ऊ थिआटीरा सहरक रलही, ओ फिलिप्‍पी सहरम आक बैजङ्‌ग्यार रङ् रहल महङ्‌ग लुगक व्‍यापार करँट्‍। ऊ परमेश्‍वरक आराधना करँट्‍। ऊ हमार बात सुन्‍टीगैली, ओ प्रभु हुँकहार मन खोलदेलन, ओ ऊ पावलक बट्‌वाइल बात स्‍वीकार कर्ली।
44016015	ऊ ओ हुँकहार सलघरक मनै बप्‍तिस्‍मा लेल। तबदोस्र ऊ हमन बिन्‍ती कर्ली, “यदि अप्‍नहुँक्र महीह प्रभुम पक्‍का विश्‍वासी सम्‍झठी कलसे, हमार घर आक बैठी।” असिक ऊ हमन हुँकहार घर जाइक लाग कर लगैली।
44016016	एक दिन हम्र प्रार्थना कर्ना ठाउँम जाइटलही। जैटीजैटी हम्र भूत्‍वा लागल एकठो कमारीह भेँटैली। ऊ उह भूत्‍वक शक्तिले मनैन्‍हक भाग्य बट्‌वादेह ओ आपन मालिकन्‍हक लाग धेर पैँसा कमादेह।
44016017	ऊ पावल ओ हमार पाछपाछ आइलागल, ओ चिच्‍च्‍याइ लागल, “यी मनै सबसे उच्‍च परमेश्‍वरक सेवा कर्ठ। हिँक्र मुक्ति पैना बातक प्रचार कर्ठ।”
44016018	ऊ धेर दिनसम अस्‍तह कर्टिरहल। तब पावल दिक्‍क मन्‍ल ओ उ कमारीकओर घुम्‍क भूत्‍वह कल, “येशू ख्रीष्‍टक नाउँम मै टोहीह आज्ञा देहटुँ, वाकरमसे निकर।” अत्रा कटीसाइट्‍ उ भूत्‍वा निकर्क गैगिल्।
44016019	उ कमारीकओर्से पैँसा कमैना वाकर मालिकन्‍हक आशा हेरागैलन। तब हुँक्र पावल ओ सिलासह पकर्ल ओ हुँकन घँस्‍यैटी सहरक मुख्‍य चोकम रहल न्याय कर्ना ठाउँम लैगिल।
44016020	हुँक्र पावल ओ सिलासक विरोधम रोमी सरकारक हाकिमहुँकन्‍हकठे उजुर कर्ल, “यी मनै यहूदी हुइट ओ हमार सारा सहरम गन्‍जागोल मच्‍चैठ।
44016021	हम्र रोमी नागरिकहुँक्र पालन कर नैसेक्‍जैना रीतिभाँति हिँक्र सिखैठ।”
44016022	तब भीडक मनै मिल्‍क पावल ओ सिलासह आक्रमन कर्ल। हाकिमहुँक्र पावल ओ सिलासक झुल्‍वा चिँठचाँठ पार्क लट्‍ठीले पिट्‍ना आदेश देल।
44016023	हुँक्र पावल ओ सिलासह लट्‍ठीले कर्रसे पिट्‍ल, तबदोस्र झ्‍यालखानम थुन्देल। ओ झ्‍यालखानक हाकिमह हुँक्र भाग नैपैना गरी थुन्‍लरना आदेश देल।
44016024	असिन आदेश पैलकओर्से उ हाकिम हुँकन झ्‍यालखानक भित्री क्‍वाठम लैगिल ओ हुँकन्‍हक ग्‍वारम ठिँगुरा लगादेल।
44016025	लगभग आधा रातम पावल ओ सिलास प्रार्थना कर्टी परमेश्‍वरक भजन गाइटलह, ओ और कैदीहुँक्रजुन सुनटलह।
44016026	एकचोट्‌टे एकठो भारी भुइँचाल गैल्‌, ओ झ्‍यालखानक जगओग हिलगैल्‌। तब तुरुन्‍त सब ड्वार अपन्‍हे उघरगैल्‌ ओ सब कैदीन बान्‍धल सिक्री फे अपन्‍हे फुसुक्‍गैल्‌।
44016027	झ्‍यालखानक हाकिम जग्‍ल, ओ झ्‍यालखानक सब ड्‍वार उघ्रल देख्‍ल। हुँकहीन आब सब कैदी भाग्‍गैल्‌हुहीँ जसिन लग्‍लन, उहओर्से ऊ आत्‍महत्‍या कर्ना विचारले आपन तरवाल झिँक्‍ल।
44016028	यी देख्‍ल त पावल हुँकहीन बरा सोरले असिक कल, “जिन करी! काजे आत्‍महत्‍या करक लाग बाटी? हम्र सबजन यिहँ पलबाटी।”
44016029	यी सुन्‍क हाकिम दिया मङ्‍ल, ओ झट्‌ट भित्री क्‍वाठम गैल। ऊ डरले लगलगैटी पावल ओ सिलासक पाउ पर्ल।
44016030	तबदोस्र ऊ पावल ओ सिलासह बाहर लैजाक कल, “हजुर, मुक्ति पाइक लाग महीह का करपरी?”
44016031	हुँक्र कल, “मुक्ति पाइक लाग प्रभु येशू ख्रीष्‍टम विश्‍वास करी। उहाँकम विश्‍वास कर्लसे, अप्‍नहुँक्र सलघरक मनै मुक्ति पैबी।”
44016032	तब हुँक्र उ हाकिम ओ हुँकहार सलघरक मनैन प्रभुक बारेम खुशीक खबर सुनैल।
44016033	उ हाकिम पावल ओ सिलासह लैजाक रातीऽ हुँकन्‍हक घाउ धोदेल। उ हाकिम ओ हुँकहार सलघरक मनै तबहेँ बप्‍तिस्‍मा लेडर्ल।
44016034	उ हाकिम पावल ओ सिलासह आपन घर लैजाक खाना खवैल। परमेश्‍वरम विश्‍वास कर्लकओर्से उ हाकिम ओ हुँकहार सलघरक मनै आनन्‍दित हुइल।
44016035	बिहान्‍क अजरार हुइल् त, सहरक हाकिमहुँक्र सिपाहीहुँकन असिन आदेशसहित झ्‍यालखानक हाकिमकठे पठैल, “दुनुजहन छोरदेओ।”
44016036	तब झ्‍यालखानक हाकिम पावलह कल, “सहरक हाकिमहुँक्र अप्‍नह ओ सिलासह छोरदेहो कैरख्‍ल। आब मजासे जाई।”
44016037	तर पावल सिपाहीहुँकन कल, “हम्र रोमी नागरिक रटीरटी फे हुँक्र हमन दोषी बिना ठह्रैल मनैन्‍हक आघ पिट्‍ल, ओ झ्‍यालखानम फे थुन्‍देल। आबजुन्‍हुक हमन गुपचुपम जाइ कहट। हम्र काकर मन्‍बी? हुँक्र अपन्‍हे आक हमन छुटाइपर्ठा।”
44016038	पावलक कहल बात सिपाहीहुँक्र हाकिमहुँकन सुनैल। हुँक्र पावल ओ सिलास त रोमी नागरिक हुइट कना सुन्‍क डरैल।
44016039	हुँक्र आक पावल ओ सिलाससे माफ मङ्‍ल, ओ हुँकन जेलमसे निक्राक “हमार सहरमसे चलजाई” कैक अनुरोध कर्ल।
44016040	झ्‍यालखानमसे निक्रल त पावल ओ सिलास लिडियक घरम गैल। हुँक्र विश्‍वासीहुँकनसे भेटघाट कर्ल ओ हुँकन थप उत्‍साह देल। तबदोस्र हुँक्र उहाँसे गैल।
44017001	पावल ओ सिलास दुनु जन अम्‍फिपोलिस ओ अपोल्‍लोनिया सहर हुइटी थेसलोनिका सहरम गैल। उहाँ यहूदीन्‍हक एकठो सभाघर रह।
44017002	पावल आपन नियमित बानीअनुसार सभाघरम गैल, ओ लगातार तीन शनिच्‍चर धर्मशास्‍त्रम लिखल बात लेक मनैनसे बहस कर्टीरल।
44017003	ऊ धर्मशास्‍त्रम लिखल बातक अर्थ खोल्‍टी मुक्ति देहुइया ख्रीष्‍टह दुःख भ्‍वागपर्ना, मुवपर्ना ओ मुवलमसे फेदोस्र जिएपर्ना रलहन कैक प्रमाणित कैदेल। ऊ कल, “मै जौन येशूक बारेम बट्‌वाइटुँ, उह व्‍यक्ति ख्रीष्‍ट हुइट।”
44017004	यी सुन्‍क कुछ यहूदीहुँक्र विश्‍वास कर्ल, ओ पावल ओ सिलासकओर लग्‍ल। परमेश्‍वरक डर मन्‍ना ग्रीक जातिक धेर मनै ओ कुछ मुख्‍य-मुख्‍य महिलाहुँक्र फे हुँकन्‍हकओर लग्‍ल।
44017005	तर और यहूदीहुँक्र बिह्रमुल ओ बजारम दादागिरी करुइयन जम्‍मा कैक सहरम तहल्‍का मच्‍चाइ लगैल। हुँक्र हुँकन पक्रक लाग यासोन नाउँ रहल मनैयक घरम हमला कर्ल। हुँकन भेँटैलसे घँस्‍यैटी जनतन्‍हक सामुन्‍नेम लैजैना हुँकन्‍हक विचार रलहन।
44017006	हुँक्र हुँकन उहाँ नैभेटैल त, यासोन ओ और विश्‍वासीहुँकन घँस्‍यैटी सहरक हाकिमन्‍हकठे लैगिल, ओ बरा बोलीले कल, “सारा संसारम शान्‍ति भङ्‌ग करुइयन हिँक्रहे हुइट, ओ हमार सहरह फे गोलमाल पारट।
44017007	यासोनजुन हुँकन पौन्‍हा बनाक आपन घरम ढैराखल। हुँक्र रोमी शासकक् हुकुम नैमन्‍ट ओ येशू नाउँक एकठो और राजा बाट कैक कठ।”
44017008	यी सुन्‍क हाकिमहुँक्र समेत सारा सहरक मनै भद्रगोल करलग्‍ल।
44017009	आखिरम हाकिमहुँक्र यासोन ओ हुँकाहारसँग रहल औरजहन धरौटी लेक छोरदेल।
44017010	तबदोस्र विश्‍वासीहुँक्र पावल ओ सिलासह रातारात बेरिया सहरम पठादेल। हुँक्र उहाँ पुग्‍ल त, यहूदीन्‍हक सभाघरम गैल।
44017011	थेसलोनिकक् मनैन्‍हक तुलनम उहाँक मनै धेर खुला विचारक रलह, ओ हुँक्र पावलक बात एकदम ध्‍यान देक सुन्‍ल। हुँक्र हरेक दिन धर्मशास्‍त्र पह्रँट्‍, ओ पावल ओ सिलासक सिखाइल बात सत्‍य हो कि नाहीँ कैक छानबिन करँट्‍।
44017012	असिक, धेर यहूदीहुँक्र प्रभुकम विश्‍वास कर्ल। हुँक्र केल नैहोक, खानदानी घरक धेर ग्रीक महिला ओ पुरुषहुँक्र विश्‍वास कर्ल।
44017013	पावल त बेरियम जाक परमेश्‍वरक वचन प्रचार करट कैक थेसलोनिकक् कुछ यहूदीहुँक्र थाहाँ पैल। तब हुँक्र उहाँ फे गैल ओ मनैन उक्‍साक सहरम तहल्‍का मच्‍चाइ लाग्‍गैल।
44017014	यी बात थाहाँ पैटीसाइट विश्‍वासीहुँक्र पावलह समुद्रक किनारओर पठादेल। तर सिलास ओ तिमोथीजुन बेरियम पलरल।
44017015	पावलह पुगाइ जउइयन हुँकाहारसँगसँग एथेन्‍स सहरसम गैल। तबदोस्र पावल कल, “सिलास ओ तिमोथीह स्‍याकलसम झट्‌ट म्‍वारठे पठादेहहो।” हुँक्र पावलक कहल यी खबर लेक बेरियम घुम्‍ल।
44017016	पावल, सिलास ओ तिमोथीह एथेन्‍सम अश्‍या लग्‍टीरहल समयम, उ सहर पूजा कर्ना मूर्ति-मूर्तिले भरल देख्‍क मन खिन्‍न हुइलन।
44017017	उहओर्से ऊ सभाघरम जाक यहूदीहुँकनसे ओ परमेश्‍वरक डर मन्‍ना ग्रीक जातिक धेर मनैसे येशूक बारेम बहस करँट्‍। ऊ हरेक दिन बजारक मुख्‍य चोकम जाक उहाँ अइना-जैना मनैनसे फे बहस करँट्‍।
44017018	उ समयम इपिक्‍युरी ओ स्‍तोइकी कना फरक-फरक विचारधारक विद्वानहुँक्र रलह। हुँकनसे फे पावलक वादविवाद पर्लन। जब पावल येशू ओ उहाँ मुवलमसे फेदोस्र जिलक बारेम बटोइल, तब हुँक्रमध्‍ये कुई-कुई कल, “यी बकबक्‍या का कहटा, का कहटा?” और जन कल, “यी त विदेशी धर्म प्रचार करअस देखपर्ठा।”
44017019	तबदोस्र हुँक्र पावलह सहरक अरियोपागस कना मुख्‍य सभम लैजाक कल, “अप्‍नक सिखाइल लौव शिक्षा हम्र आकुर बुझ चाहटी।
44017020	अप्‍नक बट्‌वाइल बात अचम्‍मक सुन्‍मिल्‍ठा। उहओर्से अप्‍नक कहख्‍वाजल खास बात का हो, उ हम्र बुझ चाहटी।”
44017021	एथेन्‍स सहरक सब मनै ओ उहाँ बैठ्‍ना विदेशीहुँक्र लौव-लौव विचारक बारेम छलफल कैक केल समय बिताइँट्‍।
44017022	पावल मुख्‍य सभम ठह्रेइल ओ कल, “हेरी, एथेन्‍स सहरक मनै, अप्‍नहुँक्र धेर धर्मी बाटीजसिन महीह लग्‍ठा।
44017023	काजेकलसे यी सहरम घुमफिर कर्टीजाइबेर मै अप्‍नहुँकन्‍हक पूजा कर्ना ठाउँ फे देख्‍नु। बलि चह्रैना ठाउँम त झन् ‘नैचिन्‍हल परमेश्‍वरक लाग’ कैक लिखल रह। अप्‍नहुँक्र जौन परमेश्‍वरह बिना चिन्‍ह्‍ल पूजा कर्ठी, हाँ, उह परमेश्‍वरक बारेम मै प्रचार करटुँ।
44017024	“परमेश्‍वर संसार ओ उहिँम रहल सारा चिजिक सृष्‍टि कर्लह। उहाँ स्‍वर्ग ओ पृथ्‍वीक प्रभु हुइट, ओ मनैन्‍हक बनाइल मन्‍दिरम नैरट।
44017025	उहाँह मनैन्‍हक सहायता कुछु फे नैचहटिन। बेनसे उहाँ पो सबजहन जीवन, प्राण ओ सब चिज देठ।
44017026	उहाँ एकठो मनैयकमसे संसारक सब जातिन बनैल, ओ हुँकन्‍हक शासन अवधि ओ बैठ्‍ना ठाउँ पैल्‍हहेँ तोकदेरख्‍ल।
44017027	परमेश्‍वर असिक कर्ल मनै परमेश्‍वरह खोजहीँ, ओ सायद छामछुम कैक उहाँह भेटा पो डर्ठ कि कैक उहाँ चहल। वास्‍तवम उहाँ हमनसे दूर नैहुइट।
44017028	परमेश्‍वर हमन जिना ओ चहलपहल कर्ना शक्ति देठ ओ उहाँ रलक कारण हम्र संसारम बाटी। अप्‍नहुँकन्‍हक कौनो-कौनो कविहुँक्र फे कैरख्‍ल, ‘हम्र परमेश्‍वरक सन्‍तान हुइटी।’
44017029	“आब परमेश्‍वरक सन्‍तान रलकओर्से, हम्र परमेश्‍वरह मूर्ति बनुइयक हाँठले बनाइल स्‍वान, चाँदीक या पत्‍थ्रक मूर्तिअसक नैस्‍वाँचपरट्‍।
44017030	पैल्‍ह अनजानम करल मनैन्‍हक ओसिन कामह परमेश्‍वर दण्‍ड नैदेल। तर आब त परमेश्‍वर सब ठाउँक सबजहन आपन-आपन पापी मन परिवर्तन कैक परमेश्‍वरकठे घुमपर्ना आज्ञा देरख्‍ल।
44017031	काकरकि संसारक सब मनैन्‍हक न्याय कर्ना दिन उहाँ तोकरख्‍ल ओ उ दिन उहाँ आपन नियुक्त करल एकठो व्‍यक्तिद्वारा ठीकसे न्याय करुइयाबाट। उ व्‍यक्ति के हुइट कना बात सबजन्‍हक आघ प्रमाणित करक लाग परमेश्‍वर उहाँह मुवलमसे फेदोस्र जियारख्‍ल।”
44017032	जब हुँक्र मनै मुवलमसे फेदोस्र जिजैठ कना पावलक बात सुन्‍ल, तब कुई-कुई पावलक बात हाँसिम उरादेल। तर और जनजुन “यी विषयम हम्र पाछ फेदोस्र टुँहीनसे सुन्‍बी” कल।
44017033	तबदोस्र पावल उ सभमसे गैल।
44017034	तर कुछ मनै पावलक बात स्‍वीकार कैक प्रभु येशूम विश्‍वास कर्ल। हुँक्रमध्‍ये मुख्‍य सभक सदस्‍य डियनुसियस, दामारिस नाउँ रहल एकठो महिला, ओ और जन फे रलह।
44018001	तबदोस्र पावल एथेन्‍ससे कोरिन्‍थ सहरम गैल।
44018002	ऊ उहाँ अकिलास नाउँ रहल एकठो यहूदी मनैयह भेँटैल। पोन्‍टस क्षेत्रम जन्‍मल उ मनैया आपन गोसिन्या प्रिस्‍किलह लेक इटालिया क्षेत्रसे हालसाल उहाँ आरलह। काकरकि क्‍लौडियस नाउँ रहल रोमी शासक सब यहूदीहुँकन रोम सहरमसे निकर्क जैना हुकुम देरख्‍लह। पावल हुँकन भेँटाए गैरलह।
44018003	हुँक्र पाल बनैना काम कैक गुजारा चलाइँट्‌। पावल फे उह काम कैक गुजारा चलैना हुइलकओर्से ऊ हुँकन्‍हकसँग बैठ्‍क सँगसँग काम कर्ल।
44018004	पावल हरेक बिसैना दिन सभाघरम जाक यहूदी ओ ग्रीक जातिक मनैनसे तर्कवितर्क करँट्‍ ओ येशूम विश्‍वास करक लाग हुँकन मनैना कोसिस करँट्‍।
44018005	सिलास ओ तिमोथी माकेडोनिया क्षेत्रसे अइल त, पावल वचन प्रचार कर्ना कामम पूरा समय बितैल। ऊ यहूदीहुँकन येशू जो ख्रीष्‍ट हुइट कैक साक्षी देल।
44018006	तर जब हुँक्र विरोध कर्टी पावलक अपमान कर्ल, तब ऊ चेताउनीक रूपम आपन लुगमक धूर झरैटी हुँकन कल, “यदि परमेश्‍वरक दण्‍ड टुन्‍हकम परी कलसे, टुह्र अपन्‍हे जिम्‍मेवार हुइबो, उ दोष महीह नैलग्‍नेहो। आबठेसे मै गैरयहूदीन्‍हकठे प्रचार कर जैबुँ।”
44018007	तबदोस्र पावल सभाघरमसे तीतस युस्‍तस नाउँ रहल मनैयक घरम गैल। हुँकहार घर सभाघरक लग्‍घ रलहन। उ मनैया परमेश्‍वरक आराधना करँट्‍।
44018008	सभाघरक अगुवा क्रिस्‍पस ओ हुँकहार सलघरक मनै प्रभुकम विश्‍वास कर्ल। कोरिन्‍थ सहरक धेर मनै फे पावलक वचन सुन्‍क विश्‍वास कर्ल, ओ बप्‍तिस्‍मा लेल।
44018009	एक दिन रात्‍क पावल दर्शनम प्रभुह देख्‍ल। प्रभु पावलह कल, “किहुसे जिन डराओ, चूप लाग्‍क जिन बैठो। खुशीक खबर प्रचार कर्टीजाओ।
44018010	टुँहीन सहायता करुइया मै बाटुँ ओ टुँहार हानीनोक्‍सानी कुई फे नैकरुइया हो। काकरकि यी सहरम म्‍वार मनै धेर बाट।”
44018011	असिक परमेश्‍वरक वचन सिखैटी पावल एक वर्ष छ मैन्‍हासम कोरिन्‍थ सहरम बैठ्‍ल।
44018012	जब अखैया क्षेत्रम गलियोन शासक हुइल, तब यहूदीहुँक्र मिल्‍क पावलक विरोध कर्ल ओ हुँकहीन पकर्क शासकक् आघ अदालतम अन्‍ल।
44018013	हुँक्र “यी मनैया हमार यहूदी व्‍यवस्‍थक विरोध हुइना तरिकाले मनैन परमेश्‍वरक आराधना कर सिखैठा” कैक पावलह दोष लगैल।
44018014	जब पावल ब्‍वालक लाग रलह, तब शासक गलियोन पावलह दोष लगुइयन्‍हकओर घुम्‍क कल, “यदि यी बात कुछु अन्याय या गम्‍भीर अपराधसे सम्‍बन्‍धित रहट्‍ कलसे, मै टुह्र यहूदीन्‍हक उजुर सुन्‍क न्याय कर्ना ठीक हुइनेरह।
44018015	तर यी बात त टुन्‍हक आपनऽ व्‍यवस्‍थसे सम्‍बन्‍धित शब्‍द ओ नाउँक केल सवाल हुइलकओर्से, यी बात टुह्र अपन्‍हे मिलाओ। मै असिन बातक न्याय नैकरम।”
44018016	अत्रा कैक गलियोन हुँकन अदालतमसे निक्रादेल।
44018017	तब भीडक मनै सभाघरक अगुवा सोस्‍थेनेसह पकर्ल ओ अदालतक सामुन्‍नेम पिट्‍देल। तर गलियोन यी बातक कुछु मतलब नैकर्ल।
44018018	पावल धेर दिनसम कोरिन्‍थ सहरम रल। पाछ ऊ विश्‍वासीहुँकनसे प्रिस्‍किला ओ अकिलासकसँग बिदावारी लेल ओ किंक्रिया सहरम गैल। ऊ आपन करल भाकल पूरा कर्लक बात प्रमाणित करक लाग यहूदी रीत अनुसार आपन कपार खौर्ल। तबदोस्र ऊ पानीजहाजम चिहुर्क सिरिया क्षेत्रम गैल।
44018019	हुँक्र सिरिया जाइबेर एफिसस सहरम पुग्‍ल त प्रिस्‍किला ओ अकिलास उह सहरम रल। पावलजुन हुँकन उहँ छोर्क उहाँक एकठो सभाघरम गैल ओ यहूदीनसे वादविवाद करलग्‍ल।
44018020	यहूदीहुँक्र पावलह टनिक दिनसम उहँ रहक लाग बिन्‍ती कर्ल, तर पावल नैमन्‍ल।
44018021	जे होस, ऊ हुँकनसे बिदा हुइबेर असिक कल, “यदि परमेश्‍वरक इच्‍छा हुई कलसे, मै घुम्‍क अइम।” तब ऊ पानीजहाजम चिहुर्क एफिसससे गैल।
44018022	ऊ कैसरिया सहरम पुग्‍ल। तबदोस्र ऊ उहाँसे यरूशलेम जाक विश्‍वासीहुँकनसे भेटघाट कर्ल ओ एन्‍टिओखिया सहरम गैल।
44018023	पावल टनिक दिनसम उहँ रल। तबदोस्र ऊ गलातिया ओ फ्रिगिया क्षेत्रक विभिन्‍न ठाउँम जाक विश्‍वासीहुँकन विश्‍वासम झन् बलगर बनैल।
44018024	उह समयम अलेक्‍जेन्‍ड्रिया सहरम जन्‍मल अपोल्‍लोस नाउँक एकठो यहूदी मनैया एफिससम अइल। हुँकहार मजासे ब्‍वाल सेक्‍ना खूबी रलहन ओ ऊ धर्मशास्‍त्रक फे धेर ज्ञान पाइल मनैया रलह।
44018025	येशूम विश्‍वास कर्लसे मुक्ति पाजैठा कना बात ऊ जानरख्‍लह। ऊ जोशिलो होक येशूक बारेम ठीकसे सिखाइँट्‍। तर फे ऊ यूहन्‍ना मनैन सिखाइल बप्‍तिस्‍मक बारेम केल जानरख्‍लह।
44018026	ऊ सभाघरम जाक निर्धक्‍कसे मनैन सिखाइलग्‍ल। एक दिन प्रिस्‍किला ओ अकिलास हुँकहार वचन सुन्‍ल त, हुँकहीन आपन घरम लैगिल, ओ परमेश्‍वर कसिक मनैन मुक्ति देठ कना बातक बारेम हुँकहीन झन् स्‍पष्‍टसे बुझादेल।
44018027	अपोल्‍लोस अखैया क्षेत्रम जैना विचार कर्ल त, एफिससम रहल विश्‍वासीहुँक्र हुँकहीन उहाँ जाइक लाग उत्‍साह देल, ओ अपोल्‍लोसह स्‍वागत करहो कैक एकठो चिठी फे लिखदेल। ऊ उहाँ पुग्‍ल त, प्रभुक अनुग्रह पाक विश्‍वासी हुइल् मनैन धेर सहायता कर्ल।
44018028	अपोल्‍लोस यहूदीनसे तर्कवितर्क कर्ल त, हुँक्र चूँ कैक ब्‍वाल नैसेक्‍ल। ऊ धर्मशास्‍त्र प्रयोग कैक येशू जो ख्रीष्‍ट हुइट कना बात सबजन्‍हक सामुन्‍नेम प्रमाणित कैदेल।
44019001	अपोल्‍लोस कोरिन्‍थ सहरम रहल समयम, पावल फ्रिगिया क्षेत्रसे पर्वत्वक डगरम नेङ्‌ग्‍टी एफिसस सहरम पुग्‍ल। ऊ उहाँ कुछ विश्‍वासीहुँकन भेँटैल,
44019002	ओ हुँकन पुछ्‌ल, “का टुह्र विश्‍वास कर्लो त, पवित्र आत्‍मा पैलो?” हुँक्र जवाफ देल, “पवित्र आत्‍मा बाट कैक त हम्र सुन्‍ना फे नैसुन्‍लहुइटी।”
44019003	ऊ कल, “ओसिन हो कलसे, टुह्र कसिन बप्‍तिस्‍मा लेलो त?” हुँक्र कल, “यूहन्‍नक सिखाइल अनुसार हम्र बप्‍तिस्‍मा लेरख्‍ली।”
44019004	तब पावल कल, “यूहन्‍नक सिखाइल बप्‍तिस्‍मा त, मनै आपन-आपन पापी मन परिवर्तन कैक परमेश्‍वरकठे घुमल प्रमाणक रूपम लेना बप्‍तिस्‍मा हो। ऊ ‘महीसे पाछ अउइयकम विश्‍वास करहो’ कल। हुँकहीनसे पाछ अउइया व्‍यक्ति येशू त हुइट।”
44019005	यी बात सुन्‍क हुँक्र प्रभु येशूक नाउँम बप्‍तिस्‍मा लेल।
44019006	जब पावल हुँकन्‍हकम हाँठ ढैक प्रार्थना कर्ल, तब पवित्र आत्‍मा हुँकन्‍हकम अइलन, ओ हुँक्र अन्यभाषम बोल्‍ल ओ अगमवाणी फे कर्ल।
44019007	हुँक्र लगभग बाह्र जन रलह।
44019008	पावल तीन मैन्‍हासम नियमित रूपले सभाघरम जाक निर्धक्‍कसे प्रचार कर्ल। ऊ परमेश्‍वरक राज्‍यक बारेम बहस कर्टी मनैन विश्‍वासम अन्‍ना कोसिस कर्ल।
44019009	तर कौनो-कौनो मनै कठोर होक विश्‍वास नैकर्ल। झन् उल्‍ट सबजन्‍हक सामुन्‍नेम मुक्तिक डगरक बदनाम कर्ल। उहओर्से पावल हुँकन्‍हक सभाघरम जाइ छोरदेल ओ विश्‍वासीहुँकन आपनसँग लैगिल। तबदोस्र ऊ हरेक दिन टुरान्‍नस स्‍कूलम मुक्ति पैना बारेम मनैनसे तर्कवितर्क करँट्‍।
44019010	असिक दुइ वर्षसम चल्‍तीरहल, ओ एशिया क्षेत्रम रना यहूदी, गैरयहूदी सबजन प्रभुक वचन सुन्‍ल।
44019011	परमेश्‍वर पावलद्वारा अचम्‍म-अचम्‍मक काम कर्ल,
44019012	यिहाँसम कि मनै रूमाल या तौलिया पावलक शरीरम छुवाक बेरम्‍हेन्‍हकठे लैजाइँट्‍। उ लुगा बेरम्‍हेन छुवैटीसाइट्‍, हुँक्र चोखाजाइँट्‍ ओ हुँकन्‍हकमसे भूत फे निकरजाइँट्‍।
44019013	तर झारफुक कर्टी ठाउँ-ठाउँम घुमफिर कर्ना कौनो-कौनो यहूदीहुँक्र प्रभु येशूक नाउँम मनैन्‍हकमसे भूतन निक्राइखोज्‍ल। हुँक्र भूतन कहँट्‍, “पावलक प्रचार करल येशूक नाउँम मै टोहीह आज्ञा देहटुँ, वाकरमसे निकर।”
44019014	स्‍केवास नाउँ रहल एकठो यहूदी मुख्‍य पूजारीक सात भाइ छावन फे ओस्‍तै करँट्‍।
44019015	एक दिन हुँक्र ओस्‍तै कर्ल त, भूत्‍वा हुँकन कहल, “मै येशूह चिह्‍न्‍ठुँ, ओ पावलह फे चिह्‍न्‍ठुँ, तर टुह्र के हुइटो?”
44019016	भूत्‍वा लागल उ मनैया उल्‍रटी जाक हुँकन झटकदेहल। ऊ हुँकन असिन हिंसात्‍मक हिसाबले आक्रमण करल, कि ऊ हुँकन्‍हक लगाइल लुगा सब चिँठचाँठ पार्क हुँकन रक्तारुहुन बनादेहल। तब हुँक्र उ घरमसे नङ्‍ट भाग्‍गैल।
44019017	यी घटना एफिससम रना यहूदी ओ गैरयहूदीन्‍हक बीचम हाली फैलगैल्‌। सुनुइयन सबजन डरैल, ओ प्रभु येशूक धेर प्रशंसा कर्ल।
44019018	येशूम विश्‍वास करल मनै धेर जन अइल ओ आपन-आपन करल खराब काम खुल्‍लमखुल्‍ला स्‍वीकार कर्ल।
44019019	हुँक्रमध्‍ये पैल्‍ह झारफुक करुइयन मन्‍त्रतन्‍त्र लिखल आपन-आपन किताब अन्‍ल ओ सबजन्‍हक सामुन्‍नेम जरादेल। हुँक्र जराइल किताबक म्‍वाल अड्‍कल कर्ल त, लगभग पचास हजार चाँदीक पैँसा हुइल्।
44019020	असिक प्रभुक बारेम वचन प्रभावशाली तरिकाले फैलटी गैल्‌।
44019021	यी घटना हुइल त पाछ, यरूशलेम जैनासे आघ पावलह पवित्र आत्‍मा हुँकहीन माकेडोनिया ओ अखैया क्षेत्रम जैना कर लगाइल महसुस कर्ल। ऊ कल, “यरूशलेम जाक पाछ मै रोम सहरम जैहीपर्ठा।”
44019022	तबदोस्र ऊ आपन दुइ जन सेवा करुइयन, तिमोथी ओ इरास्‍तसह माकेडोनियम पठैल, तर ऊ अप्‍नजुन टनिक दिनसम एशिया क्षेत्रम पलरल।
44019023	उ समयम, मुक्तिक डगर कना बारेम खूब हल्‍ला चलल् रह।
44019024	डेमेत्रियस नाउँ रहल एकठो मनैया चाँदीक मन्‍दिर बनैना व्‍यापार कर। ऊ धेर मनैन आर्तेमिस देवीक छुटीछुटी मन्‍दिर बनैना कामम लगारख्‍लहा।
44019025	एक दिन डेमेत्रियस आपन काम लगाइल मनैन ओ ओस्‍तहँ काम कर्ना और मनैन फे जम्‍मा कैक कहल, “हेरो भैयौ, हम्र यिह व्‍यापार कैक पैँसा कमैठी कना बात टुँहन थाहाँ बा।
44019026	तर टुह्र अपन्‍हे देख्‍टीबाटो ओ सुन्‍टीबाटो, कि पावल कना मनैया हाँठले बनाइल दिउँता त दिउँतऽ नैहुइट कैक धेर मनैन भाँरस्‍याकल। उ मनैया यी काम एफिसस सहरम केल नैहोक सारा एशिया क्षेत्रम कैस्‍याकल।
44019027	हमार व्‍यापारक नाउँ गन्‍धैना केल नाहीँ, तर महान् देवी आर्तेमिसक मन्‍दिरसमेत बिना कामक हुइसेक्‍ना खतरा बा। ओ सारा एशिया ओ संसारभरिक मनै पूज्‍टीआइल देवीक गौरव फे सब हेराजउइया बा।”
44019028	यी सुन्‍क हुँक्र रिसले चूर हुइल, ओ “एफिसीहुँकन्‍हक महान देवी आर्तेमिसक, जय!” कटी कर्रसे नारा लगाइलग्‍ल।
44019029	सारा सहरम हूलदङ्‌गा मचगैल्‌। मनै एकजुट होक पावलक सङ्‌घरेन माकेडोनियासे आइल गायस ओ अरिस्‍तार्खसह पकर्ल ओ रङ्‌गशालम घँस्‍यैटी लैगिल।
44019030	पावल मनैन्‍हक भीडम जाइक लाग रलह, तर विश्‍वासीहुँक्र हुँकहीन जाइ नैदेल।
44019031	एशिया क्षेत्रक कुई-कुई हाकिमहुँक्र पावलक सङ्‌घरेन रलह। हुँक्र फे पावलह “उहओर्से उहाँ जिन जाइ” कैक बिन्‍ती पठैल।
44019032	रङ्‌गशालम अत्रा हूलदङ्‌गा मच्‍चल रह, कि कुई कुछु कहँट्‍, कुई कुछु कहँट्‍। हुँक्र घाँटीक नस फुला-फुला आपन-आपनओरसे लागलरह। धेरजसिन मनैन त, उहाँ काजे भीड लागल बा कैक फे थाहाँ नैरलहन।
44019033	भीडम रहल यहूदीहुँक्र अलेक्‍जेन्‍डर नाउँक मनैयह यी अवस्‍थक बारेम बट्‌वाइक लाग आघ सर्ल। अलेक्‍जेन्‍डर मनैन शान्‍त रहक लाग हाँठले इशारा कर्ल ओ यहूदीन बचाइक लाग बोल्‍ना कोसिस कर्ल।
44019034	तर जब भीडक मनै ऊ त यहूदी हो कैक थाहाँ पैल, तब हुँक्र सबजन “एफिसीहुँकन्‍हक महान देवी आर्तेमिसक, जय! एफिसीहुँकन्‍हक महान देवी आर्तेमिसक, जय!” कैक करीब दुइ घण्‍टासम कर्रसे नारा लगैटीरल।
44019035	आखिरम सहरक हाकिम मनैन शान्‍त कराइ सेक्‍ल। ऊ कल, “हेरो एफिसस सहरक मनै, महान् देवी आर्तेमिसक मन्‍दिर ओ स्‍वर्गमसे झरल देवीक मूर्तिक रक्षा करुइयन हम्र एफिसीहुँक्र जो हुइटी कैक सबजन जन्‍लबाट।
44019036	यी बात कुई फे इन्‍कार कर नैसेक्‍ना सत्‍यतथ्‍य रलकओर्से, अप्‍नहुँक्र शान्‍त रही ओ सोचविचार बिना कर्ल कुछु जिन करी।
44019037	अप्‍नहुँकन्‍हक पकर्क आनल यी मनै ना त हमार मन्‍दिर लुटरख्‍ल, ना त हमार देवीक अपमान कैरख्‍ल।
44019038	यदि डेमेत्रियस ओ हुँकहार कामम लगाइल मनैन्‍हक, केक्रो विरोधम कुछु चित्त नैबुझल बात बाटन कलसे, हुँक्र अदालतम जाक उजुर करसेक्‍ठ, हुँकन्‍हक मुद्दक फैसला करुइया न्यायाधीशहुँक्र पलबाट।
44019039	यदि अप्‍नहुँकन्‍हक यहीसे धेर उजुर बा कलसे, वाकर बारेम नागरिक सभा बलाक छलफल कर फे सेक्‍जाई।
44019040	आझुक यी हूलदङ्‌गा टुह्र मच्‍चैलो कैक रोमी सरकार हमन दोष लगाइसेक्‍ना खतरा बा, काकरकि यी हूलदङ्‌गा मच्‍चैना त कुछु कारणऽ नैहो। यदि रोमी सरकार याकर बारेम हमनसे कुछु स्‍पष्‍टिकरण मागी कलसे, हमारठे कुछु जवाफ नैहो।”
44019041	ऊ अत्रा कैक मनैन बिदा देल।
44020001	उ हूलदङ्‌गा शान्‍त हुइल् त, पावल विश्‍वासीहुँकन बलाक वचनले हौसला देल, ओ हुँकनसे बिदाबारी होक माकेडोनिया क्षेत्रम गैल।
44020002	उहाँ रहलम ऊ ठाउँ-ठाउँम जाक विश्‍वासीहुँकन वचनले हौसला देल। तबदोस्र ऊ ग्रीस क्षेत्रम गैल,
44020003	ओ तीन मैन्‍हा बैठ्‍ल। पावल पानीजहाजम चिहुर्क सिरिया क्षेत्रम जाइक लाग रलह। तर ऊ उहँरसे गैलसे यहूदीहुँक्र हुँकहीन मुवादेना योजना कर्टिबाट कैक थाहाँ पैल त, ऊ माकेडोनिया हुइटी सिरिया जैना विचार कर्ल।
44020004	यी यात्रम विभिन्‍न ठाउँक विश्‍वासीहुँक्र पावलक सँगसँग गैल। हुँक्र बेरिया सहरम रना पुरसक छावा सोपात्रोस, थेसलोनिका सहरम रना अरिस्‍तार्खस ओ सिकन्‍दस, डर्बी शरहम रना गायस, ओ तिमोथी, ओ एशिया क्षेत्रसे आइल तुखिकस ओ त्रोफिमस रलह।
44020005	हुँक्र हमनसे आघ नेङ्‌गैल, ओ त्रोआस सहरम हमन अश्‍या लागटलह।
44020006	हम्रजुन खमिर नैमिलाइल रोटी खैना टिहार मनाक सेक्‍क फिलिप्‍पी सहरसे पानीजहाजम चिहुर्ली। हम्र पाँच दिन पाछ त्रोआसम हुँकन्‍हकठे पुग्‍ली, ओ सात दिन उहँ रली।
44020007	अट्‌वारक सन्‍झ्‍या झुसमुस हुइल् त, हम्र प्रभुभ्‍वाज खाइक लाग उहाँक विश्‍वासीनसे जम्‍मा हुइली। पावल हुँकनसे बातचित करटलह, ऊ द्वासर दिन चलजैना हुइलकओर्से आधा रातसम बट्‍वैटीरल।
44020008	हम्र जम्‍मा हुइल् उप्रक ताल्‍हक क्‍वाठम कयौठो दिया बर्टीरह।
44020009	पावल धेर बेरसम बट्‍वैटीरहबेर, झ्‍यालिम बैठल युटिकस नाउँक एकठो जवान मनैया ओङ्‍घाइटह। ओङ्‍घैटी-ओङ्‍घैटी उ मनैया मस्‍तसे निन्‍दागैल। निन्‍दाइल मनैया तीसर ताल्‍हमसे खसगैल्‌। मनै ओहीह उठैल त, ऊ मुवल रह।
44020010	पावल टर उत्रल, ओ लम्‍पसार होक मुवल मनैयह उँक्‍वारभर पकर्ल। ऊ हुँकन कल, “चिन्‍ता जिन करो, मनैया जिटीह बा।”
44020011	तबदोस्र हुँक्र सबजन उप्रक ताल्‍हम जाक प्रभुभ्‍वाज खैल। पावल बिहान्‍क अजरार नैहुइट्‍सम हुँकनसे बात बट्‍वैटीरल। तबदोस्र ऊ बिदा होक गैल।
44020012	उ मनैया बच्‍लकओर्से, हुँक्र धेर खुशी हुइल ओ ओहीह घर लैगिल।
44020013	हम्र पानीजहाजम चिहुर्क अस्‍सोस सहरम गैली। पावल उह सहरम हमन भेटैना बात मिलारख्‍लह, काकरकि ऊ अस्‍सोसम पैदल जउइया रलह।
44020014	अस्‍सोसम हमार भ्‍याँट हुइल्, ओ हम्र उहाँ पानीजहाजम चिहुर्क सँगसँग मितिलेने सहरम गैली।
44020015	द्वासर दिन हम्र उहाँसे पानीजहाजम चिहुर्क खियस टापुक लग्‍घ पुग्‍ली, तीसर दिन सामोस टापुम पुग्‍ली। चौथा दिन मिलेटस सहरम पुग्‍ली।
44020016	एशिया क्षेत्रम समय नैबितैना पावलक इच्‍छा रलकओर्से ऊ एफिसस सहरम नैपैठ्‍ना विचार कैरख्‍लह। ऊ पेन्‍तिकोस कना टिहारक दिन स्‍याकलसम यरूशलेमम पुगजैना कोसिस करटलह।
44020017	हम्र मिलेटसम पुग्‍ली त, पावल एफिससक मण्‍डलीक एल्‍डरहुँकन मिलेटसम आक हुँकहीनसे भेटघाट कर्ना एकठो खबर पठैल।
44020018	हुँक्र अइल त, पावल हुँकन कल, “एशियम आइल दिनठेसे आजसम मै टुन्‍हकसँग रहबेर कसिक दिन बितैनु कना बात टुन्‍हक लाग थाहँ बा।
44020019	कुछ यहूदीन्‍हक जालझेलक कारण महीह घरीघरी दुःख सहपरल, तर फे मै नम्र होक, कत्रा समयम आँस खसैटी, प्रभुक सेवा कर्नु।
44020020	टुँहन आवश्‍यक रहल वचन प्रचार करबेर मै कबु फे पाछ नैहट्‍नु। यी काम मै सार्वजनिक रूपले फे कर्नु, ओ टुन्‍हक घर-घरम जाक फे कर्नु।
44020021	मै यहूदी ओ गैरयहूदी सबजहन आपन-आपन पापी मन परिवर्तन कैक परमेश्‍वरकठे घुमपर्ना ओ प्रभु येशूम विश्‍वास करपर्ना आवश्‍यक बा कैक गम्‍भीर चेताउनी देनु।
44020022	“आबजुन, मै पवित्र आत्‍मक बात फाँक नैसेक्‍क यरूशलेम जाइटुँ, उहाँ महीह का-का हुई कैक म्‍वार लाग थाहाँ नैहो।
44020023	तर हरेक सहरम सतावट ओ झ्‍यालखानम दुःख सहपरी कना बातभर पवित्र आत्‍मा महीह थाहाँ देरख्‍ल।
44020024	तर म्‍वारम ज्‍या परिअइलसे फे म्‍वार लाग कुछु मतलब नैहो। म्‍वार चाहना अत्र हो, कि प्रभु येशूक देहल एकठो काम मै पूरा कर सेकू। उ काम, का हो कलसे, परमेश्‍वर मनैन अनुग्रह देरख्‍ल कना खुशीक खबर फैलैना हो।
44020025	“मै टुन्‍हकठे जाक परमेश्‍वरक राज्‍यक बारेम प्रचार कर्नु। हेरो, टुह्र आबठेसे म्‍वार मुह् फेदोस्र द्‍याख नैपैबो कैक म्‍वार लाग थाहाँ बा।
44020026	उहओर्से आझुक दिन मै टुँहन गम्‍भीर बात कहटुँ, कि यदि टुह्रमध्‍ये कुई परमेश्‍वरक दण्‍डम परी कलसे, वाकर दोष महीह नैलग्‍नेहो।
44020027	काकरकि टुह्र जानपर्ना परमेश्‍वरक सारा योजना टुँहन जनाइक लाग मै पाछ नैहट्‍नु।
44020028	आब, टुह्र आपन ओ और विश्‍वासीन्‍हक रेखदेख अपन्‍हे करहो। परमेश्‍वर आपन छावक रगतले आपन बनाइल मण्‍डलीक लालनपालन करक लाग पवित्र आत्‍मा टुँहन अगुवा नियुक्त कैरख्‍ल।
44020029	मै यिहाँसे जैम त, झूटा वचन बोलुइयन भेँरीन सखाप पर्ना ब्‍वाँसाअस टुन्‍हक बीचम आक मण्‍डलीह हानि करुइयाबाट।
44020030	टुन्‍हक्‍के बीचमसे फे झूटा वचन बोल्‍ना मनै उठुइयाबाट। हुँक्र सत्‍य बातह बङ्‌गाक कत्रा विश्‍वासीन लैजाइ खोजुइयाबाट।
44020031	उहओर्से होसियार रहो। तीन वर्षसम रातदिन आँस खसैटी हरेक विश्‍वासीह म्‍वार सिखाइल बात सम्‍झलरहो।
44020032	“आब मै टुँहन परमेश्‍वरक जिम्‍मम ओ उहाँक वचनक सहायतम छोर्ठुं, जौन वचन उहाँक अनुग्रहक बारेम बटोइठा। उह वचनद्वारा परमेश्‍वर टुँहन विश्‍वासम बलगर बनुइयाबाट, ओ आपन सब मनैन आशिष देहुइयाबाट।
44020033	मै केक्रो स्‍वानचाँदी, या लुगाफाटक ल्‍वाभ नैकर्नु।
44020034	मै आपन यिह हाँठले काम कैक आपन लाग ओ म्‍वारसँग रहुइयन्‍हक लाग आवश्‍यक परल चिज जुटैनु कना बात टुन्‍हक लाग थाहाँ बा।
44020035	सक्‍कु बातम मेहनत कर्लसे, खाँचोम परल मनैन सहायता कर सेक्‍जैठा कना उदाहरण मै टुँहन देखारख्‍नु। ‘लेनासे देना झन् धेर आशिष पैना हो’ कैक प्रभु येशूक कहल वचन सम्‍झलरहहो।”
44020036	अत्रा कैक सेक्‍ल त, पावल ठिहुन टेक्‍ल ओ सबजहनसे मिल्‍क प्रार्थना कर्ल।
44020037	हुँक्र सबजन धेर रुइल, ओ पावलह उँक्‍वारभर पकर्क चुम्‍ल ओ बिदा देल।
44020038	पावलक “टुह्र आबठेसे म्‍वार मुह् फेदोस्र द्‍याख नैपैबो” कहल बातम हुँक्र धेर दुःख मन्‍ल। तबदोस्र हुँक्र पावलह पानीजहाजसम पुगादेल।
44021001	हम्र हुँकनसे विदावारी होक पानीजहाजम चिहुर्ली ओ सरासर कोस टापुम पुग्‍ली। द्वासर दिन हम्र रोडस टापुम गैली, दोस्र उहाँसे पटारा सहरम गैली।
44021002	उहाँ हम्र फोनिकेम जैना एकठो पानीजहाज भेँटैल ओ ओइहेँम चिहुर्ली।
44021003	पानीजहाज जाइट-जाइट साइप्रस टापुह द्‍याख सेक्‍ना ठाउँम पुगल त, उ टापुह बाउँओर पार्क गैल्‌। ओ सिरिया क्षेत्रक टुरोस सहरम मालसामान उतारक लाग र्‍वाकल ब्‍याला हम्र फे उत्रली।
44021004	हम्र उ ठाउँम विश्‍वासीहुँकन भेँटैली ओ सात दिनसम हुँकन्‍हकसँग रली। हुँक्र पवित्र आत्‍मक अगुवाइम पावलह यरूशलेमम जिन जाई कैक बिन्‍ती कर्ल।
44021005	तर फे हम्र उहाँ जाइक लाग पानीजहाज पक्र घुम्‍ली। हुँक्र आपन-आपन जहानपरीवार लर्कापर्का सबजहन लेक हमन पठाए सहरसे बाहर समुद्र किनारसम अइल। हम्र उहाँ ठिहुन टेक्‍क प्रार्थना कर्ली।
44021006	तबदोस्र हुँकनसे बिदावारी होक हम्र पानीजहाजम चिहुर्ली, ओ हुँक्रजुन आपन-आपन घर गैल।
44021007	हम्र टुरोससे पानीजहाजम चिहुर्क टोलेमाइस सहरम गैली। हम्र उहाँक विश्‍वासीहुँकन भेँटाए गैली ओ एक दिन हुँकन्‍हकसँग बैठ्‍ली।
44021008	द्वासर दिन हम्र उहाँसे बिदावारी होक कैसरिया सहरम गैली, ओ खुशीक खबर प्रचार करुइया फिलिपक घरम बैठ्‍ली। उ फिलिप यरूशलेमम खाना बँट्‍ना कामम रोजगैल्‌ सात जनमध्‍ये एकठो रलह।
44021009	हुँकहार चारठो भ्‍वाज नैहुइल् छाईन् रलहन। हुँक्र अगमवाणी ब्‍वालँट्‍।
44021010	हम्र कैसरियम कुछ दिनसम पलरहल समयम यहूदियासे अगाबस नाउँ रहल एकठो अगमवक्ता अइल।
44021011	ऊ हमारठे अइल ओ पावलक फाँर कस्‍ना लुगले आपन हाँठ-ग्‍वारा अपन्‍हे बाहान्‍क कल, “पवित्र आत्‍मा असिक कठ, ‘यी फाँर कस्‍ना लुगा ज्‍याकर हो, ओहीह यरूशलेमम यहूदीहुँक्र असहेँक बन्‍धहीँ ओ गैरयहूदीन्‍हक हाँठम सुम्‍पदेहीँ।’”
44021012	यी बात सुन्‍क, हम्र ओ उहाँक विश्‍वासीहुँक्र सबजन पावलह यरूशलेमम जिन जाई कैक बिन्‍ती कर्ली।
44021013	तर पावल जवाफ देल, “टुह्र काजे असिक रो-रोक म्‍वार मनह दुःखीत बनादेहटो? प्रभु येशूक लाग त, यरूशलेमम कैदम पर्ना केल नैहोक, मै मुना फे तयार बाटुँ।”
44021014	हम्र हुँकहीन मनाइ नैसेक्‍ली त “प्रभुक इच्‍छा पूरा ह्‍वाए” कैक चूप लग्‍ली।
44021015	तबदोस्र हम्र सरसामान तयार पर्ली ओ यरूशलेमओर लग्‍ली।
44021016	हमारसँग कैसरियक कुई-कुई विश्‍वासीहुँक्र फे गैल। हुँक्र हमन साइप्रस टापुसे आइल मनासोन कना एकठो पुरान विश्‍वासीक घरम बैठक लाग लैगैल।
44021017	हम्र यरूशलेमम पुग्‍ली त, उहाँक विश्‍वासीहुँक्र हमन खुशीसे स्‍वागत कर्ल।
44021018	द्वासर दिन हम्र पावलकसँग याकूबह भेँटाए गैली। उहाँ यरूशलेम मण्‍डलीक सब एल्‍डरहुँक्र जम्‍मा होरलह।
44021019	हुँकन अभिवादन कैक पावल अप्‍न गैरयहूदीन्‍हक बीचम खुशीक खबर प्रचार करबेर परमेश्‍वर कसिन-कसिन काम कर्ल, सब बात एक-एक कैक बयान कैदेल।
44021020	यी सुन्‍क हुँक्र परमेश्‍वरक महिमा कर्ल। तबदोस्र हुँक्र पावलह कल, “हेरी भाइ, यिहाँ फे हजारौँ यहूदीहुँक्र प्रभु येशूम विश्‍वास कैरख्‍ल, ओ व्‍यवस्‍थम लिखल बात फे एक-एक कैक मन्‍ठ।
44021021	हुँक्र अप्‍नक बारेम फे थोरबहुत सुनरख्‍ल। उ का हो कलसे, गैरयहूदीन्‍हक समाजम बैठ्‍ना यहूदीहुँकन अप्‍न ‘मोशक देहल व्‍यवस्‍था पालन कर नैपरट्‍, लर्कन्‍हक खतना कर नैपरट्‍ ओ यहूदी रीतिभाँति कुछु मान नैपरट्‍’ कैक सिखैठी हुँ।
44021022	अप्‍न यिहाँ यरूशलेमम आरली कैक हुँक्र पक्‍क फे सुनुइयाबाट। आब हम्र का करी?
44021023	उहओर्से हमार कहल मानी। शुद्ध हुइना भाकल करल मनै यिहाँ हमारसँग चार जन बाट।
44021024	हिँकन लेक मन्‍दिरम जाई ओ शुद्ध हुइना कामम सँगसँग सहभागी हुई। हुँकन्‍हक शुद्ध हुइना कपार खौरबेर लग्‍ना खर्च फे अप्‍न तिरदी। असिक अप्‍नह व्‍यवस्‍था पालन करल देख्‍क अप्‍नक बारेम फैलल् हल्‍ला सब झूट हो कैक सबजन थाहाँ पैहीँ।
44021025	गैरयहूदी विश्‍वासीन्‍हक हकम भर, हुँक्र पालन करपर्ना बात ‘मूर्तिपूजा करल अशुद्ध चिज जिन खैहो, केक्रो रगत जिन खैहो, घ्‍याँचा डाब्‍क मुवाइल पशुक शिकार जिन खैहो ओ अनैतिक क्रियाकलाप जिन करहो’ कैक हम्र चिठीम लिख्‍क पठारख्‍ली।”
44021026	द्वासर दिन पावल उ चारजहन लैजाक हुँकन्‍हक सँगसँग शुद्ध हुइना कामम सहभागी हुइल। तबदोस्र ऊ शुद्ध हुइना भाकल पूरा कैक हरेकजन्‍हक लाग बलि चह्रैना दिनिक जानकारी पूजारीह देहक लाग मन्‍दिरम गैल।
44021027	शुद्ध हुइना कामक सात दिन पूरा हुइ-हुइ करटह। तब एशिया क्षेत्रसे आइल कुछ यहूदीहुँक्र पावलह मन्‍दिरम देख्‍ल। हुँक्र मनैन्‍हक भीडह सुर्‍याक हुँकहीन पक्रल,
44021028	ओ एकदम बरा सोरले कहलग्‍ल, “इस्राएलीहुँक्र, सहायता करो! हमार जातिक विरोधम सारा दुनियक मनैन प्रचार करुइया, ओ मोशक व्‍यवस्‍था पालन कर नैपरट्‍ कैक सबजहन कटी नेङ्‌गुइया यिह मनैया हो। अत्र केल नैहोक, यी गैरयहूदीहुँकन मन्‍दिरम आन्‍क पवित्र ठाउँह समेत अपवित्र बनादेराखल।”
44021029	(हुँक्र काजे असिक कल कलसे, हुँक्र पावलह ओ त्रोफिमसह यरूशलेम सहरम सँग रहल देखरख्‍लह। त्रोफिमस एफिसस सहरक गैरयहूदी मनैया रलह। पावल पक्‍क फे उह मनैयह मन्‍दिरभित्तर लैगिल कैक हुँकन लग्‍लन।)
44021030	तब सारा सहरम तहल्‍का मच्‍गैल्‌, ओ मनै चारिओर्से दगुर्टी आगैल। हुँक्र पावलह पक्रल ओ घँस्‍यैटी मन्‍दिरमसे बाहर निक्रैल, ओ मन्‍दिरक गेट डामडुम लगादेल।
44021031	हुँक्र त पावलह सिध्‍यादेना हिसाबम लागलरह। तब सारा यरूशलेमम हूलदङ्‌गा मच्‍गैल्‌ कैक रोमी पल्‍टनक सेनापतिकठे खबर पुग्‍गैल्‌।
44021032	ऊ तुरुन्‍त सिपाहीन ओ कप्‍तानहुँकन लेक मनैन्‍हक भीडओर दगुर्टी अइल। भीडक मनै सेनापति ओ सिपाहीहुँकन आइट्‍ देख्‍ल त, पावलह पिट छोर्ल।
44021033	तब सेनापति पावलह पक्रल ओ सिपाहीन दुइठो सिक्रीले हुँकहीन बान्‍ध लगैल। ऊ मनैन पुछ्‌ल, “यी के हो? यी का बिगार करल?”
44021034	भीडमसे घाँटीक नस फुला-फुला कुई कुछु कल, कुई कुछु कल। तहल्‍का मच्‍लक कारण सेनापति सत्‍य बात का हो कैक थाहाँ पाइ नैसेक्‍ल त, पावलह ब्‍यारेकम लैजैना आदेश देल।
44021035	जब पावल ब्‍यारेकम जैना भर्‍याङ चिउह्रलग्‍ल, तब तहल्‍का मच्‍चुइयन अत्रा जोश्‍यागैल, कि सिपाहीहुँक्र पावलह कन्‍धेम बोक्‍क लैजाइपर्लन।
44021036	भीडक मनैजुन “पावलह, सिध्‍यादेओ! सिध्‍यादेओ!!” कैक पाछपाछ कर्रसे नारा लगाइटलह।
44021037	सिपाहीहुँक्र पावलह ब्‍यारेक भित्तर छिराइलग्‍ल त, ऊ सेनापतिह ग्रीक भाषम कल, “हजुर, मै कुछु ब्‍वाल पैम कि?” ऊ कल, “का टैँ ग्रीक भाषा जन्‍ठ्‌या?
44021038	का टैँ कुछ समय आघ विद्रोह मच्‍चुइया ओ चार हजार आतंकवादीन उजार ठाउँम लैजुइया मिश्रदेशक नेता नैहुइट्‍या?”
44021039	पावल जवाफ देल, “मै कहाँ हुइम? मै त किलिकिया क्षेत्रक टार्सस सहरम जन्‍मल यहूदी हुइटुँ। मै चानचुन्या सहरक मनैया नैहुइटुँ। बिन्‍ती बा, यी मनैन्‍हक आघ कुछु बोल्‍ना मै अनुमति पाऊँ।”
44021040	सेनापतिसे अनुमति पैल त, पावल भर्‍याङम ठह्र्‍याक हाँठले मनैन शान्‍त हुइना इशारा कर्ल। भीडक मनै एकदम शान्‍त हुइल त, ऊ हुँकन्‍हक आपन हिब्रू भाषम ब्‍वाल लग्‍ल।
44022001	“आदरणीय जनसमुदाय, सबजन्‍हक सामुन्‍नेम मै आपन बचाउक लाग ब्‍वालटुँ, म्‍वार बात सुनी।”
44022002	हुँक्र पावलह हुँकन्‍हक आपन हिब्रू भाषम ब्‍वालट्‍ सुन्‍ल त, सबजन चूप लग्‍ल।
44022003	पावल कल, “मै किलिकिया क्षेत्रक टार्सस सहरम जन्‍मल यहूदी हुइटुँ, ओ यिह यरूशलेम सहरम हुर्कनहुँ। गुरु गमलिएल महीह हमार पुर्खनसे चल्‍तीआइल यहूदी व्‍यवस्‍थमक एक-एक बात सिखारख्‍ल। आज अप्‍नहुँक्र परमेश्‍वरक आदर कर्ना कामम जत्रा उत्‍साहित बाटी, मै फे ओत्रह उत्‍साहित रनहुँ।
44022004	मुक्तिक डगरम लागल मनैन मै सतैनासम सतैनु। कुई-कुई त मुवा फे पैल। का पुरुष, का महिला, मै जेहीह भेटाउँ ओइहेह पकर्क झ्‍यालखानम डारदिउँ।
44022005	यी बात सत्‍य हो कैक प्रधान पूजारी ओ महासभक सारा सदस्‍यहुँक्र फे कहसेक्‍ठ। मै उहाँहुँकनसे दमस्‍कस सहरक यहूदीहुँकन सम्‍बोधन करल एकठो चिठी फे पारख्‍नहुँ। उ चिठीम मै उहाँ रहल विश्‍वासीहुँकन पकर्ना ओ हुँकन सिक्रीले बाहान्‍क यरूशलेमम अन्‍ना, ओ हुँकन सजाय देह पैना अधिकार पारख्‍नहुँ।
44022006	“मै जाइट्‍-जाइट्‍ दमस्‍कसक लग्‍घ पुगरनहुँ, दिनक लगभग दुपहर रहलहुई, तब एकचोट्‌टे स्‍वर्गमसे बरा ज्‍योति म्‍वार आञ्‍जरपाञ्‍जर चम्‍कल।
44022007	मै नेङ्‌ग्‍टी-नेङ्‌ग्‍टी भूइँयम गिरगैनु ओ असिक कहट्‍ सुन्‍नु, ‘शाऊल, शाऊल, काजे टुँ महीह सँताइटो?’
44022008	“मै पुछ्‌नु, ‘प्रभु, अप्‍न के हुइटी?’ “उहाँ कल, ‘मै नासरत सहरक येशू हुइटुँ, जेहीह टुँ सँताइटो।’
44022009	म्‍वारसँग रहुइयन अजरार देख्‍ल, तर महीसे बोलुइयक बात नैबुझ्‍ल।
44022010	“मै कनु, ‘हे प्रभु, आब मै का करुँ?’ “प्रभु महीह कल, ‘उठ्‍क दमस्‍कस सहरम जाओ, ओ टुँहार करपर्ना काम मै उहँ कहम्।’
44022011	ज्‍योति कर्रसे चम्‍कलक कारण मै कुछु फे द्‍याख नैसेक्‍नु। तब म्‍वारसँग रहुइयन महीह डोर्‍यैटी दमस्‍कसम लैगिल।
44022012	“दमस्‍कसम हननिया नाउँ रहल एकठो मनैया रलह। ऊ मोशक व्‍यवस्‍था अनुसार चलँट्‍ ओ सब यहूदीहुँक्र हुँकहार आदर करँट्‍।
44022013	ऊ म्‍वारठे आक पञ्‍ज्र ठह्रेइल, ओ महीह कल, ‘शाऊल भाइ, फेदोस्र देख्‍नाहा होजाओ।’ ऊ अत्रा कटीकि मै हुँकहीन देख्‍डर्नु।
44022014	“ऊ कल, ‘हमार पुर्खन्‍हक परमेश्‍वर टुँ उहाँक इच्‍छा जानक लाग, धर्मी येशूह द्‍याखक लाग, ओ उहाँक बोली सुनक लाग टुँहीन रोजरख्‍ल।
44022015	काकरकि टुँ उहाँक साक्षी होक आपन द्‍याखल ओ सुनल बात सबजहनसे बटोइबो।
44022016	आब काजे ढिल कर्ना? उठो ओ बप्‍तिस्‍मा लेओ। ओ येशूसे बिन्‍ती कैक आपन पाप धोमाङ्‌गो।’
44022017	“मै उहाँसे यरूशलेमम गैनु, ओ एक दिन मन्‍दिरम प्रार्थना कर्टीकर्टी ध्‍यान-मग्‍न हुइल् ब्‍याला
44022018	येशूह मै देख्‍नु ओ उहाँ महीह असिक कल, ‘यरूशलेमसे झट्‌ट जाजाओ, काकरकि म्‍वार बारेम टुँहार कहल बात यिहाँक मनै सुनुइया नैहुइट।’
44022019	“मै कनु, ‘हे प्रभु, मै हरेक सभाघरम जाक अप्‍नकम विश्‍वास करुइयन झ्‍यालखानम डर्लक ओ पिट्‍लक बात सबजहन थाहँ बाटन।
44022020	अप्‍नक साक्षी बकुइया स्‍तिफनसक हत्‍यम म्‍वार फे पूरा सहमति रह। मै फे ओठहेँ ठह्र्‍याइल रनहुँ ओ हुँकहार हत्‍या करुइयन्‍हक लुगा कुरटनहुँ।
44022021	“तब प्रभु महीह कल, ‘जाओ, मै टुँहीन गैरयहूदीन्‍हकठे धेर दूर-दूरसम पठैम।’”
44022022	अत्रा कहट्‍सम केल भीडक मनै पावलक बात सुन्‍ल, ओ चिच्‍यैटी कहलग्‍ल, “असिन मनैयह, मुवैहीपरी! यी बच्‍ना योग्यक नैहो!”
44022023	हुँक्र आपन-आपन लुगा ओ धूर उरैटी चिच्‍यैटीरल।
44022024	यी देख्‍क सेनापति पावलह ब्‍यारेक भित्तर लैजाक कर्रसे कोर्रा लगैना आदेश देल। ओसिक कोर्रा लगैलसे पावल आपन करल अपराध स्‍वीकार करी ओ भीडक मनै काजे ओसिक झोँक्‍यारल कैक पत्ता लगाइ सेक्‍जाई कना हुँकहार आशा रलहन।
44022025	सिपाहीहुँक्र कोर्रा लगाइक लाग हुँकहीन बान्‍ध लग्‍ल त, पावल ओठे ठह्र्‍याइल एकठो कप्‍तानह पुछ्‌ल, “का रोमी नागरिकह दोषी बिना ठह्रैल कोर्रा लगैना ठीक हो?”
44022026	कप्‍तान यी सुन्‍ल त, सेनापतिकठे जाक कल, “अप्‍न का करक लाग बाटी? उ मनैया त रोमी नागरिक हो!”
44022027	तब सेनापति पावलकठे जाक पुछ्‌ल, “का टुँ रोमी नागरिक हुइटो?” पावल कल, “हुइटुँ।”
44022028	सेनापति कल, “मै फे रोमी हुइटुँ, तर यी नागरिक हक पाइक लाग मै धेर रूप्‍या तिर्नहुँ।” पावल कल, “मै त जन्‍मटीहिक रोमी नागरिक हुइटुँ।”
44022029	यी बात सुन्‍टीकि, पावलह सोधपुछ करक लाग तयार हुइल् सिपाहीहुँक्र पाछ हट्‍ल, ओ सेनापति फे डरैल काकरकि पावलह बाहान्‍क कोर्रा लगैना आदेश उह देलह।
44022030	द्वासर दिन सेनापति मुख्‍य पूजारीन ओ महासभक सारा सदस्‍यन सभम बलैल। ऊ खास समस्‍या पत्ता लगाइ चाहल रलह। उहओर्से ऊ बान्‍धल पावलह छोर्क सभम हाजिर करैल।
44023001	पावल महासभओर एकटक लगाक हेर्ल, ओ कल, “हेरो भैयौ, मै आजसम परमेश्‍वरक नजरम पवित्र मनले जीवन बितारख्‍नु।”
44023002	यी सुन्‍क प्रधान पूजारी हननिया पावलक लग्‍घ ठह्र्‍याइल मनैन हुँकहार मुहम ठोक्‍ना आदेश देल।
44023003	तब पावल हुँकहीन कल, “टुँ कपटी! टुँहीन परमेश्‍वर ठोकुइयाबाट। टुँ कसिन न्यायाधीश हुइटो? टुँ त व्‍यवस्‍था अनुसार न्याय करक लाग बैठरलो। तर महीह ओसिक ठ्‍वाकक् लाग आदेश देक अपन्‍हे व्‍यवस्‍था भङ्‌ग कर्ठो!”
44023004	पावलक लग्‍घ ठह्र्‍याइल मनै कल, “का टैँ परमेश्‍वरक नियुक्त करल प्रधान पूजारीक अपमान कर्ठ्‌या?”
44023005	पावल कल, “भैयौ, उहाँ प्रधान पूजारी हुइट कैक मै नैचिह्‍न्‍लरनहुँ। काकरकि ‘टैँ आपन मनैन्‍हकम शासन करुइयक विरोधम खराब बात जिन ब्‍वालस’ कैक लिखल बात म्‍वार लाग थाहाँ बा।”
44023006	जब पावल उ महासभम एक दल सदुकीहुँक्र ओ और दल फरिसीहुँक्र बाट कैक थाहाँ पैल, तब ऊ बरा बोलीले कल, “हेरो भैयौ, मै एकठो फरिसी हुइटुँ ओ म्‍वार पुर्खाओँ फे फरिसी जो रलह। मुवल मनै फेदोस्र जिजैहीँ कना म्‍वार आशा रलक कारण यिहाँ म्‍वार मुद्दा चलल् बा।”
44023007	पावलक कहल यी बातले फरिसी ओ सदुकीहुँकन्‍हक बीचम झग्रा हुइलन, ओ सभम फूट हुइल्।
44023008	काकरकि सदुकीहुँक्र मनै मुलसे फेदोस्र जिना बातम विश्‍वास नैकरँट्‍, ओ स्‍वर्गदूत या आत्‍मा नैहो कहँट्‍। तर फरिसीहुँक्रजुन यी सब बातम विश्‍वास करँट्‍।
44023009	यी बातले महासभम हल्‍लाखल्‍ला मचगैल्‌। फरिसी दलक कुई-कुई शास्‍त्रीहुँक्र ठह्र्‍याक सदुकीन्‍हक विरोध कर्टी कहलग्‍ल, “हम्र त यी मनैयक कुछु गल्‍ती नैदेख्‍टी। यदि आत्‍मा या स्‍वर्गदूत यहीसे बोल्‍लह कलसे फे, का हुइल् त?”
44023010	हुँकन्‍हक बीचम अत्रा चर्काचर्की परगैलन, कि हुँक्र पावलह छिङ्‍टिछिङ्‍टा पारडरहीँ कैक सेनापति डरागैल। उहओर्से ऊ सिपाहीहुँकन पावलह बल प्रयोग कैक हुँकन्‍हक बीचमसे ब्‍यारेकम लैजैना आदेश देल।
44023011	उ रात प्रभु पावलकठे देखपर्ल ओ कल, “हिम्‍मत जिन हारो, पावल, यिहाँ यरूशलेमम टुँ म्‍वार बारेम जसिक साक्षी बक्‍लो, रोमम फे टुँ म्‍वार बारेम ओसहेँक साक्षी बकपर्ठा।”
44023012	बिहान हुइल् त कुछ यहूदीहुँक्र पावलह मुवैना योजना बनैल। हुँक्र “हम्र पावलक हत्‍या नैकरट्‍सम ना कुछु खैबी, ना कुछु पिबी” कैक किर्‍या खैल।
44023013	पावलह मुवाइक लाग योजना करुइयन चालीस जनसे फे धेर रलह।
44023014	हुँक्र मुख्‍य पूजारीन्‍हकठे ओ और अगुवन्‍हकठे जाक कल, “हम्र पावलक हत्‍या नैकरट्‍सम ना कुछु खैबी, ना कुछु पिबी कैक किर्‍या खारख्‍ली।
44023015	आब अप्‍नहुँक्र ओ महासभक और सदस्‍यन मिल्‍क सेनापतिह ‘हम्र पावलह थप सोधपुछ कर चाहटी’ कैक ओहीह ब्‍यारेकमसे झिकाई। ऊ अइटी-अइटी हम्र डगरीहम ओहीह सिध्‍यादेहुइयाबाटी।”
44023016	पावलक भैनावाजुन पावलह मुवैना हुँकन्‍हक योजना थाहाँ पाडर्ल। उहओर्से ऊ ब्‍यारेकम जाक यी बात पावलह जनादेल।
44023017	पावल तुरुन्‍त एकठो कप्‍तानह बलाक कल, “सेनापतिह आबहेँ जनाइपर्ना हिँकहार एकठो बात बाटन, हिँकहीन उहाँकठे पुगादी।”
44023018	कप्‍तान पावलक भैनावह सेनापतिकठे लैगिल ओ कल, “कैदम परल पावल महीह बलाक ‘सेनापतिसे बिन्‍ती करपर्ना हिँकहार एकठो बात बाटन, हिँकहीन उहाँकठे पुगादी’ कलकओर्से मै यहीह अप्‍नकठे आनरख्‍नु।”
44023019	सेनापति वाकर हाँठ पकर्क एकओँहर लैगिल ओ पुछ्‌ल, “टैँ महीह का कहक लाग बाट्‍या?”
44023020	पावलक भैनावा कल, “यहूदीहुँक्र पावलह थप सोधपुछ कर्ना बहाना बनाक काल हुँकहीन महासभम झिकाइक लाग अप्‍नसे बिन्‍ती करुइयाबाट।
44023021	तर अप्‍नहुँकन्‍हक कहल जिन मन्‍बी, काकरकि चालीससे फे धेर मनै ‘हम्र पावलक हत्‍या नैकरट्‍सम ना कुछु खैबी, ना कुछु पिबी’ कैक किर्‍या खारख्‍ल। हुँक्र पावलह मुवाइक लाग नुकल बाट, ओ अप्‍न सहमति जनादेबी कना आशम बाट।”
44023022	यी सुन्‍क सेनापति पावलक भैनावह “टैँ महीह यी खबर देहल बात किहुह जिन कहस” कैक कल ओ ओहीह पठादेल।
44023023	तबदोस्र सेनापति दुइ जन कप्‍तानहुँकन बलाक कल, “दुइ सय जन सिपाहीन, सहत्तर जन घोडचढी सिपाहीन ओ दुइ सय जन भाला बोक्‍ल सिपाहीन तयार पारो। हुँक्र आज रात नौ बजेओर कैसरिया सहरम जाइक लाग तयार हुइपर्ठा।
44023024	पावलक लाग फे घोर्‍वक व्‍यवस्‍था कैदेहो, ओ ओहीह सुरक्षासहित बडाहाकिम फेलिक्‍सकठे पुगादेहो।”
44023025	तबदोस्र सेनापति बडाहाकिम फेलिक्‍सह यी चिठी लिख्‍ल:
44023026	“माननीय बडाहाकिम फेलिक्‍स ज्‍यू, मै क्‍लौडियस लुसियसक अभिवादन!
44023027	पावल कना यी मनैयह यहूदीहुँक्र पक्रलह ओ मुवादेहक लाग रलह। तर यी त रोमी नागरिक हो कैक जब मै थाहाँ पैनु, तब मै सिपाहीहुँकन बल प्रयोग कर लगाक यहीह हुँकन्‍हक हाँठमसे छुटैनु।
44023028	हुँक्र काजे यहीह दोष लगाइट कैक पत्ता लगाइक लाग मै यहीह हुँकन्‍हक महासभम हाजिर करैनु।
44023029	तर यहीह मृत्‍युदण्‍ड देहपर्ना या कैद करपर्ना किसिमक अपराध करल मै कुछु नैपैनु। हुँक्र आपन व्‍यवस्‍थक विषयम यहीह दोष लगारख्‍लह।
44023030	यहूदीहुँक्र यहीह मुवैना योजना बनारख्‍ल कैक मै थाहाँ पैनु। उहओर्से मै तुरुन्‍त यहीह अप्‍नकठे पठारख्‍नु। यहीह दोष लगुइयन फे अप्‍नकठे जो उजुर करहो कैक मै कैरख्‍नु।”
44023031	सिपाहीहुँक्र सेनापतिक आदेश अनुसार पावलह उह रात एन्‍टिपाट्रिस सहरम पुगादेल।
44023032	द्वासर दिन, पैदल गैल्‌ सिपाहीहुँक्र ब्‍यारेकम घुम्‍ल ओ घोडचढी सिपाहीहुँक्र पावलह कैसरियम लैगिल।
44023033	घोडचढी सिपाहीहुँक्र कैसरियम पुग्‍ल त, सेनापतिक लिखल चिठीसहित पावलह बडाहाकिमक आघ हाजिर करैल।
44023034	बडाहाकिम चिठी पहर्क सेक्‍ल त, पावलह पुछ्‌ल, “टुँहार घर कहाँ हो?” पावल कल, “किलिकिया क्षेत्रम बा।”
44023035	बडाहाकिम कल, “टुँहीन दोष लगुइयन यिहाँ अइहीँ त, टुँहार मुद्दा मै अपन्‍हे हेरम,” ओ पावलह हेरोदक दरबारम थुन्‍लरहहो कैक हुकुम देल।
44024001	पाँच दिन पाछ प्रधान पूजारी हननिया कुछ यहूदी अगुवाहुँक्र ओ तर्तुल्‍लस नाउँ रहल एकठो वकीलह लेक कैसरियम अइल। हुँक्र सबजन मिल्‍क पावलक विरोधम बडाहाकिमक आघ उजुर कर्ल।
44024002	पावल हुँकन्‍हक सामुन्‍नेम झिकागैल त, तर्तुल्‍लस पावलह दोष लगाइक लाग बडाहाकिमह कहलग्‍ल, “माननीय फेलिक्‍स, हजुर शासन कर्लक कारण हम्र यहूदीहुँक्र सुखशान्‍ति पैलबाटी, ओ अप्‍न हमार लाग बुद्धिले धेर सुधारक काम कैदेरख्‍ली।
44024003	यी बात हम्र महसुस कैरख्‍ली ओ यी बातम हम्र अप्‍नक ऋणी फे बाटी।
44024004	मै धेर समय लेह नैचाहठुँ, तर छोट्‌करीम बिन्‍ती चह्राइचाहटुँ, दया कैक सुनी।
44024005	“हम्र यी मनैयह जहोँरतहोँर दुःख देहुइया ओ संसारभरिक यहूदीहुँकन्‍हक बीचम आन्‍दोलन करुइया व्‍यक्तिक रूपम भेटारख्‍ली। ओ ‘नासरी’ कना दलक अगुवा यिह हो।
44024006	यी मनैया मन्‍दिरह अपवित्र पर्ना फे कोसिस करटह, तर हम्र यहीह पकर्डली। [हम्र आपन व्‍यवस्‍था अनुसार यहीह कारवाही करक लाग रलही।
44024007	तर सेनापति लुसियस अपन्‍हे आक यहीह हमार हाँठमसे जबरजस्‍ती अछिन्‍क लैगिल,
44024008	ओ हमन हजुरक सामुन्‍नेम उजुर कर्ना आज्ञा देल।] आब हजुर अपन्‍हे याकर छानबिन कैक हमार करल उजुरक सत्‍य बात पत्ता लगाइसेक्‍ठी।”
44024009	ओठे रहल यहूदीहुँक्र तर्तुल्‍लस पावलह दोष लगाइल बात सत्‍य हो कैक कल।
44024010	बडाहाकिम पावलह बोल्‍ना इशारा देल त ऊ ब्‍वाल लग्‍ल, “हजुर, धेर वर्षसे यहूदी जातिन्‍हक न्यायाधीशक रूपम काम कर्लक बात महीह थाहाँ बा। उहओर्से मै खुशीसे आपन बयान देहटुँ।
44024011	मै यरूशलेमक मन्‍दिरम परमेश्‍वरक आराधना कर गैलक बाह्र दिनसे धेर नैहुइलहो। यी बात हजुर एकदम सजिलोसे पत्ता लगाइसेक्‍ठी।
44024012	हिँक्र ना त महीह मन्‍दिरम किहुसे वादविवाद करँट्‍ भेँटैल, ना सभाघरम अथवा सहरम मनैन हूलदङ्‌गा मच्‍चाइक लाग उक्‍साइट्‍ भेँटैल।
44024013	महीह आब दोष लगाइल बातक प्रमाण फे हिँकन्‍हकठे नैहुइटन।
44024014	मै हजुरक सामुन्‍नेम का कहटुँ कलसे, मै मुक्तिक डगरम विश्‍वास कर्ठुं। हिँक्र यी बातह झूट हो कठ। तर मै आम्‍ही फे यहूदी व्‍यवस्‍था ओ अगमवक्तन्‍हक किताबम लिखल सारा बातम विश्‍वास कैक आपन पुर्खासे मन्‍टीआइल परमेश्‍वरक आराधना कर्ठुं।
44024015	परमेश्‍वर धर्मी ओ अधर्मी मनैन मुवलमसे जियादेहुइयाबाट कैक हिँक्र आशा कर्ठ, ओ मै फे यिह बातक आशा कर्ठुं।
44024016	उहओर्से मै परमेश्‍वर ओ मनैन्‍हक नजरम शुद्ध विवेकले जीवन बितैना कोसिस कर्ठुं।”
44024017	“दूर-दूर रलक कुछ साल पाछ मै आपन जातिक मनैन्‍हक लाग दान ओ परमेश्‍वरह चह्रैना भेटी लेक यरूशलेमम आरनहुँ।
44024018	हिँक्र महीह मन्‍दिरम भेटाइल समयम मै शुद्ध हुइना विधि पूरा कैसेक्‍रख्‍नहुँ। उहाँ ना त भीडभाड रह, ना हूलदङ्‌गा रह।
44024019	तर एशिया क्षेत्रक कुछ यहूदीहुँक्रभर रलह। यदि हुँकन्‍हक म्‍वार विरोधम कहपर्ना कुछु बात रलहन कलसे, हुँक्र यिहाँ हजुरक सामुन्‍नेम हाजिर हुइपर्ना रलहन।
44024020	अथवा यहूदी महासभक मनै महीह का अपराध करल दोषी ठह्रैलह, उ बात अठे रहुइयन सामुन्‍नेम कह्‍हीँ ना।
44024021	‘मुवल मनै फेदोस्र जिजैठ कना बातम मै विश्‍वास कर्लकओर्से यिहाँ म्‍वार मुद्दा चलल् बा’ कैक मै एकचो बरा सोरले कनहुँ। यी बाहेक और कौनो बातम फे हिँक्र महीह दोष लगाइ सेकुइया नैहुइट।”
44024022	मुक्तिक डगरक बारेम फेलिक्‍स मजासे जानरख्‍लह। उहओर्से ऊ अत्रा बात सुन्‍ल त, उ दिनिक बहसह स्‍थगित कर्टीहुँकन कल, “सेनापति लुसियस यिहाँ अइहीँ त मै टुन्‍हक मुद्दा फैसला कैदेहम।”
44024023	ऊ कप्‍तानह आज्ञा देल, “जेलम पावलह हेर्टीरहहो, तर हुँकहीन कुछ स्‍वतन्‍त्रता देहहो, ओ हुँकहीन भेटघाट कर अइना ओ आवश्‍यक परल चिज पुगादेना मनैन रोकटोक जिन करहो।”
44024024	कुछ दिन पाछ फेलिक्‍स यहूदी जातिक आपन गोसिन्या द्रूसिल्‍लह लेक अइल। ऊ पावलह बलापठैल ओ येशू ख्रीष्‍टम विश्‍वास कर्ना बारेम पावलक मुहसे सुन्‍ल।
44024025	जब पावल परमेश्‍वरक नजरम मनै ठीक जीवन जिएपर्ना, अनुशासित हुइपर्ना ओ परमेश्‍वर मनैन्‍हक न्याय कर्ना दिन अइटीबा कैक बटोइल, तब फेलिक्‍स डरागैल, ओ कल, “आजट्‍याका होगैल्‌, आब जाइसेक्‍ठो, मौका परी कलसे मै टुँहीन फेदोस्र बलैम।”
44024026	पावल घूस देडर्ठ कि कैक फेलिक्‍स आशा फे कैरख्‍लह। उहओर्से ऊ पावलह घरीघरी बलाइ पठाइँट्‍ ओ हुँकहीनसे बातचित करँट्‍।
44024027	असिक दुइ वर्ष बितगैल्‌। तबदोस्र फेलिक्‍सक ठाउँम पर्किअस फेस्‍तस बडाहाकिम हुइल। फेलिक्‍स यहूदीन्‍हक समर्थन पैटीरना आशले पावलह झ्‍यालखानम रहन्‍देल।
44025001	फेस्‍तस कैसरियम आक आपन लौव पदभार सम्‍हल्‍लक तीन दिन पाछ यरूशलेम गैल।
44025002	मुख्‍य पूजारीहुँक्र ओ कुछ यहूदी अगुवाहुँक्र उहाँकठे पावल दोषी रलक बात बटोइल।
44025003	हुँक्र पावलह डगरिहेम सिध्‍यादेना उद्देश्‍यले यरूशलेमम सारमाङ्‌गक लाग फेस्‍तसक आघ बिन्‍ती कर्ल।
44025004	फेस्‍तस हुँकन कल, “पावल कैसरियम जेलम बा, ओ मै फे हाली उहाँ घुमजाइकठुँ।
44025005	टुह्रमध्‍येम कुछ अगुवन म्‍वारसँग जैहीँ ओ यदि पावल खराब काम कैराखल कलसे, हुँक्र वाकर विरोधम उहँ उजुर करसेक्‍ठ।”
44025006	फेस्‍तस आठ-दश दिन पाछ कैसरिया घुम्‍ल। द्वासर दिन ऊ अदालतम न्याय-आसनम बैठ्‍क पावलह हाजिर करैना हुकुम देल।
44025007	पावल अइल त यरूशलेमसे आइल यहूदीहुँक्र हुँकहार चारिओर जम्‍मा हुइल, ओ हुँकहीन गम्‍भीर बातक अनेकौँ दोष लगैल। तर हुँक्र कौनो दोषक फे प्रमाण देह नैसेक्‍ल।
44025008	तब पावल आपन बचाउक लाग कल, “मै ना त यहूदीन्‍हक व्‍यवस्‍थक विरोधम, ना त मन्‍दिरक विरोधम, ना त रोमी सरकारक विरोधम कुछु अपराध कैरख्‍नु।”
44025009	फेस्‍तस यहूदीहुँकन खुशी पर्ना उद्देश्‍यले पावलह कल, “मै टुँहीन यरूशलेमम पठैम, ओ टुँहार मुद्दक फैसला मै उहँ कैदेहम। असिक कर्लसे कसिन हुई?”
44025010	तर पावल जवाफ देल, “नाहीँ! रोमी अदालत त यिह हो। म्‍वार मुद्दक फैसला यिहँ हुइपरी। मै यहूदीन्‍हक कुछु खराबी नैकर्लहुइटुँ कना बात अप्‍नक लाग सब थाहाँ बा।
44025011	यदि मै मृत्‍युदण्‍ड पैना कुछु अपराध कैरख्‍नु कलसे, मै मुना फे तयार बाटुँ। तर यदि हुँकन्‍हक लगाइल दोष सत्‍य नैहुइटन कलसे, महीह मुवाइक लाग हिँकन्‍हक हाँठम सुम्‍पना अधिकार केक्रो फे नैहो। मै रोमी शासक कैसर म्‍वार न्याय कैदेहीँ कैक बिन्‍ती करटुँ।”
44025012	तब फेस्‍तस आपन सल्‍लाहकारहुँकनसे सरसल्‍लाह कर्ल ओ पावलह कल, “टुँ रोमी शासक कैसरक आघ बिन्‍ती कर्लो। उहओर्से आब मै टुँहीन रोमी शासकक्‌ठे पठैम।”
44025013	टनिक दिन पाछ फेस्‍तसह दर्शन करक लाग राजा हेरोद ओ हुँकहार बहिन्या बरनिकी कैसरियम अइल।
44025014	हुँक्र उहाँ धेर दिनसम रहल समयम, फेस्‍तस पावलक मुद्दक बारेम राजसे बटोइल। ऊ कल, “फेलिक्‍सक थुनल एकठो कैदी यिहाँ बा।
44025015	मै यरूशलेमम रहल समयम, मुख्‍य पूजारीहुँक्र ओ यहूदी अगुवाहुँक्र वाकर विरोधम दोष लगैल ओ ओहीह मृत्‍युदण्‍ड देहक लाग महीसे कल।
44025016	“तर मै हुँकन कनु, ‘मनैन दोषी नैठह्राइट्‍सम किहुह फे दण्‍ड नैदेहपरट्‍। दोष लगावापाइल मनैया दोष लगुइयन्‍हक आघ आपन बचाउक लाग बोल्‍ना मौका पाइपर्ठा। यी रोमी सरकारक नियम हो।’
44025017	ओहीह दोष लगुइयन यिहाँ अइल त, मै एक्‍को फे ढिल नैकर्नु। मै द्वासर दिन न्याय-आसनम बैठ्‍क पावलह अदालतम हाजिर करैना हुकुम देनु।
44025018	तर पावलक विरोधीहुँक्र उठ्‌क ओहीह लगाइल दोषम मै आपन स्‍वाँचलअस कुछु खराब बातक दोष नैपैनु।
44025019	हुँकन्‍हक मुद्दा त हुँकन्‍हक्‍के धर्मक बारेम ओ येशू कना मुवल मनैयक बारेम रलहन। पावल उह मुवल येशू फेदोस्र जिरल कैक जिद्दी कर।
44025020	यी विषयम सत्‍यतथ्‍य बात कसिक पत्ता लगैना हो कैक मै अलमलम परल रनहुँ। उहओर्से मै ओहीह ‘टुँहार मुद्दा यरूशलेमम जाक फैसला कर्लसे कसिन हुई’ कैक पुछ्‌नु।
44025021	तर पावल रोमी शासकद्वारा आपन मुद्दक फैसला हुइपर्ना कैक बिन्‍ती करल। उहओर्से ओहीह रोमी शासकक्‌ठे पठैना व्‍यवस्‍था नैमिलट्‍सम मै ओहीह थुन्‍लरना आदेश देरख्‍नु।”
44025022	तबदोस्र हेरोद कल, “यी मनैयक बात मै अपन्‍हे सुन पैटुँ त हुइनेरह।” ओ फेस्‍तस कल, “अप्‍न काल सुन्‍बी।”
44025023	द्वासर दिन हेरोद ओ बरनिकी भारी सम्‍मानसहित सभाभवनम अइल। हुँकन्‍हक सँगसँग सेनापतिहुँक्र ओ सहरक गन्यमान्य व्‍यक्तिहुँक्र फे रलह। फेस्‍तस हुकुम कर्ल त, पावल सभम हाजिर करागैल।
44025024	फेस्‍तस कल, “राजा हेरोद ओ यिहाँ उपस्‍थित सब भद्रभलाद्‍मीहुँक्र, यी मनैयह हेरी, यिहाँक ओ यरूशलेमक सारा यहूदीहुँक्र यहीह मुवैहीपरी कैक माग कर्ठ।
44025025	तर म्‍वार विचारम यी मनैया ज्‍यानसजाय पैना हिसाबक कुछु खराबी नैकर्लहो। ओ यी अपन्‍हे कैसरकठे आपन मुद्दक बिन्‍ती कर्लकओर्से मै यहीह रोमम पठैना विचार कैरख्‍नु।
44025026	तर याकर बारेम मै का कैक कैसरह चिठी लिखुँ? यहीह दोष लगैना स्‍पष्‍ट कारण त कुछु नैहो। उहओर्से मै यहीह अप्‍नहुँक्र सबजन्‍हक सामुन्‍नेम, खासकैक, हे राजा हेरोद, अप्‍नक सामुन्‍नेम, हाजिर करारख्‍नु। आब हम्र याकर छानबिन कर्बी त, मै कैसरह चिठी लिख बनी कना आशा कैरख्‍नु।
44025027	काकरकि एकठो कैदीक विरोधम लगागैल दोषक कारण स्‍पष्‍ट बिना पर्ल ओहीह शासकक्‌ठे पठैलसे, वाकर त कुछ अर्थ नैरही।”
44026001	हेरोद पावलह कल, “टुँ आपन पक्षम ब्‍वालसेक्‍ठो।” तब पावल हाँठ पसार्क आपन बचाउक लाग ब्‍वाल लग्‍ल:
44026002	“हे राजा हेरोद, यहूदीहुँक्र महीह लगाइल सारा दोषक विषयम आज मै हजुरक सामुन्‍ने आपन बचाउक लाग ब्‍वाल पैलकम मै अपन्‍हेह धेर भाग्‍यमानी सम्‍झलबाटुँ।
44026003	काकरकि यहूदीन्‍हक सब चालचलन ओ वादविवाद कर्ना बातक बारेम हजुर धेर जन्‍लबाटी। आब म्‍वार बिन्‍ती बा, म्‍वार बयान धीरज कैक सुनदी।
44026004	“मै पैल्‍ह आपन देशम दोस्र यरूशलेमम छोटीहमसे यहूदी समाजम हुर्कलकओर्से, यहूदीहुँक्र म्‍वार जीवन कसिन रह कैक मजासे जन्‍ठ।
44026005	मै हमार धर्मक फरिसी कना कट्‌टर समूहक मनैया रनहुँ। यी बात हिँकन पैल्‍हहेँसे थाहाँ बाटन ओ यदि हिँक्र चहलसे, यी बात अपन्‍हे कहसेक्‍ठ।
44026006	परमेश्‍वर हमार पितापुर्खन करल प्रतिज्ञम मै आशा कर्लकओर्से आज म्‍वार मुद्दा यिहाँ चल्‍ती बा।
44026007	हे राजा, वास्‍तवम उह आशम रह्‍क हमार बाह्र कुल रातदिन जोशले परमेश्‍वरक आराधना कर्ठ। ओ मै फे उह आशम बाटुँ। मै उह आशा कर्लकओर्से यहूदीहुँक्र महीह दोष लगारख्‍ल।
44026008	परमेश्‍वर मुवल मनैन फेदोस्र जियाइसेक्‍ठ कना बात काजे अप्‍नहुँक्र विश्‍वास कर्ना गाह्रो मन्‍ठी?
44026009	“नासरत सहरक येशूम विश्‍वास कर्ना सबजन्‍हक विरोध करपर्ठा कैक महीह फे लागलरह।
44026010	मै यरूशलेमम उह विरोध त कर्नु नि। मै मुख्‍य पूजारीनसे अधिकार पाक धेर भक्त जनहुँकन झ्‍यालखानम डार लगैनु ओ हुँकन मुवैना कामम फे मै सहमत हुइनु।
44026011	मै हुँकन ‘आबठेसे मै येशूम विश्‍वास नैकरम’ कैक कह लगाइक लाग धेर फ्‍यारा ठाउँ-ठाउँक सभाघरम सजाय देह लगैनु। मै हुँकनसे रिसले चूर होक और देशक सहर-सहरम फे जाक हुँकन सतैनु।
44026012	“एक दिन मै मुख्‍य पूजारीनसे अधिकार ओ आज्ञा पाक यिह कामक लाग दमस्‍कस जाइटनहुँ।
44026013	हे महाराज, डगरिम जैटी-जैटी दुपहरक समयम दिनसे फे चह्‍कार ज्‍योति आकाशमसे मै ओ म्‍वारसँग रहुइयन्‍हकम चम्‍कटह,
44026014	ओ हम्र सबजन भूइँयम गिरगैली। तब मै हिब्रू भाषम महीह असिक कहट्‍ सुन्‍नु, ‘शाऊल, शाऊल, काजे टुँ महीह सँताइटो? टुँ म्‍वार इच्‍छक विरोधम चल्‍ना त टुँहीन जो बठैठा।’
44026015	“मै कनु, ‘प्रभु, अप्‍न के हुइटी?’ “प्रभु महीह कल, ‘मै येशू हुइटुँ, जेहीह टुँ सँताइटो।
44026016	आब उठो, मै टुँहीन आपन सेवक ओ साक्षी नियुक्त करक लाग टुँहारठे देखपर्लक हुइटुँ। टुँ आपन द्‌याखल बात ओ भविष्‍यम मै टुँहीन देखैना बात मनैन कह परी।
44026017	मै टुँहीन यहूदी ओ गैरयहूदीन्‍हकठे पठाइक लाग बाटुँ। मै टुँहीन हुँकनसे छुट्‌कारा देहुइयाबाटुँ।
44026018	टुँ हुँकन्‍हक आँख खोलदेक हुँकन अन्‍धारमसे अजरारम ओ शैतानक शक्तिमसे परमेश्‍वरकठे घुमाइपरी। असिक हुँक्र म्‍वारम विश्‍वास कैक आपन-आपन पापक क्षमा पैहीँ ओ परमेश्‍वरक र्‍वाजल मनैन्‍हक बगालिम स्‍थान पैहीँ।’
44026019	“उहओर्से, हे महाराज हेरोद, मै स्‍वर्गसे आइल उ दर्शनम प्रभुक देखाइल बातक आज्ञाकारी हुइनु।
44026020	मै पैल्‍ह दमस्‍कसम, दोस्र यरूशलेम सहर लगायत सारा यहूदिया देशम, ओ गैरयहूदीन्‍हकठे फे आपन-आपन पापी मन परिवर्तन करो ओ परमेश्‍वरकठे घुमो कैक प्रचार कर्नु। ओ असल काम कैक आपन जीवन परिवर्तन हुइलक बात प्रमाणित करो फे कनु।
44026021	यिह बात प्रचार कर्लक कारण यहूदीहुँक्र महीह मन्‍दिरम पक्रल ओ मुवैना कोसिस कर्ल।
44026022	तर आजसम परमेश्‍वर म्‍वार सुरक्षा कर्लबाट। उहओर्से मै छोटीबरा सबजहन साक्षी देटी यिहाँ ठह्र्‍याइल बाटुँ। अवस्‍य पूरा हुई कैक अगमवक्तन्‍हक ओ मोशक ब्‍वालल्‌ वचन बाहेक मै और कुछु नैकलहुइटुँ।
44026023	अर्थात्‌, ख्रीष्‍टह दुःख भोग्‍क मुवपरहीन, ओ मुवलमसे फेदोस्र जिनामध्‍येम पैल्‍ह व्‍यक्ति उहँ हुहीँ। असिक उहाँ यहूदीहुँकन ओ गैरयहूदीहुँकन परमेश्‍वरक ज्‍योतिक बारेम सिखैहीँ।”
44026024	पावल बोल्‍टीबोल्‍टी बीचम फेस्‍तस बरा सोरले कल, “रै पावल, टैँ आब जातसे बौरागैल्‌या, ट्‌वार धेर विद्या टोहीह असिन बनाराखल।”
44026025	पावल कल, “माननीय फेस्‍तस, मै बौरा नैहुइटुँ, मै सत्‍य-सत्‍य बात बट्‌वाइटुँ।
44026026	राजा हेरोदह यी सब बात थाहाँ बाटन। यी सब घट्‍नासे उहाँ परिचित हुइलकओर्से मै निर्धक्‍कसे बोल्‍टीबाटुँ, काकरकि यी घट्‍ना गुपचुपम हुइलक नैहो।
44026027	हे महाराज हेरोद, का हजुर अगमवक्तन्‍हक कहल बात विश्‍वास कर्ठी? हजुर विश्‍वास कर्ठी कना बात म्‍वार लाग थाहाँ बा।”
44026028	हेरोद पावलह कल, “का टुँ महीह ख्रीष्‍टियन हुइक लाग एक्‍कघरीम मनाडरम कैक सोँचरख्‍लो?”
44026029	पावल जवाफ देल, “चाहा एकघरी लाग, चाहा धेर समय लाग, हजुर केल नाहीँ, तर यिहाँ उपस्‍थित सबजन म्‍वारअस हुइलसे झन् मजा हुइनेरह कैक मै परमेश्‍वरसे प्रार्थना कर्ठुं। तर म्‍वार हाँठम लागल यी हतकडीभर अप्‍नहुँकन्‍हकम जिन लाग।”
44026030	तब राजा, शासक, बरनिकी ओ और सबजन जर्‍याकजुरुक उठ्‌ल।
44026031	हुँक्र सभाभवनमसे निक्रटी-निक्रटी अप्‍न-अप्‍न असिक बट्‌वाइलग्‍ल, “यी मनैया मृत्‍युदण्‍ड पैना या जेल जैना हिसाबक कुछु अपराध नैकर्लहो।”
44026032	हेरोद फेस्‍तसह कल, “यदि यी मनैया ‘रोमी शासक कैसर म्‍वार न्याय कैदेहीँ’ कैक बिन्‍ती नैकर्लरहट्‍ त, यहीह छोरदेलसे फे हुइनेरह।”
44027001	जब हम्र पानीजहाजम चिहुर्क इटालिया देश जाइपर्ना निर्णय हुइल्, तब पावल ओ और कैदीहुँक्र युलियसक जिम्‍मा लगागैल। ऊ शाही पल्‍टनक रोमी कप्‍तान रलह।
44027002	हम्र सबजन एड्रामिटेनोस सहरसे अइलक एकठो पानीजहाजम चिहुर्ली। उ पानीजहाज चलल् ओ एशिया क्षेत्रक सुमुद्रक किनारम रहल विभिन्‍न सहर हुइटी जउइया रह। हमारसँग माकेडोनिया क्षेत्रक थेसलोनिका सहरसे आइल अरिस्‍तार्खस नाउँ रहल एकठो विश्‍वासी फे रलह।
44027003	द्वासर दिन हम्र सीदोन सहरम पुग्‍ली। उ ठाउँम कप्‍तान युलियस पावलह दया कर्ल ओ हुँकहीन सङ्‌घरेन्‍हकठे जाक भेटघाट कर्ना ओ आवश्‍यक सहायता लेना अनुमति देल।
44027004	उहाँसे हमार पानीजहाज फेदोस्र चलल्, ओ उल्‍टाओर्से बर्का बयाल बहलक कारण जहाजह आघ जैना कर्रा पर्लस। उहओर्से हम्र बयालसे बचक लाग साइप्रस टापुक ओल्‍ट-ओल्‍ट उत्तरओर गैली।
44027005	हम्र किलिकिया ओ पामफिलिया क्षेत्रक लग्‍घलग्‍घ पानीजहाजम यात्रा कर्टी लुकिया क्षेत्रम रहल माइरा सहरम पुग्‍ली।
44027006	उहाँ कप्‍तान युलियस एकठो पानीजहाज भेँटैल। उ जहाज अलेक्‍जेन्‍ड्रिया सहरसे आरलहा ओ इटालिया देशम जउइया रह। कप्‍तान हमन उह जहाजम चिउह्रैल।
44027007	हमार पानीजहाज धेर दिनसम सुस्‍त-सुस्‍त चलल् ओ हम्र बल्‍ल-बल्‍ल क्‍नीडस सहरक लग्‍घ पुग्‍ली। बर्का बयाल उल्‍टाओर्से बहटीरलक कारण हम्र आघ जाइ नैसेक्‍ली। उहओर्से हम्र दखिनओर लग्‍ली ओ क्रेट टापुक ओल्‍ट-ओल्‍ट, सालमोने कना ठाउँक पञ्‍ज्र-पञ्‍ज्र गैली।
44027008	हम्र धेर मुस्‍किलसे टापुक किनार-किनार हुइटी लासिया सहरक लग्‍घ रहल सुन्‍दर बन्‍दरगाह कना ठाउँम पुग्‍ली।
44027009	उ ठाउँम पुगट्‍-पुगट्‍ त धेर समय बितरलहा, यिहाँसम कि ब्रत रना विशेष दिन समेत बितरलहा। समुद्रम आँधीबौखा अइना मौसम हुइलकओर्से पानीजहाजक यात्रा फे खतरा होरलहा। उहओर्से पावल हुँकन असिन चेताउनी देल,
44027010	“हेरी सङ्‌घारीहुँक्र, महीह का लागटा कलसे, यदि हम्र आघ जैना हो कलसे, जहाज ध्‍वस्‍त हुइना ओ मालसामान नोक्‍सान हुइना केल नाहीँ, तर हमार जीउज्‍यान समेत जैना डर बा।”
44027011	तर कप्‍तान पावलक बात नैमन्‍ल। बेनसे उ जहाज चलुइयक ओ जहाजक मालिकक् कहल मन्‍ल।
44027012	सुन्‍दर बन्‍दरगाह हिउँद बिताइक लाग सुरक्षित ठाउँ नैरलकओर्से जहाजक धेर जन जसिक हुइलसे फे फोनिक्‍स सहर नैपुग्‍क नैहुई कहलग्‍ल। काकरकि फोनिक्‍स दखिन-पश्‍छिउँ ओ उत्तर-पश्‍छिउँओर केल खुला रहल क्रेटक एकठो पानीजहाज रोक्‍ना ठाउँ रह ओ उहँ जाक हिउँद बितैना हुँकन्‍हक विचार रलहन।
44027013	दखिनओरसे बयाल सुस्‍त-सुस्‍त बह लागल त, हुँक्र “आब हम्र फोनिक्‍स पुगसेक्‍ठी” कैक विचार कर्ल। उहओर्से हुँक्र जहाजह अड्‍काइल लङ्‌गर झिँक्‍ल ओ जहाजह स्‍याकलसम क्रेटक किनार-किनार लैजाइ लग्‍ल।
44027014	तर एक घरिक पाछ त, टापुओरसे उत्तर-पूर्वी कैजिना बर्का आँधीबौखा एकचोट्‌टे अन्‍धाधुन्‍द आगैल्‌।
44027015	उ आँधी हमार जहाजह समुद्रओर धक्क्‍याइलागल ओ वाकर आघ हमार कुछ सीप नैलागल। उहओर्से जहोँर लैजाइ-लैजाइ कैक हम्र जहाजह सोझार छोरदेली।
44027016	हम्र क्‍लौडा कना एकठो छुटीमुटि टापुक दखिनओर पुग्‍ली त आँधी डानडान छेकजाइअस हुइल्। तब हम्र जहाजक पाछओर बान्‍धल लाऊह मुस्‍किलले जोगाइ सेक्‍ली।
44027017	हुँक्र लाऊह बल्‍ल-बल्‍ल तान्‍क जहाजम ढर्ल ओ जहाजह ठूल-ठूल डौँरीले बलगरक बहन्‍ल। आब सिरटिसओर समुद्री किनारक बालुरम जहाज भास्‍याजाइ कना डर होगैल्‌। उहओर्से हुँक्र जहाजक पाल खसादेल, ओ जहाजह आँधीक भरम छोरदेल।
44027018	आँधीबौखाजुन डरलग्‍टिक अइटीक-अइटी रलक कारण, द्वासर दिन हुँक्र जहाजक मालसामान समुद्रम झब्‍बाझब फाँक लग्‍ल।
44027019	तीसर दिन हुँक्र जहाज चलाइबेर प्रयोग कर्ना धेर सामान समुद्रम फाँकदेल।
44027020	आँधीबौखा अइटीक-अइटी रलक कारण हम्र धेर दिनसम ना त दिन देख्‍ली, ना त तोरैँया देख्‍ली। ओ आखिरम हमार बच्‍ना आशा फे मुगैल्‌।
44027021	हुँक्र खाना नैखैलक कयौ दिन होरलहन। पावल सबजन्‍हक सामुन्‍नेम ठह्र्‍याक कल, “हेरी सङ्‌घारीहुँक्र, अप्‍नहुँक्र म्‍वार सल्‍लाह मान्‍क क्रेटसे जहाज नैचलाइपर्नारह। यदि अप्‍नहुँक्र म्‍वार कहल मन्‍टी कलसे, हम्र असिन दुःखम नैपर्नेरलही ओ मालसामान नोक्‍सान फे नैहुइनेरह।
44027022	आब मै अप्‍नहुँकन उत्‍साह देह चाहटुँ, हरेस जिन खाई। जहाज नाश होगैलसे फे, हमार केक्रो ज्‍यान जउइया नैहो।
44027023	मै परमेश्‍वरक मनैया हुइटुँ, ओ उहाँक सेवा कर्ठुं। आज रात एकठो स्‍वर्गदूत म्‍वार पञ्‍ज्र ठह्र्‍याक
44027024	महीह कल, ‘पावल, जिन डराओ, टुँहीन रोमी शासकक् सामुन्‍ने जैही परी। हेरो, परमेश्‍वर टुँहारसँग जहाजम यात्रा कर्ना सबजन्‍हक सुरक्षा करहीँ।’
44027025	उहओर्से, हेरी सङ्‌घारीहुँक्र, हरेस जिन खाई। काकरकि परमेश्‍वर महीह ज्‍या कैरख्‍ल, उह हुउइया बा कैक मै विश्‍वास कर्ठुं।
44027026	तर हम्रभर कौनो एकठो टापुम ठोक्‍याजैबी।”
44027027	आँधीबौखक फ्‍याला परल त चौध दिन होरलहा। आँधी आम्‍हीसम फे हमन एड्रियास समुद्रम धक्‍यैटीरह। आधारातओर हम्र कौनो ठाउँक किनारओर पुगटीजसिन जहाज चलुइयन लग्‍लन।
44027028	हुँक्र पानीक गहिराइ नप्‍ल त असी हाँठ पत्ता लगैल। हुँक्र टनिक दूर जाक फेदोस्र पानीक गहिराइ नप्‍ल त साठी हाँठ पत्ता लगैल।
44027029	हमार जहाज चट्‌टानम ठोक्‍क्‍याजाइ कि कना डरले हुँक्र जहाजह अड्‍काइक लाग पाछओरिक चारठो लङ्‌गर खसादेल, ओ झट्‌ट अजरार होजाए कैक प्रार्थना करलग्‍ल।
44027030	तब जहाज चलुइयन जहाजमसे भागक लाग रलह। हुँक्र आघओरिक लङ्‌गर खसैना बहाना कैक लाऊह त जहाजमसे समुद्रम खसारख्‍लह।
44027031	तब पावल कप्‍तान ओ सिपाहीहुँकन कल, “यदि यी मनै जहाजमसे भगहीँ कलसे, अप्‍नहुँक्र बच्‍ना आशा नैकर्लसे फे हुइठा।”
44027032	यी बात सुन्‍टीकि सिपाहीहुँक्र जहाजम बान्‍धल लाऊक डौँरी काटदेल ओ लाऊह पुहदेल।
44027033	बिहान हुइना ब्‍याला पावल सबजहन कुछुकुछु खाइ कल। ऊ कल, “अप्‍नहुँक्र चिन्‍तित होक मजासे खाना नैखैलक आज चौध दिन होस्‍याकल।
44027034	कुछुकुछु खाइ कना म्‍वार बिन्‍ती बा। अप्‍नहुँक्र बिना खैल कहाँ बाँच सेक्‍बी? अप्‍नहुँकन्‍हक कपारिक एकठो भुत्‍ला फे झरुइया नैहो।”
44027035	अत्रा कैक सेक्‍ल त पावल रोटी लेल, ओ सबजन्‍हक सामुन्‍ने परमेश्‍वरह धन्‍यवाद देल, ओ खन्‍टाक खाइलग्‍ल।
44027036	तबदोस्र हुँक्र सबजन हौसला पैल ओ खाना खैल।
44027037	हम्र जहाजम जम्‍माजम्‍मी दुइ सय छयहत्तर जन रलही।
44027038	सबजन अघाअघा खैल त, हुँक्र गोहूँभर सब समुद्रम फाँकदेल ओ जहाजह हलुक बनैल।
44027039	अजरार हुइल् त, समुद्रक एक किनारा देखपरल, तर हुँक्र उ ठाउँह चिन्‍ह नैसेक्‍ल। किनारम सम्‍म ओ कोन्‍वा परल ठाउँ देख्‍लकओर्से हुँक्र जहाजह स्‍याकलसम उहँ भास्‍यादेना विचार कर्ल।
44027040	हुँक्र लङ्‌गर बान्‍धल डौँरी सब काटदेल ओ लङ्‌गर समुद्रम रहन्‍देल। तबदोस्र हुँक्र जहाज सोझर्ना साधनह बान्‍धल डौँरी छोरदेल, आघओरिक पाल बयालओर उठादेल, ओ जहाजह किनारओर लैगिल।
44027041	तर पानीम रहल बालुरक रासम जहाज ठोक्‍क्‍याइल ओ ओइहेँम भास्‍यागैल्‌। जहाजक आघक भाग अत्रा कर्रसे अँटकगैल्‌, कि उ हलचल कर नैलागल, ओ पाछक भागजुन छल्‍कक् झोक्‍कले टुक्रिटुक्रा हुइलागल।
44027042	कैदीहुँक्र पहुँर्क भागजैहीँ कैक सिपाहीहुँक्र हुँकन मुवादेना विचार कर्ल।
44027043	तर कप्‍तान पावलह बचाइ चहलकओर्से किहुह फे मुवाइ नैदेल। ऊ सिपाहीहुँकन ओसिक कर्नासे रोक्‍ल। बेनसे ऊ “पौँह्र सेकुइयनभर जहाजमसे फन्‍को ओ पहुँर्टी आघहेँ किनारम चलजाओ,
44027044	ओ बाँकी रहुइयनजुन फल्‍यमम या जहाजक टुक्रमम जाओ” कैक आदेश देल। असिक हम्र सबजन सकुशल किनारम पुग्‍ली।
44028001	हम्र सकुशल किनारम पुग्‍ली त, उ टापुक नाउँ माल्‍टा हो कैक थाहाँ पैली।
44028002	उ ठाउँक मनै हमन एकदम धेर दया देखैल। झरी वर्षटह ओ ठण्‍डी बाह्रल रह, उहओर्से हुँक्र आगी दम्‍कैल ओ हमन ताप बलैल।
44028003	पावल एक ब्‍वाझा झँख्रा बिटोर्क आगीम डर्ल, त आगीक रापले एकठो सँप्‍वा निक्रल ओ हुँकहार हाँठम खपकदेलिन।
44028004	पावलक हाँठम सँप्‍वा झुलल् देख्‍क उ ठाउँक मनै अप्‍न-अप्‍न कहलग्‍ल, “यी मनैया पक्‍क फे ज्‍यानमारा हो। यी समुद्रमसे त बाँचगैल्‌, तर न्यायमसे बाँच नैस्‍याकल।”
44028005	तर पावल उ सप्‍वह आगीम झिट्‌कारदेल, ओ हुँकहीन कुछु नैहुइलन।
44028006	उ ठाउँक मनै “आब पावलक जीउ सुवैहीस या ऊ एक्‍कासी ढल्‍क मुउइया बा” कैक ह्‍यारलग्‍ल। तर धेर समयसम रहबेर फे हुँकहीन कुछु नैहुइल् देख्‍क हुँकन्‍हक विचार बदलगैलन, ओ कहलग्‍ल, “यी त डिउँटा हुइट!”
44028007	उ टापुम पब्‍लियस नाउँक एकठो शासक रलह। हुँकहार जग्‍गाजमिन ओठेसे लग्‍घहेँ रलहन। ऊ हमन पौन्‍हा मान्‍क तीन दिनसम आपन घरम भारी मानमर्जाट्‍ कैक ढर्ल।
44028008	उ समयम पब्‍लियसक बाबा जरकमार बेराम रलह ओ हुँकाहारम आउँ फे परलरलहन। पावल हुँकाहारठे गैल, ओ हुँकाहारम हाँठ ढैक प्रार्थना कैदेल त, ऊ चोखागैल।
44028009	असिक चोखैलक थाहाँ पैल त, उ टापुम रहल सब बेरम्‍हेन अइल ओ चोखागैल।
44028010	उ ठाउँक मनै धेर उपहार देक हमन आदर कर्ल। हम्र पानीजहाजम चिउह्रलग्‍ली त, हमन आवश्‍यक पर्ना चिजबिज फे हुँक्र जहाजम पुगादेल।
44028011	जहाज टुक्रिटुक्रा हुइलक तीन मैन्‍हापाछ, हम्र और जहाजम चिहुर्ली। उ जहाज अलेक्‍जेन्‍ड्रियासे आक हिउँदभर माल्‍टा टापुम रह। उ जहाजक आघक भागम जुम्‍ल्‍याहा डिउँटन्‍हक मूर्ति बनाइल रह।
44028012	हम्र सुराकुसाई सहरम पुग्‍ली ओ उहाँ तीन दिन रली।
44028013	उहाँसे हम्र पानीजहाजम रेगियन सहरम पुग्‍ली। द्वासर दिन दखिनओरसे बयाल बह लागल, ओ तीसर दिन हम्र पटिओली सहरम पुग्‍गैली।
44028014	उ सहरम हम्र कुछ विश्‍वासीहुँकन भेँटैली। हुँक्र हमन सात दिनसम उहँ रह्‍जाओ कैक कल। सात दिन पाछ हम्र रोम सहर जाइक लाग उहाँसे नेङ्‌ग्‍ली।
44028015	हम्र अइटीबाटी कैक रोमक विश्‍वासीहुँक्र सुनरख्‍लह। हुँक्रमध्‍ये कत्रा जन हमन भेँटाए अप्‍पियस बजारसम आरलह, ओ कत्रा जनजुन तीन-पाटी कना ठाउँसम आरलह। हुँकन देख्‍क पावल परमेश्‍वरह धन्‍यवाद देल ओ हौसला पैल।
44028016	हम्र रोमम पुग्‍ली त, पावल एकठो सिपैहेक रेखदेखम अल्‍ग ड्‍यारा लेक बैस्‍ना अनुमति पैल।
44028017	पावल रोमम अइलक तीन दिन पाछ यहूदीन्‍हक स्‍थानीय अगुवन बलापठैल। हुँक्र जम्‍मा हुइल त पावल हुँकन कल, “हेरो भैयौ, मै हमार जाति, या हमार पितापुर्खासे चल्‍तीआइल रीतिथितिक विरोधम कुछु नैकर्लरनहुँ, तर फे मै यरूशलेमम पक्राउ पर्नु ओ रोमी सरकारक हाँठम सुम्‍प्‍वापैनु।
44028018	रोमीहुँक्र महीह छानबिन कर्ल ओ मृत्‍युदण्‍ड देहपर्ना किसिमक कुछु दोष नैभेटैलक कारण महीह छोरदेना विचार कैरख्‍लह।
44028019	तर यरूशलेमक यहूदी अगुवन विरोध कर्ल। तबदोस्र, आपन यहूदी जातिन्‍हक विरोधम दोष लगैना म्‍वार कुछु इच्‍छा नैरलसे फे, महीह ‘रोमी शासक कैसर म्‍वार न्याय कैदेहीँ’ कैक बिन्‍ती कर्ना करऽ लागल।
44028020	उहओर्से अप्‍नहुँकनसे भेटघाट कैक बातचित करक लाग आज मै अप्‍नहुँकन यिहाँ बलैनहुँ। हम्र इस्राएलीहुँकन्‍हक आशा करल ख्रीष्‍टम विश्‍वास कर्लकओर्से मै यिहाँ एकठो कैदी होरनु।”
44028021	हुँक्र कल, “हम्र अप्‍नक बारेम यहूदियासे ना त एकठो चिठी पारख्‍ली, ना त कुई उहाँसे आक अप्‍नक विरोधम कुछु नैमजा बात सुनरख्‍ली।
44028022	तर हम्र अप्‍नक विचार सुन चाहटी, काकरकि हम्र जहोँरतहोँर मनैन यी दलक विरोधम ब्‍वालल्‌ केल थाहाँ पारख्‍ली।”
44028023	तब हुँक्र पावलक बात सुनक लाग एकठो दिन तोक्‍ल। उ दिन धेर मनै पावलक ड्‍यारम अइल। पावल बिहानसे लेक सन्‍झ्‍यासम परमेश्‍वरक राज्‍यक बारेम हुँकन शिक्षा देल। ऊ मोशक व्‍यवस्‍था ओ अगमवक्तन्‍हक किताबमसे येशूक बारेम लिखल बात बुझैटी हुँकन मनैना कोसिस कर्ल।
44028024	हुँकहार कहल बात सुन्‍क कत्रा जन त मानडर्ल, तर कत्रा जनजुन विश्‍वास नैकर्ल।
44028025	हुँकन्‍हक बात नैमिल्‍लन, हुँक्र ओत्रहम जाजाइक लाग रलह। तर जैनासे आघ पावल हुँकन कल, “पवित्र आत्‍मा यशैया अगमवक्ताद्वारा टुन्‍हक पितापुर्खन कहल वचन ठीक रह,
44028026	‘उ मनैन्‍हकठे जा ओ कोह्, “टुह्र सुन्‍ना त सुन्‍ठो, तर बुझ्‍बो-बुझ्‍बो नैकर्टो। टुह्र हेर्ना त हेर्ठो, तर देख्‍बो-देख्‍बो नैकर्टो।”
44028027	काकरकि हिँकन्‍हक मन भुठ्‌या होरलन, हिँकन्‍हक कान बहिर होरलन, हिँकन्‍हक आँख आन्‍धर होरलन, नकि त हिँक्र आपन आँखिले देख्‍नेरलह, आपन कानले सुन्‍नेरलह, मनले बात बुझ्‍नेरलह, ओ आपन-आपन पापमसे घुम्‍नेरलह, ओ मै हुँकन मुक्ति देनेरनहुँ।’”
44028028	पावल अन्‍तम कल, “आब मै अप्‍नहुँकन का कह चाहटुँ कलसे, परमेश्‍वर हमन यी मुक्तिक बारेम वचन प्रचार कर गैरयहूदीन्‍हकठे फे पठारख्‍ल, ओ हुँक्र वचन सुनुइयाबाट।”
44028029	[ऊ अत्रा बात बट्‌वाक सेक्‍ल त, यहूदीहुँक्र अप्‍न-अप्‍न बाझाबाझ कर्टी उहाँसे गैल।]
44028030	पावल पूरा दुइ वर्षसम रोमम आपन लेहल ड्‍यारम रल, ओ हुँकाहारठे अउइया सबजन्‍हक ऊ स्‍वागत करँट्‍।
44028031	ऊ साहसी होक परमेश्‍वरक राज्‍यक बारेम प्रचार करँट्‍, ओ प्रभु येशू ख्रीष्‍टक बारेम सिखाइट्‍। ओ हुँकहीन कुई फे रोकटोक नैलगाए।
45001001	मै पावल येशू ख्रीष्‍टक कमारा यी चिठी लिखटुँ। उहाँ महीह आपन र्‍वाजल प्रेरित हुइक लाग बलैल ओ परमेश्‍वरक खुशीक खबर सुनैना कामक लाग अलग कर्ल।
45001002	धेर साल आघ परमेश्‍वर खुशीक खबरक बारेम प्रतिज्ञा कर्ल। यिह प्रतिज्ञा अगमवक्ताहुँक्र पवित्र धर्मशास्‍त्रम लिख्‍ल।
45001003	उ खुशीक खबर कलक परमेश्‍वरक छावा हमार प्रभु येशू ख्रीष्‍टक बारेम हो। उहाँ मनै होक राजा दाऊदक वंशम जन्‍मल।
45001004	पवित्र आत्‍मक देखाइल अनुसार हमार प्रभु येशू ख्रीष्‍ट त परमेश्‍वरक शक्तिशाली छावा हुइट। यी बातह उहाँ मुवलमसे फेदोस्र जिलक बातले स्‍पष्‍ट पर्ठा।
45001005	हमार प्रभु येशू ख्रीष्‍टद्वारा परमेश्‍वर महीह अनुग्रह कैक आपन विशेष दूत बनैल। सब जातिक मनै विश्‍वास करहीँ ओ उहाँक कहल मनहीँ कैक उहाँक सम्‍मानक लाग महीह यी खुशीक खबर सुनैना काम देगैल्‌ बा।
45001006	टुह्र फे हुँकन्‍हक सँगसँग येशू ख्रीष्‍टक मनै हुइक लाग बलागैल्‌ बाटो।
45001007	रोमम रहल टुह्र सब मनै, परमेश्‍वरक प्रियहुँक्र, उहाँक भक्त जन हुइक लाग बलागैल्‌ मनै, टुँहन मै यी चिठी लिखटुँ। हमार परमेश्‍वर बाबा ओ प्रभु येशू ख्रीष्‍ट टुँहन अनुग्रह ओ शान्‍ति देहीँ।
45001008	ख्रीष्‍टम टुह्र विश्‍वास करल बात सबजहन थाहाँ बा। उहओर्से पैल्‍ह टुह्र सबजन्‍हक लाग मै येशू ख्रीष्‍टद्वारा आपन परमेश्‍वरह धन्‍यवाद देठुँ।
45001009	उहाँक छावक खुशीक खबर सुनाक मै हृदयसे जो उहाँक सेवा कर्ठुं। मै प्रार्थना करबेर टुँहन फे सम्‍झठुँ। म्‍वार कहल बात सत्‍य हो कैक त परमेश्‍वर अपन्‍हे साक्षी हुइट।
45001010	परमेश्‍वरक इच्‍छा अनुसार आब टुँहन भेँटाइ सेकूँ कैक मै उहाँह बिन्‍ती करटुँ।
45001011	पवित्र आत्‍मसे पाइल आशिष देक टुँहन विश्‍वासम अरगर बनाइ सेकूँ कना म्‍वार भारी इच्‍छा बा।
45001012	म्‍वार विश्‍वासले टुँहन ओ टुन्‍हक विश्‍वासले महीह बल मिल सेकी कना म्‍वार चाहना बा।
45001013	भैयौ, टुँहन भेँट्‍ना मै धेर फ्‍यारा विचार कर्नु तर कौनो ना कौनो कारणले आम्‍हीसम आइ नैसेक्‍नु कना बात टुह्र थाहाँ पाइल मै चाहटुँ। और ठाउँक गैरयहूदी मनैन् आत्‍मिक रूपम परिपक्‍व बनाइक लाग सहायता करअस मै टुँहन फे सहायता कर सेकूँ कना मै चहठुँ।
45001014	काकरकि महीह सभ्‍य-असभ्‍य, पह्रल-नैपह्रल सबजहन खुशीक खबर सुनैना कर लागल बा।
45001015	उहओर्से टुह्र रोमम रहल मनैन फे यी खुशीक खबर सुनैना म्‍वार धेर इच्‍छा बा।
45001016	यी खुशीक खबर सुनैना महीह लाज नैलागट्‍, काकरकि विश्‍वास कर्ना सबजहन मुक्ति देहक लाग यी खुशीक खबर त परमेश्‍वरक शक्ति हो, पैल्‍ह यहूदीन दोस्र गैरयहूदी मनैन।
45001017	यी खुशीक खबरम परमेश्‍वरसे अइना धार्मिकता प्रकट होरहल, ओ यी धार्मिकता कना बात विश्‍वासमसे सुरु हुइठा ओ विश्‍वासम जो पूरा हुइठा। धर्मशास्‍त्रम फे अस्‍तह बात लिखल बा, “विश्‍वासद्वारा धर्मी ठह्रागैल्‌ मनै जो जीवन पैठ।”
45001018	परमेश्‍वरक रिस मनैन्‍हक पाप ओ दुष्‍ट कामक विरोधम स्‍वर्गसे प्रकट होरहल। हुँक्र आपन दुष्‍ट कामले सत्‍य बातह दबैठ।
45001019	परमेश्‍वरक बारेम मनै जानपर्ना बात हुँकन थाहाँ बाटन, काकरकि परमेश्‍वर अपन्‍हे हुँकन छर्लङ्‌ग हुइना हिसाबले उ बात देखादेरख्‍ल।
45001020	संसारक सृष्‍टि हुइल्‌ठेसे जो उहाँक बनाइल चिजले मनै परमेश्‍वरह जानसेक्‍ठ। परमेश्‍वरक अनन्‍त शक्ति ओ परमेश्‍वरीय स्‍वभाव जसिन नैदेखपर्ना गुण फे हुँक्र मजासे बुझसेक्‍ठ। उहओर्से हुँकन्‍हक बहाना बनैना ठाउँ नैहुइटन।
45001021	हुँक्र परमेश्‍वरह चिन्‍ह्‍क फे परमेश्‍वरह करपर्ना महिमा नैकर्ल, ना त हुँक्र उहाँह धन्‍यवाद देल, हुँकन्‍हक विचार काम नैलग्‍ना हुइलन ओ हुँकन्‍हक मूर्ख मन अन्‍धकारले भरगैलन।
45001022	हुँक्र अपन्‍हेह बुद्धिमान सम्‍झलसे फे मूर्ख हुइल।
45001023	हुँक्र नाश नैहुइना परमेश्‍वरक महिमा करपर्ना ठाउँम नाश हुइना मनै, पशु, चिरैँचुरुङ्‌गन ओ घस्रना जनावरन्‍हक मूर्तिह पूजा कर्ल।
45001024	उहओर्से हुँकन्‍हक हृदयक ख्‍वाजल घिनलग्‍टिक अवस्‍थम जो परमेश्‍वर हुँकन जाइदेल, ओ हुँक्र अप्‍न-अप्‍न लाजलग्‍टिक काम कैक आपन शरीरह अपवित्र पर्ल।
45001025	हुँक्र परमेश्‍वरक सत्‍य बातह झूट बातसे साँटफेर कर्ल। सृष्‍टि करुइया ओ सड्‌डभर आदर पाइपर्ना परमेश्‍वरह छोर्क हुँक्र त उहाँक सृष्‍टि करल चिजिक पूजा ओ सेवा कर्ल।
45001026	उहओर्से परमेश्‍वर हुँकन हुँकन्‍हक्‍के घिनलग्‍टिक इच्‍छा अनुसारक काम कर देल। जन्‍नीमनै फे स्‍वाभाविक सहवास छोर्क जन्‍नीमनैनसे जो एक-आपसम अस्‍वाभाविक सहवास कर्ल।
45001027	ओसहेँक पुरुषहुँक्र फे जन्‍नीमनैनसे हुइना स्‍वाभाविक सहवास छोर्क और पुरुषन्‍हक लाग जर्ल ओ पुरुषहुँकनसे जो घिनलग्‍टिक काम कर्ल। हुँक्र आपन शरीरम करल दुष्‍ट कामक लाग उचित दण्ड भोग्‍ल।
45001028	हुँक्र परमेश्‍वरह देहपर्ना मान्यता देह फे छोर्ल। उहाँ असिक मनै खराबी कर्टीरह्‍हीँ कैक हुँकन हुँकन्‍हक्‍के कुविचारम छोरदेल।
45001029	उहओर्से हुँक्र सब किसिमक खराबी ओ दुष्‍टताले भरल बाट। हुँक्र ल्‍वाभ ओ घृणा कर्ठ, आनक डाहा कर्ठ ओ हत्‍या कर्ठ। हुँक्र झग्रा कर्ठ, छल कर्ठ ओ झूट बोल्‍ठ, चिब्‍ली लगैठ,
45001030	आनक निन्‍दा कर्ठ। हुँक्र परमेश्‍वरह फे घृणा कर्ठ, केक्रो आदर नैकर्ट तर अपन्‍हे घमण्‍डले फुल्‍ठ, बराबरा धाक लगैठ। खराब काम कर्ना लौव-लौव जुक्ति लगैटीरठ। हुँक्र डाई-बाबक बात नैमन्‍ट।
45001031	हुँक्र मूर्ख बाट ओ करम कैक कहल बात फे नैकर्ट। हुँक्र प्रेम नैरहल निर्दयी मनै हुइट।
45001032	असिन मनै मृत्‍युक योग्य रठ कना परमेश्‍वरक धार्मिक विधान जानजान्‍क फे हुँक्र ओस्‍तहेँ काम कर्ठ। ओत्र केल नाहीँ, ओसिन काम कर्ना मनैन हुँक्र झन् उल्‍ट सुर्‍यैठ।
45002001	उहओर्से, संघारी, का टुँ औरजहन दोष लगैठो? टुँ जे रलसे फे दोषी नैहुइटुँ कैक बहाना बनैना ठाउँ नैहो। औरजहन दोष लगैना टुँ अपन्‍हेह दोषी ठह्रैटीबाटो काकरकि औरजहन जौन कामक दोष लगैठो, उह काम टुँ फे कर्ठो।
45002002	परमेश्‍वर असिन काम कर्ना मनैन ठीकसे न्याय कर्ठ कना बात हमन थाहाँ बा।
45002003	सङ्‌घारी, टुँ असिन काम कर्ना मनैन दोषी ठह्रैठो तर अप्‍नजुन ओस्‍तहेँ काम कर्ठो। का परमेश्‍वर टुँहार न्याय करलगहीँ त टुँ उम्‍क सेक्‍बो?
45002004	अथवा का टुँ परमेश्‍वरक अपार कृपा, सहनशीलता ओ धीरजह तुच्‍छ सम्‍झठो? परमेश्‍वर आपन कृपाद्वारा टुँहीन पापी मन परिवर्तन कैक परमेश्‍वरकठे घुम्‍ना मौका देटीबाट कना बात का टुँ थाहाँ नैपैटो?
45002005	तर टुह्र कठोर होक उहाँकओर घुम नैचहलो। उहओर्से परमेश्‍वर रिसाइल दिन न्याय करबेर टुह्र भारी दण्‍ड पैबो। उ दिन परमेश्‍वर सबजन्‍हक न्याय ठीकसे करुइयाबाट।
45002006	परमेश्‍वर हरेक मनैयह वाकर करल काम अनुसार इनाम देहुइयाबाट।
45002007	कत्रा मनै भलाइक कामम लाग्‍क गौरव, आदर ओ अनन्‍त जीवनक खोजी कर्ठ। परमेश्‍वर हुँकन अनन्‍त जीवन देहुइयाबाट।
45002008	और मनै अपन्‍हेह केल प्रेम कर्ठ, सत्‍य बातह इन्‍कार कर्ठ ओ खराब कामक पाछ लग्‍ठ। हुँकन्‍हकम परमेश्‍वरक रिस ओ दण्‍ड पर्ठन।
45002009	खराब काम कर्ना सब मनैन, पैल्‍ह यहूदीन तबदोस्र औरजहन, दुःख, कष्‍ट हुउइया बाटन।
45002010	तर परमेश्‍वर असल काम कर्ना सब मनैन, पैल्‍ह यहूदीन तबदोस्र औरजहन गौरव, आदर ओ सुखशान्‍ति देहुइयाबाट।
45002011	काकरकि परमेश्‍वर केक्रो पक्षपात नैकर्ट।
45002012	परमेश्‍वरक व्‍यवस्‍था नैपाइल गैरयहूदीहुँक्र पाप कर्लकओर्से, हुँकन दोष लगैना व्‍यवस्‍थक आधार नैरलसे फे हुँक्र नाश हुइनेबाट। ओ व्‍यवस्‍था पाइल यहूदीहुँक्र पाप कर्लकओर्से उह व्‍यवस्‍थाद्वारा हुँकन्‍हक न्याय कैजिनेबा।
45002013	काकरकि व्‍यवस्‍था सुन्‍क केल परमेश्‍वरक नजरम मनै धर्मी नैठह्रट तर व्‍यवस्‍था पालन कैक जो परमेश्‍वरक नजरम मनै धर्मी ठह्रठ।
45002014	गैरयहूदी मनैन्‍हकठे यहूदीन्‍हक व्‍यवस्‍था नैहुइटन। तर जब हुँक्र स्‍वाभाविक हिसाबले व्‍यवस्‍थक बात पालन कर्ठ, तब यी पालन करल बातले हुँकन्‍हकम जो व्‍यवस्‍था बाटन कना बात देखैठा।
45002015	हुँकन्‍हक हृदयम व्‍यवस्‍थक चाहल बात लिखल बाटन कैक हुँक्र आपन चालचलनले देखैठ। काकरकि हुँकन्‍हक विवेकले कौनो ब्‍याला हुँकन दोष लगैठन ओ कौनो ब्‍याला ठीक काम करल समर्थन जनैठन।
45002016	म्‍वार प्रचार करल खुशीक खबर अनुसार येशू ख्रीष्‍टद्वारा परमेश्‍वर मनैन्‍हक हृदयम रहल गुप्‍त बातक न्याय करुइयाबाट, उ दिन अइटीबा।
45002017	तर टुह्र जे यहूदी हुइटुँ कैक व्‍यवस्‍थम भर पर्ठो ओ परमेश्‍वरह चिह्‍न्‍ठुँ कैक घमण्‍ड कर्ठो,
45002018	परमेश्‍वर हमनसे का चहठ, हमन सब थाहाँ बा कैक कठो। टुह्र व्‍यवस्‍थमसे सिखागैल्‌ असल बातम सहमत हुइठो।
45002019	मनक आन्‍धर मनैन डोर्‍याइसेक्‍ठी कैक टुह्र धाक लगैठो, अन्‍धकारम डगर नैदेख्‍ना मनैन्‍हक लाग अपन्‍हेह जाट्‌टीक ज्‍योति सम्‍झठो,
45002020	ओ मूर्ख मनैन ठीक बात सिखाइसेक्‍ठी कठो। नैजन्‍ना मनैन शिक्षा देहुइयन हम्रहे हुइटी कठो ओ परमेश्‍वरक व्‍यवस्‍था हमारठे रलकओर्से जानपर्ना सब सत्‍य बात हमन थाहाँ बा कैक दाबी फे कर्ठो।
45002021	आब, टुह्र औरजहन शिक्षा देहुइयन, का अपन्‍हे उ शिक्षा पालन कर्ठो त? चोर्ना काम ठीक नैहो कैक टुह्र औरजहन प्रचार कर्ना मनै, का अपन्‍हे चोर्ठो?
45002022	व्‍यभिचार कर्ना ठीक नैहो कैक टुह्र औरजहन कना मनै, का अपन्‍हे व्‍यभिचार कर्ठो? मूर्तिपूजा घिनलग्‍टिक काम हो कैक टुह्र औरजहन सिखैना मनै, का अपन्‍हे मन्‍दिर लुट्‍ठो?
45002023	परमेश्‍वरक देहल व्‍यवस्‍था हमारठे बा कैक टुह्र घमण्‍ड कर्ठो, का टुह्र उह व्‍यवस्‍था नाहाङ्‍क परमेश्‍वरक अनादर कर्ठो?
45002024	धर्मशास्‍त्रम फे यी बात लिखल बा, “टुह्र यहूदीन्‍हक कारण जो गैरयहूदीन्‍हक माझम परमेश्‍वरक बदनाम होरहल।”
45002025	यदि टुह्र व्‍यवस्‍था पालन कर्ठो कलसे खतना कर्ना यहूदी संस्‍कार फाइदाजनक बा। तर टुह्र व्‍यवस्‍था पालन नैकर्टो कलसे टुह्र खतना नैकर्ना अधर्मी मनैअस हुइटो।
45002026	यदि खतना नैकर्ना मनै व्‍यवस्‍थमक धार्मिक विधान पालन कर्ठ कलसे, का हुँकन खतना करल मनैअस परमेश्‍वर नैमनहीँ?
45002027	टुह्र खतना कर्ना यहूदीहुँक्र खतना नैकर्ना गैरयहूदीहुँकनसे दोषी ठह्राजैबो काकरकि टुह्र लिखित व्‍यवस्‍था रहल ओ खतना चिन्‍ह पाक फे व्‍यवस्‍था पालन नैकर्टो तर खतना चिन्‍ह नैलगैलसे फे गैरयहूदीहुँक्र व्‍यवस्‍था पालन कर्ठ।
45002028	बाहिरी रूपले केल यहूदी देखाजैना मनैया पक्‍का यहूदी नैहुइट्। ओसहेँक शरीरम लगाजैना बाहिरी चिन्‍ह केल पक्‍का खतना नैहो।
45002029	भित्री रूपम यहूदी रलसे केल किहुह पक्‍का यहूदी मान सेक्‍जैठा। खतना कर्ना चिज त लिखित नियम पालन कर्ना बात नैहो, पवित्र आत्‍माद्वारा मनैयक हृदयम कैजिना बात हो। असिन मनैयक प्रशंसा मनैनसे नाहीँ तर परमेश्‍वरसे हुइठा।
45003001	ओसिन हो कलसे, यहूदी हुइलकम का फाइदा हुइल् त? का खतना कर्टिम कुछ फाइदा बा?
45003002	हरेक प्रकारले फाइदा बा। सबसे पैल्‍ह बात त परमेश्‍वर आपन वचन यहूदीहुँकन सुम्‍पलह।
45003003	तर कत्रा जन विश्‍वास नैकर्ल त, का हुइल् त? हुँक्र विश्‍वास नैकर्ल कटिम, का परमेश्‍वर फे विश्‍वासयोग्य नैहुइट त?
45003004	ओसिन कहाँ हुइ? सब मनै झूट रलसे फे परमेश्‍वर त सत्‍य जो बाट। जसिन कि धर्मशास्‍त्रम परमेश्‍वरक बारेम लिखल बा, “बोलीवचनम अप्‍न ठीक ठहर्ठी, ओ फैसला हुइबेर अप्‍नक जित हुइठा।”
45003005	तर हमार करल खराब कामले परमेश्‍वरह झन् ठीक देखैठा कलसे हम्र का कही त? का परमेश्‍वर हमनसे रिसैना अन्याय हो? कत्रा मनै अस्‍तह विचार कर्ठ।
45003006	ओसिन कहाँ हुइ? यदि परमेश्‍वर न्यायी नैहुइट कलसे, उहाँ मनैन्‍हक न्याय करक लाग कसिक योग्य हुइहीँ?
45003007	कुई कहसेकी, “म्‍वार झूटले परमेश्‍वरक सत्‍यताह स्‍पष्‍ट देखाक उहाँक झन् महिमा हुइठा कलसे, काजे महीह पापी ठह्रैना?”
45003008	असल चिज ह्‍वाए कैक हम्र पाप करी कली हुँ! कुई-कुई यिह बातक निन्‍दापूर्ण दोष हमन लगैठ। असिन मनै ठीक सजाय पउइयाबाट।
45003009	ओसिन हो कलसे, का हम्र यहूदीहुँक्र औरजहनसे असल बाटी त? अवस्‍य फे नैहुइटी। यहूदी ओ गैरयहूदी फे सब समान रूपले पापक पन्‍जम बाट कैक मै आघहेँ देखासेक्‍नु।
45003010	धर्मशास्‍त्रम फे अस्‍तह बात लिखल बा, “धर्मी कुई फे नैहो, एकठो फे नैहो।
45003011	परमेश्‍वरक बात बुझ्‍ना मनै कुई फे नैहो, परमेश्‍वरक खोजी कर्ना मनै कुई फे नैहो।
45003012	सबजन बहेँट्‌टर होरल, ओ काम लगुइया कुई फे नैहो, असल काम करुइया एकठो फे नैहो।”
45003013	“हुँकन्‍हक बोली त खुल्‍ला गर्‍यमसे अइना दुर्गन्‍धअस बाटन, हुँक्र छली बात बटोइठ।” “हुँकन्‍हक बोली साँपक विषअस बाटन।”
45003014	“हुँक्र सरप्‍टीरठ ओ मनक तीत बातक फुर्का मर्ठ।”
45003015	“हुँक्र हत्‍या कर्नाम महाझट्‌कार बाट।
45003016	हुँकन्‍हक न्याङ्‌गल डगरिम विनाश ओ दुर्दशा केल रठन।
45003017	शान्‍तिसे जिना बात हुँक्र जन्‍ल नैहुइट।”
45003018	“हुँक्र परमेश्‍वरक डर नैडरैट।”
45003019	व्‍यवस्‍थक बात त व्‍यवस्‍था पाइल मनैन लागू हुइठा कना बात हमन थाहाँ बा। उहओर्से दोषमुक्त हुइक लाग कुई फे कुछु कहसेकुइया नैहो, ओ सारा संसार परमेश्‍वरक आघ जवाफ देहपरहिँस।
45003020	व्‍यवस्‍था पालन कैक परमेश्‍वरक नजरम कुई फे धर्मी ठह्राजउइया नैहो काकरकि मनै पापी रहल बात त व्‍यवस्‍था मनैन देखैठा।
45003021	तर आब व्‍यवस्‍थाबिना परमेश्‍वर मनैन धर्मी ठह्रैठ कना बात उहाँ देखारख्‍ल। यिह बात व्‍यवस्‍था ओ अगमवक्तन्‍हक किताबम फे लिखल बा।
45003022	येशू ख्रीष्‍टम विश्‍वास कर्ना सबजहन परमेश्‍वर धर्मी ठह्रैठ। मनै-मनैन्‍हक बीचम कुछु भिन्‍नता नैहो,
45003023	काकरकि सबजन पाप कैरख्‍ल ओ परमेश्‍वरक महिमासम पुग नैसेक्‍लहुइट।
45003024	तर परमेश्‍वर हमन दानक रूपम अनुग्रह कैक धर्मी ठह्रैठ। उहाँ यी काम ख्रीष्‍ट येशूद्वारा पापक दण्‍डसे हमन छुट्‌कारा देक कर्ठ।
45003025	हमार पापक मूल्‍य चुकैना बलिदान हुइक लाग ख्रीष्‍ट येशूह परमेश्‍वर संसारम पठैल। म्‍वार लाग येशू आपन रगत बहाक बलिदान हुइल कना बात विश्‍वास कर्ना मनै धर्मी ठह्राजैठ। परमेश्‍वर पापक सजाय ख्रीष्‍टम देक अपन्‍हेह न्यायी देखैल, काकरकि ख्रीष्‍ट अइनासे आघ परमेश्‍वर आपन रिस थाम्‍क मनैन्‍हक करल पापक सजाय हुँकन नैदेल।
45003026	असिक येशूह बलिदान हुइक लाग पठाक परमेश्‍वर अपन्‍हे धर्मी रलक बात ओ येशूम विश्‍वास कर्ना मनैन धर्मी ठहरैना बात उहाँ वर्तमान समयम प्रमाणित कर्ल।
45003027	ओसिन हो कलसे केँह्‍का लाग घमण्‍ड कर्ना? घमण्‍ड कर्ना त बातऽ नैहो। धर्मकर्मले मनैन घमण्‍डी बनैठा, तर ख्रीष्‍टम विश्‍वास कर्लसे आपन धर्मकर्मम घमण्‍ड कर्ना बातऽ नैआइट।
45003028	असिक हम्र जन्‍ठी, कि व्‍यवस्‍थक धर्मकर्म कैक नाहीँ तर ख्रीष्‍टम विश्‍वास कैक केल परमेश्‍वरक आघ हम्र धर्मी ठह्राजैठी।
45003029	का परमेश्‍वर यहूदीन्‍हक केल परमेश्‍वर हुइट? का गैरयहूदी मनैन्‍हक परमेश्‍वर नैहुइट? अवस्‍य उहाँ सबजन्‍हक परमेश्‍वर हुइट।
45003030	परमेश्‍वर एक्‍कठो बाट। उहाँ, खतना कर्ना मनैन वा खतना नैकर्ना मनैन, सबजहन हुँकन्‍हक विश्‍वासद्वारा जो धर्मी ठह्रैठ।
45003031	आब उह विश्‍वासद्वारा परमेश्‍वरक व्‍यवस्‍थह रद्द कर्ना त? ओसिन हुइ नैसेकी। हम्र त उहाँक व्‍यवस्‍थह समर्थन पो कर्ठी।
45004001	आब हम्र हमार जातिक पुर्खा अब्राहामक बारेम का कही? धर्मी ठह्रना बारेम हुँकहार अनुभव का रलहन?
45004002	यदि हुँकहार करल कौनो कामद्वारा परमेश्‍वरक सामुन्‍नेम ऊ धर्मी ठह्रट कलसे हुँकहीन घमण्‍ड कर्ना ठाउँ हुइनेरलहन। तर परमेश्‍वरक सामुन्‍नेम घमण्‍ड कर्ना हुँकहार ठाउँ नैरलहन।
45004003	धर्मशास्‍त्रम लिखल बा, “अब्राहाम त परमेश्‍वरह विश्‍वास कर्ल। उह विश्‍वासले करबेर परमेश्‍वर हुँकहीन धर्मी ठह्रैल।”
45004004	काम कर्ना मनैन ज्‍याला देजैठा। ज्‍याला कलक दान नैहो तर कमाइल चिज हो।
45004005	तर कुई धर्मकर्मम नाहीँ तर पापी मनैन क्षमा देना परमेश्‍वरम विश्‍वास कर्ठा कलसे उह विश्‍वासले करबेर परमेश्‍वर ओहीह धर्मी ठह्रैठ। ओ यी त परमेश्‍वरक दान हो।
45004006	परमेश्‍वर धर्मकर्मबिना जो धर्मी ठह्राइल मनैयक बारेम राजा दाऊद फे असिक कठ,
45004007	“हुँक्र कत्रा खुशी मनै, ज्‍याकर अधर्म परमेश्‍वर क्षमा कैदेरख्‍ल ओ पाप भँठारदेरख्‍ल।
45004008	ऊ कत्रा खुशी मनैया, ज्‍याकर पापक हिसाब परमप्रभु नैलेट।”
45004009	दाऊदक कहल यी आशीर्वाद त खतना हुइल् मनैन्‍हक लाग केल नैहो, खतना नैहुइल् मनैन्‍हक लाग फे हो। धर्मशास्‍त्र अनुसार हम्र कली, “परमेश्‍वर अब्राहामह उहाँकम विश्‍वास कर्लक कारण धर्मी ठह्रैल।”
45004010	यी काम कैह्‍या हुइल्? ऊ व्‍यवस्‍था अनुसार खतना कैक सेक्‍क कि बिना कर्ल? खतना कर्नासे आघहेँ परमेश्‍वर हुँकहीन धर्मी ठह्रैल।
45004011	हुँकहार खतना बिना हुइल ऊ विश्‍वासद्वारा धर्मी ठह्रागैल, वाकर छापस्‍वरूप खतनक चिन्‍ह त पाछ लगागैल्‌। असिक ऊ खतना नैकर्लरलह तर परमेश्‍वरम विश्‍वास कैक धर्मी ठह्रना मनैन्‍हक आत्‍मिक पुर्खा हुइल।
45004012	असहेँक अब्राहाम त उ खतना कर्ना मनैन्‍हक फे पुर्खा हुइट, ज्‍याकर खतना हुइलक केल नैहो तर हुँक्र परमेश्‍वरम असिन विश्‍वास फे कर्ठ, जौन विश्‍वास हमार पुर्खा अब्राहाम खतनक चिन्‍ह पैनासे आघहेँ कैरख्‍लह।
45004013	अब्राहाम व्‍यवस्‍था पालन कर्लकओर्से नाहीँ, तर विश्‍वासद्वारा धर्मी ठह्रलकओर्से परमेश्‍वर हुँकहीन ओ हुँकहार सन्‍तानन संसारक हकवाला बनैना प्रतिज्ञा कर्ल।
45004014	व्‍यवस्‍था पालन करुइयन केल हकवाला हुइना हो कलसे विश्‍वास बेकार हुइनेरह ओ परमेश्‍वरक प्रतिज्ञा फे बेकार हुइनेरह।
45004015	व्‍यवस्‍था पालन नैकरुइयन्‍हकम परमेश्‍वरक रिस पर्ठा, ओ जहाँ व्‍यवस्‍था नैहो कलसे वाकर पालन नैकर्ना बात कहाँसे आई?
45004016	प्रतिज्ञा त विश्‍वासद्वारा पाजैना हुइलकओर्से परमेश्‍वरक अनुग्रहम आधारित बा। यी अनुग्रहले परमेश्‍वरक देहल प्रतिज्ञह हुँकहार सब सन्‍तानन्‍हक लाग पक्‍का करैठा। यी प्रतिज्ञा त व्‍यवस्‍था रहल मनैन्‍हक लाग केल नाहीँ तर अब्राहामकअस विश्‍वास कर्ना सबजन्‍हक लाग हो, काजेकलसे अब्राहाम हमार सबजन्‍हक पुर्खा हुइट।
45004017	धर्मशास्‍त्रम परमेश्‍वर अब्राहामह कल, “मै टोहीह धेर जातिन्‍हक पुर्खा बनारख्‍नु।” असिक परमेश्‍वर अब्राहामह हमार सबजन्‍हक पुर्खा बनैल। अब्राहाम असिन परमेश्‍वरम विश्‍वास कर्ल, जे मुवल मनैन जीवन देठ ओ आपन बोलीक शक्तिले अस्‍तित्‍वम नैरहल चिजह फे अस्‍तित्‍वम अन्‍ठ।
45004018	सन्‍तानक आश नैरहलब्‍याला फे “टुँहार सन्‍तान तोरैँयाअस धेर हुइहीँ” कैक परमेश्‍वरक देहल प्रतिज्ञम अब्राहाम आशा ओ विश्‍वास कर्टीरल ओ पाछ धेर जातिन्‍हक पुर्खा हुइल फे।
45004019	ऊ सय वर्षम लागरलह तर आपन बुह्राइल शरीर ओ हुँकहार गोसिन्या सारक बाँझ कोखले हुँकहीन विश्‍वासमसे कमजोर बनाइ नैस्‍याकल।
45004020	ऊ परमेश्‍वरक प्रतिज्ञा करल बातम एक्‍को फे शङ्‌का नैकर्ल तर विश्‍वासम झन् बलगर होक परमेश्‍वरक महिमा कर्ल।
45004021	काकरकि आपन करल प्रतिज्ञा परमेश्‍वर अवस्‍य फे पूरा कर्ठ कना हुँकहीन पक्‍का थाहाँ रलहन।
45004022	यिह विश्‍वासले अब्राहाम परमेश्‍वरक सामुन्‍नेम धर्मी ठह्रलह।
45004023	“परमेश्‍वरक सामुन्‍नेम धर्मी ठह्रलह” कना धर्मशास्‍त्रम लिखल बात हुँकहार लाग केल लिख्‍गैल्‌ नैहो,
45004024	तर हमार लाग फे लिख्‍गैल्‌ हो, जे-जे हमार प्रभु येशूह मुवलमसे फेदोस्र जीवन देना परमेश्‍वरम विश्‍वास कैरख्‍ली। यिह विश्‍वासले हम्र फे परमेश्‍वरक सामुन्‍नेम धर्मी ठह्रल बाटी।
45004025	येशू हमार पापक लाग मुवापैल ओ हमन धर्मी ठह्राइक लाग फेदोस्र जियागैल।
45005001	उहओर्से विश्‍वासद्वारा परमेश्‍वरक सामुन्‍नेम धर्मी ठहर्लकओर्से हमार प्रभु येशू ख्रीष्‍टद्वारा परमेश्‍वरकसँग हमार मिलाप होरहल।
45005002	उहाँ हमन विश्‍वासद्वारा परमेश्‍वरक अनुग्रहम आनरख्‍ल। आब हम्र उह अनुग्रहम बाटी ओ परमेश्‍वरक महिमम सहभागी हुइना आशम रमैठी।
45005003	अत्र केल नैहो, दुःखम फे हम्र रमैठी काकरकि हमन थाहाँ बा, दुःखले हमन सहना शक्ति देठा,
45005004	सहना शक्तिले हमार चरित्रह बलगर बनैठा। हमार चरित्र बलगर हुइल् कलसे हम्र अइना समयक लाग साहस ओ आशा पैठी।
45005005	हम्र यी आशले करबेर निराश नैहुइटी काकरकि परमेश्‍वर हमन पवित्र आत्‍मा देरख्‍ल ओ पवित्र आत्‍मा हमार हृदयम परमेश्‍वरक प्रेम भरदेरख्‍ल।
45005006	हम्र अपन्‍हे मुक्तिक लाग कुछु कर नैसेक्‍ना हुइलकओर्से ख्रीष्‍ट अपन्‍हे हम्र पापीन्‍हक लाग ठीक समयम मुल।
45005007	धर्मी मनैयक लाग कुई मुस्‍किलले मु फे दी। धेर असल मनैयक लाग कुई मुना साहस फे करी।
45005008	तर हमार लाग परमेश्‍वर आपन प्रेम असिक देखैल, कि हम्र पापी पलरलही त हमार लाग ख्रीष्‍ट मुल।
45005009	उहाँ बलिदान होक आपन रगतद्वारा हमन परमेश्‍वरक सामुन्‍ने धर्मी ठह्रैल कलसे झन् धेर उहाँ हमन परमेश्‍वरक रिसमसे बचैहीँ।
45005010	हम्र परमेश्‍वरक शत्रु रहलब्‍याला उहाँक छावा ख्रीष्‍टक मृत्‍युद्वारा परमेश्‍वर हमन आपन सङ्‌घारी बनैल कलसे सङ्‌घारी रहलब्‍याला उहाँक जीवनद्वारा परमेश्‍वर हमन झन् धेर हिसाबले बचैहीँ।
45005011	अत्र केल नैहो, ख्रीष्‍टद्वारा परमेश्‍वर हमन आपनसँग मिलाप करैलकओर्से हमार प्रभु येशू ख्रीष्‍टक कारणले हम्र परमेश्‍वरक स्‍तुति कर्टी रमैटी फे बाटी।
45005012	सृष्‍टिक पैल्‍ह मनैया आदमद्वारा संसारम पाप आइल ओ हुँकहार पापले मृत्‍यु आनल। असिक सब मनैन्‍हकम मृत्‍यु फैलल् काकरकि सबजन पाप कर्ल।
45005013	परमेश्‍वर व्‍यवस्‍था देनासे आघहेँ संसारम पाप रह, तर व्‍यवस्‍था नैरलकओर्से पापक हिसाब फे नैहुइल्।
45005014	तर फे आदमक समयठेसे व्‍यवस्‍था लिख्‍ना मोशक समयसम मृत्‍यु सब मनैन्‍हकम राज्‍य करल। उ मनैन्‍हक करल पाप परमेश्‍वरक आज्ञा आदम नैमानलअस नैरलसे फे हुँकन मुवपर्लन। आदमक करल कामक नतिजा सब मनै पाइल्‌अस ख्रीष्‍टक करल कामक नतिजा फे सबजन पैठ। असिक आदम त पाछ अइना ख्रीष्‍टक नमुना रलह।
45005015	तर परमेश्‍वरक सित्तैम देहल वरदान ओ आदमक पापम धेर फरक बा। काकरकि एकठो मनैयक पापक कारणले धेर मनै मुल कलसे, यहीसे कत्रा धेर एकठो मनैया अर्थात्‌ येशू ख्रीष्‍टद्वारा सित्तैम देगैल्‌ वरदान धेर मनैन्‍हक लाग प्रशस्‍त वर्षल्।
45005016	यी सित्तैम देगैल्‌ वरदानक नतिजा एकठो मनैयक करल पापक नतिजाअस नैहो। आदमक करल एकठो पापक कारण मनै दोषी ठह्रागैल ओ हुँक्र सजायक भागीदार हुइल। तर परमेश्‍वरक सित्तैम देहल वरदानक कारण मनै धेर पापक दोषी रहलम जो धर्मी ठह्रागैल।
45005017	एकठो मनैया पाप कर्ल त मृत्‍यु सब मनैन्‍हकम राज्‍य करल। तर ओहीसे बरा बात यी हो कि, परमेश्‍वरक प्रशस्‍त अनुग्रह स्‍वीकार कैक दानक रूपम धर्मी ठह्रागैल्‌ सबजन एकठो मनैया येशू ख्रीष्‍टद्वारा अनन्‍त जीवन पउइयाबाट ओ उहाँकसँग राज्‍य करुइयाबाट।
45005018	असिक हम्र देख्‍ठी कि, जसहेँक आदमक एकठो पापले सब मनै मृत्‍युदण्‍डक भागीदार हुइल, ओसहेँक ख्रीष्‍टक एकठो धार्मिक कामले परमेश्‍वरक सामुन्‍ने धर्मी ठह्राजैना ओ जीवन पैना बात सब मनैन्‍हक लाग उपलब्‍ध हुइल्।
45005019	एक जन आदम आज्ञापालन नैकर्ल त धेर जन पापी हुइल, ओसहेँक एक जन ख्रीष्‍टक आज्ञापालनले धेर जन परमेश्‍वरक सामुन्‍ने धर्मी ठह्राजैना हुइल।
45005020	मनै आपन पापक भारी रास देखहीँ कैक परमेश्‍वर व्‍यवस्‍था देल। मनैन्‍हक पाप बहर्टीगैल्‌, तर परमेश्‍वरक अनुग्रह झन् धेर बाह्रल।
45005021	मृत्‍युद्वारा पाप मनैन्‍हकम राज्‍य करअस आब परमेश्‍वरक अनुग्रह राज्‍य कर्टिबा। यिह अनुग्रहले हमन परमेश्‍वरक सामुन्‍ने धर्मी ठह्राक हमार प्रभु येशू ख्रीष्‍टद्वारा अनन्‍त जीवन देटीबा।
45006001	ओसिन हो कलसे हम्र का कना? का परमेश्‍वरक अनुग्रह धेर पैटिरहक लाग हम्र पाप कर्टिरही त?
45006002	अहँ, ओसिक कर्ना ठीक नैहो। पापक लाग त हम्र मुर्दा हुइटी, आब कसिक पाप कर्टी जियसेक्‍ठी?
45006003	हम्र ख्रीष्‍ट येशूम बप्‍तिस्‍मा लेहबेर उहाँकसँग एक होक मुली कना बात टुँहन थाहाँ नैहो का?
45006004	हम्र फे उहाँकसँग बप्‍तिस्‍माद्वारा मुक गारगैली। शक्तिशाली परमेश्‍वर बाबा आपन महिमाद्वारा येशू ख्रीष्‍टह मुवलमसे फेदोस्र जियादेल। आब हम्र फे पुरान जीवन छोर्क लौव जीवनम ख्रीष्‍टअस जिई।
45006005	काकरकि उहाँक मृत्‍युम हम्र उहाँकसँग एक हुइली कलसे उहाँ मुवलमसे फेदोस्र जीवित हुइलम फे निश्‍चित रूपले हम्र उहाँकसँग एक हुउइया बाटी।
45006006	हमन यी थाहाँ बा, पापक राज्‍य करल जीवन नाश हुई ओ हम्र पापक कैदी हुइटीरहनैपरी कैक हमार पुरान जीवन ख्रीष्‍टकसँग क्रूसम मुवागैल्‌ बा,
45006007	काकरकि मुवल मनैया पापक कैदमसे छुट्‌कारा पारख्‍ठा।
45006008	यदि हम्र ख्रीष्‍टकसँग मुली कलसे उहाँकसँग जिउइया फे बाटी कैक हम्र विश्‍वास कर्ठी,
45006009	काकरकि हमन थाहाँ बा, ख्रीष्‍ट मुवलमसे फेदोस्र जिरल। आब उहाँ कबु फे मुउइया नैहुइट, उहाँकम मृत्‍युक कौनो शक्तिले कुछु कर सेकुइया नैहो।
45006010	पापक शक्ति चकनाचूर पारक लाग ख्रीष्‍ट एक फ्‍यारा मुल। आब परमेश्‍वरक महिमक लाग उहाँ जिठ।
45006011	ओसहेँक टुह्र फे अपन्‍हेह पापक लाग मुवल तर परमेश्‍वरक लाग ख्रीष्‍ट येशूकसँग जियल सम्‍झपर्ठा।
45006012	उहओर्से शरीरक कुइच्‍छा अनुसार चल नैपरी कैक आपन मरणशील शरीरम पापह फेदोस्र राज्‍य कर जिन देओ।
45006013	आपन कौनो फे अङ्‌गह पाप करक लाग दुष्‍टक साधन हुइ जिन देओ। बेनसे अपन्‍हेह सारा हिसाबले परमेश्‍वरम समर्पण करो, काकरकि पैल्‍ह त टुह्र मुवल रलहो, तर आब त लौव जीवन पारख्‍लो। उहओर्से परमेश्‍वरक महिमक लाग असल काम कर्ना साधनक रूपम आपन पूरा शरीरक सदुपयोग करो।
45006014	पाप टुन्‍हकम राज्‍य करुइया नैहो काकरकि टुह्र व्‍यवस्‍थक अधीनम नाहीँ तर अनुग्रहक अधीनम बाटो।
45006015	हम्र व्‍यवस्‍थक अधीनम नाहीँ, तर अनुग्रहक अधीनम बाटी कटिम का हम्र पाप करी त? ओसिन कबु फे नैहुई।
45006016	ज्‍याकर बात मान्‍क चाकरी करक लाग अपन्‍हेह समर्पण कर्ठो, टुह्र ओक्रहेक कमारा हुइठो कना बात टुह्र नैजन्‍टो का? पापक कमारा होक ओक्रहे आज्ञापालन कर्ठो कलसे टुँहन मुवपरी, तर परमेश्‍वरक कमारा होक उहाँक आज्ञापालन कर्ठो कलसे टुह्र उहाँक सामुन्‍नेम धर्मी ठह्राजैबो।
45006017	टुह्र पैल्‍ह पापक कमारा रलहो तर आब टुँहन सिखागैल शिक्षा टुह्र हृदयसे पालन कर्ना होरलो। याकर लाग परमेश्‍वरह धन्‍यवाद ह्‍वाए।
45006018	टुह्र पापक कैदमसे छुट्‌कारा पाक परमेश्‍वरक असल काम कर्ना कमारा होरलो।
45006019	टुन्‍हक मानवीय स्‍वभावक कमजोरीक कारणले मै, टुह्र बुझ्‍ना हिसाबले मालिक ओ कमारक उदाहरण देक कहटुँ। एक समयम खराब इच्‍छा लेक झन्-झन् धेर घिनलग्‍टिक पाप ओ दुष्‍ट काम करक लाग टुह्र आपन जीवन कमाराअस सुम्‍परख्‍लहो। आब पवित्र हुइक लाग टुह्र आपन जीवन परमेश्‍वरक लाग असल काम कर्ना कमाराअस सुम्‍पदेओ।
45006020	टुह्र पापक कमारा रहलम परमेश्‍वरक सामुन्‍नेम धार्मिक हिसाबक काम कर्बोकर्बोनैकरो।
45006021	उ समयम करल काममसे टुह्र का पैलो? उ कामम टुह्र आजकाल शरम मन्‍ठो, उ सब घिनलग्‍टिक बातक नतिजा त मृत्‍यु हो।
45006022	आब टुह्र पापक कैदमसे छुट्‌कारा पारख्‍लो ओ परमेश्‍वरक कमारा होरलो। याकर नतिजा पवित्रता हो। यी बातले टुँहन अनन्‍त जीवनम पुगैठा।
45006023	पापक कमाही मृत्‍यु हो, तर सित्तैम देजैना परमेश्‍वरक दान त हमार प्रभु येशू ख्रीष्‍टम अनन्‍त जीवन हो।
45007001	हेरो भैयौ, कानून त मनै जियटसम केल लागू हुइठा कना बात का टुँहन थाहाँ नैहो? मै यी बात कानून जन्‍ना मनैन कहटुँ।
45007002	उदाहरणक लाग, कौनो फे भ्‍वाज करल जन्‍नीमनैया आपन गोस्‍या जियटसम केल भोजाहा कानूनक बन्‍धनम रठी। तर गोस्‍या मुगैल्‌ कलसे ऊ त कानूनी बन्‍धनमसे मुक्त होजैठी।
45007003	ओसहेँक यदि आपन गोस्‍या पलि-पलि फे और मनैयकसँग भ्‍वाज कर्ली कलसे ऊ व्‍यभिचार करल मानजैठा। तर गोस्‍या मुवल कलसे ऊ कानूनी बन्‍धनमसे स्‍वतन्‍त्र हुइठी ओ और मनैयसे भ्‍वाज कर्लसे फे ओहीह व्‍यभिचार करल नैमानजाइट्।
45007004	ओसहेँक हेरो भैयौ, टुह्र फे ख्रीष्‍टकसँग व्‍यवस्‍थक लाग मुरलो। आब और मनैयसे भ्‍वाज करलअस टुह्र मुवलमसे फेदोस्र जियल ख्रीष्‍टकसँग एक हुइसेक्‍ठो। ओ हम्र परमेश्‍वरक लाग फारा फराइसेक्‍ठी।
45007005	हम्र एक समयम आपन पाप स्‍वभावक अधीनम रलही। उ ब्‍याला व्‍यवस्‍था हमार शारीरिक इच्‍छह उकुसमुकुस पार्क पाप बह्रादेह ओ हम्र मृत्‍यु अन्‍ना फारा फरैना करी।
45007006	तर आब हम्र ख्रीष्‍टकसँग मुलकओर्से व्‍यवस्‍थक कैदमसे छुट्‌कारा पारख्‍ली। उहओर्से हम्र लिखित व्‍यवस्‍थक कहलअस पुरान तरिका अनुसार नाहीँ तर पवित्र आत्‍मक लौव तरिका अनुसार परमेश्‍वरक सेवा कर्ठी।
45007007	ओसिन हो कलसे हम्र का कना? का व्‍यवस्‍था जो पाप अन्‍लहा त? ओसिन नैहो। व्‍यवस्‍था नैरलसे त मै पापक बारेम थाहाँ नैपैनेरनहुँ काकरकि महीह व्‍यवस्‍था “ल्‍वाभ जिन करहो” कैक नैकहट्‍ कलसे मै ल्‍वाभ कर्ना ठीक नैहो कैक थाहाँ नैपैनेरनहुँ।
45007008	नियम अनुसार जिन करहो कहल काम कर्लसे कसिन हुई कैक पाप मौका छ्‌वापल ओ म्‍वारभित्तर सब किसिमक ल्‍वाभ उत्‍पन्‍न करादेहल, काकरकि व्‍यवस्‍था नैरलसे त पाप मुर्दाअस हो।
45007009	मै व्‍यवस्‍थक बारेम नैजानल ब्‍याला आपन हिसाबले जीवन जियटनहुँ, तर व्‍यवस्‍था जन्‍टीसाइट्‍ पाप म्‍वारम रहल बात मै थाहाँ पैनु ओ मै आत्‍मिक रूपले मुरनु कैक फे थाहाँ पैनु।
45007010	जीवन आनपर्ना व्‍यवस्‍था त म्‍वार लाग मृत्‍यु पो आनल,
45007011	काकरकि पाप त धार्मिक आज्ञक मौका छोप्‍क महीह छल करल। असिक पाप त धार्मिक आज्ञह हतियार बनाक महीह मुवाइल।
45007012	व्‍यवस्‍था अपन्‍हे त पवित्र बा ओ धार्मिक आज्ञा फे पवित्र, न्यायी ओ असल बा।
45007013	का असल व्‍यवस्‍था महीह मुवाइल त? ओसिन नैहो। पाप पो असल व्‍यवस्‍थक हतियार चलाक महीह मुवाइल। असिक पापक सक्‍कली रूप देखपर्लस। आब आज्ञह ह्‍यारबेर पाप कना त वास्‍तवम जाट्‍टिक घिनलग्‍टिक दुष्‍ट चिज हो कैक हम्र द्‍याखसेक्‍ठी।
45007014	व्‍यवस्‍था त पवित्र आत्‍माद्वारा देगैल्‌ असल चिज हो, यी बात हमन थाहाँ बा। तर मै पाप-स्‍वभाव अनुसार चल्‍ना ओ कमाराअस पापम बेँचगैल्‌ मनैया हुइटुँ।
45007015	मै अपन्‍हे करल काम काजे कर्टिबाटुँ कैक मै अपन्‍हे नैबुझ्‍टुँ। मै इच्‍छा करल काम महीसे नैहुइट, तर मै इच्‍छा नैकरल खराब काम महीसे हुइठा।
45007016	असिक मै इच्‍छा नैकरल काम कर्नु कलसे व्‍यवस्‍था असल बा कैक मै सहमत हुइठुँ।
45007017	उहओर्से आब म्‍वार करल खराब काम म्‍वार करल नैहो, यी त म्‍वारभित्तर रहल पापक करल हो।
45007018	कौनो असल बात म्‍वारभित्तर बास नैकरट कैक महीह थाहाँ बा। मै कहख्‍वाजल बात का हो कलसे म्‍वार पाप-स्‍वभावम कुछु असल चिज बास नैकरट्‍, काकरकि असल काम कर्ना इच्‍छा म्‍वारभित्तर पलि-पलि फे मै यी कर नैसेक्‍टुँ।
45007019	मै इच्‍छा करल असल काम मै नैकर्टुंं, तर उल्‍ट मै इच्‍छा नैकरल खराब कामजुन मै कर्टिरठुँ।
45007020	मै इच्‍छा नैकर्टी-नैकर्टी फे मै उ काम कर्ठुं कलसे उ काम करुइया मै नैहुइटुँ तर म्‍वारभित्तर बास कर्ना पाप हो।
45007021	उहओर्से असल काम कर खोज्‍टी-खोज्‍टी फे खराब काम त म्‍वारठे पलिरठा। यिह बात म्‍वार जीवनम एकदमसे काम करल अनुभव मै कर्ठुं।
45007022	म्‍वार आत्‍माजुन परमेश्‍वरक व्‍यवस्‍थम खुशी हुइठा।
45007023	तर म्‍वारम और शक्तिले काम करल देख्‍ठुँ। यी शक्तिजुन म्‍वार आपन मनले मान ख्‍वाजल नियमक विरोधम उट्‍ठा। यिह शक्ति महीह म्‍वारम रना पापक कैदी बनैठा।
45007024	मै त कसिन दुःखी मनैया हुइटुँ! पाप ओ मृत्‍युक कैदमसे महीह के छुट्‌कारा कराई?
45007025	हमार प्रभु येशू ख्रीष्‍टद्वारा परमेश्‍वर जो महीह छुट्‌कारा करैहीँ। उहाँह धन्‍यवाद बा। म्‍वार हालत त अस्‍तै बा, मै अपन्‍हे आपन मनले त परमेश्‍वरक व्‍यवस्‍थक सेवा कर्ठुं, तर म्‍वार पापी स्‍वभावजुन महीह पापक शक्तिक सेवा कर लगैठा।
45008001	उहओर्से, आब ख्रीष्‍ट येशूम भरोसा कर्ना मनैन परमेश्‍वर दण्‍ड नैदेट।
45008002	काकरकि ख्रीष्‍ट येशूम रहल लौव जीवन देना आत्‍मक शक्तिले महीह मृत्‍यु अन्‍ना पापक शक्तिमसे छुट्‌कारा देराखल।
45008003	मनैन्‍हक कमजोर पाप स्‍वभावक कारणले व्‍यवस्‍था पालन कैक छुट्‌कारा हुइ नैसेक्‍ना बात परमेश्‍वर अपन्‍हे आपन छावह पठाक कर्ल। छावाजुन पापी मनैन्‍हकअस शरीरम जन्‍म लेक मनैन्‍हक पापक लाग पापबलि हुइल। असिक परमेश्‍वर उहाँक शरीरम पापह दण्‍ड देल।
45008004	व्‍यवस्‍थक उचित माग हमारम पूरा ह्‍वाए कैक परमेश्‍वर यी काम कर्ल। असिक हम्र पाप-स्‍वभाव अनुसार नाहीँ तर पवित्र आत्‍मा अनुसार चल्‍ना मनै होरली।
45008005	आपन पाप स्‍वभावक अधीनम चल्‍ना मनै पाप स्‍वभावक इच्‍छम मन लगैठ तर पवित्र आत्‍मा अनुसार चल्‍ना मनैजुन पवित्र आत्‍मक इच्‍छम मन लगैठ।
45008006	पाप स्‍वभावक इच्‍छले मनैन मृत्‍युम लैजैठा। तर पवित्र आत्‍मक इच्‍छले मनैन लौव जीवन ओ शान्‍तिम लैजैठा।
45008007	पाप स्‍वभावक अधीनम चल्‍ना मनै परमेश्‍वरक विरोधी रठ काकरकि हुँक्र व्‍यवस्‍था पालन नैकर्ट ओ पालन कर फे नैसेक्‍ट।
45008008	पाप स्‍वभावक अधीनम रना मनै परमेश्‍वरह खुशी पार नैसेक्‍ट।
45008009	परमेश्‍वरक आत्‍मा टुन्‍हकम बास कर्ठ कलसे टुह्र आपन पाप स्‍वभावक अधीनम नाहीँ तर पवित्र आत्‍मक अधीनम रठो। ख्रीष्‍टक आत्‍मा नैरहल मनैया त ख्रीष्‍टक हुइही नैस्‍याकट।
45008010	ख्रीष्‍ट टुन्‍हकम बाट कलसे, टुन्‍हक शरीर पापक कारणले मुलसे फे, परमेश्‍वरक सामुन्‍नेम धर्मी ठह्रलक कारणले आत्‍माजुन जिठा।
45008011	परमेश्‍वर त ख्रीष्‍टह मुवलमसे शरीरम फेदोस्र जीवित बनैल। पवित्र आत्‍मा टुन्‍हकम रल कलसे, ओसहेँक परमेश्‍वर आपन आत्‍माद्वारा, जे टुन्‍हकम बास कर्ठ, टुन्‍हक मरणशील शरीरह फे जीवित बनादेहुइयाबाट।
45008012	उहओर्से हेरो भैयौ, हमार पाप स्‍वभावक इच्‍छा करलअस जियक लाग हमन करकाप नैहो,
45008013	काकरकि टुह्र आपन पाप स्‍वभावक इच्‍छा करलअस कर्ठो कलसे टुह्र मुनेबाटो। तर यदि पवित्र आत्‍मले शरीरक गलत चालचलनह नाश कर्ठो कलसे टुह्र बच्‍नेबाटो।
45008014	परमेश्‍वरक आत्‍मक देखाइल डगरम चल्‍ना मनै परमेश्‍वरक सन्‍तान हुइट,
45008015	काकरकि हमन कमारा बनाक फेदोस्र डरक अधीनम अन्‍ना आत्‍मा नाहीँ तर हमन परमेश्‍वरक सन्‍तान बनैना पवित्र आत्‍मा पारख्‍ली। उहओर्से हम्र परमेश्‍वरह “अब्‍बा, बाबा!” कैक पुकारा कर्ठी।
45008016	हम्र परमेश्‍वरक सन्‍तान हुइटी कैक पवित्र आत्‍मा हमार आत्‍मह गवाही देठ।
45008017	हम्र उहाँक सन्‍तान हुइटी कलसे हकवाला फे हुइटी, परमेश्‍वरक हकवाला ओ ख्रीष्‍टसे साझ्‍या हकवाला हुइटी। हम्र ख्रीष्‍टकसँग दुःखकष्‍टम सहभागी हुइली कलसे उहाँकसँग उहाँक महिमम फे सहभागी हुइबी।
45008018	म्‍वार विचारम, यी जीवनम हमार भ्‍वागल दुःखह हमारम पाछ प्रकट हुइना महिमसे तुलना करबेर, उ दुःख त कुछु नैहो।
45008019	परमेश्‍वर आपन सन्‍तानन प्रकट करैना दिनह सारा सृष्‍टि भारी उत्‍सुक होक अश्‍या लग्‍लबा।
45008020	काकरकि सारा सृष्‍टिम परमेश्‍वरक सराप परल, तर असिन हुइनाम सृष्‍टिक आपन इच्‍छा नैरलहस। सृष्‍टि आशा कर्टिरही कैक परमेश्‍वर असिक कर्लह।
45008021	उ आशा का रह कलसे, सृष्‍टि अपन्‍हे फे कुह्‍क जैना कैदमसे एक दिन छुट्‌कारा पाक परमेश्‍वरक सन्‍तानन्‍हक महान् छुट्‌काराम सहभागी हुइनेबा।
45008022	सृष्‍टि आम्‍हीसम लर्का पाइबेरिक जन्‍नीमनैयाअस दुःखले छट्‍पटैटी बा कैक हमन थाहाँ बा।
45008023	तर सृष्‍टि केल नैहो, हम्र फे भित्र-भित्र छट्‍पटैटीबाटी। परमेश्‍वरक प्रतिज्ञा करल चिजिक पैल्‍ह भागक रूपम पवित्र आत्‍मा हम्र पारख्‍ली। आब परमेश्‍वर हमन आपन सन्‍तानक सारा अधिकार देक हमार शरीरह नाश हुइनासे बचुइयाबाट ओ यहीह स्‍वर्गीय शरीर बनुइयाबाट कैक हम्र उत्‍सुकतासहित अश्‍या लग्‍लबाटी।
45008024	काकरकि यिह महान आशक लाग परमेश्‍वर हमन बचैल ओ हम्र उह आशम बाँचल बाटी। आशा कलक कौनो चिजिक लाग अश्‍या लग्‍ना हो। मनै पैल्‍हहेँ पास्‍याकल चिजिक त आशा नैकर्ट।
45008025	तर यदि हम्र नैद्‌याखल चिजिक आशा कर्ठी कलसे हम्र याकर लाग धीरज कैक अश्‍या लग्‍ठी।
45008026	पवित्र आत्‍मा हमन कमजोरी अवस्‍थम सहायता कर्ठ। कसिक प्रार्थना करपर्ना हो, हमन थाहाँ नैरहलब्‍याला पवित्र आत्‍मा अपन्‍हे शब्‍दम कह नैसेक्‍जैना गहिँर सुस्‍केरम हमार लाग प्रार्थना कैदेठ।
45008027	मनैन्‍हक हृदय देखुइया परमेश्‍वर जो पवित्र आत्‍मक विचार जन्‍ठ काकरकि पवित्र आत्‍मा परमेश्‍वरक भक्तजनहुँकन्‍हक लाग परमेश्‍वरक इच्‍छा अनुसार उहाँसे बिन्‍ती कैदेठ।
45008028	परमेश्‍वरह प्रेम कर्ना ओ उहाँक उद्देश्‍यअनुसार रोजगैल मनैन्‍हक हरेक बातम परमेश्‍वर भलाइ कर्ठ कना बात हमन थाहाँ बा।
45008029	ख्रीष्‍ट त पैल्‍ह जन्‍मल् छावा हुइट ओ उहाँक धेर भाइ हुइहीँ कैक परमेश्‍वर आपन बलाइल मनैन पैल्‍हहेँसे चिनरख्‍ल, ओ उहाँ हुँकन आपन छावक रूपसमान हुइक लाग रोज्‍ल।
45008030	उहाँ पैल्‍हहेँ र्‍वाजल मनैन बलैल, ओ बलाइल मनैन आपन सामुन्‍नेम धर्मी ठह्रैल ओ धर्मी ठह्राइल मनैन आपन महिमम सहभागी फे करैल।
45008031	यी बात विचार करबेर हम्र का कहसेक्‍ठी? परमेश्‍वर हमार पक्षम बाट कलसे हमार विरोधम के उठ सेकी?
45008032	उहाँ आपन छावह समेत बाँकी नैढर्ल तर हम्र सबजन्‍हक लाग देल। आब उहाँकसँग और सब चिज हमन नैदेहीँ का?
45008033	परमेश्‍वरक र्‍वाजल मनैन के दोष लगाइसेक्‍ठा? परमेश्‍वर अपन्‍हे हुँकन निर्दोष ठह्रारख्‍ल।
45008034	दण्‍ड देहुइया फे कुई नैहो काकरकि ख्रीष्‍ट त हमार सटाहा दण्‍ड भोग्‍क मुसेक्‍ल ओ उहाँ मुवलमसे जिया फे गैल। आब उहाँ परमेश्‍वरक दाहिन पाञ्‍जर बाट, ओ हमार लाग परमेश्‍वरसे बिन्‍ती कर्टिबाट।
45008035	कौन चिजले हमन ख्रीष्‍टक प्रेममसे अलग कर सेकी? हमन दुःख हुइसेक्‍ठा, कठिनाइ हुइसेक्‍ठा, सतावट आइसेक्‍ठा, हम्र नङ्‍ट ओ भुँख्‍ल रहपर्ना अवस्‍था आइ फे सेकी। हम्र कौनो भारी आपत्‌म पर सेक्‍बी वा मुवापाइ फे सेक्‍बी, तर यी कौनो फे चिजले हमन ख्रीष्‍टक प्रेममसे अलग कर नैस्‍याकट।
45008036	हमारम दुःख परिअइना सम्‍बन्‍धम धर्मशास्‍त्रम असिक लिखल बा, “अप्‍नक लाग त हम्र हरेक दिन मुवापैठी। हम्र काटक लाग तयार पारगैल्‌ भेँरीअस बाटी।”
45008037	यी सब चिज हुइलसे फे हमन प्रेम कर्ना ख्रीष्‍टद्वारा हम्र यी सब चिजम भारी जित पैठी,
45008038	काकरकि कौनो चिजले फे परमेश्‍वरक प्रेममसे हमन अलग कर नैस्‍याकट कैक मै ढुक्‍क बाटुँ। मृत्‍यु, वा जीवन, वा स्‍वर्गदूतहुँक्र, वा शासकहुँक्र, वा कौनो शक्ति, वा आबक, वा पाछक,
45008039	वा उप्रक वा टरक, वा सारा सृष्‍टिक कौनो चिजले फे हमन परमेश्‍वरक प्रेममसे अलग कर नैस्‍याकट, जौन प्रेम परमेश्‍वर हमार प्रभु ख्रीष्‍ट येशूद्वारा हमन देखैल।
45009001	म्‍वार कहलागल बात सत्‍य बा। मै ख्रीष्‍टक हुइटुँ ओ मै झूट नैबोल्‍टुँ। पवित्र आत्‍मक अधीनम रहल म्‍वार विवेक मै झूट नैबोल्‍टुँ कैक साक्षी देठा।
45009002	म्‍वार प्रिय इस्राएली दादुभैयन्‍हक लाग म्‍वार हृदयम धेर दुःख ओ पीर निरन्‍तर पलिबा।
45009003	यदि मै पैना श्रापद्वारा म्‍वार आपन जाति तथा कुलघरानक इस्राएली दादुभैयन बच्‍ना हो कलसे, ख्रीष्‍टसे दूर हुइना श्राप पाइक लाग फे मै खुशी हुइनेरनहुँ।
45009004	हिँक्र इस्राएलीहुँक्र हुइट ओ परमेश्‍वर हिँकन आपन छाई-छावन बनैल। उहाँ आपन महिमा हुँकन्‍हकम प्रकट कर्ल। हुँकनसे बाचा बहन्‍ल, व्‍यवस्‍था देल, आराधना कर सिखैल। ओ उहाँक प्रतिज्ञा हुँक्र पैल।
45009005	इस्राएलीहुँक्र नाउँ चलल् पुर्खन्‍हक सन्‍तान हुइट, येशू ख्रीष्‍ट फे यिह वंशमसे जन्‍मल। उहाँ त सब जातिन्‍कहम राज्‍य कर्ना परमेश्‍वर हुइट। उहाँक सड्‌डभर प्रशंसा हुइटीरह! आमेन।
45009006	इस्राएलीहुँक्र ख्रीष्‍टम विश्‍वास नैकर्ल कटिम, परमेश्‍वर हुँकन करल प्रतिज्ञा विफल होगैल्‌ कना बात नैहो। काकरकि इस्राएलक वंशम जन्‍मल् सक्‍कुक-सक्‍कु मनै त परमेश्‍वरक मनै नैहुइट।
45009007	अब्राहामक सन्‍तान हुइटीम सक्‍कु हुँकहार छाई-छावन नैमान्‍जैट। काकरकि अब्राहामह परमेश्‍वरक कहल बात धर्मशास्‍त्रम असिक लिखल बा, “इसहाकक्‌मसे जन्‍मल् सन्‍तान जो टुँहार सन्‍तान मान्‍जैनेबाट।”
45009008	याकर अर्थ, अब्राहामक सक्‍कु सन्‍तान परमेश्‍वरक छाई-छावन नैहुइट, तर परमेश्‍वर देहम कैक प्रतिज्ञा करल छाई-छावन केल अब्राहामक सन्‍तान हुइट।
45009009	काकरकि परमेश्‍वर असिक प्रतिज्ञा कैरख्‍लह, “मै त्‍वाकल समयम घुम्‍क अइनेबाटुँ, ओ टुँहार गोसिन्या सारक छावा हुइनेबा।”
45009010	अत्र केल नाही, रिबेकह फे हेरो ना। रिबेका हमार पुर्खा इसहाकक्‌मसे जुम्‍ल्‍याहा छावन जन्‍मैली।
45009011	तर जुम्‍ल्‍याहा लर्का जन्‍मनासे आघहेँ, हुँक्र मजा नैमजा कर्नासे आघहेँ परमेश्‍वर एकजहन रोज्‍ल। असिक परमेश्‍वरक रोज्‍ना काम मनैन्‍हक काम हेर्क नाही तर उहाँक इच्‍छानुसार हुइठा कना बात स्‍पष्‍ट देखपर्ठा। उहाँक उद्देश्‍यअनुसार
45009012	जुम्‍ल्‍याहा लर्का गर्भहेम रहबेर रिबेकह असिन कैगिल्‌ रह, “बर्का छावा छोट्‌कक् सेवा करी।”
45009013	यी बात धर्मशास्‍त्रम और ठाउँम लिखल बातसे फे मिल्‍ठा। उ ठाउँम यी दुनु भाइक बारेम परमेश्‍वरक कहल बात असिक लिखल बा, “याकूबह मै प्रेम कर्नु, तर एसावह हेल्‍हा कर्नु।”
45009014	आब हम्र का कही? का परमेश्‍वर अन्याय कर्ठ त? बिलकुल नाही!
45009015	काकरकि उहाँ मोशह कल, “जेहीह मै दया कर चहठुँ, ओहीह मै दया कर्ठुं ओ जेहीह स्‍वगाइ चहठुँ, ओहीह मै स्‍वगैठुँ।”
45009016	उहओर्से परमेश्‍वरक निर्णय त मनैन्‍हक इच्‍छा या वाकर परिश्रमम आधारित नैरहट्‍, तर परमेश्‍वरक दयम आधारित रठा।
45009017	एक जन मिश्री राजा फारोह परमेश्‍वरक कहल बात धर्मशास्‍त्रम असिक लिखल बा, “टुँहीन बलाक म्‍वार शक्ति देखैना ओ सारा संसारभर म्‍वार नाउँ चलैना उद्देश्‍यले जो टुँहीन मै राजा बनैनु।”
45009018	उहओर्से परमेश्‍वर जेहीह दया कर चहठ, ओहीह दया कर्ठ ओ जेहीह कठोर पार चहठ ओहीह कठोर पर्ठ।
45009019	कौनो कहसेकी, “असिन हो कलसे, ओ सब चिज परमेश्‍वरक इच्‍छा अनुसार हुइठा कलसे, काकर परमेश्‍वर मनैन दोष लगैठ त?”
45009020	हेरो मनै, परमेश्‍वरक मुहमुह लग्‍ना हम्र के हुइटी? “का माटीक कौनो भाँरा बनुइयह ‘काकर महीह असिन बनैल्‍या’ कैक कठा?”
45009021	कुम्‍हार आपन सानल माटीले आपन इच्‍छा अनुसारक भाँरा बनैठ। माटीक एकठो ढेल्‍कीमसे कौनो भाँरा एकदम विशेष कामक लाग ओ कौनो भाँरा साधारण कामक लाग बनैना कुम्‍हारन्‍हक आपन इच्‍छक बात हुइटन।
45009022	ओसहँक मनैनसे कसिन व्‍यवहार कर्ना कना त परमेश्‍वरक आपन इच्‍छक बात हुइटन। आपन रिस देखैना ओ शक्ति देखैना उहाँक इच्‍छा रलसे फे, उहाँ नाश करपर्ना मनैन एकदम धीरजसे सहलबाट।
45009023	हुँकन असिक काजे सहल? काकरकि उहाँ आपन दया करल मनैन आपन महान महिमा देखाइ चहल। उहाँक दया कैगिल्‌ ओ महिमा पाइक लाग आघहेँ तयार पारगैल्‌ मनै हम्रहे हुइटी।
45009024	काकरकि उहाँक बलाइल मनै हम्रहे हुइटी। उहाँ हमन यहूदीमध्‍येमसे केल नैबलैल तर और जातिक मनैमध्‍येमसे फे बलैल।
45009025	परमेश्‍वरक कहल बात होशे नाउँक अगमवक्ता असिक लिख्‍रख्‍ल, “जौन म्‍वार मनै नैरलह, हुँकन मै ‘म्‍वार प्रजा’ कैक बलैनेबाटुँ, मै प्रेम नैकरल मनैन, ‘म्‍वार प्रिय’ कैक बोलैनेबाटुँ।”
45009026	ओ, “जौन ठाउँम यहूदी बाहेक और मनैन असिक कैगिल्‌ रह, ‘टुह्र म्‍वार प्रजा नैहुइटो’ उह ठाउँम आब ‘जीवित परमेश्‍वरक सन्‍तान’ कैक बोलाजैनेबाट।”
45009027	यशैया नाउँक और अगमवक्ता इस्राएलीन्‍हक बारेम असिक कठ, “इस्राएलीन्‍हक सन्‍तानन्‍हक संख्‍या समुद्रक बालुरअस धेर रलसे फे बाँकी रहल डान्‍चे मनै केल बचाजैहीँ।
45009028	काकरकि प्रभु यी पृथ्‍वीम पूर्ण दण्‍ड देना वचन झट्‌टहेँ पूरा करुइयाबाट।”
45009029	यी बात फे यशैया पैल्‍हहेँ अगमवाणी कैरख्‍ल, “यदि सर्वशक्तिमान् परमप्रभु हमार लाग सन्‍तान बाँकी नैढर्लरट कलसे हम्र इस्राएलीहुँक्र परमेश्‍वरक सजायले सदोम ओ गमोरा सहरक मनै नाश ह्‍वाएअस नाश हुइने रलही।”
45009030	म्‍वार कहख्‍वाजल बात यिह हो, और जातिक मनै व्‍यवस्‍था पालन कैक परमेश्‍वरक सामुन्‍नेम धर्मी ठहर्ना कोसिस नैकर्लसे फे हुँक्र विश्‍वासद्वारा जो परमेश्‍वरक सामुन्‍नेम धर्मी ठहर्ल।
45009031	तर इस्राएलीहुँक्र व्‍यवस्‍था पालन कैक परमेश्‍वरक सामुन्‍नेम धर्मी ठहर्ना धेर कोसिस कर्ल, उहफे असफल हुइल।
45009032	काजे असफल हुइल? काकरकि हुँक्र विश्‍वास नैकैक धर्मकर्म केल कैक परमेश्‍वरक आघ धर्मी ठह्र ख्‍वाजलरलह। असिक धर्मकर्म कैक हुँक्र ख्रीष्‍टसे सित्तैम पैना दानह पाइ नैसेक्‍ल, उहओर्से हुँकन्‍हक लाग ख्रीष्‍ट ठ्‌यास लग्‍ना पत्‍थ्रा केल हुइल।
45009033	ख्रीष्‍टक बारेम परमेश्‍वरक कहल बात धर्मशास्‍त्रम असिक लिख्‍गैल्‌ बा, “हेरो, मै सियोनम एकठो पत्‍थ्रा ढर्नेबाटुँ, उहिँम धेर जहन ठ्‌यास लगहिन, मै एकठो पत्‍थ्रा ढर्नेबाटुँ, उहिँम मनै उस्‍टनेबाट, तर उहाँकम विश्‍वास कर्ना मनैया निराश हुइनेनैहो।”
45010001	दादुभैयौ, मै भित्री मनसे इस्राएलीहुँकन परमेश्‍वर बचाइल ह्‍यार चाहटुँ। उहओर्से हुँक्र बचही कैक मै परमेश्‍वरसे प्रार्थना कर्ठुं।
45010002	हुँकन्‍हक परमेश्‍वरह मन्‍ना भारी जोश बाटन कना मै साक्षी बाटुँ, तर हुँकन्‍हक जोश ज्ञानअनुसारक नैहुइटन।
45010003	काकरकि परमेश्‍वर मनैन आपन सामुन्‍नेम धर्मी ठह्रैना तरिकक् वास्‍ता हुँक्र नैकर्ल। तर हुँक्र आपन तरिकाले परमेश्‍वरक सामु धर्मी ठह्र खोज्‍ठ। असिन हुइलकओर्से परमेश्‍वरक धर्मी ठहरैना तरिका अनुसार हुँक्र आपन जीवन उहाँकम नैसुम्‍पल।
45010004	विश्‍वास करुइयन जो धर्मी ठह्रहीँ कैक व्‍यवस्‍थक ख्‍वाजल बात ख्रीष्‍ट पूरा कैदेल।
45010005	“व्‍यवस्‍था पालन करुइया उह हिसाबले जिउइयाबा” कैक मोशा व्‍यवस्‍था अनुसार धर्मी हुइना बारेम लिख्‍ठ।
45010006	तर विश्‍वासद्वारा परमेश्‍वरक सामुन्‍नेम धर्मी ठहर्ना बारेम धर्मशास्‍त्रम असिक लिखल बा, “टुँ मनमन असिक जिन कहो, के स्‍वर्ग जाई?” (अर्थात्‌ ख्रीष्‍टह टर आनक लाग),
45010007	“या आपन मनम असिक फे जिन कहो, पातालम के जाई?” (अर्थात्‌ ख्रीष्‍टह मुवलमसे जियाक उप्‍पर आनक लाग)।
45010008	तर यी का कठा कलसे “मुक्तिक वचन टुँहार लग्‍घ बा। यी त टुँहार मुहम ओ हृदयम बा।” हम्र विश्‍वासक बारेम यिह मुक्तिक वचन प्रचार कर्ठी कि,
45010009	टुह्र आपन मुहले येशू जो प्रभु हुइट कैक औरजहन कठो कलसे ओ परमेश्‍वर उहाँह मुवलमसे जियैल कैक हृदयम विश्‍वास कर्ठो कलसे टुह्र मुक्ति पैनेबाटो।
45010010	काकरकि हम्र हृदयले विश्‍वास कैक परमेश्‍वरक सामुन्‍नेम धर्मी ठहर्ठी ओ विश्‍वास करल बात आपन मुहले स्‍वीकार कर्ठी कलसे हम्र मुक्ति पैठी।
45010011	काकरकि धर्मशास्‍त्रम लिखल बा, “उहाँकम विश्‍वास करुइया कुई फे निराश हुइनेनैहो।”
45010012	यहूदी जातिक ओ और जातिक मनैन्‍हकम कौनो भेदभाव नैहो। उहाँ एक्‍कठो परमेश्‍वर सक्‍कुजन्‍हक परमेश्‍वर हुइट। उहाँह पुकरुइयन सबजन्‍हक लाग उहाँ खुशीसे आशिष बर्सैठ।
45010013	धर्मशास्‍त्रम लिखल बा, “प्रभुक नाउँ पुकरुइयन सबजन मुक्ति पैनेबाट।”
45010014	तर उहाँह जे विश्‍वास नैकर्लहुइट हुँक्र उहाँह कसिक पुकर्ना? उहाँक बारेम बिना सुन्‍ल उहाँकम कसिक विश्‍वास कर्ना? उहाँक बारेम प्रचार बिना कर्ल कसिक उहाँक बारेम सुन्‍ना?
45010015	कौनोजहन बिना पठैल कसिक प्रचार कर्ना? धर्मशास्‍त्रम लिखल बा, “खुशीक खबर प्रचार कर्ना मनै अइलसे कत्रा आनन्‍दक बात हो।”
45010016	तर सुन्‍ना मनै धेर जन खुशीक खबरक वास्‍त नैकर्ल। यशैया अगमवक्ता कठ, “प्रभु, हमार कहल बातम के विश्‍वास करल जे?”
45010017	असिक हम्र देख्‍ठी कि, विश्‍वास सुन्‍ना बातमसे अइठा ओ सुन्‍ना बात ख्रीष्‍टक प्रचारमसे अइठा।
45010018	ओसिन हो कलसे का हुँक्र सुन्‍ल नैहुइट? हुँक्र जाट्‌टीसे सुन्‍रख्‍ल, काकरकि धर्मशास्‍त्रम लिखल बा, “प्रचार करुइयन्‍हक आवाज सारा पृथ्‍वीभर पुगरलन ओ हुँकन्‍हक कहल बात संसारक कोन्‍वाकोन्‍वासम फैलल् बाटन।”
45010019	ओसिन हो कलसे इस्राएलीहुँक्र खुशीक खबर नैबुझ्‍ल त? बुझ्‍ना त बुझ्‍ल तर नैटेर्ल। पैल्‍ह बात त परमेश्‍वर मोशाद्वारा हुँकन कैरख्‍लह, “जौन कौनो जातिह नैहुइट, हुँकन रोज्‍क मै टुँहन हुँकन्‍हकप्रति डाही बनैनेबाटुँ। अबुझ जातिक मनैन मुक्ति देक मै टुँहन रिस लगैनेबाटुँ।”
45010020	परमेश्‍वरक कहल बात यशैया अगमवक्ता फे खुलस्‍त लिख्‍ठ, “महीह खोज्‍बोखोज्‍बोनैकरुइयन महीह भेटारख्‍ल, म्‍वार बारेम पुछ्‌बो-पुछ्‌बिनैकरुइयन्‍हक माझम मै अपन्‍हेह प्रकट कैरख्‍नु।”
45010021	तर इस्राएलक बारेम ऊ लिख्‍ठ, “म्‍वार बात नैमन्‍ना ओ म्‍वार विरोधम उठ्‌ना मनैन बलाइक लाग दिनभर मै आपन हाँठ पसर्नु।”
45011001	ओसिन हो कलसे का परमेश्‍वर इस्राएलीहुँकन छोरदेल त? नाही! मै फे त अब्राहामक वंशम जन्‍मल् बेन्यामीनक घरानक इस्राएली हुइटुँ।
45011002	परमेश्‍वर सुरुहसे चिन्‍हल आपन मनैन नैछोर्लहुइट। धर्मशास्‍त्रम एलिया अगमवक्तक बारेम बट्‌वाइल बात त टुँहन थाहँ बा। इस्राएलीन्‍हक विरोधम एलिया परमेश्‍वरसे असिक कैरख्‍लह,
45011003	“प्रभु, हिँक्र अप्‍नक अगमवक्तन मुवैल ओ बलि चह्रैना अप्‍नक वेदी भस्‍कादेल, मै केल बाँचल बाटुँ ओ महीह फे हुँक्र मुवाइ ख्‍वाजट।”
45011004	परमेश्‍वर हुँकहीन कल, “मै आपन लाग सात हजार मनैन ढर्लबाटुँ, हुँक्र बाल दिउँतह ढ्‍वागक् लाग आपन ठिहुन नैटेक्‍लहुइट।”
45011005	असहँक आब फे इस्राएलीहुँक्रमध्‍ये विश्‍वास कर्ना बाँकी रहल डान्‍चे मनै बाट, हुँकन परमेश्‍वर आपन अनुग्रहले रोजरख्‍ल।
45011006	यी बात परमेश्‍वरक अनुग्रहले हुइलक हो, धर्मकर्मले नाही, नकि त परमेश्‍वरक अनुग्रह त अनुग्रह जो नैरनेरह।
45011007	ओसिन हो कलसे याकर अर्थ का हो त? सब इस्राएलीहुँक्र आपन ख्‍वाजल बात नैपैलसे फे परमेश्‍वरक र्‍वाजल डान्‍चे इस्राएलीहुँक्र पैल। और इस्राएलीहुँक्र कठोर होक पलरल।
45011008	धर्मशास्‍त्रम फे लिखल बा, “परमेश्‍वर हुँकन चेतनाहीन आत्‍मा देरख्‍ल। हुँकन असिन आँख ओ कान देरख्‍लन कि हुँक्र देख्‍ना फे नैदेख्‍ट, सुन्‍ना फे नैसुन्‍ट ओ आजसम फे हुँक्र अस्‍तह दशम पलबाट।”
45011009	असहँक दाऊद राजा फे कठ, “हुँकन्‍हक भ्‍वाजभत्‍यार हुँकन्‍हक्‍के लाग पासा ओ धराप बनस, हुँकन्‍हक पतन ओ दण्‍डक कारण बनस।
45011010	हुँक्र नेदेखहीँ कैक हुँकन्‍हक आँखह अन्‍धकारले छ्‌वापस ओ हुँकन्‍हक कुब्‍बर नैसोझ्रनागरी कुप्रो परलरहस।”
45011011	उहओर्से मै कहटुँ, का हुँक्र ठ्‌यास लाग्‍क नाश हुइनागरी गिर्लक हुइट त? अहँ नैहुइट! असिक हुँक्र अविश्‍वासले गिरबेर और जातिक मनै मुक्ति पैलकम इस्राएलीहुँक्र यी देख्‍क अप्‍न फे मुक्ति पाइक लाग डाहा करँट्‍ कना परमेश्‍वरक इच्‍छा रलहन।
45011012	आब यदि इस्राएलीहुँन्‍हक अविश्‍वासमसे जो संसारक आशिष्, ओ हुँकन्‍हक पतन जो और जातिक मनैन्‍हक आशिष् हुइल् कलसे, हुँक्रमध्‍ये रोजगैल्‌ सबजन विश्‍वास कर्ना हो कलसे झन् कसिन आशिषमय हुई!
45011013	टुह्र और जातिक मनैन कहटुँ। मै और जातिक मनैन प्रचार करक लाग ख्रीष्‍टक प्रेरितक रूपम रोजगैल्‌ मनैया हुइटुँ। मै यी कामह विशेष महत्‍व देठुँ।
45011014	हुइसेक्‍ठा, यी कामले म्‍वार आपन जातिक मनै फे टुँहन देख्‍क डाहा लाग्‍क कौनो-कौनो मनै परमेश्‍वरकओर घुम्‍जैठ कि?
45011015	काकरकि परमेश्‍वर हुँकन छोर्ल त, संसार ओ परमेश्‍वरक मेलमिलाप हुइल् कलसे, हुँकन आपन बनैलसे झन् कत्रा असल हुई! यी त मुवलमसे जीवन पैना बात हुइनेबा!
45011016	सानल पीठमसे परमेश्‍वरह चह्राइल “पहिल भाग” पवित्र बा कलसे, सानल पीठक सक्‍कु भाग पवित्र हुइठा। असहँक रूख्‍वक जर पवित्र बा कलसे, रूख्‍वक हङ्‌ग्या फे पवित्र रठा।
45011017	रूख्‍वक काम नैलग्‍ना हङ्‌गेह काट्‌क फाँकअस परमेश्‍वर कत्रा यहूदीहुँकन आपन सम्‍बन्‍धमसे काट्‍देल, ओ टुह्र और जातिक मनै जङ्‌गली जैतूनक हङ्‌ग्याअस रलसे फे असल जैतूनक रूख्‍वम कलमी कैगिलो। ओ उह असल ब्‍वाँटीमसे टुह्र शक्ति ओ जीवनक रस पैठो।
45011018	उहओर्से टुह्र उ काट्‍गैल्‌ हङ्‌ग्याअस इस्राएलीहुँकन घृणा नैकरपरट्‍ ओ हुँकनसे अपन्‍हेह असल जिन सम्‍झो, काकरकि टुह्र हङ्‌ग्या केल हुइटो, टुह्र जरह नैठम्‍ह्‍लहुइटो तर जर पो टुँहन ठम्‍ह्‍लबा।
45011019	टुह्र कहठुइबो, “मै कलमी बाहान्‍जाइसेकुँ कैक हङ्‌ग्या काटगैल्‌रह।”
45011020	यी सत्‍य हो। तर हुँकन्‍हक अविश्‍वासले करबेर जो हुँक्र हङ्‌ग्याअसक काट्‍गैलक हुइट, ओ टुह्रजुन विश्‍वास कर्लकओर्से कलमीम जोरगैलो। यी बातम घमण्‍ड जिन करो, बेनसे होसियार होओ।
45011021	परमेश्‍वर आपन मूल हङ्‌गेह त नैछोर्ल कलसे, टुँहन फे छोरुइया नैहुइट।
45011022	उहओर्से परमेश्‍वरक दया ओ कठोरता, दुनु बातम ध्‍यान देओ। उहाँ विश्‍वास नैकर्ना मनैन्‍हक लाग कठोर बाट, तर टुह्र उहाँक दयम शरण लेलरबो कलसे उहाँ टुँहन दया देखैनेबाट। नकि त टुह्र फे काटगैल्‌ हङ्‌ग्याअस फाँक्‍जैनेबाटो।
45011023	असहेँक यदि इस्राएलीहुँक्र अविश्‍वास छोर्क विश्‍वास करहीँ कलसे पहिल रहल ठाउँम हङ्‌ग्याअस फेदोस्र जोरजैनेबाट। काकरकि परमेश्‍वर फेदोस्र हुँकन ज्‍वारसेक्‍ठ।
45011024	टुह्र और जातिक मनै जङ्‌गली जैतूनक रूख्‍वमसे काट्‌क ल्‍यानलअस बाटो। टुह्र प्राकृतिक हिसाबले नैमिल्‍ना रलसे फे बारीम लगाइल जैतूनक रूख्‍वम जोरगैल्‌बाटो। इस्राएलीहुँक्र बारीम लगाइल जैतूनक हङ्‌ग्याअस हुइट। असिन हुइलकओर्से हुँकन फेदोस्र आन्‍क जोर्ना परमेश्‍वरक लाग झन् सजिलो हुहीन।
45011025	दादुभैयहुँक्र, आब प्रकट कैगिल्‌ सत्‍य बात टुह्र जन्‍लरहो कना मै चाहटुँ। उ बात टुँहन थाहाँ हुइ कलसे टुह्र घमण्‍ड कैक अपन्‍हेह बुद्धिमान नैसम्‍झनेहुइटो। यी बात का हो कलसे, आइपर्ना जत्रा और जातिक मनै ख्रीष्‍टम नैआइट्‍सम इस्राएलक अधिकांश मनै कठोर हुइनेबाट।
45011026	तबदोस्र सारा इस्राएल मुक्ति पैनेबा। धर्मशास्‍त्रम लिखल बा, “मुक्ति देहुइया सियोनसे अउइयाबाट, ओ याकूबक वंशह नैमजा काममसे घुमैनेबाट।”
45011027	“हुँकन्‍हक पाप मेटाक मै हुँकन्‍हकसँग बान्‍धल बाचा पूरा कर्नेबाटुँ।”
45011028	खुशीक खबरम विश्‍वास नैकर्लक कारण इस्राएलीहुँक्र परमेश्‍वरक शत्रु हुइल। यी त टुन्‍हक लाग फाइदक बात हो। तर परमेश्‍वर अपन्‍हे हुँकन रोज्‍लक कारणले ओ हुँकन्‍हक पुर्खन्‍हक कारणले, हुँक्र परमेश्‍वरक प्रिय हुइल।
45011029	काकरकि परमेश्‍वर आपन देहल दान फिर्ता नैलेट ओ बलास्‍याकल मनैन नैछोर्ट।
45011030	पैल्‍ह टुह्र और जातिक मनै परमेश्‍वरक आज्ञापालन नैकरो, तर आब इस्राएलीहुँक्र आज्ञापालन नैकर्लकओर्से परमेश्‍वरक दया टुह्र पैलक हुइटो।
45011031	आज अटेर रना इस्राएलीहुँक्र फे एक दिन दया पैहीँ कैक परमेश्‍वर टुँहन दया देखैल।
45011032	सब मनै दया पैहीँ कैक परमेश्‍वर सब मनैन हुँकन्‍हक अटेरीपनम बन्‍द कैदेल।
45011033	आहा! परमेश्‍वरक धन कत्रा धेर, उहाँक ज्ञान, बुद्धि कत्रा गहिँर बाटन। उहाँक निर्णयक गहिराइ के बयान करसेक्‍ठा? उहाँक काम कर्ना तरिका के पत्ता लगाइसेक्‍ठा?
45011034	“काकरकि प्रभुक मनह के जानराखल जे? या उहाँक सल्‍लाहकार के होरहल जे?”
45011035	“या कौनोजन उहाँह कुछु देराखल का, ओ परमेश्‍वर ओहीह फिर्ता देह परहीन्?”
45011036	काकरकि सब चिज उहाँक सृष्‍टि हो, सब चिजह उहाँ जोगैठ, सब चिज उहाँकऽ लाग बनागैल्‌ हो। उहाँक महिमा सड्‌डभर हुइटीरह। आमेन।
45012001	प्रिय दादुभैयहुँक्र, परमेश्‍वर महान कृपा टुँहन कर्लकओर्से आपन शरीर पवित्र, परमेश्‍वरह मनपर्ना, जिटीह बलिक रूपम समर्पण करो कैक मै टुँहन बिन्‍ती करटुँ। टुन्‍हक आत्‍मले करपर्ना सत्‍य आराधना फे यिह हो।
45012002	यी संसारक मनैन्‍हकअस देखासिकी जिन करो, बेनसे परमेश्‍वरह टुन्‍हक सोचविचार लौव बनाइदेओ ओ असिक टुह्र पूरा परिवर्तन हुइसेक्‍बो। ओसिक कर्बो कलसे टुह्र परमेश्‍वरक इच्‍छा का बाटन कैक पत्ता लगाइ सेक्‍बो, अर्थात् कौन बात मजा बा, कौन बातले परमेश्‍वर खुशी हुइठ, ओ कौन बात उत्तम हो, यी सब टुँहन छर्लङ्‌ग थाहाँ हुइनेबा।
45012003	परमेश्‍वर महीह कृपा कैक देलक वरदानक अधिकार अनुसार मै टुँहन सबजहन कहटुँ, अपन्‍हेह वास्‍तविकसे बरा जिन सम्‍झो तर परमेश्‍वरक देहल विश्‍वासक मात्राअनुसार अप्‍न जस्‍त बाटो, ओस्‍त सम्‍झो।
45012004	हमार शरीरम धेर अङ्‌ग रलसे फे शरीर एक्‍कठो हो ओ उ अङ्‌गक छुट्‌ट-छुट्‌ट काम रठस।
45012005	ओसहँक हम्र धेर जन रलसे फे ख्रीष्‍टम एक शरीर हुइटी ओ हम्र सबजन एक-औरजन्‍हक अङ्‌ग हुइटी।
45012006	उहओर्से परमेश्‍वरक अनुग्रहले हमन देहल छुट्‌ट-छुट्‌ट दानअनुसार उहाँक काम करी। परमेश्‍वरक तर्फसे बोल्‍ना दान पाइल मनै आपन विश्‍वास अनुसार उहाँक तर्फसे बोलहीँ।
45012007	सेवा कर्ना मनै मजासे सेवा करहीँ, परमेश्‍वरक शिक्षा देना वरदान पाइल मनै शिक्षा देना काम करहीँ।
45012008	अर्ती देना मनै अर्ती देना काम करहीँ। खाँचोम परल मनैन देना मनै खुल्‍ला मनले देहीँ। अगुवाइ कर्ना मनै मन लगाक करहीँ ओ दया देखैना मनै खुशीले दया देखहीँ।
45012009	टुन्‍हक प्रेम देखावटी नाही तर सत्‍य ह्‍वाए। खराब बात छोर्क असल बातम लग्‍लरहो।
45012010	औरजहन आपन भैया-बहिनेनअस प्रेम करो। आपनसे धेर औरजन्‍हक आदरसम्‍मान करो।
45012011	करपर्ना कामम अल्‍छी जिन करो। आत्‍मम जोशिलो होक दिलोज्‍यानले प्रभुक काम करो।
45012012	टुन्‍हक पाइल आशम खुशी रहो। कष्‍टम धीरज करो ओ सड्‍ड प्रार्थनम लग्‍लरहो।
45012013	प्रभु ख्रीष्‍टक पवित्र जनहुँकन अभाव हुइल् ब्‍याला सहायता करो, पहुनन्‍हक मानमर्जाट्‍ करो।
45012014	टुँहन सँतैना मनैन श्राप नाही बेनसे आशीर्वाद देओ।
45012015	आनन्‍द मनैना मनैनसे आनन्‍द मनाओ। रुइनाहुँकनसे रोओ।
45012016	सबजहनसे मिल्‍क बैसो। घमण्‍ड जिन करो, तर सर्वसाधारण मनैनसे मिलजुलक रहो ओ अपन्‍हेह धेर जन्‍ना जिन ठानो।
45012017	कौनोजन टुँहन नैमजा करल कलसे वाकर सटाहा नैमजा जिन करो। सबजन्‍क नजरम जौन बात असल ठहराइल बा उह बातम केल ध्‍यान देओ।
45012018	स्‍याकलसम सबजहनसे मेलमिलापम रहो।
45012019	प्रिय दादुभैयहुँक्र कबु फे कौनोजहनसे बद्‍ला जिन लेहो। तर परमेश्‍वरक रीसम छोरदेहो। काकरकि धर्मशास्‍त्रम परमप्रभुक कहल बात लिखल बा, “बद्‍ला लेना काम म्‍वार हो, मै बद्‍ला लेहुइयाबाटुँ।”
45012020	बेनसे, “टुँहार शत्रु भुँखाइल बा कलसे खवाओ, पियासल बा कलसे पानी देओ। शत्रु होक फे असिन वास्‍ता करल व्‍यवहार देख्‍क ऊ लज्‍जित हुइनेबा।”
45012021	खराबी टुँहीन जित जिन स्‍याक, बेनसे भलाइक काम कैक खराबीम विजयी होओ।
45013001	सबजन आपन सरकारह मानपर्ठा, काकरकि परमेश्‍वरक इच्‍छा बिना कौनो सरकार टिक नैस्‍याकट्‍। सब सरकार परमेश्‍वरसे खटागैलक हुइट।
45013002	कौनोजन सरकारक विरोध कर्ठा कलसे उ परमेश्‍वरक नियुक्त करल बातक विरोध कर्ठा। जे-जे परमेश्‍वरक विरोध करी, हुँक्र दण्‍ड पैनेबाट।
45013003	काकरकि असल काम कर्ना मनै नाही, तर खराब काम कर्ना मनै सरकारसे डराइपर्ठा। का टुँ सरकारक आघ निडर हुइ चाहटो? ओसिन हो कलसे असल काम करो त सरकारसे स्‍याबासी पैबो।
45013004	काकरकि शासन करुइयन परमेश्‍वरक सेवकहुँक्र हुइट। परमेश्‍वर हुँकन टुन्‍हक भलाइक लाग खटैलक हुइट। तर यदि टुह्र खराब काम कर्ठो कलसे सरकारक डर डराओ, काकरकि सरकारह दण्‍ड देना अधिकार बाटस। सरकार त खराब काम करुइयन दण्‍ड देना परमेश्‍वरक सेवक हो।
45013005	दण्‍डसे बाँचक लाग केल नाही तर आपन विवेकले असिन कर्ना ठीक हो कैक सरकारक अधीनम रहहीपर्ठा।
45013006	टुह्र कर तिर्ना कारण फे यिह हो काकरकि सरकार आपन कर्तव्‍य पूरा करक लाग परमेश्‍वरक कामम लग्‍लरठा।
45013007	तिरपर्ना सब चिज तिरदेओ, कर तिरपर्ना ठाउँम कर तिरो, भन्‍सारम तिरपर्ना भन्‍सार तिरो, आदर करपर्ना मनैन आदर करो, इज्‍जत करपर्ना मनैन इज्‍जत करो।
45013008	ठीक समयम आपन ऋण चुक्ता कैडारो। तर प्रेमह भर चुक्ता कर नैसेक्‍जैना ऋणअसक मान्‍क एक-औरजहन प्रेम कर्टिरहो, काकरकि आपन छिमेकीन प्रेम कर्ना मनैया व्‍यवस्‍थक नियम पूर्ण रूपले पालन कर्ठा।
45013009	व्‍यवस्‍थम व्‍यभिचार नैकर्ना, हत्‍या नैकर्ना, चोरी नैकर्ना, ल्‍वाभ नैकर्ना आज्ञा ओ और-और आज्ञा फे बा। आपन छिमेकीह अपन्‍हेहअस प्रेम करपर्ठा कना बात व्‍यवस्‍थक यी सक्‍कु आज्ञक सार हो।
45013010	प्रेम करुइया औरजन्‍हक खराबी नैकरट, उहओर्से प्रेम कर्ना कलक व्‍यवस्‍थमक सक्‍कु बातक पालन कर्ना हो।
45013011	हम्र कत्रा महत्‍वपूर्ण समयम बाटी कना बात बुझ्‍क यी सब बातम ध्‍यान देओ। आब निन्‍दमसे उठ्‌क जग्‍ल रना ब्‍याला आरहल। हम्र सुरुम विश्‍वास करल ब्‍यालासे आब हम्र मुक्ति पैना ब्‍याला झन् लग्‍घ आरहल।
45013012	रात कटस्‍याकल, आब अजरार हुइटीबा। उहओर्से अन्‍धकारम कर्ना खराब काम छोर्क अजरारक हातहतियार धारण करी।
45013013	दिनक अजरारम सुहैना हिसाबले काम करी। रातकअस मोजमज्‍जा कर्ना, मट्‌वार रना, व्‍यभिचार कर्ना, भ्रष्‍टाचार कर्ना, झग्रा कर्ना, बिह्र मुना असिन सब काम छोरदी।
45013014	बेनसे प्रभु येशू ख्रीष्‍टह धारण करी, ओ पाप स्‍वभावक इच्‍छा पूरा कर्ना बातम ध्‍यान नैदी।
45014001	कमजोर विश्‍वास रहल मनैन प्रेम कैक स्‍वीकार करो, ओ वाकर विचारह दोष लगाक झग्‍गर कर्ना काम जिन करो।
45014002	कौनोजन सब चिज खाइ हुइठा कैक विश्‍वास कर्ठ, तर विश्‍वासम कमजोर रहल मनैया सागसब्‍जी केल खैठा।
45014003	जे सब चिज खैठा, उ मनैया नैखैना मनैयह हिस्‍याइ नैपरट। ओसहँक जे सब चिज नैखाइट खैना मनैयह दोष लगाइ नैपरट। काकरकि कमजोर विश्‍वासीह फे परमेश्‍वर स्‍वीकार कैरख्‍ल।
45014004	औरजन्‍हक नोकरह दोष लगुइया टुँ के हुइटो? उ त मालिक आपन नोकर ठीक काम करल कि बेठीक काम करल कैक फैसला कर्नेबाट। ऊ ठीक ठह्राजैनेबा काकरकि प्रभु ओहीह ठीक काम करक लाग सहायता देहुइयाबाट।
45014005	कौनोजन कौनो दिनह और दिनसे मुख्‍य ओ बरा ठन्‍ठा तर कौनोजन सब दिन एक्‍क हो कठ। हरेक मनैया आपन मनम आपन विश्‍वास करल बात पक्‍का करपर्ठा।
45014006	कौनो मनैया कौनो दिनह बरा ठन्‍ठा कलसे, प्रभुक आदरक लाग बरा ठन्‍ठा। कौनो मनैया शिकार खैठा कलसे, प्रभुक लाग खैठा, काकरकि ऊ परमेश्‍वरह धन्यवाद देठा। जौन मनैया नैखाइट्‍, उ मनैया प्रभुक आदरक लाग नैखाइट्‍ ओ परमेश्‍वरह धन्यवाद देठा।
45014007	हम्र कुई फे आपनऽ लाग नैबच्‍टी ओ आपनऽ लाग नैमुटी।
45014008	हम्र बच्‍लसे फे प्रभुक लाग बच्‍ठी, मुलसे फे प्रभुक लाग मुठी। उहओर्से हम्र बच्‍लसे फे, मुलसे फे प्रभुक हुइटी।
45014009	यिहकारण, अर्थात्‌ मुवल ओ जीवित सब मनैन्‍हक प्रभु हुइक लाग येशू ख्रीष्‍ट मुल ओ फेदोस्र जिल।
45014010	ओसिन हो कलसे टुह्र काजे आपन भैयह दोष लगैठो? ओ काजे हिस्‍यैठो? काकरकि हम्र सबजन परमेश्‍वरक न्याय कर्ना ठाउँम ठह्र्‍याइपर्नेबा।
45014011	धर्मशास्‍त्रम लिख्‍गैल्‌ बा, “परमप्रभु कठ, ‘मै जीवित परमेश्‍वर कहटुँ, सबजन म्‍वार आघ झुक्‍नेबाट, ओ सबजन महीह परमेश्‍वर कैक पुकर्नेबाट।’”
45014012	हम्र सबजन आपन-आपन हिसाब परमेश्‍वरह बुझाइपर्नेबा।
45014013	उहओर्से हम्र एक-औरजहन दोष नैलगाई। हम्र आपन भैयह ठ्‌यास लग्‍ना या बाधा देना बात कबु फे नैकर्ना निश्‍चय करी।
45014014	प्रभु येशूह विश्‍वास कर्लकओर्से मै यी बात पक्‍का जन्‍ठुँ, कौनो फे खैना चिज अपन्‍हे अशुद्ध नैरहट। तर कुई ओहीह अशुद्ध मन्‍ठा कलसे वाकर लाग उ अशुद्ध जो हो।
45014015	टुँ ज्‍या खैठो उ बातले टुँहार भैयह च्‍वाट लगैठो कलसे टुँ प्रेमपूर्ण व्‍यवहार नैकर्टो। ख्रीष्‍ट आपन प्राण देक बचाइल मनैयह टुँहार खैना चिजले नाश जिन ह्‍वाए।
45014016	टुँहार असल मानल बातह और जन खराब कह नैपाइट्।
45014017	काकरकि परमेश्‍वरक राज्‍य कलक खैना ओ पिना बात नैहो, तर पवित्र आत्‍मसे अइना धार्मिकता, शान्‍ति ओ आनन्‍दक बात हो।
45014018	असिन किसिमले ख्रीष्‍टक सेवा कर्ना मनैया परमेश्‍वरह खुशी बनैठा ओ मनैनसे स्‍याबासी फे पैठा।
45014019	उहओर्से हम्र मेलमिलाप करैना ओ एक-औरजहन सहयोग कर्ना कोसिस करी।
45014020	खैना चिजिक कारणले परमेश्‍वरक कामह नाश नैकरी। सब खैना चिज खैलसे हुइठा तर औरजहन बाधा पुग्‍नागरी खैना खराब बात हो।
45014021	खासम त शिकार नैखैना, मट्‌वार लग्‍ना चिज नैपिना ओ कौनो भैयह ठ्‌यास लग्‍नागरी कुछु बात नैकर्ना जो मजा हो।
45014022	याकर बारेम टुन्‍हकम रहल विश्‍वास परमेश्‍वर ओ टुन्‍हक बीचम ढर्लरहो। यदि कुई आपन ठीक ठहराइल बात अनुसार चल्‍ठा ओ वाकर विवेक ओहीह दोषी नैठहरैटस कलसे उ मनैया धन्यक हो।
45014023	तर आपन खाइल चिजह अपन्‍हे शङ्‍का कर्टी खैठा कलसे परमेश्‍वर ओहीह दोषी ठहरुइयाबाट। काकरकि ऊ विश्‍वास बिना खैठा, ओ विश्‍वास बिना कैजिना हरेक काम पाप हो।
45015001	हम्र विश्‍वासम बलगर मनै कमजोर विश्‍वास रहल मनैन धीरजसाथ सहायता करपर्ठा। हम्र आपन खुशी केल नैह्‍यारपरट्‍, तर औरजन्‍हक फे वास्‍ता करपर्ठा।
45015002	हम्र हरेक जन हमार छिमेकीन्‍हक आत्‍मिक उन्‍नति ह्‍वाए कैक हुँकन्‍हक भलाइक लाग हुँकन खुशी पारपर्ठा।
45015003	काकरकि ख्रीष्‍ट येशू फे आपन खुशीक ध्‍यान नैढर्ल। जसहँक धर्मशास्‍त्रम लिखल बा, “अप्‍नह अपमान करुइयन्‍हक अपमान म्‍वारम परल बा।”
45015004	धर्मशास्‍त्रम अघट्‌टे लिखल बात हमन शिक्षा देहक लाग लिख्‍गैल्‌ हो। हमार आशह बह्रैना धर्मशास्‍त्रम रहल बातले हमन सहना शक्ति ओ उत्‍साह देठा।
45015005	सहना शक्ति ओ उत्‍साह देना परमेश्‍वर जो टुँहन येशू ख्रीष्‍टक चाल अनुसार चलबेर एक्‍क मनक हुइना शक्ति देहीँ।
45015006	असिक टुह्र सबजन एक्‍क मनक होक एक्‍क सोरम हमार प्रभु येशू ख्रीष्‍टक परमेश्‍वर ओ बाबक महिमा कर सेक्‍बो।
45015007	परमेश्‍वरह महिमा देहक लाग ख्रीष्‍ट येशू हमन स्‍वीकार करअस टुह्र फे एक-औरजहन स्‍वीकार करो।
45015008	मै टुँहन कहटुँ, हमार पुर्खाहुँकन देहल प्रतिज्ञा पूरा करक लाग ओ परमेश्‍वरक सत्‍यता प्रकट करक लाग येशू ख्रीष्‍ट यहूदीन्‍हक दास बन्‍ल,
45015009	यी कारणले कि और जातिक मनै परमेश्‍वरक दयक लाग उहाँक महिमा करहीँ। जसहँक धर्मशास्‍त्रम लिखल बा, “और जातिक मनैन्‍हक बीचम मै अप्‍नक प्रशंसा कर्नेबाटुँ, ओ अप्‍नक नाउँक स्‍तुति गैनेबाटुँ।”
45015010	धर्मशास्‍त्रम और ठाउँम असिक लिखल बा, “ऐ और जातिक मनै, परमेश्‍वरक छानल मनैनसे आनन्‍द मनाओ।”
45015011	ओ और ठाउँम यी फे लिखल बा, “ऐ और जातिक मनै, परमेश्‍वरक प्रशंसा करो, ओ सब जातिक मनै प्रभुक प्रशंसा करो।”
45015012	ओ यशैया फेदोस्र कठ, “यिशैक वंशमसे एक जन अउइयाबाट, उहाँ अन्‍यजातिन्‍हकम शासन करुइयाबाट, उहाँकम और जातिहुँक्र आशा करुइयाबाट।”
45015013	आशा देना परमेश्‍वरम टुह्र विश्‍वास कर्लकओर्से उहाँ टुँहन पूरा आनन्‍द ओ शान्‍तिले भरदेहीँ। असहँक पवित्र आत्‍मक शक्तिले टुन्‍हक आशा बहर्टी जाए।
45015014	म्‍वार दादुभैयहुँक्र, टुह्र सज्‍जन बाटो, सक्‍कु प्रकारक ज्ञानले भरिभराउ बाटो ओ एक-औरजहन शिक्षा देनाम सिपार बाटो कना बारेम मै ढुक्‍क बाटुँ।
45015015	उहफे यी चिठीम टुँहन कत्रा बातक सम्‍झना कराइक लाग खुलस्‍त लिखटुँ। कारण परमेश्‍वर महीह अनुग्रह देरख्‍ल,
45015016	ओ और जातिक मनैन्‍हक बीचम महीह ख्रीष्‍ट येशूक सेवक बनारख्‍ल। परमेश्‍वरक आघ मनपर्ना भेटी पूजारी आनअस मै फे पूजारीक सेवा पूरा कर्ठुं। और जातिक मनैन परमेश्‍वरकठे आनक लाग ओ हुँक्र पवित्र आत्‍मले शुद्ध होक परमेश्‍वरह मनपर्ना भेटी हुहीँ कैक परमेश्‍वरक खुशीक खबर सुनैठुँ।
45015017	उहओर्से येशू ख्रीष्‍टक कारण परमेश्‍वरक लाग करपर्ना म्‍वार कामम मै गर्व कर्ठुं।
45015018	ख्रीष्‍ट म्‍वार जीवनसे करल कामक बारेम केल मै बोल्‍ना आँट कर्ठुं। उहाँ म्‍वार काम ओ प्रचारद्वारा और जातिक मनैन परमेश्‍वरह मानक लाग सिखारख्‍ल।
45015019	उहाँ यी काम शक्तिशाली चिन्‍ह, अचम्‍मक काम, ओ पवित्र आत्‍मक शक्तिद्वारा कर्ल। यी क्रमम यरूशलेमसे इल्‍लुरिकन कना देशसम यात्रा कैक मै ख्रीष्‍टक बारेम पूर्ण रूपले प्रचार कैरख्‍नु।
45015020	औरजन्‍हक बैठाइल जगम घर नैबनाइअस मै औरजन्‍हक प्रचार करल ठाउँम नाहीँ, तर येशू ख्रीष्‍टक नाउँ सुन्‍बोसुन्‍बोनैकरल ठाउँ ओ और जन प्रचार नैकरल ठाउँम केल प्रचार कर्ना म्‍वार लक्ष्‍य रह।
45015021	जस्‍तहँक धर्मशास्‍त्रम लिखल बा, “उहाँक बारेम जेहीह कुछु नैकैगिल्‌ हो, हुँक्र उहाँह देख्‍नेबाट, ओ उहाँक बारेम जे कबु फे नैसुन्‍ल हो हुँक्र उहाँक बात बुझ्‍नेबाट।”
45015022	टुन्‍हकठे अइना मै धेर फ्‍यारा विचार कर्लसे फे लौव-लौव ठाउँम प्रचार करपर्लकओर्से आइ नैसेक्‍नु।
45015023	तर यी क्षेत्रम मै प्रचारक काम ओरारख्‍नु। धेर वर्षसे टुँहन भेँट्‍ना भारी इच्‍छालागलरह।
45015024	उहओर्से मै उह डगर हुइटी स्‍पेन देशम जाइबेर टुँहन भेँट्‍ना आशा बा। टुँहनसे आनन्‍दसाथ कुछ समय बिताक स्‍पेनसम जाइक लाग टुँहनसे कुछु मद्दत फे पैना आशा बा।
45015025	तर आब परमेश्‍वरक मनैन्‍हक लाग आर्थिक सहायता लेक यरूशलेमम जाइटुँ।
45015026	काकरकि अखैया ओ माकेडोनियम रहल मण्‍डलीहुँक्र यरूशलेमम रहल मण्‍डलीक गरीब विश्‍वासीन्‍हक लाग पैँसा पठैना निश्‍चय कैरख्‍ल,
45015027	जौन पैँसा हुँक्र आपन खुशीले जम्‍मा कर्लक हुइट। वास्‍तवम उ गरीब यहूदी विश्‍वासीहुँकन सहायता करपर्ना फे हो, काकरकि यहूदीहुँकनसे और जातिक मनै आत्‍मिक आशिष पैल। ओसहेँक यी और जातिक विश्‍वासीहुँक्र फे यहूदीन्‍हक खाँचोम आर्थिक सहायता करपर्ठा।
45015028	उहओर्से यरूशलेमक मण्‍डलीक लाग पठागैल्‌ पैँसा हुँकन बुझाक स्‍पेन जैम ओ उहब्‍याला टुन्‍हकठे फे पैँठ्‍नेबाटुँ।
45015029	जब मै टुन्‍हकठे जैम, तब येशू ख्रीष्‍टक देहल आशिषले भरिभराउ होक जैम।
45015030	दादुभैयहुँक्र, हमार प्रभु येशू ख्रीष्‍टम एक हुइलक कारण ओ पवित्र आत्‍मले देहल प्रेमक कारणले म्‍वार लाग परमेश्‍वरसे प्रार्थना कैक म्‍वार सङ्‌घर्षम महीह सहायता देहो कैक मै बिन्‍ती करटुँ।
45015031	मै यहूदियम रहल अविश्‍वासीहुँकनसे सुरक्षित रह सेकू, ओ यरूशलेमम रहल परमेश्‍वरक मनै म्‍वार आनल सहायता स्‍वीकार करहीँ कैक प्रार्थना कैदेओ।
45015032	तब परमेश्‍वरक इच्‍छा हुइ कलसे मै खुशीसे टुन्‍हकठे अइनेबाटुँ ओ टुँहनसे सङ्‌गति कैक फेदोस्र ताजा हुइम।
45015033	शान्‍ति देना परमेश्‍वर टुह्र सक्‍कुजन्‍हकसँग रह्‍हीँ। आमेन।
45016001	आब मै हमार बाबु फिबीसे टुन्‍हक चिनापर्ची करादेहटुँ, यी बाबु किंक्रियक मण्‍डलीम सेवक काम कर्ठी।
45016002	यी धेर जहन सहायता कर्ली ओ महीह फे भारी सहायता कैरख्‍ली। उहओर्से परमेश्‍वरक मनैअस टुह्र फे प्रभुक नाउँम हुँकहीन स्‍वागत करो ओ हुँकहार खाँचोम स्‍याकल सहयोग करो।
45016003	येशू ख्रीष्‍टक काम करबेर म्‍वार सँगसँग काम करुइया प्रिस्‍का ओ अकिलासह म्‍वार अभिवादन बा।
45016004	मही बचाइक लाग हुँक्र डान्‍चेले नैमुल। मै हुँकन्‍हक भारी गुण सम्‍झलबाटुँ, मै केल नाही गैरयहूदीन्‍हक सब मण्‍डली हुँकन्‍हक गुण बिस्रैल नैहुइट।
45016005	हुँकन्‍हक घरम जम्‍मा हुइना मण्‍डलीह फे म्‍वार अभिवादन बा। म्‍वार प्रिय सङ्‌घारी इपेनितसह, जे एशियक सबसे पहिल ख्रीष्‍टियन हुइट हुँकहीन फे अभिवादन बा।
45016006	टुन्‍हक लाग भारी परिश्रम करुइया मरियमह फे अभिवादन बा।
45016007	म्‍वारसँग जेलम परल म्‍वार यहूदी आफन्‍तहुँक्र एन्‍ड्रोनिकस ओ युनियसह म्‍वार अभिवादन बा। हुँकन्‍हक नाउँ प्रेरितन्‍हक बीचम चलल् बाटन, ओ महीसे आघहेँ हुँक्र येशू ख्रीष्‍टम विश्‍वास कैरख्‍लह।
45016008	प्रभुम म्‍वार प्रिय भाइ एम्‍प्‍लीआतसह म्‍वार अभिवादन सुनादेओ।
45016009	ख्रीष्‍टक लाग हमारसँग काम कर्ना उर्बानस ओ म्‍वार प्रिय सङ्‌घारी स्‍ताखुसह फे म्‍वार अभिवादन सुनादेओ।
45016010	ख्रीष्‍टक दृष्‍टिम योग्य ठहरल अपेल्‍लेसह अभिवादन बा। अरिस्‍तोबुलसक परिवार सक्‍कुन अभिवादन सुनादेहो।
45016011	म्‍वार आफन्‍त हेरोदियनह अभिवादन। प्रभुम विश्‍वास करुइया नर्किससक घरपरिवारन अभिवादन बा।
45016012	प्रभुम धेर परिश्रम कर्ना बाबु त्रुफेना ओ त्रोफोसाह अभिवादन कैदेहो। प्रभुम धेर काम कर्ना प्रिय बाबु परसीह अभिवादन बा।
45016013	प्रभुक र्‍वाजल रूफसह ओ हुँकहार डाईह अभिवादन बा। ऊ त म्‍वार फे डाई हुइटी।
45016014	असिंक्रितस, फ्‍लेगन, हर्मेस, पत्रोबास, हर्मास ओ हुँकन्‍हकसँग रहल दादुभैयन फे म्‍वार अभिवादन बा।
45016015	फिलोलोगस, युलिया, नेरियस ओ हुँकहार बहिन्या, ओ ओलिम्‍पास ओ हुँकन्‍हकसँग रहल सक्‍कु विश्‍वासीन म्‍वार अभिवादन बा।
45016016	पवित्र मनसे ओ प्रेमसाथ एक-औरजहन अभिवादन करो। ख्रीष्‍टक सक्‍कु मण्‍डलीहुँक्र टुँहन अभिवादन पठारख्‍ल।
45016017	दादुभैयहुँक्र, मै टुँहन बिन्‍ती करटुँ, फूट अन्‍ना ओ विश्‍वास बिथोल्‍ना मनैनसे होसियार रहो। हुँक्र टुन्‍हक पाइल शिक्षक विरोध कर्ठ। ओसिन मनैनसे सङ्‌गतऽ जिन करो।
45016018	काकरकि असिन मनै हमार ख्रीष्‍ट प्रभुक नाही, तर आपनऽ प्‍याटिक सेवा कर्ठ ओ हुँक्र मीठ-मीठ बोली ओ बातले सीधासाधा मनैन ठग्‍ठ।
45016019	टुन्‍हक आज्ञाकारितक बात सबजन थाहाँ पारख्‍ल, यी बातम महीह बहुत खुशी लागल बा। टुह्र खराब कामक लाग दूर हुइल्, ओ असल कामक लाग बुद्धिमान हुइल् मै चहठुँ।
45016020	शान्‍ति देना परमेश्‍वर झट्‌टहेँ शैतानह टुन्‍हक पौलीक टर डबादेहुइयाबाट। हमार प्रभु येशूक अनुग्रह टुन्‍हकम पलरह!
45016021	म्‍वारसँग काम कर्ना तिमोथी फे टुँहन अभिवादन पठारख्‍ल। अस्‍तहँक म्‍वार यहूदी आफन्‍तहुँक्र लुकियस, यासोन ओ सोसिपात्रोसक फे टुँहन अभिवादन बा।
45016022	पावलक लाग यी चिठी लिखुइया मै तर्तियसक फे प्रभुम टुँहन अभिवादन बा।
45016023	महीह ओ सारा मण्‍डलीह आपन घरम स्‍वागत कर्ना गायसक फे टुँहन अभिवादन बा। गायसक घरम जम्‍मा हुइना मण्‍डलीक तर्फसे फे अभिवादन बा। यी सहरक कोषाध्‍यक्ष इरास्‍तस ओ हमार भैया क्‍वार्टस फे टुँहन अभिवादन पठारख्‍ल।
45016024	[हमार प्रभु येशू ख्रीष्‍टक अनुग्रह टुह्र सबजहनसे रह! आमेन।]
45016025	हम्र सबजन परमेश्‍वरह आदर ओ सम्‍मान करी। उहाँ टुँहन विश्‍वासम स्‍थिर बनैनाम शक्तिशाली बाट। मै प्रचार करल खुशीक खबर ओ येशू ख्रीष्‍टक बारेम करल प्रचारले यिह बट्‌वैठा। युग-युगसे गुप्‍तम रहल यी खुशीक खबर आब प्रकट होरहल,
45016026	ओ अगमवक्तन्‍हक लिखल किताबम छर्लङ्‌ग होरहल। आब अनन्‍त परमेश्‍वरक आज्ञा अनुसार सब जातिक मनै उहाँम विश्‍वास करहीँ ओ उहाँक आज्ञापालन करहीँ कैक यी खुशीक खबर चारिओर प्रचार कैजैटीबा।
45016027	एक्‍कठो केल सर्वज्ञानी परमेश्‍वरह येशू ख्रीष्‍टद्वारा सड्‌डभर महिमा ह्‍वाए! आमेन।
46001001	यी चिठी परमेश्‍वरक इच्‍छासे ख्रीष्‍ट येशूक प्रेरित हुइक लाग बोलावट पाइल मै पावल ओ हमार भाइ सोस्‍थेनेससे हो।
46001002	मै कोरिन्‍थ सहरम रहल परमेश्‍वरक मण्‍डलीह यी चिठी लिखटुँ। टुह्र परमेश्‍वरक पवित्र जन हुइक लाग उहाँ टुँहन बलैल। उहाँ ख्रीष्‍ट येशूद्वारा टुँहन पवित्र बनैल, जसिन कि प्रभु येशू ख्रीष्‍टह पुकारा कर्ना सारा ठाउँक सबजहन उहाँ पवित्र जन हुइक लाग बलैल। उहाँ जो हुँकन्‍हक ओ हमार प्रभु हुइट।
46001003	हमार परमेश्‍वर बाबा ओ प्रभु येशू ख्रीष्‍ट टुँहन अनुग्रह ओ शान्‍ति देहीँ।
46001004	टुन्‍हक लाग ओ परमेश्‍वर टुँहन ख्रीष्‍ट येशूद्वारा देलक अनुग्रहक लाग मै सड्‍ड परमेश्‍वरह धन्‍यवाद देठुँ।
46001005	काकरकि परमेश्‍वर उहाँद्वारा टुँहन हरकिसिमले बोलीवचनम ओ ज्ञानम समेत धनी बनारख्‍ल।
46001006	यी बातले ख्रीष्‍टक बारेम हमार देहल गवाही सत्‍य प्रमाणित होरहल।
46001007	उहओर्से हमार प्रभु येशू ख्रीष्‍ट फेदोस्र अइना बट्‌या ह्‍यारबेर टुन्‍हकम कौनो आत्‍मिक वरदानक कमी नैहो।
46001008	हमार प्रभु येशू ख्रीष्‍ट अइना दिनम टुह्र निर्दोष रबो कैक उहाँ टुँहन अन्‍तिमसम बलगर करैलरह्‍हीँ।
46001009	परमेश्‍वर विश्‍वासयोग्य बाट। उहाँ आपन छावा हमार प्रभु येशू ख्रीष्‍टक सङ्‌गतिम रहक लाग टुँहन बलैल।
46001010	भैयौ, प्रभु येशू ख्रीष्‍टक नाउँम मै टुँहन बिन्‍ती करटुँ, कि टुह्र एक-आपसम मिल्‍क रहो। टुन्‍हक बीचम फूट जिन ह्‍वाए, बेनसे टुह्र एक मनक ओ एक विचारक होओ।
46001011	म्‍वार भैयौ, टुन्‍हक बीचम झग्रा परल बात क्‍लोए कना मनैयक घरपरिवारसे मै सुनरख्‍नु।
46001012	म्‍वार सुनल बात का हो कलसे, टुह्र कुई “मै पावलक हुइटुँ,” कुई “मै अपोल्‍लोसक हुइटुँ,” कुई “मै पत्रुसक हुइटुँ,” ओ कुईजुन “मै ख्रीष्‍टक हुइटुँ” कठो हुँ।
46001013	का ख्रीष्‍ट भागबन्‍डा लागरल? का पावल टुन्‍हक लाग क्रूसम बलिदान हुइलह? का टुह्र पावलक नाउँम बप्‍तिस्‍मा लेलहो?
46001014	परमेश्‍वरह धन्‍यवाद बा, कि मै टुह्रमध्‍ये क्रिस्‍पस ओ गायसह बाहेक और किहुह फे बप्‍तिस्‍मा नैदेलहुँ।
46001015	उहओर्से टुह्र म्‍वार नाउँम बप्‍तिस्‍मा लेलो कैक कुई फे कह पउइया नैहो।
46001016	(हो, मै स्‍तिफनसक घरपरिवारन फे बप्‍तिस्‍मा देनहुँ। यी बाहेक मै और किहुह बप्‍तिस्‍मा देलक महीह थाहाँ नैहो।)
46001017	ख्रीष्‍ट महीह बप्‍तिस्‍मा देहक लाग नाहीँ, खुशीक खबर प्रचार करक लाग पठैलह। मै प्रचार करबेर बुद्धिमान हिसाबले नैबोल्‍नु, नकि त क्रूसम हुइलक ख्रीष्‍टक मृत्‍युक शक्ति बिनकामक हुइनेरह।
46001018	क्रूसम हुइलक ख्रीष्‍टक मृत्‍युक प्रचार नाश हुउइयन्‍हक लाग मूर्ख बात हो, तर हम्र मुक्ति पउइयन्‍हक लाग परमेश्‍वरक शक्ति हो।
46001019	अस्‍तह बात धर्मशास्‍त्रम लिखल बा, “मै बुद्धिमान मनैयक बुद्धिह नाश कैदेहम ओ विद्वान मनैयक ज्ञानह रद्द कैदेहम।”
46001020	खै बुद्धिमान मनै कहाँ बाट? खै शास्‍त्रीहुँक्र? संसारम बुद्धि लरुइयन कहाँ बाट? का परमेश्‍वर यी संसारक बुद्धिह मूर्ख नैबनैल?
46001021	संसारक मनै आपन ज्ञानबुद्धिक शक्तिले परमेश्‍वरह चिन्‍ह नैसेकहीँ कना बात उहाँ आपन बुद्धिले ठहरैल। उहओर्से उहाँ हमार प्रचार करल मूर्ख बातले विश्‍वास करुइयन बचाइ चहल।
46001022	यहूदीहुँक्र प्रमाणक लाग स्‍वर्गक चिन्‍ह मङ्‌ग्‍ठ ओ ग्रीकहुँक्रजुन संसारक बुद्धि खोज्‍ठ।
46001023	हम्र त ख्रीष्‍ट क्रूसम टङ्‌गावापैल कैक प्रचार कर्ठी। यी बात यहूदीन्‍हक लाग ठ्‌यास लग्‍ना बात हुइल्, ओ और जातिन्‍हक लाग मूर्ख बात हुइल्।
46001024	तर परमेश्‍वरक बलाइल मनैन्‍हक लाग, चाहा यहूदी, चाहा ग्रीक, ख्रीष्‍ट जो परमेश्‍वरक शक्ति ओ बुद्धि हुइट।
46001025	काकरकि परमेश्‍वरक यी मूर्ख योजना मनैन्‍हक सारा बुद्धिसे बुद्धिमानी बा, ओ परमेश्‍वरक कमजोरी मनैन्‍हक सारा बलसे फे शक्तिशाली बा।
46001026	भैयौ, परमेश्‍वर टुँहन बलाइल समयम टुह्र कसिन रलहो? उ विचार करो। मनैन्‍हक हिसाबले टुह्र धेर जन बुद्धिमान्, या शक्तिशाली या खानदानी नैरलहो।
46001027	तर बुद्धिमान मनैन शरमम पारक लाग परमेश्‍वर संसारम मूर्ख मानगैल्‌ बातह रोज्‍ल, ओ शक्तिशाली मनैन शरमम पारक लाग परमेश्‍वर संसारम कमजोर मानगैल्‌ बातह रोज्‍ल।
46001028	संसारम महान मानगैल्‌ बातह बिनकामक बनाइक लाग परमेश्‍वर संसारम हेल्‍हा कैगिल्‌ ओ तुच्‍छ मानगैल्‌ बातह रोज्‍ल।
46001029	परमेश्‍वरक उपस्‍थितिम कुई फे घमण्‍ड कर नैसेकी कना उद्देश्‍यले उहाँ यी कर्ल।
46001030	परमेश्‍वर टुँहन येशू ख्रीष्‍टकसँग एक बनारख्‍ल, ओ उहाँ ख्रीष्‍टह हमार बुद्धि बनैल। ख्रीष्‍ट हमन परमेश्‍वरक आघ धर्मी ठह्रैल, हमन पवित्र बनैल ओ हमन पापमसे छुट्‌कारा देल।
46001031	उहओर्से धर्मशास्‍त्रम लिख्‍गैल्‌ बा, “गर्व करुइया प्रभुक करल कामम गर्व करपर्ठा।”
46002001	भैयौ, मै टुन्‍हकठे आक परमेश्‍वरक प्रकट करल रहस्‍यक सन्‍देश कहबेर मै विद्वानअसक नैबोल्‍नु ओ बुद्धिक धाक फे नैलगैनु।
46002002	वास्‍तवम मै टुन्‍हकठे रहलम क्रूसम मुवापैलक येशू ख्रीष्‍टक बारेम बाहेक और कुछु नैबोल्‍ना निश्‍चय कैरख्‍नहुँ।
46002003	सुरुम त झन् मै जाटिक कमजोर रनहुँ ओ डरले लग्‍लगाइटनहुँ।
46002004	म्‍वार सन्‍देश ओ प्रचार एकदम साधारण रह। मै विद्वानअस बराबरा बुद्धिक बात नैबोल्‍नु, तर पवित्र आत्‍मक शक्तिम केल भर पर्नु।
46002005	काजे मै ओसिक कर्नु कलसे, टुन्‍हक विश्‍वास मनैन्‍हक बुद्धिम नाहीँ तर परमेश्‍वरक शक्तिम आधारित ह्‍वाए।
46002006	तर फे परिपक्‍व विश्‍वासीन्‍हक बीचम त हम्र बुद्धिक बात बट्‌वैठी। उ बुद्धि यी संसारक बुद्धि नैहो, ओ यी संसारक शासकन्‍हक बुद्धि फे नैहो, यी सब बिलिन होजउइया बा।
46002007	हमार बट्‌वाइल बुद्धि त परमेश्‍वरक रहस्‍यक बात हो। यी मनैन थाहाँ नैदेगैल्‌ उहाँक योजना हो, जौन योजना उहाँ हमार महिमक लाग सृष्‍टिसे आघहेँ बनैलह।
46002008	यी संसारम शासन करुइयन कुई फे यी बात नैबुझ्‍ल। यदि बुझ्‍ट कलसे, हुँक्र महिमित प्रभुह क्रूसम टङ्‌गैने नैरलह।
46002009	यिह बात त धर्मशास्‍त्रम लिखल बा, “मनै कबु नैद्‌याखल, नैसुनल, मनले नैचिताइल बात परमेश्‍वर उहाँह प्रेम करुइयन्‍हक लाग तयार पारदेरख्‍ल।”
46002010	तर परमेश्‍वर आपन आत्‍माद्वारा हमार लाग यी बात प्रकट कैदेरख्‍ल। पवित्र आत्‍मा सक्‍कु चिज खोज्‍ठ, परमेश्‍वरक गहिँर-गहिँर बात फे खोजी कर्ठ।
46002011	मनैयकम रहल आपनऽ आत्‍माबाहेक मनैयक विचारह और कुई फे बुझ नैसेक्‍ट, ओ पवित्र आत्‍माबाहेक परमेश्‍वरक विचारह और कुई फे बुझ नैसेक्‍ट।
46002012	हम्र संसारक आत्‍मा नाहीँ, तर पवित्र आत्‍मा पारख्‍ली। उहओर्से हमन परमेश्‍वरक देहल वरदान बुझसेक्‍ठी।
46002013	हम्र ब्‍वालबेर मनैन्‍हक बुद्धिले सिखाइल बात नैबट्‍वैटी, तर पवित्र आत्‍मक सिखाइल बात बट्‌वैठी। आत्‍मिक मनैन आत्‍मिक बात सिखाइक लाग उह आत्‍मा हमन सहायता देठ।
46002014	पवित्र आत्‍मा नैरहल मनैया परमेश्‍वरक आत्‍मसे आइल बात ग्रहण कर नैस्‍याकट्‍। ओसिन बात ओहीह मूर्ख बातअस लग्‍ठस ओ ऊ बुझ नैस्‍याकट्‍, काकरकि आत्‍मिक बात त आत्‍मिक मनै केल बुझ्‍ठ।
46002015	आत्‍मिक मनैया सब चिजिक जाँचबुझ करसेक्‍ठा, तर ओहीहभर कुई फे जाँच नैसेक्‍ट।
46002016	धर्मशास्‍त्रम लिखल बा, “प्रभुक मनह के जानराखल जे? उहाँह के सिखाइसेक्‍ठा जे?” तर हम्र यी बात बुझ्‍ठी, काकरकि हमारठे ख्रीष्‍टक मन बा।
46003001	हेरो भैयौ, मै टुन्‍हकठे रहलब्‍याला आत्‍मिक मनैनसे बट्‌वाइअस टुँहनसे बट्‌वाइ नैसेक्‍नु। मै टुँहनसे संसारिक मनैनसे ब्‍वालअस बोल्‍नु। ख्रीष्‍टम भक्‍खर विश्‍वास करल छुटी लर्कनसे बट्‌वाइअस बोल्‍नु।
46003002	उहओर्से दूध पिना लर्कनअस मै टुँहनसे व्‍यवहार करपरल। मै टुँहन दूध पियैनु, काकरकि टुह्र ठोस खाना खाइ नैसेको, ओ आम्‍ही फे नैसेक्‍टो।
46003003	टुह्र आम्‍हीसम फे पापी स्‍वभावक अधीनम बाटो। टुन्‍हक बीचम डाहा ओ झैझग्रा पलिबा। का यिहिँले टुह्र पापी स्‍वभावक अधीनम पलबाटो कना बात नैदेखाइट्‍? का टुह्र संसारक और मनैअस नैहुइलो?
46003004	जब टुह्रमध्‍ये कुई “मै पावलक हुइटुँ” ओ औरजुन “मै त अपोल्‍लोसक हुइटुँ” कठा कलसे, का यी संसारक मनै करअस नैहुइल् नि?
46003005	अपोल्‍लोस के हो? ओ पावल के हो? हम्र त टुँहन विश्‍वासम अन्‍ना परमेश्‍वरक सेवकहुँक्र केल हुइटी। हम्र प्रभुक खटाइल काम त कर्ठी।
46003006	मै टुन्‍हक हृदयम बीया बुइनु, अपोल्‍लोस पानी चर्ल, तर ओहीह बह्रैना काम त परमेश्‍वर जो कर्ल।
46003007	बीया बुउइया या पानी चरुइया महान नैहो, तर ओहीह बाह्र हुर्क लगुइया परमेश्‍वर पो महान हुइट।
46003008	बीया बुउइया ओ पानी चरुइया बराबर हुइट। सबजन आपन-आपन मेहनत अनुसार इनाम पउइयाबाट।
46003009	हम्र त सँगसँग परमेश्‍वरक काम करुइयन हुइटी, ओ टुह्रजुन परमेश्‍वरक जग्‍गा, परमेश्‍वरक घर हुइटो।
46003010	परमेश्‍वरक अनुग्रह महीह देलक कारण मै एकठो सिपार घर बनुइयाअस जग बैठैनु। और जनजुन यैहेँम घर बनैटीबाट। तर यी जगम घर बनुइया हरेक मनैया होस कैक बनाइपर्ठा।
46003011	काकरकि परमेश्‍वर पैल्‍हहेँ येशू ख्रीष्‍टह एकठो जगक रूपम बैठारख्‍ल। उ बाहेक कुई फे और जग बैठाइ नैस्याकट्।
46003012	यी जगम कुई स्‍वान, चाँदी या बहुमूल्‍य पदार्थले घर बनाइसेक्‍ठ। कुईजुन काठपात, खर वा पैँरले घर बनाइसेक्‍ठ।
46003013	परमेश्‍वर न्याय कर्ना दिनम आगीद्वारा हरेक मनैयक करल कामक जाँच हुउइया बा। के कसिन काम करल कना बात उ दिन थाहाँ हुउइया बा।
46003014	उ दिन ज्‍याकर काम आगीले भस्‍म नैहुई, उह मनैया इनाम पाई।
46003015	यदि कौनो मनैयक काम जर्क भस्‍म हुहिँस कलसे, वाकर भारी नोक्‍सान हुहिँस, तर उ मनैयाभर आगीमसे उम्‍कलअस बाँचजाई।
46003016	टुह्र परमेश्‍वरक मन्‍दिर हुइटो, ओ पवित्र आत्‍मा टुन्‍हकम बास कर्ठ। का यी बात टुँहन थाहाँ नैहो?
46003017	परमेश्‍वरक मन्‍दिरह नाश करुइया जेहीह फे परमेश्‍वर नाश करुइयाबाट। काकरकि परमेश्‍वरक मन्‍दिर पवित्र रठा, ओ उ मन्‍दिर टुह्रहे हुइटो।
46003018	अपन्‍हेह ध्‍वाखा जिन देओ। यदि टुह्रमध्‍ये कुई यी संसारक हिसाबले अपन्‍हेह बुद्धिमान सम्‍झठा कलसे, ऊ वास्‍तविक रूपले बुद्धिमान हुइक लाग मूर्ख हुइना आवश्‍यक बा।
46003019	काकरकि संसारक बुद्धि परमेश्‍वरक सामुन्‍ने त मूर्ख बात हो। धर्मशास्‍त्रम असिक लिखल बा, “परमेश्‍वर बुद्धिमान मनैन हुँक्र चलाकी कर्टीकर्टी पक्रठ।”
46003020	और ठाउँम यी फे लिखल बा, “बुद्धिमान मनैन्‍हक विचार काम नैलागट्‍ कना बात परमप्रभुह थाहाँ बाटन।”
46003021	उहओर्से मानव अगुवक पाछ लग्‍ना बातम गर्व जिन करो। वास्‍तवम सब चिज टुन्‍हक्‍के हो,
46003022	चाहा पावल, कि अपोल्‍लोस, कि पत्रुस, कि संसार, कि जीवन, कि मृत्‍यु, कि आबक समय, कि पाछक समय। सब चिज टुन्‍हक्‍के हो,
46003023	ओ टुह्र ख्रीष्‍टक हुइटो, ओ ख्रीष्‍टजुन परमेश्‍वरक हुइट।
46004001	टुह्र हमन परमेश्‍वरक ख्रीष्‍टक सेवक सम्‍झपर्ठा। हमन परमेश्‍वरक रहस्‍यक बात प्रकट कर्ना जिम्‍मा देगैल बा।
46004002	असिन कामक जिम्‍मा पाइल सेवक विश्‍वासयोग्य हुइपर्ठा।
46004003	टुह्र या और कौनो अदालत म्‍वार न्याय कर्लसे फे महीह चिन्‍ता नैहो। वास्‍तवम मै अपन्‍हे फे आपन न्याय नैकर्टुं।
46004004	मै कुछु गल्‍ती कैरख्‍नुजसिन महीह नैलागट्‍, तर याकर मतलब मै कबु गल्‍ती नैकर्लहुँ कना बात नैहो। म्‍वार न्याय करुइया त प्रभु पलबाट।
46004005	उहओर्से प्रभु फेदोस्र नैआइट्‍सम किहुह फे दोष जिन लगाओ। अन्‍धारम नुकल बात, ओ हरेक मनैयक मनम गोप्‍य रहल बात उहाँ देखादेहुइयाबाट। तब हम्र सबजन परमेश्‍वरसे प्रशंसा पउइयाबाटी।
46004006	हेरो भैयौ, मै टुँहन “ठीक-ठीक नियम पालन करपर्ठा” कना बात बुझाइक लाग अपोल्‍लोस ओ आपन उदाहरण देनु। एकठो मनैयक पक्ष लेक और मनैयह हेल्‍हा कर्ना ठीक नैहो।
46004007	टुँहन औरजहनसे बरा के बनाइल? टुन्‍हकठे रहल चिज परमेश्‍वरक देहल नैहो का? यदि हो कलसे, यी टुँहन कुई नैदेहल जसिन टुह्र काजे घमण्‍ड कर्ठो?
46004008	आवश्‍यक परल सब चिज टुन्‍हकठे बा हुँ। टुह्र त धनी होरलो हुँ। हम्र राजा नैरलसे फे, टुह्र राजा होगैलो। जाट्‌टीसे टुह्र राज्‍य कर्टो त मजा हुइनेरह। तब टुन्‍हक सँगसँग हम्र फे राज्‍य कर सेक्‍नेरलही।
46004009	महीह का लागटा कलसे, विजय जुलुसक पाछ नेङ्‌ग्‍ना मृत्‍युदण्‍ड पैना कैदीअस परमेश्‍वर हम्र प्रेरितहुँकन सबसे पाछ ढैरख्‍ल। ओ हम्र संसारम स्‍वर्गदूतन्‍हक ओ मनैन्‍हक आघ तमाशा होरली।
46004010	ख्रीष्‍टप्रति समर्पित हुइलक कारणले हम्र मूर्ख होरली, तर टुह्र ख्रीष्‍टम बुद्धिमान बाटो। हम्र कमजोर बाटी, तर टुह्र भारी बलगर बाटो। हम्र हेल्‍हा कर्‍वापारख्‍ली, तर टुह्र मानसम्‍मान पारख्‍लो।
46004011	आम्‍ही फे हम्र भुँख्‍ल, पियस्‍ल बाटी, फाटलचिठल लुगा बाहेक हमारठे लगैना लुगा और कुछु नैहो। हम्र पिट्‌वापैठी, ओ हमार घरबार कुछु नैहो।
46004012	हम्र आपनऽ हाँठले मेहनत कैक खैठी। सराप पैलसे हम्र आशीर्वाद देठी। दुःख पैलसे हम्र सहठी।
46004013	बदनाम हुइलसे हम्र मीठ बोली बोल्‍ठी। आम्‍ही फे हम्र संसारक बन्‍ह्‍वार ओ फुहर फँक्‍ना घुर्राअस बाटी।
46004014	मै टुँहन शरमम पारक लाग यी बात नैलिखठुइटुँ, तर आपन प्रिय लर्कनअस टुँहन अर्ती देहक लाग लिखटुँ।
46004015	येशू ख्रीष्‍टक बारेम टुँहन सिखुइयन हजारौँ जन रलसे फे, टुन्‍हक आत्‍मिक बाबा एक्‍कठो बाट। खुशीक खबर प्रचार कैक ख्रीष्‍ट येशूम मै टुन्‍हक बाबा हुइनु।
46004016	उहओर्से म्‍वार देखासिकी करुइयन होओ कैक मै टुँहन बिन्‍ती करटुँ।
46004017	यी बातम टुँहन सहायता करक लाग मै प्रभुम म्‍वार प्रिय ओ विश्‍वासयोग्य छावा तिमोथीह टुन्‍हकठे पठाइटुँ। मै जाक सारा मण्‍डलीम सिखाइल अनुसार ख्रीष्‍ट येशूम म्‍वार जीवन कसिन बा कना बात ऊ टुन्‍हकठे बट्‌वादेहुइयाबाट।
46004018	मै टुन्‍हकठे फेदोस्र नैअइम कना मान्‍क टुह्रमध्‍ये कत्रा जन घमण्‍डी होरलो।
46004019	तर प्रभुक इच्‍छा हुई कलसे मै टुन्‍हकठे झट्‌टहेँ अउइयाबाटुँ, ओ उ घमण्‍डी मनै गफ केल लगैठ कि जाट्‌टीसे हुँकन्‍हकठे परमेश्‍वरक शक्ति बाटन कना बात पत्ता लगुइयाबाटुँ।
46004020	काकरकि परमेश्‍वरक राज्‍य बातम नैरहट्‍, तर शक्तिम रठा।
46004021	टुह्र का चहठो? मै टुँहन सजाय देहक लाग लठ्‌ठी लेक आऊँ, कि नम्र आत्‍मा लेक प्रेम देखाए आऊँ?
46005001	टुन्‍हक बीचम व्‍यभिचार बा कना बात सुनमिलटा। ओसिन व्‍यभिचार त गैरयहूदी मनै नैकर्ट। टुह्रमध्‍ये एकठो मनैया त झन् आपन सवत्‍या डाईह गोसिन्या बनाराखल हुँ।
46005002	टुह्रजुन आपनम घमण्‍ड कर्ठो, तर टुह्र त शोक करपर्ना रह ओ ओसिन काम कर्ना मनैयह आपन समाजमसे निक्रादेहपर्ना रह।
46005003	मै शरीरम दूर रलसे फे आत्‍मम त टुन्‍हकठे पलिबाटुँ। मै टुन्‍हकठे रहलअस ओसिन घिनलग्‍टिक काम कर्ना मनैयह दोषी ठह्रारख्‍नु।
46005004	टुह्र हमार प्रभु येशूक नाउँम जम्‍मा हुइल् समयम मै फे आत्‍मम टुन्‍हकठे रठुँ ओ हमार प्रभु येशूक शक्ति उहँ रठन।
46005005	उ मनैयह शैतानक हाँठम सुम्‍पदेओ, ताकि वाकर पापी स्‍वभाव नाश हुहिँस, ओ प्रभु फेदोस्र अइना दिनम वाकर आत्‍माभर बचहीँस।
46005006	टुन्‍हक करल घमण्‍ड ठीक नैहो। पीठम डान्‍चे खमिर मिलैलसे सारा पीठा खमिर होजैठा कना बात टुँहन थाहाँ नैहो का?
46005007	टुन्‍हक बीचमसे पुरान खमिर हटाओ, तब टुह्र खमिर बिना मिलैल पकाइल रोटीअस शुद्ध हुइबो। हमार मुक्ति-दिवस टिहार तयार बा, जौन टिहारक पठ्‌रू ख्रीष्‍ट हुइट, ओ उहाँक बलिदान होसेक्‍लन।
46005008	उहओर्से हम्र खराब ओ दुष्‍ट कामक पुरान खमिर मिलाक बनाइल रोटीले नाहीँ, तर खमिर नैमिलाइल, शुद्ध ओ सत्‍य बातक रोटीले यी टिहार मनाई।
46005009	मै टुँहन व्‍यभिचारीहुँकनसे सङ्‌गतऽ जिन करहो कैक चिठी लिखरख्‍नहुँ।
46005010	याकर मतलब टुह्र व्‍यभिचार कर्ना, लोभ कर्ना, लुट्‍ना, या मूर्तिपूजा कर्ना यी संसारक मनैनसे सङ्‌गतऽ जिन करहो कलक नैहो। हुँकनसे अलग हुई चहना हो कलसे त टुह्र संसारमसे निकरजाइ पर्ना रह।
46005011	मै त यी बात विश्‍वासी हुइटुँ कना तर वास्‍तवम व्‍यभिचार कर्ना, लोभ कर्ना, मूर्तिपूजा कर्ना, निन्‍दा कर्ना, मत्‍वार रना या लुट्‍ना मनैन्‍हक बारेम कनहुँ। असिन मनैनसे त खाइबेर फे सँग जिन बैठहो।
46005012	मण्‍डलीसे बाहर रहल मनैन्‍हक न्याय कर्ना म्‍वार काम नैहो। तर टुह्र मण्‍डलीम ओसिन काम कर्ना मनैन्‍हक न्याय कर नैपरट्‍ का?
46005013	बाहर रहल मनैन्‍हक न्याय त परमेश्‍वर करुइयाबाट। धर्मशास्‍त्रम लिखल बा, “दुष्‍ट मनैन आपन समाजमसे निक्रादेओ।”
46006001	टुह्रमध्‍ये एकठो विश्‍वासीक और विश्‍वासीसे झग्रा परल कलसे, उ मुद्दा फैसला कराइक लाग, विश्‍वासीन्‍हकठे नैलैजाक अविश्‍वासीन्‍हकठे लैजैठो। काजे टुह्र ओसिक कर्ठो?
46006002	एक दिन हम्र विश्‍वासीहुँक्र संसारक न्याय करुइयाबाटी कना बात का टुँहन थाहाँ नैहो? यदि टुह्र संसारक न्याय करुइयाबाटो कलसे, का टुह्र ओसिन छुटीछुटी बात मिलाइ नैसेक्‍टो?
46006003	हम्र स्‍वर्गदूतन्‍हक फे न्याय करुइयाबाटी कना बात का टुँहन थाहाँ नैहो? यदि ओसिन हो कलसे, टुह्र यी जीवनम कसिक न्याय कर्ना कना बात अवस्‍य जानपर्ना हो।
46006004	यदि झैझग्रा परल कलसे, काजे टुह्र उ मुद्दा अविश्‍वासीन्‍हकठे लैजैठो? हुँकन त मण्‍डलीक मनै कुछु महत्‍व नैदेट।
46006005	टुँहन त शरम लाग पर्ना हो। भाइ-भाइक बीचम परल झग्रा मिलाइ सेक्‍ना बुद्धिमान मनैया का टुह्र कुई नैहुइटो?
46006006	तर एकठो भैया और भैयह मुद्दा चलाइक लाग अविश्‍वासीन्‍हक सामुन्‍ने लैजैठा!
46006007	टुन्‍हक आपसी मुद्दामामिलाले टुह्र जातसे असफल हुइलक बात देखैठा। बेनसे अन्यायम पर्ना ओहीसे असल नैहो का? बेनसे ठग्‍वा पैना ओहीसे असल नैहो का?
46006008	तर टुह्र भाइ-भाइम जो एक-औरजहन अन्याय करिक-करा, ओ ठगिक-ठगा कर्ठो।
46006009	अन्याय करुइया मनै परमेश्‍वरक राज्‍यक हकदार हुइ पउइया नैहो कैक का टुँहन थाहाँ नैहो? अपन्‍हेह ध्‍वाखा जिन देओ। छाडा काम कर्ना, मूर्तिपूजा कर्ना, व्‍यभिचार कर्ना, पुरुषहुँक्र पुरुषहुँकनसे नैमजा काम कर्ना, समलिङ्‌गीहुँक्र
46006010	चोर्ना, लोभ कर्ना, मत्‍वार हुइना, निन्‍दा कर्ना ओ लुट्‍ना मनै परमेश्‍वरक राज्‍यक हकदार हुइ पउइया नैहुइट।
46006011	टुह्र कुई-कुई एक समयम अस्‍तह रलहो। तर परमेश्‍वर टुन्‍हक पाप धोदेल ओ टुँहन पवित्र बनैल। प्रभु येशू ख्रीष्‍टम विश्‍वास कर्लक कारण पवित्र आत्‍माद्वारा टुह्र धर्मी ठह्रल बाटो।
46006012	टुह्रमध्‍ये कुई कहसेकी, “मै आपन मन लागल ज्‍या कर्लसे फे हुइठा।” तर मनपर्दी करल सब कामले टुन्‍हक भलाइ नैहुइट्‍। कना त मै फे कहसेक्‍ठुँ, “मै आपन मन लागल ज्‍या कर्लसे फे हुइठा,” तर मै कुछु चिजिक कमारा हुइ नैचहटुँ।
46006013	टुह्रमध्‍ये कुई कहसेक्‍ठा “खैना चिज प्‍याटिक लाग हो, प्‍याट खैना चिजिक लाग हो।” यी बात ठीक हो तर परमेश्‍वर यी दुनु चिजिह नाश करुइयाबाट। तर टुन्‍हक शरीर व्‍यभिचारक लाग बनल हो कैक टुह्र कह नैसेक्‍टो। शरीर त प्रभुक लाग बनल हो, ओ प्रभु हमार शरीरक वास्‍ता कर्ठ।
46006014	परमेश्‍वर आपन शक्तिले प्रभुह जीवित बनैल, ओ हमन फे उहाँक शक्तिले जीवित बनुइयाबाट।
46006015	टुन्‍हक शरीर ख्रीष्‍टक अङ्‌ग हो कना बात का टुँहन थाहाँ नैहो? का मै ख्रीष्‍टक यी अङ्‌गह वेश्‍यकम जोडदिऊँ? यी त हुइही नैसेक्‍ना बात हो।
46006016	वेश्‍यसे मिल्‍ना मनैया वेश्‍यसे शरीरम एक हुइठा कना बात का टुँहन थाहाँ नैहो? धर्मशास्‍त्रम लिखल बा, “हुँक्र दुनु जन मिल्‍क एक शरीर हुइठ।”
46006017	तर प्रभुकसँग मिलुइया जुन उहाँकसँग आत्‍मम एक हुइठा।
46006018	व्‍यभिचारसे दूर रहो। मनैया और पाप आपन शरीरसे बाहर कर्ठा, तर व्‍यभिचार करुइया आपन शरीरक विरुद्धम पाप कर्ठा।
46006019	टुन्‍हक शरीर पवित्र आत्‍मक मन्‍दिर हो कना बात का टुँहन थाहाँ नैहो? परमेश्‍वरक देहल पवित्र आत्‍मा टुन्‍हकम बास कर्ठ। टुह्र अपन्‍हे फे आपन नैहुइटो तर परमेश्‍वरक हुइटो,
46006020	काकरकि टुँहन परमेश्‍वर म्‍वाल डार्क किन्‍लह। उहओर्से टुह्र परमेश्‍वरह महिमा करक लाग आपन शरीर प्रयोग करो।
46007001	आब टुन्‍हक लिखल बातक बारेम हेरी। सकभर भ्‍वाज नैकर्ना असल हो।
46007002	तर व्‍यभिचारम फँस्‍ना अवस्‍था अनेक रलक कारण हरेक मनैयक आपनऽ गोसिन्या हुइपर्ठा ओ हरेक जन्‍नीमनैयक फे आपनऽ गोस्‍या हुइपर्ठा।
46007003	गोस्‍या आपन गोसिन्यह भोजाहा अधिकार देहपर्ठा, ओ गोसिन्या फे आपन गोस्‍यह भोजाहा अधिकार देहपर्ठा।
46007004	गोसिन्यक शरीरम हुँकहार आपन केल नाहीँ, तर हुँकहार गोस्‍यक फे भोजाहा अधिकार लग्‍ठन। ओसहेँक गोस्‍यक शरीरम हुँकहार आपन केल नाहीँ, तर हुँकहार गोसिन्यक फे अधिकार लग्‍ठिन।
46007005	एक-आपसम शारीरिक सम्‍बन्‍धह इन्‍कार जिन करो। तर यदि टुह्र पैल्‍ह दुनु जन सरसल्‍लाह कैरख्‍लो कलसे कुछ समयक लाग शारीरिक सम्‍बन्‍धह इन्‍कार करसेक्‍ठो, ताकि टुह्र प्रार्थनम समय बिताइ सेको। तब फेदोस्र सँग होजाओ, नकि त टुह्र आपन मन थाम्‍ह नैसेक्‍लक कारण टुह्र शैतानक परीक्षम पर्बो।
46007006	यी बात मै टुँहन आज्ञक रूपम नाहीँ, तर अनुमतिक रूपम कहटुँ।
46007007	हुइना त सब म्‍वारअस भ्‍वाज बिना कर्ल रलसे असल हुइनेरह। तर हरेक मनैया परमेश्‍वरसे अलग-अलग वरदान पाराखल। एकठो मनैया एक किसिमक, और मनैया और किसिमक वरदान पाराखल।
46007008	आब भ्‍वाज नैहुइल् ओ विधवाहुँकन मै का कहटुँ कलसे, हुँक्र म्‍वारअस भ्‍वाज बिना कर्ल रलसे हुँकन्‍हक लाग मजा हुइनेरलहन।
46007009	तर टुह्र आपन मन थाम्‍ह नैसेक्‍टो कलसे, भ्‍वाज करो। काकरकि यौनचाहनले जरलसे त भ्‍वाज करल मजा हो।
46007010	भ्‍वाज करल मनैन मै एकठो आज्ञा देहटुँ। यी म्‍वार आज्ञा नैहो, तर प्रभुक आज्ञा हो। गोसिन्या आपन गोस्‍यसे अल्‍ग हुइ नैपरट्‍।
46007011	तर यदि ऊ अल्‍गागैल्‌ कलसे, कि त ऊ भ्‍वाज कर नैपरट्‍, कि त फेदोस्र आपन गोस्‍यसे मिल्‍क बैठपर्ठा। ओ गोस्‍या आपन गोसिन्यह छ्‌वार नैपरट्‍।
46007012	आब औरजहन मै कहटुँ। यी प्रभुक आज्ञा नैहो, तर म्‍वार सल्‍लाह हो। यदि केक्रो विश्‍वास नैकरल गोसिन्या बाटी ओ आपन गोस्‍यसे रह चहठी कलसे, ऊ आपन गोसिन्यह छ्‌वार नैपरट्‍।
46007013	ओसहेँक यदि केक्रो विश्‍वास नैकरल गोस्‍या बाट ओ आपन गोसिन्यसे रह चहठ कलसे, ऊ आपन गोस्‍यह छ्‌वार नैपरट्‍।
46007014	काकरकि विश्‍वास नैकरल गोस्‍या विश्‍वास करल गोसिन्याद्वारा परमेश्‍वरम ग्रहणयोग्य हुइठ ओ विश्‍वास नैकरल गोसिन्याजुन विश्‍वास करल गोस्‍याद्वारा परमेश्‍वरम ग्रहणयोग्य हुइठी। ओसिन नैहुइना हो कलसे, हुँकन्‍हक लर्कापर्का अशुद्ध हुइनेरलह, तर हुँक्र त परमेश्‍वरम ग्रहणयोग्य पलिबाट।
46007015	तर विश्‍वास नैकरल गोस्‍या या गोसिन्या एकदमसे अल्‍गाइ खोज्‍ठ कलसे, हुँक्र अल्‍गाजैहीँ। ओसिन अवस्‍थम विश्‍वास करल गोस्‍या या गोसिन्या भोजाहा बन्‍धनमसे स्‍वतन्‍त्र हुइठ। काकरकि परमेश्‍वर टुँहन शान्‍तिम रहक लाग बलैलह।
46007016	टुँ गोसिन्यह का थाहाँ? सायद टुँहार कारण टुँहार विश्‍वास नैकरल गोस्‍या बाँचसेक्‍ठ। या टुँ गोस्‍यह का थाहाँ? सायद टुँहार कारण टुँहार विश्‍वास नैकरल गोसिन्या बाँचसेक्‍ठी।
46007017	परमेश्‍वर जो टुँहन बलैलह, ओ वरदान फे उहाँ जो देलह। आब हरेक मनैया उह हिसाबले जिएपर्ठा। सब मण्‍डलीह म्‍वार सिखाइल शिक्षा फे यिह हो।
46007018	यदि कौनो मनैया विश्‍वासी हुइनासे आघहेँ वाकर खतना होरलहस कलसे, आब ऊ खतनक चिन्‍ह मेटाइ नैपरट्‍। यदि कौनो मनैया विश्‍वासी हुइनासे आघ वाकर खतना नैहुइलरलहस कलसे, आब ऊ खतना कर नैपरट्‍।
46007019	खतना कर्लसे फे या नैकर्लसे फे, उहिँले कुछु फरक नैपारट्‍। परमेश्‍वरक आज्ञापालन कर्ना मुख्‍य बात हो।
46007020	परमेश्‍वर टुँहन बलाइबेर टुह्र जसिन रलहो, ओसहेँ पलरहपर्ठा।
46007021	परमेश्‍वर टुँहन बलाइबेर का टुँ कमारा रलहो? यदि रलहो कलसे वाकर चिन्‍ता जिन करो। तर यदि टुँहीन स्‍वतन्‍त्र हुइना मौका मिलि कलसे, स्‍वतन्‍त्र होजाओ।
46007022	यदि परमेश्‍वर टुँहन बलाइबेर टुँ कमारा रलहो कलसे, आब टुँ प्रभुम स्‍वतन्‍त्र होरलो। ओ यदि परमेश्‍वर टुँहन बलाइबेर टुँ स्‍वतन्‍त्र रलहो कलसे, आब टुँ ख्रीष्‍टक कमारा होरलो।
46007023	परमेश्‍वर टुँहन म्‍वाल डार्क किन्‍लह। मनैन्‍हक कमारा जिन होओ।
46007024	उहओर्से भैयौ, परमेश्‍वर टुँहन बलाइबेर टुह्र जे जसिन अवस्‍थम रलहो, ऊ उह अवस्‍थम परमेश्‍वरकसँग पलरहपर्ठा।
46007025	मै आब कन्याहुँकन्‍हक बारेम टुन्‍हक पुछल बातक बारेम बट्‌वाइटुँ। कन्याहुँकन्‍हक बारेम म्‍वारठे प्रभुक आज्ञा कुछु नैहो। तर प्रभुक कृपाद्वारा मै एकठो विश्‍वासयोग्य व्‍यक्तिक हैसियतले टुँहन यी सल्‍लाह देह चाहटुँ।
46007026	आबक दुःखह ह्‍यारबेर म्‍वार विचारम जे जसिन अवस्‍थम बा, ऊ उह अवस्‍थम पलरलसे मजा हुई।
46007027	यदि टुँ भ्‍वाज कैरख्‍लो कलसे, आपन गोसिन्यह छ्‌वार जिन खोजो। यदि टुँ भ्‍वाज नैकर्लहुइटो कलसे, भ्‍वाज कर जिन खोजो।
46007028	तर टुँ भ्‍वाज कर्लो कलसे फे पाप नैलागट्‍। ओसहेँक यदि कन्या भ्‍वाज करल कलसे फे पाप नैलागट्‍। जे होस, भ्‍वाज करुइयन यी संसारम झन्‍झट हुइठन, ओ मै टुँहन उ झन्‍झटमसे जोगाइ चाहटुँ।
46007029	भैयौ, म्‍वार कहख्‍वाजल बात का हो कलसे, प्रभु हाली अइटीबाट। उहओर्से आबठेसे गोसिन्या रहल मनै गोसिन्या नैरहलअस हुइपर्ठा।
46007030	शोक करुइयन शोक नैकरलअस ओ खुशी मनुइयन खुशी नैमनाइलअस हुइपर्ठा। सामान किनुइयन फे कुछु नैरहलअस हुइपर्ठा।
46007031	संसारक चिजबिज उपभोग करुइयन ओसिन चिजिक कुछु मतलब नैरहलअस करपर्ठा, काकरकि हमार जानल यी संसार झट्‌टहेँ बित्‍क जैटिबा।
46007032	टुह्र झन्‍झटमसे मुक्त होओ कैक मै चहठुँ। भ्‍वाज नैकरल मनैया प्रभुह कसिक खुशी पारूँ कैक प्रभुक सेवम ध्‍यान देठा।
46007033	तर भ्‍वाज करल मनैया आपन गोसिन्यह कसिक खुशी पारूँ कैक संसारक बातम ध्‍यान देठा।
46007034	असिन मनैन्‍हक मन दुनुओर तानजैठन। भ्‍वाज नैकरल जन्‍नीमनैया अर्थात्‌ कन्या शरीर ओ आत्‍मा प्रभुक हो कैक प्रभुक सेवम ध्‍यान देठी। तर भ्‍वाज करल जन्‍नीमनैया आपन गोस्‍यह कसिक खुशी पारूँ कैक संसारक बातम ध्‍यान देठी।
46007035	मै यी बात टुन्‍हक्‍के भलाइक लाग कहटुँ। मै टुँहन नीतिनियमले बान्‍धख्‍वाजल नैहुइटुँ। तर टुह्र असल काम कर्टीजाओ ओ टुन्‍हक सारा तन मन प्रभुम लगैलरहो कैक कहख्‍वाजल हुइटुँ।
46007036	यदि कौनो मनैयह आपनसँग मगनी हुइल कन्यासे अनुचित व्‍यवहार करल लग्‍ठस कलसे, ओ यदि उ कन्‍यक भ्‍वाज कर्ना उमेर फे खस्‍क लग्‍लस ओ उ मनैया भ्‍वाज कर चाहल बाट कलसे भ्‍वाज करसेक्‍ठ। यिहिँम पाप नैहो। हुँकन भ्‍वाज करदेओ।
46007037	तर यदि उ मनैया भ्‍वाज नैकर्ना कैक आपन मनम पक्‍का होरहल, ओ ऊ करकापम नैपर्लहो, ओ आपन इच्‍छह अधीनम ढरसेक्‍ठा कलसे उ मनैया कन्यह भ्‍वाज नैकर्लसे फे ठीक हुइठा।
46007038	असिक आपनसँग मगनी हुइल कन्यह भ्‍वाज कर्ना मनैया असल कर्ठा, तर भ्‍वाज नैकर्ना मनैया झन् असल कर्ठा।
46007039	गोस्‍या बाँचतसम गोसिन्या आपन गोस्‍यक बन्‍धनम रठी। तर गोस्‍यक मृत्‍यु हुइलसे ऊ मन लागल मनैयसे भ्‍वाज करसेक्‍ठी, हुइना भर उ मनैया विश्‍वासी हुइपर्ठा।
46007040	जे होस, म्‍वार विचारम यदि ऊ भ्‍वाज बिना कर्ल रहगैली कलसे, ऊ झन् सुखी हुउइया बाटी। ओ यी सल्‍लाह मै परमेश्‍वरक आत्‍माद्वारा देनहुँ जसिन महीह लागटा।
46008001	आब मूर्तिह चह्राइल खैना चिजिक बारेम हेरी: हमन थाहाँ बा, कि यी विषयम हम्र सबजन्‍हकठे ज्ञान बा। तर ज्ञानले मनम घमण्‍ड अनैठा, ओ प्रेमले मण्‍डलीम उन्‍नति करैठा।
46008002	यदि कौनो मनैया “मै जन्‍ठुँ” कठा कलसे, ऊ वास्‍तवम जानपर्ना बात जन्‍ल नैरहट्‍।
46008003	तर परमेश्‍वरह प्रेम करुइयह परमेश्‍वर चिह्‍न्‍ठ।
46008004	मूर्तिह चह्राइल खैना चिजिक बारेम बट्‌वाइबेर, संसारम मूर्ति कुछु फे नैहो, ओ परमेश्‍वर एक्‍कठो केल बाट कना बात हमन थाहाँ बा।
46008005	मनै का कठ कलसे स्‍वर्ग या पृथ्‍वीम धेर देवीदिउँताओँ बाट। हो, हुँकन मनै देवीदिउँताओँ ओ प्रभुहुँक्र कठ।
46008006	तर हमार लाग त एक्‍कठो परमेश्‍वर बाबा बाट। उहाँ जो सब चिजिक सृष्‍टि कर्लह। उहाँक लाग हम्र जिठी। हमार लाग एक्‍कठो प्रभु, येशू ख्रीष्‍ट बाट। उहाँद्वारा सब चिजिक सृष्‍टि हुइल्, ओ उहाँद्वारा हम्र जिठी।
46008007	तर सबजन त यी बात नैजन्‍ट। कौनो-कौनो मनैन्‍हक आघ मूर्तिपूजा कर्ना बानी परल हुइलकओर्से, हुँकन आम्‍ही फे ओसिन खाना खैलसे मूर्तिह चह्राइल खाना खाइटुँ जसिन लग्‍ठन। हुँकन्‍हक विवेक कमजोर हुइलकओर्से उ खाना खैलसे “मै अशुद्ध होगैनु” जसिन लग्‍ठन।
46008008	हुइना त खैना चिज हमन परमेश्‍वरक लग्‍घ लैजैना बात नैहो। निखैलसे कुछु हानि फे नैहुइट्‍, खैलसे कुछु मिल्‍ना फे नैहो।
46008009	तर होस करो, स्‍वतन्‍त्र हिसाबले टुन्‍हक करल कामले कमजोर विवेक रहल मनैन पापम फँसाइ नैपरट्‍।
46008010	यदि कौनो कमजोर विवेक रहल विश्‍वासी जानलबुझल मनैयह मन्‍दिरम मूर्तिपूजा करल खाना खाइट्‍ द्‌याखल कलसे, ऊ मूर्तिह चह्राइल खैना चिज खाइक लाग आँट नैकरी का?
46008011	असिक कमजोर विश्‍वासी टुँहार ज्ञानक कारणले नाश हुइठा। तर वाकर लाग फे त ख्रीष्‍ट आपन प्राण देलह।
46008012	असिक कमजोर विवेक रहल विश्‍वासीन धक्‍का पुगाक करल पाप त ख्रीष्‍टक विरोधम करल पाप होगैल्‌ नि।
46008013	उहओर्से यदि खैना चिजले म्‍वार विश्‍वासी भैयह नाश करैठा कलसे, मै कबु फे शिकार नैखैम, काकरकि मै और विश्‍वासीह धक्‍का पुगाइ नैचहटुँ।
46009001	का औरजन्‍हकअस मै स्‍वतन्‍त्र नैहुइटुँ? का मै प्रेरित नैहुइटुँ? का मै हमार प्रभु येशूह नैदेख्‍लहुँ? का प्रभुक लाग म्‍वार करल कामक फारा टुह्र नैहुइटो?
46009002	मै औरजन्‍हक लाग प्रेरित नैरलसे फे कम-से-कम टुन्‍हक लाग त हुइटुँ। मै प्रभुक प्रेरित हुइटुँ कना बातक प्रमाण त टुह्र अपन्‍हे हुइटो।
46009003	महीह दोष लगैना मनैन म्‍वार जवाफ यिह हो।
46009004	का हमार खैनापिना अधिकार नैहो?
46009005	का और प्रेरितन्‍हकअस, प्रभुक भैयन ओ पत्रुसकअस हमन फे आपन गोसिन्या लेक यात्रा कर्ना अधिकार नैहो?
46009006	अथवा का जीविका चलाइक लाग बारनाबास ओ मै केल काम करपर्ठा?
46009007	का सेनाम रहल सिपाही आपन खर्च अपन्‍हे ब्‍यहोर्ठ? का अङ्‌गूरिक खेती करुइया अङ्‌गूर खाइ नैपैट? का गोठाला आपन गोरुभैँसन्‍हक दूध खाइ नैपैट?
46009008	का मै मनैन्‍हक हिसाबले केल यी बात बट्‌वाइटुँ? का व्‍यवस्‍थम फे यिह बात लिखल नैहो?
46009009	मोशक व्‍यवस्‍थम असिक लिखल बा, “घाना डाईंबेर गोरुन्‍हकम मोह्‍कर्‍या जिन लगैहो।” का परमेश्‍वर गोरुक लाग केल यी बात कलह?
46009010	का उहाँ हमार लाग कलक नैहुइट? हो, यी बात हमार लाग कैगिल्‌ हो। काकरकि हर जोँतुइया ओ घाना दउँइया अनाजक कुछु भाग पैना आशले काम कर्ठा।
46009011	हम्र त टुन्‍हक माझम आत्‍मिक बीया बोरख्‍ली। यदि हम्र टुँहन्‍हकठेसे कुछु चिज लेली कलसे, का उ हद नाहाङ्‌गैल्‌ तो?
46009012	यदि और जन टुन्‍हकठेसे कुछु चिज लेहसेक्‍ठ कलसे, का हम्र झन् धेर पाइपर्ना नैहो? तर हम्र यी हक नैचलैली। ख्रीष्‍टक बारेम खुशीक खबर सुनाइबेर कुछु बाधा नैपारी कैक हम्र सब चिज सहठी।
46009013	मन्‍दिरम सेवा करुइयन मन्‍दिरम जो खैठ, ओ बलि चह्रैना वेदीम सेवा करुइयन चह्रागैल्‌ बलिमसे भाग पैठ कना बात का टुँहन थाहाँ नैहो?
46009014	ओसहेँक खुशीक खबर प्रचार करुइयन खुशीक खबरमसे जो खाइ-लगाइ पैहीँ कना प्रभुक आज्ञा बा।
46009015	तर मै कौनो हक नैलेलहुँ। आब यी चिठी लिख्‍क मै हक पाइ चाहल फे नैहुइटुँ। सित्तैम खुशीक खबर प्रचार कर्ना म्‍वार यी गर्वह कुई फोगट्‌या सम्‍झठा कलसे त मै मुलसे फे हुइठा।
46009016	मै खुशीक खबर प्रचार कर्नु कलसे, महीह घमण्‍ड कर्ना हक नैहो। मै सुसमाचार प्रचार करहीपर्ठा। यदि मै खुशीक खबर प्रचार नैकर्नु कलसे, महीह धिक्‍कार बा।
46009017	यदि मै यी काम आपन इच्‍छले कर्टुं कलसे, मै कुछुकुछु पैना आशा कर्नेरनहुँ। तर परमेश्‍वर महीह यी कामक जिम्‍मा देलकओर्से, मै आपन कर्तव्‍य समझ्‍क यी काम करटुँ।
46009018	आब म्‍वार ज्‍याला का हो त? हक अनुसार पैना पैँसा बिना लेल खुशीक खबर प्रचार कर पैना जो म्‍वार ज्‍याला हो।
46009019	मै केक्रो कमारा नैहुइटुँ, तर फे धेर जहन ख्रीष्‍टम विश्‍वास कराइ सेकूँ कैक मै सबजन्‍हक कमाराअस होरनु।
46009020	मै यहूदीन्‍हक माझम काम करबेर हुँक्र ख्रीष्‍टम विश्‍वास करहीँ कैक मै यहूदीअस होक जिनु। हुँक्र मोशक देहल व्‍यवस्‍था मन्‍ठ, मै नैमन्‍टुँ। तर हुँक्र ख्रीष्‍टम विश्‍वास करहीँ कैक मै व्‍यवस्‍था मान्‍क जिनु।
46009021	मै व्‍यवस्‍था नैरहल मनैन्‍हक माझम काम करबेर हुँक्र ख्रीष्‍टम विश्‍वास करहीँ कैक मै व्‍यवस्‍था नैरहल मनैअस होक जिनु। याकर मतलब परमेश्‍वरक व्‍यवस्‍था मै नैमन्‍टुँ कलक नैहो। वास्‍तवम मै त ख्रीष्‍टक व्‍यवस्‍था मन्‍ठुँ।
46009022	मै कमजोर मनैन्‍हक माझम काम करबेर हुँक्र ख्रीष्‍टम विश्‍वास करहीँ कैक मै कमजोरअस होक जिनु। सारा उपायले कौनो ना कौनोजहन बचाइ सेकूँ कैक मै सबजन्‍हक लाग सब थोक हुइनु।
46009023	मै खुशीक खबर फैलाइक लाग जो यी सब करटुँ, ताकि मै आशिषक भागीदार हुइ सेकूँ।
46009024	दौडम भाग लेहुइयन सबजन दगुर्ठ, तर मुकुट त जितुइया मनैया केल पैठा कना बात का टुँहन थाहाँ नैहो? टुह्र फे मुकुट पैना किसिमले दगुरो।
46009025	खेलम भाग लेहुइयन सबजन अनुशासित हुइपर्ठा। हुँक्र नाश होक जैना मुकुट पाइक लाग ओसिक कर्ठ, तर हम्र त कबु फे नाश नैहुइना मुकुट पाइक लाग असिक कर्ठी।
46009026	उहओर्से बिना उद्देश्‍यक मै नैदगुर्टुं। मै हावम मुक्‍का ठोकुइयाअस लडाइँ नैकर्टुंं।
46009027	मै आपन शरीरह वशम पारक लाग खेलाडीअसक अनुशासित बनैठुँ। नकि त औरजहन प्रचार कैक पाछ मै अपन्‍हेजुन अयोग्‍य हुइसेक्‍ठुँ।
46010001	भैयौ, मै टुँहन का बात सम्‍झाइ चाहटुँ कलसे, हमार पुर्खाओँ सबजन बद्रीक छैहेँछैहेँ गैल, ओ हुँक्र सबजन सुखल धर्तीम नेङ्‌ग्‍क समुद्र पार कर्ल।
46010002	मोशक पाछ लागल मनैन्‍हक रूपम हुँक्र सबजन बद्रीम ओ समुद्रम बप्‍तिस्‍मा पैल।
46010003	सबजन एक्‍क आत्‍मिक भोजन खैल।
46010004	सबजन एक्‍क आत्‍मिक पानी पिल, काकरकि हुँकन्‍हक सँगसँग जैना आत्‍मिक चट्‌टानमसे निक्रल पानी हुँक्र पिल। उ चट्‌टानजुन ख्रीष्‍ट जो रलह।
46010005	तर फे परमेश्‍वर हुँक्र धेर जहनसे खुशी नैहुइल, ओ हुँक्र उजार ठाउँम नाश हुइल।
46010006	यी सब घटना हमार चेताउनीक लाग हुइल् हो। हम्र फे हुँकन्‍हक करलअस खराब इच्‍छा नैढरपरट्‍।
46010007	हुँक्र कत्रा जन मूर्तिपूजा करलअस टुह्र कर नैपरट्‍। धर्मशास्‍त्रम लिखल बा, “मनै खानपिन कैक उत्‍सव मनैल ओ नाचगान करक लाग उठ्‌ल।”
46010008	हुँक्र कत्रा जन व्‍यभिचार करलअस हम्र कर नैपरट्‍। व्‍यभिचार कर्लक कारण हुँक्र एक दिनम त्‍याईस हजार जन मुलह।
46010009	हुँक्र कत्रा जन परमप्रभुक परीक्षा करलअस हम्र ख्रीष्‍टक परीक्षा कर नैपरट्‍। परमप्रभुक परीक्षा कर्लक कारण हुँक्र साँपनसे कट्‌वापाक मुल।
46010010	हुँक्र कत्रा जन गनगन करलअस हम्र कर नैपरट्‍। गनगन कर्लक कारण हुँकन मृत्‍युक दूत सखाप पर्लन।
46010011	हमन चेताउनी देहक लाग हुँकन्‍हकम यी सब घट्‍ना हुइलन। ओ यी बात हम्र अन्‍त्‍यक दिनम जिउइयन सिखाइक लाग धर्मशास्‍त्रम लिख्‍गैल्‌ हो।
46010012	अपन्‍हेह बलगर विश्‍वासी सम्‍झना मनैया होस पुगाइपर्ठा, नकि त ऊ पापम फँससेकी।
46010013	टुन्‍हक जीवनम अइना सब परीक्षा और जन अनुभव करलसे फरक नैहो। परमेश्‍वर विश्‍वासयोग्य बाट। उहाँ टुह्र सहही नैसेक्‍ना हिसाबक परीक्षम टुँहन पर नैदेनेहुइट। उहाँ परीक्षमसे पार हुइना उपाय फे बनादेहुइयाबाट। असिक टुह्र सब जाँच सह सेक्‍बो।
46010014	उहओर्से प्रिय भैयौ, मूर्तिपूजसे दूर रहो।
46010015	समझदार मनैनसे बट्‌वाइअस मै टुँहनसे बट्‌वाइटुँ। म्‍वार कहल बात टुह्र अपन्‍हे विचार करो।
46010016	प्रभुभ्‍वाजक समयम हम्र खोर्‍या लेक परमेश्‍वरह धन्‍यवाद चह्रैठी। उ खोर्‍यमसे अङ्‌गूरिक मद पियबेर का हम्र ख्रीष्‍टक रगतम साझेदार नैहुइटी? का खँराइल रोटी खाइबेर हम्र ख्रीष्‍टक शरीरम साझेदार नैहुइटी?
46010017	हम्र धेर जन रलसे फे एकठो रोटी खँराक सबजन खैठी। यिहिँले हम्र एक शरीर हुइटी कना बात देखैठा।
46010018	इस्राएलीन्‍हक बारेम विचार करो ना। का वेदीम बलिदान चह्राइल चिज खउइयन वेदीम साझेदार नैहुइट?
46010019	मै का कहटुँ? मूर्तिह चह्राइल चिजिक का महत्‍व बा? अथवा मूर्तिक का महत्‍व बा?
46010020	म्‍वार कहख्‍वाजल बात का हो कलसे, मूर्तिपूजा करुइयन परमेश्‍वरह नाही, भूतन बलि चह्रैठ। ओ टुह्र भूतनसे हेलमेल करो कना म्‍वार चाहना नैहो।
46010021	टुह्र प्रभुक खोर्‍या ओ भूतन्‍हक खोर्‍या दुनुमसे पिय नैसेक्‍टो। टुह्र प्रभुक भ्‍वाज ओ भूतन्‍हक भ्‍वाज दुनुमसे खाइ नैसेक्‍टो?
46010022	का हम्र प्रभुक रिस उठाइक लाग बाटी? का हम्र प्रभुसे बलगर बाटी?
46010023	कुई-कुई कठ, “सब चिज कर पाजैठा।” ठीक हो, तर सब चिजले भलाइ नैकरट्‍। “सब चिज कर पाजैठा,” तर सब चिजले फाइदा नैकरट्‍।
46010024	हम्र आपन भलाइ नाहीँ, तर आनक भलाइ ख्‍वाजपर्ठा।
46010025	टुह्र बजारमसे शिकार किन्‍क विवेकक् लाग कुछु फे सोधपुछ बिना कर्ल खाइसेक्‍ठो।
46010026	काकरकि धर्मशास्‍त्रम लिखल बा, “पृथ्‍वी ओ उहिँम रहल सारा थोक परमप्रभुक हो।”
46010027	यदि कौनो विश्‍वास नैकरल मनैया टुँहन खाना खाए बलैल ओ टुँहन जैनास लागल कलसे जाओ। ओ टुँहन्‍हक आघ ढैदेहल खैना चिज विवेकक् लाग कुछु सोधपुछ बिना कर्ल खाओ।
46010028	तर कुई “यी खाना त मूर्तिम चह्राइल हो” कहल कलसे, उ कहुइया मनैयक लाग ओ विवेकक् लाग जिन खाओ।
46010029	मै टुन्‍हक विवेकक् लाग नाहीँ, तर उ और मनैयक विवेकक् लाग कनहुँ। टुह्र कहसेक्‍ठो, “आनक विवेकले म्‍वार स्‍वतन्‍त्रतह काजे सिमित बनैना?
46010030	यदि मै परमेश्‍वरह धन्‍यवाद चह्राक खाइटुँ कलसे, धन्‍यवाद चह्राक खाइल बातम काजे और मनैया महीह दोष लगैना?”
46010031	टुह्र खैनापिना ज्‍या कर्लसे फे परमेश्‍वरह महिमा देहक लाग करो।
46010032	यहूदीहुँकन, या ग्रीकहुँकन, या परमेश्‍वरक मण्‍डलीह, किहुह फे बाधा देना काम जिन करो।
46010033	म्‍वार करलअस करो। मै अपन्‍हेह खुशी पर्ना बात नाहीँ, तर सबजन मुक्ति पैहीँ कैक सब किसिमले सबजन्‍हक भलाइ खोज्‍ठुँ।
46011001	मै ख्रीष्‍टक देखासिकी करलअस टुह्र म्‍वार देखासिकी करो।
46011002	टुह्र सड्‌डभर महीह सम्‍झलक ओ म्‍वार सिखाइल शिक्षा मन्‍लकओर्से मै टुन्‍हक प्रशंसा कर्ठुं।
46011003	तर टुह्र का जानल मै चहठुँ कलसे, हरेक मनैयक शिर ख्रीष्‍ट हुइट। गोसिन्येक शिर हुँकहार गोस्‍या हुइट, ओ ख्रीष्‍टक शिर परमेश्‍वर हुइट।
46011004	आपन कपार छोप्‍क प्रार्थना कर्ना या अगमवाणी बोल्‍ना मनैया आपन शिर ख्रीष्‍टक बेइज्‍जत कर्ठ।
46011005	आपन कपार बिना छोप्‍ल प्रार्थना कर्ना या अगमवाणी बोल्‍ना जन्‍नीमनैया आपन गोस्‍यक बेइज्‍जत कर्ठी। उ त हुँकहार लाग कपार खौरल बराबर हो।
46011006	यदि कौनोजन्‍नीमनैया आपन कपार नैछोप्‍टी कलसे, ऊ आपन भुत्‍ला काट पर्ठा। तर यदि भुत्‍ला कटैना या खौरैना जन्‍नीमनैयक लाग शर्मक बात हो कलसे, ऊ आपन कपार छ्‌वाप पर्ठा।
46011007	पुरुष मनैया आपन कपार छ्‌वाप नैपरट्‍, काकरकि ऊ परमेश्‍वरक स्‍वरूप ओ गौरव हो, तर जन्‍नीमनैया आपन गोस्‍यक गौरव हो।
46011008	काकरकि पैल्‍ह पुरुष जन्‍नीमनैयकमसे सृष्‍टि कैगिल्‌ नैहो, तर जन्‍नीमनैया पुरुषमसे सृष्‍टि कैगिल्‌ हो।
46011009	पुरुष जन्‍नीमनैयक लाग सृष्‍टि कैगिल्‌ नैहो, तर जन्‍नीमनैया पुरुष मनैयक लाग सृष्‍टि कैगिल्‌ हो।
46011010	यी कारण ओ स्‍वर्गदूतन्‍हक कारण जन्‍नीमनैया आपन गोस्‍यक अधीनम बाटुँ कैक देखाइक लाग आपन कपार छ्‌वाप पर्ठा।
46011011	तर फे प्रभुक सामुन्‍नेम गोस्‍यक लाग गोसिन्या, ओ गोसिन्यक लाग गोस्‍या आवश्‍यक बा।
46011012	काकरकि पैल्‍ह जन्‍नीमनैया पुरुषमसे बनल हो, तर हरेक पुरुष जन्‍नीमनैयकमसे जन्‍मठ। ओ सब चिज सृष्‍टि करुइया परमेश्‍वर जो हुइट।
46011013	टुह्र अपन्‍हे विचार करो, का जन्‍नीमनैया आपन कपार बिना छोप्‍ल परमेश्‍वरह प्रार्थना कर्ना सुहैठा?
46011014	पुरुष नम्‍मा भुत्‍ला पालल् कलसे, उ वाकर लाग शर्मक बात हो कैक टुह्र स्‍वाभाविक रूपले नैजन्‍टो का?
46011015	नम्‍मा भुत्‍ला रना त जन्‍नीमनैयक लाग गौरवक बात नैहो का? काकरकि नम्‍मा भुत्‍ला कपार छ्‌वापक लाग हुँकहीन देगैल्‌ हो।
46011016	तर यदि कुई यी विषयम वाद-विवाद कर चहठा कलसे, यी बाहेक हमार और चलन नैहो, ओ परमेश्‍वरक और मण्‍डलीन्‍हक फे यहीसे फरक चलन नैहुइटन।
46011017	आब मै टुँहन और बातक निर्देशन देहबेर मै टुन्‍हक प्रशंसा कर नैसेक्‍टुँ। काकरकि आराधना सेवम टुह्र असलसे धेर खराबी कर्ठोजसिन लग्‍ठा।
46011018	पैल्‍ह बात, टुह्र मण्‍डलीम भेला हुइठो त टुन्‍हक बीचम फूट हुइठा कैक मै सुन्‍ठुँ, ओ कुछ मात्रम महीह विश्‍वास फे लग्‍ठा।
46011019	टुह्रमध्‍ये ठीक मनै चिह्‍न्‍जाइक लाग टुन्‍हक बीचम फूट हुइना जरुरी फे बा।
46011020	टुह्र भेला हुइठो त, प्रभुभ्‍वाजक नाउँ पार्क खैलसे फे, उ प्रभुभ्‍वाज नैरहट्‍।
46011021	काकरकि टुह्र आपन आनल खैना चिज आपनऽ सुरम खाइ भिर्जैठो। कत्रा जन भुँख्‍ल रठ, ओ कत्रा जनजुन मत्‍वार रठ।
46011022	टुह्र आपनऽ घरम खानपिन कर्लसे नैहुइट्‍ का? कि टुह्र परमेश्‍वरक मण्‍डलीह तुच्‍छ सम्‍झठो? कुछु नैरहल मनैन लाजम पार खोज्‍ठो? याकर बारेम मै टुँहन का कहुँ? का मै टुन्‍हक प्रशंसा करुँ? अहँ, याकर लाग मै टुन्‍हक प्रशंसा कर नैसेक्‍टुँ।
46011023	काकरकि मै प्रभुसे पाइल शिक्षा टुँहन सुम्‍पदेरख्‍नु। प्रभु येशू पक्राउ पर्लक रात उहाँ रोटी लेल,
46011024	ओ परमेश्‍वरह धन्‍यवाद देल ओ रोटी खन्‍टाक कल, “टुन्‍हक लाग देगैल्‌ यी म्‍वार शरीर हो, म्‍वार सम्‍झनम असिक कर्टीरहहो।”
46011025	ओसहेँक, रोटी खाक सेक्‍ल त उहाँ अङ्‍गूरिक मद रहल खोर्‍या लेक कल, “यी म्‍वार रगतम बाहान्‍गैल्‌ लौव बाचा हो। जब-जब टुह्र यी पिबो, म्‍वार सम्‍झनम पिहो।”
46011026	याकर मतलब जब-जब टुह्र यी रोटी खैबो ओ यी खोर्‍यमसे पिबो, हरेक फ्‍यारा टुह्र प्रभु नैआइट्‍सम उहाँक मृत्‍युक प्रचार कर्बो।
46011027	उहओर्से बेठीक हिसाबले प्रभुक रोटी खउइया ओ प्रभुक खोर्‍यमसे पिउइया प्रभुक शरीर ओ रगतक विरोधम पाप करल हुउइया बा।
46011028	यी रोटी खैनासे ओ खोर्‍यमसे पिनासे आघ हरेक जन, मै का करटुँ कैक होसियारसे सोचविचार करपर्ठा।
46011029	काकरकि यी रोटी खैना ओ खोर्‍यमसे पिना मनैया प्रभुक शरीरह आदर नैदेक खैलक ओ पिलक कारणले आपनम दण्‍ड अनुइया बा।
46011030	उहओर्से टुह्रमध्‍ये धेर जन कमजोर ओ रोगी बाटो, ओ कत्रा जन त मु फे गैल।
46011031	यदि हम्र खैनासे आघ होसियारसे सोचविचार कर्ली कलसे, हम्र दण्‍डम पर्ने नैहुइटी।
46011032	तर प्रभु जब हमन सजाय देठ, उ त हमन सुधार करक लाग अनुशासन सिखैलक हो, ताकि हम्र संसारक मनैन्‍हक सँगसँग दोषी नैठह्राजैबी।
46011033	उहओर्से म्‍वार भैयौ, टुह्र प्रभुभ्‍वाज खाइ लग्‍बो त, एक-औरजहन अश्‍या लगहो।
46011034	यदि टुह्र भुँखाइल बाटो कलसे, आपन घरम खाइसेक्‍ठो। तब टुह्र प्रभुभ्‍वाज खाइ लग्‍बो त, दोषी नैठह्राजैबो। और बातक बारेम मै टुन्‍हकठे अइम त निर्देशन देहम।
46012001	भैयौ, पवित्र आत्‍मक वरदानक बारेम मै टुँहन सत्‍य बात बुझल चाहटुँ।
46012002	टुँहन थाहाँ बा, कि प्रभुम विश्‍वास नैकर्लरलहो त, टुह्र कौनो ना कौनो किसिमले बहकल रलहो ओ बहकलओर्से बोल्‍बो-बोल्‍बो नैकर्ना मूर्तिहुँकन पूजा करो।
46012003	परमेश्‍वरक आत्‍मक अगुवाइम चल्‍ना मनै कुई फे येशूह सराप नैदेट, ओ पवित्र आत्‍मा केल हरेक मनैन येशू जो प्रभु हुइट कैक कह सेक्‍ना बनैठ।
46012004	पवित्र आत्‍मक वरदान धेर किसिमक बा, तर वरदान देना पवित्र आत्‍मा एक्‍कठो बाट।
46012005	सेवा किसिम-किसिमक बा, तर हम्र एकठो प्रभुक सेवा कर्ठी।
46012006	परमेश्‍वर विभिन्‍न तरिकाले काम कर्ठ, तर हमार सबजन्‍हक जीवनम काम करुइया त उह परमेश्‍वर हुइट।
46012007	सबजन्‍हक भलाइ ह्‍वाए कैक हरेक मनैयह पवित्र आत्‍मक वरदान देगैल्‌ बा।
46012008	पवित्र आत्‍मा कौनोजहन बुद्धिमान सल्‍लाह देना वरदान देठ। उह पवित्र आत्‍मा कौनोजहन विशेष ज्ञानक वरदान देठ।
46012009	उह पवित्र आत्‍मा कौनोजहन विश्‍वास कर्ना वरदान देठ। उह पवित्र आत्‍मा कौनोजहन रोग्याबेरम्‍हेन चोखैना वरदान देठ।
46012010	उहाँ कौनोजहन अचम्‍म-अचम्‍मक काम कर्ना, कौनोजहन अगमवाणी बोल्‍ना, कौनोजहन आत्‍मा छुट्‍यैना, कौनोजहन विभिन्‍न किसिमक अन्यभाषा बोल्‍ना, कौनोजहन उ भाषक अर्थ खोल्‍ना वरदान देठ।
46012011	यी सब उह एकठो पवित्र आत्‍मक काम हो। उहाँ आपन इच्‍छा अनुसार सबजहन फरक-फरक वरदान देठ।
46012012	मनैयक शरीरम धेर अङ्‌ग बा। यी फरक-फरक अङ्‌ग मिल्‍क एकठो शरीर बनल बा। ख्रीष्‍टक शरीर फे अस्‍तह हो।
46012013	हम्र चाहा यहूदी चाहा ग्रीक रही, चाहा कमारा चाहा स्‍वतन्‍त्र रही, हम्र एकठो पवित्र आत्‍माद्वारा बप्‍तिस्‍मा पैलकओर्से एकठो शरीर होरली। ओ हम्र सबजन एकठो पवित्र आत्‍मा पारख्‍ली।
46012014	काकरकि हमार शरीर एक्‍कठो अङ्‌गले बनल नैहो, तर धेर अङ्‌ग मिल्‍क बनल बा।
46012015	यदि ग्‍वारा “मै हाँठ नैहुइटुँ, उहओर्से मै शरीरक अङ्‌ग नैहुइटुँ” कहल कलसे, का उ शरीरक अङ्‌ग नैहुइट्‍ नि?
46012016	ओ यदि कान “मै आँख नैहुइटुँ, उहओर्से मै शरीरक अङ्‌ग नैहुइटुँ” कहल कलसे, का उ शरीरक अङ्‌ग नैहुइट्‍ नि?
46012017	यदि सारा शरीर आँख रहट्‍ कलसे, सुन्‍ना केहीँले? यदि सारा शरीर कान रहट्‍ कलसे, सुँघ्‍ना केहीँले?
46012018	तर परमेश्‍वर आपन इच्‍छा अनुसार शरीरम हरेक अङ्‌ग मिलाक ढैदेरख्‍ल।
46012019	यदि सारा शरीर एक्‍कठो अङ्‌गले बनल रहट्‍ कलसे, उ शरीर कसिन हुइनेरह?
46012020	अङ्‌ग धेर बा, तर फे शरीर त एक्‍कठो बा।
46012021	आँख हाँठह “महीह त्‍वार जरुरी नैहो” कैक कबु फे कह नैस्‍याकट्‍। ओसहेँक कपार ग्‍वारह “महीह त्‍वार जरुरी नैहो” कैक कबु फे कह नैस्‍याकट्‍।
46012022	वास्‍तवम शरीरक कमजोर ओ कम महत्‍वपूर्ण मानजैना अङ्‌ग झन् आवश्‍यक पर्ठा।
46012023	हम्र कम महत्‍व मानजैना अङ्‌गह झन् धेर आदर देठी। हम्र देखाइ नैमिल्‍ना अङ्‌गह झन् धेर वास्‍ता कर्ठी।
46012024	तर देखाइ मिल्‍ना अङ्‌गक धेर वास्‍ता कर नैपरट्‍। कम महत्‍वपूर्ण मानजैना अङ्‌गह धेर वास्‍ता करपर्ना हिसाबले परमेश्‍वर हमार शरीरक सब अङ्‌ग मिलादेरख्‍ल।
46012025	शरीरक सब अङ्‌ग मिल्‍क सँगसँग मजासे काम करक लाग, ओ एकठो अङ्‌ग और अङ्‌गक वास्‍ता करक लाग परमेश्‍वर यी कर्लह।
46012026	यदि एकठो अङ्‌ग दुःख पाइल कलसे, शरीरक सारा अङ्‌ग दुःख पैठा। ओ यदि एकठो अङ्‌ग सम्‍मान पाइल कलसे, शरीरक सारा अङ्‌ग सँगसँग आनन्‍द मनैठ।
46012027	टुह्र सबजन ख्रीष्‍टक शरीर हुइटो, ओ एक-एक जनजुन उह शरीरक अङ्‌ग हुइटो।
46012028	परमेश्‍वर मण्‍डलीम असिक नियुक्त कैरख्‍ल: पैल्‍ह प्रेरित, द्वासर अगमवक्ता, तीसर शिक्षक, तबदोस्र अचम्‍मक काम कर्ना, बेराम मनैन चोखैना, सहायता कर्ना, प्रशासन चलैना, विभिन्‍न भाषा बोल्‍ना मनै नियुक्त कैरख्‍ल।
46012029	का सबजन प्रेरित हुइट? का सबजन अगमवक्ता हुइट? का सबजन शिक्षक हुइट? का सबजन अचम्‍मक काम कर्ठ?
46012030	का सबजन बेराम मनैन चोखैठ? का सबजन विभिन्‍न भाषा बोल्‍ठ? का सबजन अन्यभाषक अर्थ ख्‍वालसेक्‍ठ?
46012031	टुह्र उत्तम वरदान पाइक लाग इच्‍छा करपर्ठा। आब मै वरदान प्रयोग कर्ना उत्तम तरिकक् बारेम टुँहन कहटुँ।
46013001	यदि मै मनैन्‍हक भाषा ओ स्‍वर्गदूतन्‍हक भाषा ब्‍वालसेक्‍ठुँ, तर मै औरजहन प्रेम कर नैसेक्‍टुँ कलसे, मै हल्‍ला कर्ना घण्‍टा ओ झ्‍याइँ-झ्‍याइँ कर्ना झाली केल हुइठुँ।
46013002	यदि म्‍वारठे अगमवाणी बोल्‍ना वरदान बा, बुझ नैसेक्‍जैना बात मै बुझसेक्‍ठुँ ओ सारा ज्ञान फे पारख्‍नु, म्‍वारम पर्वत्‍वा हटाइ सेक्‍ना सम्‍मक विश्‍वास बा, तर मै औरजहन प्रेम कर नैसेक्‍टुँ कलसे, मै कुछु फे नैहुइटुँ?
46013003	यदि मै आपन सारा सम्‍पत्ति गरीबन देदर्नु, मै आपन शरीर फे जराइ देदर्नु, तर मै औरजहन प्रेम कर नैसेक्‍टुँ कलसे, महीह कुछु फे फाइदा नैहुइट्‍?
46013004	प्रेमम सहना ओ दया कर्ना गुण रठस। प्रेम डाहा नैकरट्‍, धाक नैलगाइट्‍, घमण्‍ड फे नैकरट्‍।
46013005	प्रेम खराब हिसाबले नैचलट्‍, आपन बातम केल जिद्दी नैकरट्‍, नैझर्कट्‍, खराब बातक मतलब नैकरट्‍।
46013006	प्रेम अन्याय परलम खुशी नैहुइट्‍, तर सत्‍य बातम आनन्‍दित हुइठा।
46013007	प्रेम सब बात सहठा, सब बात विश्‍वास कर्ठा, सब बातम आशा कर्ठा, सब बातम स्‍थिर रठा।
46013008	प्रेम सड्‌डभर रठा। अगमवाणी बितजैठा, अन्यभाषक वरदान बन्‍द होजैठा, ज्ञान फे टलजैठा।
46013009	हमार ज्ञान अपूर्ण बा, हमार अगमवाणी अपूर्ण बा।
46013010	तर जब सिद्धताक समय आई, तब अपूर्ण बात टलजाई।
46013011	मै लर्का रहलम लर्काअस बोलुँ, लर्काअस विचार करुँ ओ लर्काअस तर्क करुँ। तर जब मै जवान हुइनु, तब लर्कन्‍हक चाल छोरदेनु।
46013012	आब हम्र ऐनम ढुंगिल द्‌याखअस ढुंगिल-ढुंगिल केल देख्‍ठी, तर उ ब्‍याला हम्र आमने-सामने देखुइयाबाटी। आब मै कुछ बात केल जन्‍ठुँ, तर उ ब्‍याला, परमेश्‍वर म्‍वार बारेम सब बात पूरा बुझलअस, मै फे सब बात बुझुइयाबाटुँ।
46013013	आब विश्‍वास, आशा ओ प्रेम यी तीन बात रठा, तर यीमध्‍ये प्रेम जो सबसे महान हो।
46014001	टुन्‍हक सबसे उच्‍च लक्ष्‍य कलक प्रेम हुइपर्ठा। आत्‍मिक वरदान पैना धेर इच्‍छा करो। विशेष कैक अगमवाणी बोल्‍ना वरदानक लाग कोसिस करो।
46014002	काकरकि अन्यभाषा बोल्‍ना मनैया मनैनसे नैब्‍वालट्‍, तर परमेश्‍वरसे बोल्‍ठा। वाकर बोली कुई फे नैबुझट्‍। ऊ पवित्र आत्‍मले रहस्‍यक बात बोल्‍ठा।
46014003	तर अगमवाणी बोल्‍ना मनैया औरजहन आत्‍मिक रूपले बलगर बनैठा, ओ हुँकन उत्‍साह ओ सान्‍त्‍वना देठा।
46014004	अन्यभाषा बोल्‍ना मनैया आपन केल सुधार कर्ठा, तर अगमवाणी बोल्‍ना मनैया सारा मण्‍डलीक सुधार कर्ठा।
46014005	मै टुह्र सबजन अन्यभाषा ब्‍वालल्‌ चहठुँ, तर ओहीसे धेर टुह्र सबजन अगमवाणी ब्‍वालल्‌ चहठुँ। अन्यभाषा ब्‍वालल्‌से अगमवाणी ब्‍वालल्‌ बरा हो। यदि अन्यभाषा बोल्‍लसे वाकर अर्थ खोलदेना कौनो मनैया बा कलसे उहिँले फे मण्‍डलीक भलाइ हुइठा।
46014006	उहओर्से भैयौ, यदि मै टुन्‍हकठे अन्यभाषा बोल्‍टी अइनु कलसे टुँहन का फाइदा हुई? बेनसे मै कौनो बातक प्रकाश, ज्ञानगुनक बात, अगमवाणी या शिक्षा देनु कलसे, उहिँले टुँहन फाइदा पुगैठा।
46014007	बश्‍या या वीणा जसिन प्राण नैरहल बाजा बजाइबेर स्‍पष्‍ट धुन नैआइल कलसे, का बाजटा कैक के थाहाँ पाई?
46014008	बिगुल बजाइबेर तयारी हुइना स्‍पष्‍ट आवाज नैआइल कलसे, सिपाहीहुँक्र लडाइँक लाग कसिक तयार हुहीँ?
46014009	ओसहेँक यदि टुँहार ब्‍वालल्‌ भाषा मनै नैबुझ्‍ल कलसे, टुँ का बात बट्‌वाइटो कैक हुँक्र कसिक जनहीँ? टुँहार बोली त हावा बराबर होजाई।
46014010	संसारम धेर किसिमक भाषा बा, ओ हरेक भाषक आपन-आपन अर्थ बाटस।
46014011	यदि केक्रो भाषा मै नैबुझ्‍नु कलसे, मै वाकर लाग विदेशीअस हुइठुँ, ओ ऊ म्‍वार लाग विदेशीअस हुइठा।
46014012	टुह्र आत्‍मिक वरदानक धेर चाहना कर्ठो। आब उ वरदानक धेर प्रयोग करो त मण्‍डलीक बृद्धि हुई।
46014013	उहओर्से अन्यभाषा बोल्‍ना मनैया वाकर ब्‍वालल्‌ बातक अर्थ खोल्‍ना वरदानक लाग प्रार्थना करपर्ठा।
46014014	यदि मै अन्यभाषम प्रार्थना कर्ठुं कलसे, म्‍वार आत्‍मा प्रार्थना कर्ठा, ओ मै आपन ब्‍वालल्‌ बात अपन्‍हे नैबुझ्‍टुँ।
46014015	आब मै का करुँ त? मै आत्‍मम प्रार्थना करम, ओ अप्‍न बुझ्‍ना भाषम फे प्रार्थना करम। मै आत्‍मम भजन गैम, ओ अप्‍न बुझ्‍ना भाषम फे भजन गैम।
46014016	यदि टुह्र आत्‍मम केल परमेश्‍वरक प्रशंसा कर्ठो कलसे, टुन्‍हक बात नैबुझ्‍ना मनै टुन्‍हक चह्राइल धन्‍यवादम सहमति जनैटी कसिक “आमेन” कह्‍हीँ? काकरकि हुँक्र टुन्‍हक कहल बात बुझ्‍ल नैरट।
46014017	टुँ परमेश्‍वरह मजासे धन्‍यवाद देलसे फे, यिहिँले औरजहन कुछु फाइदा नैदेहट्‍।
46014018	परमेश्‍वरह धन्‍यवाद चह्रैठुँ, काकरकि मै टुह्र सबजहनसे धेर अन्यभाषा बोल्‍ठुँ।
46014019	तर मण्‍डलीम नैबुझ्‍ना भाषम हजारौँ शब्‍द ब्‍वालल्‌से त औरजहन सिखाइक लाग मै पाँची शब्‍द केल हुइलसे फे बुझ्‍ना भाषम ब्‍वाल चहठुँ।
46014020	भैयौ, सोच विचारम लर्काअस जिन होओ। खराब बातम लर्काअस अनजान होओ, तर सोच विचारम परिपक्‍व मनैअस होओ।
46014021	धर्मशास्‍त्रम परमप्रभुक कहल बात लिखल बा, “और भाषा बोल्‍ना मनैन्‍हकमसे ओ विदेशीन्‍हक मुहमसे, मै आपन मनैनसे बोलम। तर फे हुँक्र म्‍वार बात सुनुइया नैहुइट।”
46014022	अन्यभाषम बोल्‍ना त विश्‍वास करल मनैन्‍हक लाग नाहीँ, विश्‍वास नैकरल मनैन्‍हक फाइदक लाग हो। तर अगमवाणी बोल्‍ना जुन विश्‍वास नैकरल मनैन्‍हक लाग नाहीँ, विश्‍वास करल मनैन्‍हक फाइदक लाग हो।
46014023	यदि विश्‍वास नैकरल असिन बात नैबुझ्‍ना मनै मण्‍डलीम अइल ओ सबजहन अन्यभाषा ब्‍वालट्‍ सुन्‍ल कलसे, हुँक्र टुँहन बौराइल नैसम्‍झहीँ का?
46014024	तर यदि टुह्र सबजन अगमवाणी ब्‍वालटो, ओ विश्‍वास नैकरल असिन बात नैबुझ्‍ना मनै मण्‍डलीम अइल कलसे, हुँक्र आपन पाप थाहाँ पैहीँ ओ अपन्‍हेह मजासे जाँच करहीँ।
46014025	हुँकन्‍हक मनक बात प्रकट हुहीन, ओ आपन शिर झुकाक “टुन्‍हक बीचम परमेश्‍वर बाट” कटी परमेश्‍वरक आराधना करहीँ।
46014026	भैयौ, म्‍वार कहख्‍वाजल बात का हो कलसे, जब टुह्र सभम जम्‍मा हुइठो, तब एकठो मनैया भजनम अगुवाइ कर्ठा, और मनैया वचनम अगुवाइ कर्ठा, और मनैया परमेश्‍वरसे पाइल प्रकाश कठा, और मनैया अन्यभाषा बोल्‍ठा ओ और मनैयाजुन वाकर अर्थ खोल्‍ठा। मण्‍डली बलगर बनाइक लाग यी सब चिज कैजाइपर्ठा।
46014027	अन्यभाषा बोलुइयन दुइ या धेर रलसे तीन जन पालिकपाला बोलहीँ, ओ एकठो मनैयाजुन वाकर अर्थ खोलदेह पर्ठा।
46014028	अर्थ ख्‍वाल जन्‍ना कुई फे नैहो कलसे, अन्यभाषा बोल्‍ना मनैया मण्‍डलीम चूप रहपर्ठा, ओ ऊ परमेश्‍वरसे गुप्‍त रूपले बट्‌वाइपर्ठा।
46014029	अगमवाणी फे दुइ-तीन जन केल ब्‍वालपर्ठा, ओ और जनजुन ब्‍वालल्‌ बातक जाँच करपर्ठा।
46014030	कौनो मनैया बोल्‍टीरहलब्‍याला, और मनैयह परमेश्‍वर कौनो चिजिक प्रकाश देल कलसे, पैल्‍ह बोल्‍टीरहल मनैया चूप लागपर्ठा।
46014031	टुह्र सबजन पालिकपाला अगमवाणी ब्‍वालसेक्‍ठो, ओ और जन फे सिखसेक्‍ठ, ओ हौसला पैठ।
46014032	अगमवाणी बोल्‍ना मनैया अपन्‍हेह वशम ढर स्‍याकपर्ठा ओ औरजहन फे बोल्‍ना मौका देहपर्ठा।
46014033	काकरकि परमेश्‍वर गोलमालक परमेश्‍वर नैहुइट, तर सब चिज ठीक-ठीक हिसाबले चलल् चहठ। पवित्र जनहुँकन्‍हक सब मण्‍डलीम रहल चलनअस
46014034	जन्‍नीमनै मण्‍डलीम चूपचाप रहपर्ठा। हुँक्र बोल्‍क मण्‍डलीक सेवम बाधा पुगैना ठीक नैहो। व्‍यवस्‍थम कहलअस हुँक्र अधीनम रहपर्ठा।
46014035	यदि हुँक्र कुछु सिख चहठ कलसे, घरम आपन गोस्‍यह पुछहीँ। काकरकि मण्‍डलीम जन्‍नीमनै बोल्‍ना त शरमलग्‍टिक बात हो।
46014036	का परमेश्‍वरक वचन टुन्‍हकठेसे सुरु हुइल् हो? या का टुह्र केल परमेश्‍वरक वचन पारख्‍लो?
46014037	यदि कुई अपन्‍हेह अगमवक्ता या आत्‍मिक मनैया सम्‍झठा कलसे, म्‍वार लिखल बात प्रभुक आज्ञा हो कैक मानपर्ठा।
46014038	तर यदि कुई यी बात नैमानट्‍ कलसे, वाकर बात फे नैमानजउइया हो।
46014039	उहओर्से, भैयौ, अगमवाणी ब्‍वालक लाग पूरा मन लगाओ, अन्यभाषा बोलुइयह जिन रोको।
46014040	तर सब काम भद्रगोल नैकैक ठीक-ठीक हिसाबले करपर्ठा।
46015001	भैयौ, मै टुँहन प्रचार करल खुशीक खबरक बारेम टुँहन सम्‍झना दिलाई चाहटुँ। खुशीक खबर टुह्र ग्रहण कर्लो, ओ यैहेँम अर्‍याइल पलबाटो।
46015002	यदि टुह्र खुशीक खबरम अर्‍याइल पलरबो कलसे यिहिँले टुँहन बचैलरही। तर यदि उहिँम अर्‍याइल पल नैरबो कलसे, टुन्‍हक विश्‍वास बिनकामक हुउइया बा।
46015003	म्‍वार पाइल सबसे मुख्‍य बात टुँहन देरख्‍नु। उ का हो कलसे, धर्मशास्‍त्र अनुसार ख्रीष्‍ट हमार पापक लाग मुल।
46015004	उहाँ गारगैल, ओ धर्मशास्‍त्र अनुसार तीसर दिनम उहाँ फेदोस्र जियागैल।
46015005	उहाँ पत्रुसकठे, ओ पाछ बाह्र जन्‍हकठे देखपर्ल।
46015006	तबदोस्र उहाँ पाँच सयसे धेर विश्‍वासीन्‍हकठे एक्‍कसँग देखपर्ल। उहाँह देखुइयन कत्रा जन त मुगैल, तर धेर जन आम्‍ही पलबाट।
46015007	तबदोस्र उहाँ याकूबकठे, ओ और सब प्रेरितन्‍हकठे देखपर्ल।
46015008	सबसे पाछ, मै बेठीक समयम जन्‍मल् मनैयाअस रलसे फे, उहाँ म्‍वारठे देखपर्ल।
46015009	प्रेरितमध्‍ये मै अपन्‍हेह सबसे नीच सम्‍झठुँ। मै त प्रेरित कैजिना लायक फे नैहुइटुँ, काकरकि मै परमेश्‍वरक मण्‍डलीह सतैनु।
46015010	तर मै ज्‍या बाटुँ, उ परमेश्‍वरक अनुग्रहले बाटुँ, ओ उहाँक अनुग्रह बिनकामक नैरह। मै और प्रेरितनसे धेर परिश्रम कैक काम कर्नु। वास्‍तवम काम करुइया मै नैहुइटुँ, तर परमेश्‍वर म्‍वार जीवन मार्फत आपन अनुग्रहले काम कर्ल।
46015011	उहओर्से चाहा मै, चाहा हुँक्र, हम्र ज्‍या प्रचार कर्ली, टुह्र उह विश्‍वास कैरख्‍लो।
46015012	हम्र ख्रीष्‍ट मुवलमसे जिगैल कैक प्रचार कर्ठी, त टुह्र कत्रा जन मुवल मनै नैजिट कैक कसिक कहसेक्‍ठो?
46015013	यदि मुवल मनै फेदोस्र नैजिट कलसे, ख्रीष्‍ट फे मुवलमसे नैजियागैल।
46015014	यदि ख्रीष्‍ट मुवलमसे नैजियागैल कलसे, हमार करल प्रचार बेकार हुइठा, ओ टुन्‍हक विश्‍वास फे बेकार हुइठा।
46015015	अत्र केल नैहोक, हम्र परमेश्‍वरक बारेम झूट बोलुइया ठह्रठी, काकरकि परमेश्‍वर ख्रीष्‍टह मुवलमसे जियादेल कैक हम्र साक्षी देरख्‍ली। तर यदि मुवल मनै फेदोस्र नैजिना हो कलसे, परमेश्‍वर उहाँह फे नैजियैल।
46015016	काकरकि यदि मुवल मनै फेदोस्र नैजिना हो कलसे, ख्रीष्‍ट फे मुवलमसे नैजियागैल।
46015017	ओ यदि ख्रीष्‍ट मुवलमसे नैजियागैल कलसे, टुन्‍हक विश्‍वास बेकार बा, ओ टुह्र आम्‍हीसम आपन पापम पलबाटो।
46015018	ओसिन हो कलसे, ख्रीष्‍टम विश्‍वास कैक मुवल मनै त जातसे नाश होगैल।
46015019	यदि ख्रीष्‍टम हमार आशा यिह जिन्‍दगीक लाग केल हो कलसे, हम्र सारा मनैनसे धेर स्‍वाग लग्‍टिक बाटी।
46015020	वास्‍तवम ख्रीष्‍ट मुवलमसे जिरल। उहाँ मुवलमध्‍ये सबसे पैल्‍ह जिलकओर्से और मुवल मनै फे जिठ कना बातक प्रमाण देठा।
46015021	काकरकि एकठो मनैयक कारणले करबेर सबजन मुवपर्ना हुइल्, ओसहेँक एकठो मनैयक कारणले करबेर मुवल मनै फेदोस्र जिउइयाबाट।
46015022	जसिक आदमम सबजन मुठ, ओसहेँक ख्रीष्‍टम सबजन लौव जीवन पैठ।
46015023	तर सब मनै आपन-आपन पालक हिसाबले ख्रीष्‍ट सबसे पैल्‍ह मुवलमसे जिल, ओ उहाँ फेदोस्र अइहीँ त उहाँकम विश्‍वास करल सबजन मुवलमसे जिजैहीँ।
46015024	तबदोस्र अन्‍त्‍यक समय अउइया बा। उ ब्‍याला उहाँ सारा शासन, सारा अधिकार ओ सारा शक्तिह नाश कैक राज्‍य परमेश्‍वर बाबह सुम्‍पदेहुइया बाट।
46015025	काकरकि ख्रीष्‍ट आपन सारा शत्रुन हराक आपन ग्‍वारक टर नैपारट्‍सम उहाँ राज्‍य करपर्ठा।
46015026	सबसे पाछ नाश पारजैना शत्रुजुन मृत्‍यु हो।
46015027	काकरकि धर्मशास्‍त्रम लिखल बा, “परमेश्‍वर सब चिज उहाँक ग्‍वारक टर पारदेहीँ।” याकर मतलब परमेश्‍वर अपन्‍हे फे ख्रीष्‍टक अधीनम परहीँ कलक नैहो, तर परमेश्‍वर जो सब चिज ख्रीष्‍टक अधीनम पारदेहीँ कलक हो।
46015028	जब सब चिज उहाँक अधीनम रही, तब छावा अपन्‍हे परमेश्‍वरक अधीनम रह्‍हीँ, ताकि परमेश्‍वर, जे सब चिज आपन छावक अधीनम पर्ल, उहाँ जो सब चिजिक सर्वेसर्वा हुइहीँ।
46015029	यदि मुवल मनै फेदोस्र नैजियाजैना हो कलसे, मनै उ मुवल मनैन्‍हक लाग बप्‍तिस्‍मा लेलक अर्थ का रहल? यदि मुवल मनै फेदोस्र जीवित नैहुइना हो कलसे, हुँकन्‍हक लाग काजे बप्‍तिस्‍मा लेना?
46015030	हम्र फे काजे घरीघरी खतराम पर्ना?
46015031	भैयौ, मै हरेक दिन मृत्‍युक सामना कर्ठुं। हमार प्रभु ख्रीष्‍ट येशूसे टुन्‍हक सम्‍बन्‍ध रलकओर्से मै गर्वसाथ यी कहसेक्‍ठुँ।
46015032	यदि मुवल मनै फेदोस्र नैजिना हो कलसे, मै एफिससम जङ्‌गली जनावरनसे लडाइँ कैक का पैनु? यदि मुवल मनै फेदोस्र नैजिना हो कलसे, मनैन्‍हक हिसाबले, “खाई, पिई, काकरकि काल त हम्र मुजैबी।”
46015033	असिन बात कना मनैन्‍हक ध्‍वाखम जिन परो। काकरकि खराब सङ्‌गतले असल मनै फे बिग्रठ।
46015034	ठीक बातक बारेम सावधान होक विचार करो। पाप काम छोरो। टुह्र कत्रा जन परमेश्‍वरह चिन्‍ह्‍ल नैहुइटो। टुन्‍हक लाग त यी शरमलग्‍टिक बात हो।
46015035	कुई पुछ सेकी, “मुस्‍याकल मनै कसिक जियाजैहीँ? हुँकन्‍हक शरीर कसिन रहहीन?”
46015036	कसिन मूर्ख बात! टुह्र बीया बुइठो त उ बिना मुल नैजामट्‍।
46015037	टुह्र गोहूँ या और अनाज बुइबेर वाकर बीया केल बुइठो। बाह्रल ब्‍वाँट त नैलगैटो।
46015038	परमेश्‍वर आपन इच्‍छा अनुसार हरेक बीयह लौव रूप देठ। हरेक किसिमक बीयमसे आपन हिसाबक विरुवा जम्‍ठा।
46015039	सब प्राणीन्‍हक शरीर एक्‍क किसिमक नैरहट्‍। मनैन्‍हक शरीर एक किसिमक, जीवजनावरन्‍हक और किसिमक, चीरैँचुरुङ्‌गीन्‍हक और किसिमक, मच्‍छीन्‍हक और किसिमक।
46015040	शरीर फे स्‍वर्गीय ओ संसारिक रठा। स्‍वर्गीय शरीरक तेज एक किसिमक बा, ओ संसारिक शरीरक तेज और किसिमक बा।
46015041	दिनक तेज एक किसिमक, जोन्‍हेक तेज और किसिमक, ओ तोरैँयक तेज और किसिमक बा। एकठो तोरैँया और तोरैँयसे तेजम फरक रठा।
46015042	मुवल मनै जिल कलसे फे अस्‍तह हुइठा। हम्र मुली कलसे हमार भौतिक शरीर माटीम गारजैठा, तर यी सड्‌डभरिक लाग जियाजउइया बा।
46015043	हमार शरीर नैमजा अवस्‍थम गारजैठा, तर गौरवमय अवस्‍थम जियाजैठा। कमजोरीम गारजैठा, तर शक्तिम जियाजैठा।
46015044	यी भौतिक शरीरम गारजैठा, तर आत्‍मिक शरीरम जियाजैठा। भौतिक शरीर रहलअस आत्‍मिक शरीर फे रठा।
46015045	धर्मशास्‍त्रम यी लिखल बा, “पैल्‍ह मनैया आदम जीवित प्राणी हुइल।” तर अन्‍तिम आदम अर्थात्‌ ख्रीष्‍ट त जीवन देना आत्‍मा हुइट।
46015046	पैल्‍ह अउइया त प्राकृतिक शरीरम रलह, पाछ अउइया पो आत्‍मिक शरीरम रलह।
46015047	पैल्‍ह मनैया आदम माटीमसे सृष्‍टि कैगिल, द्वासर मनैया ख्रीष्‍ट स्‍वर्गसे अइल।
46015048	पृथ्‍वीक मनै माटीले बनल पैल्‍ह मनैयकअस रठ। ओ स्‍वर्गक मनै स्‍वर्गसे आइल मनैयकअस रठ।
46015049	जसिक आब हम्र माटीले बनल मनैयकअस बाटी, ओसहेँक पाछ हम्र स्‍वर्गसे आइल मनैयकअस हुइबी।
46015050	भैयौ, म्‍वार कहख्‍वाजल बात का हो कलसे, रगत ओ मासले बनल हमार शरीर परमेश्‍वरक राज्‍यक हकदार हुई नैस्‍याकट्‍। नाश होक जैना शरीर कबु फे नाश नैहुइना शरीरक हकदार हुई नैस्‍याकट्‍।
46015051	हेरो, मै एकठो रहस्‍यक बात कहटुँ, हम्र सबजन मुउइया नैहुइटी, तर सबजन परिवर्तन हुउइया बाटी।
46015052	यी परिवर्तन आँख झिम्‍काइलसे झट्‌ट, तुरहीक आखिरी आवाजम एकचोट्‌टे होजउइया बा। तुरही बजैटी साइट्‍ मुवल मनै सड्‌डभरिक लाग जियाजैहीँ, ओ हम्र जिटीह रहुइयन्‍हक जुन परिवर्तन हुउइया बा।
46015053	काकरकि हमार नाश हुइना शरीर नाश नैहुइना शरीरम परिवर्तन हुउइया बा, हमार मरणशील शरीर अमरणशील शरीरम परिवर्तन हुउइया बा।
46015054	जब नाश हुइना शरीर नाश नैहुइना शरीरम, ओ मरणशील शरीर अमरणशील शरीरम परिवर्तन हुइ, तब धर्मशास्‍त्रम लिखल यी वचन पूरा हुउइया बा, “रै मृत्‍यु, टैँ लडाइँम हाररख्‍ल्‍या!
46015055	रै मृत्‍यु, टैँ कहाँ जित्‍ल्‍या? रै मृत्‍यु, दुःख देना ट्‌वार शक्ति खै?”
46015056	मृत्‍युक शक्ति पाप हो, ओ पापक शक्ति व्‍यवस्‍था हो।
46015057	तर परमेश्‍वरह धन्‍यवाद ह्‍वाए, उहाँ हमार प्रभु येशू ख्रीष्‍टद्वारा हमन विजय देठ।
46015058	उहओर्से, म्‍वार प्रिय भैयौ, बलगर होक अटल रहो। जोशिलो होक प्रभुक कामम सड्‍ड लग्‍लरहो, काकरकि टुह्र जन्‍ठो प्रभुक लाग टुन्‍हक करल परिश्रम बेकार नैहुइट्‍।
46016001	यरूशलेमम रहल विश्‍वासीन्‍हक लाग उठैना भेटीक विषयम जुन मै गलातियक सारा मण्‍डलीह देहल निर्देशन अनुसार करहो।
46016002	हरेक हप्‍तक पैल्‍ह दिन टुह्र सबजन आपन-आपन कमाही अनुसार कुछु धन अल्‍गाक जम्‍मा कर्टीरहहो। यदि टुह्र यी कर्बो कलसे, मै टुन्‍हकठे आइल ब्‍याला भेटी उठाइ नैपरी।
46016003	मै अइम त, टुन्‍हक उठाइल भेटी यरूशलेमम लैजाइक लाग टुन्‍हक र्‍वाजल मनैन मै सिफारिस कैक पठादेहम।
46016004	यदि महीह फे जाइ परी कलसे, हुँक्र म्‍वारसँग जाइ सेकहीँ।
46016005	मै माकेडोनियाओर्से यात्रा करबेर टुँहनसे भेटघाट कर आइकठुँ, काकरकि मै माकेडोनियाओर्से जाइकठुँ।
46016006	सायद मै टुन्‍हकठे कुछ समयक लाग रहसेक्‍ठुँ, या हिउँदभर फे रहसेक्‍ठुँ। तबदोस्र मै जहाँ गैलसे फे टुह्र म्‍वार यात्रक लाग सहायता करसेक्‍ठो।
46016007	अखिक पाली मै टुँहनसे एकघरी भेटघाट कैक चलजैना नाहीँ, यदि प्रभुक इच्‍छा रही कलसे, कुछ समय टुन्‍हकठे रना आशा कैरख्‍नु।
46016008	तर पेन्‍तिकोस कना टिहारसम मै एफिससम रहकठुँ।
46016009	म्‍वार विरोध करुइयन धेर जन रलसे फे प्रभुक महान कामक लाग एकदम असल मौका मिलल् बा।
46016010	तिमोथी टुन्‍हकठे अइहीँ त, हुँकहीन मजासे स्‍वागतसत्‍कार करहो, काकरकि ऊ फे प्रभुक काम म्‍वारअस कर्टिबाट।
46016011	हुँकहीन दुर्व्‍यवहार कर किहुह फे जिन देओ। ऊ और विश्‍वासी भैयन्‍हकसँग म्‍वारठे अइहीँ कैक मै आशा करटुँ। ऊ आइलगहीँ त, हुँकहीन शान्‍तिसे यात्रम पठैहो।
46016012	आब भाइ अपोल्‍लोसक बारेम कुछ कहटुँ, मै हुँकहीन और विश्‍वासी भैयन्‍हकसँग टुन्‍हकठे भेटघाट कर जैहो कैक बिन्‍ती कर्नु, तर आब हुँकहीन टुन्‍हकठे अइना इच्‍छा नैलग्‍लन। पाछ मौका पैटीसाइट्‍ ऊ टुन्‍हकठे अउइयाबाट।
46016013	होसियार होक विश्‍वासम अर्‍यैल रहो। साहसी ओ बलगर होओ।
46016014	ज्‍या काम कर्लसे फे, प्रेमम रह्‍क करो।
46016015	टुह्र स्‍तिफनस ओ हुँकहार घरपरिवारक मनैन चिह्‍न्‍ठो। हुँक्र अखैयम रहलमध्‍ये सबसे सुरुक विश्‍वासीहुँक्र हुइट। हुँक्र परमेश्‍वरक मनैन सेवा पुगाइक लाग आपन जीवन देरख्‍ल। भैयौ, मै टुँहनसे बिन्‍ती करटुँ,
46016016	असिन मनैन्‍हक कहल मानो। ओ अस्‍तह सेवा कर्ना औरजन्‍हक फे कहल मानो।
46016017	स्‍तिफनास, फोर्टुनाटस ओ अखाइकस यिहाँ अइल त, मै धेर खुशी हुइनु, काकरकि टुह्र यिहाँ नैरहल ब्‍यालक सुनसानपना आब हेरारहल।
46016018	हुँक्र टुँहन कराइलअस महीह फे उत्‍साहित करारख्‍ल। टुह्र असिन मनैन्‍हक आदर करपर्ठा।
46016019	एशियम रहल मण्‍डलीहुँक्र टुँहन अभिवादन पठारख्‍ल। अकिलास ओ प्रिस्‍का ओ हुँकन्‍हक घरम रहल मण्‍डली प्रभुम टुँहन हार्दिक अभिवादन पठारख्‍ल।
46016020	सब विश्‍वासीहुँक्र टुँहन अभिवादन पठारख्‍ल। एक-औरजहन पवित्र प्रेमले अभिवादन करहो।
46016021	मै पावल, आपन हाँठले यी अभिवादन लिखटुँ।
46016022	यदि कुई प्रभुह प्रेम नैकरट्‍ कलसे, वाकरम सराप परहीँस्‌! हे हमार प्रभु, आई।
46016023	प्रभु येशू ख्रीष्‍टक अनुग्रह टुन्‍हकसँग रह।
46016024	ख्रीष्‍ट येशूम म्‍वार प्रेम टुह्र सबजन्‍हकसँग रह। आमेन।
47001001	यी चिठी परमेश्‍वरक इच्‍छासे ख्रीष्‍ट येशूक प्रेरित हुइक लाग बोलावट पाइल मै पावल ओ हमार भाइ तिमोथीसे हो। मै कोरिन्‍थ सहरम रहल परमेश्‍वरक मण्‍डलीह ओ सारा अखैया क्षेत्रम रहल पवित्र जनहुँकन यी चिठी लिखटुँ।
47001002	हमार परमेश्‍वर बाबा ओ प्रभु येशू ख्रीष्‍ट टुँहन अनुग्रह ओ शान्‍ति देहीँ।
47001003	हमार प्रभु येशू ख्रीष्‍टक परमेश्‍वर ओ बाबक जयजयकार ह्‍वाए। उहाँ दया ओ सारा सान्‍त्‍वना देना परमेश्‍वर हुइट।
47001004	हम्र फे दुःखम परल और मनैन परमेश्‍वरसे पाइल सान्‍त्‍वना देह सेकी कैक उहाँ हमन सारा दुःखम सान्‍त्‍वना देठ।
47001005	हम्र प्रभु येशू ख्रीष्‍टक दुःखम जत्रा धेर सहभागी हुइठी, ख्रीष्‍ट फे हमार दुःखम हमन ओत्रह धेर सान्‍त्‍वना देठ।
47001006	हम्र दुःख पैली त यी सब टुन्‍हक सान्‍त्‍वना ओ मुक्तिक लाग हो। हम्र सान्‍त्‍वना पैबी कलसे टुह्र फे सान्‍त्‍वना पैबो। हमार भ्‍वागल दुःख सहअस टुह्र फे धीरजसे सहबो कलसे उह सान्‍त्‍वनक अनुभव कर्नेबाटो।
47001007	टुन्‍हकम रहल हमार आशा कबु फे नैडग्‍मगैने हो। काकरकि हमन थाहाँ बा, जसहेँक टुह्र हमार दुःखम सहभागी बाटो, ओसहेँक हमार सान्‍त्‍वनम फे सहभागी हुइनेबाटो।
47001008	भैयौ, एशिया क्षेत्रम रहबेर हमार भ्‍वागल दुःखक बारेम टुँहन सम्‍झना कराइ चाहटी। उहाँ हम्र अत्रा दुःख पैली कि हम्र बच्‍बी कना त आश हेरारल्‍हा।
47001009	हम्र त आब मुजैबी जसिन लागलरह। हम्र आपनम नाहीँ, तर मुवलमसे जियैना परमेश्‍वरम भर पर सेकी कैक असिन हुइलक हो।
47001010	उहाँ हमन मृत्‍युक संकटमसे बचैल ओ आम्‍ही बचुइयाबाट। हम्र उहाँकम पूरा भरोसा कैरख्‍ली, कि अइना दिनम फे हमन बचैनेबाट।
47001011	टुह्र फे प्रार्थनाद्वारा हमन सहायता करपर्ठा। असिक धेर जन करल प्रार्थनक उत्तरम हम्र आशिष पैनेबाटी, ओ हमार लाग बहुत मनै परमेश्‍वरह धन्यवाद देहहीँ।
47001012	हम्र बिना गर्व कैक शुद्ध विवेकले कहसेक्‍ठी, कि यी संसारम, खासकैक टुन्‍हक आघ हमार चालचलन इमान्‍दार ओ पवित्र ढर्ली। हम्र परमेश्‍वरक अनुग्रहम भर पर्ली, हमार आपन मानवीय बुद्धिम भर नैपर्ली।
47001013	टुह्र पहर्क बुझ नैसेक्‍ना कुछु बात हम्र नैलिखठुइटी। महीह आशा बा टुह्र पूरा बुझ सेक्‍नेबाटो।
47001014	जसिक टुह्र हमन डिनडिन बुझरख्‍लो, ओसहेँक प्रभुक अइना दिनम हमन पूरा बुझ सेक्‍नेबाटो, ओ हम्र टुन्‍हकम गर्व कर सेकी ओ टुह्र फे हमारम गर्व कर सेको।
47001015	महीह यी बातक पक्‍का भरोसा रलकओर्से, ओ टुँहन दुनुओर्से फाइदा ह्‍वाए कैक मै पैल्‍ह टुँहन भेँट्‍ना इच्‍छा कैरख्‍नहुँ।
47001016	माकेडोनिया जाइबेर टुँहन भेटघाट कर्ना ओ माकेडोनियासे घुम्‍क आइबेर फे टुन्‍हकठे जैना, ओ उहाँसे यहूदिया जाइबेर टुह्र म्‍वार लाग व्‍यवस्‍था मिलादेबो कना म्‍वार विचार रह।
47001017	का मै बिना विचार कर्ल अइना योजना करलअस टुँहन लग्‍ठा? संसारक मनैअस कबु “हाँ” कबु “नाहीँ” कैक मै आपन स्‍वार्थ केल हेर्ठुं का?
47001018	परमेश्‍वर विश्‍वासयोग्य बाट ओ मै फे कबु “हाँ” कबु “नाहीँ” कैक कल नैहुइटुँ।
47001019	काकरकि सिलास, तिमोथी ओ मै टुन्‍हक बीचम प्रचार करल परमेश्‍वरक छावा येशू ख्रीष्‍टम “हो” ओ “नैहो” कना नैरटन, तर उहाँकम सड्‌डभर “हो” केल रठन।
47001020	काकरकि परमेश्‍वरक सक्‍कु प्रतिज्ञा येशू ख्रीष्‍टम “हो” कैक पूरा हुइठन, उहओर्से उहाँद्वारा परमेश्‍वरक महिमक लाग हम्र “आमेन” कठी।
47001021	परमेश्‍वर हमन ओ टुँहन ख्रीष्‍ट येशूम अरगर बनारख्‍ल ओ हमन रोजरख्‍ल।
47001022	उहाँ हमारम आपन छाप लगादेरख्‍ल, ओ हमार हृदयम बयानक रूपम पवित्र आत्‍मा देरख्‍ल।
47001023	मै परमेश्‍वरह साक्षी मानक कहटुँ, टुँहनसे कडा बोली ब्‍वाल नैपर कैक मै कोरिन्‍थम नैअइनु।
47001024	हम्र टुन्‍हक विश्‍वासम अधिकार जमाइ नैचहटी, बेनसे टुन्‍हक खुशीक लाग टुँहनसे मिल्‍क काम कर चहठी। काकरकि टुह्र आपन विश्‍वासम अरगर बाटो।
47002001	टुन्‍हकठे चित्त दुःख्‍ना किसिमक और यात्रा नैकर्ना मै निश्‍चय कैरख्‍नु।
47002002	काकरकि यदि मै टुँहन दुःखी बनैम कलसे, के महीह खुशी बनाई? मै दुःखी बनाइल मनै पक्‍क फे महीह खुशी बनाइ नैसेक्‍ट।
47002003	मै टुन्‍हकठे अइम त, महीह आनन्‍द देना मनैनसे मै दुःखी हुइ जिन पर कैक मै चिठी लिख्‍नु। काकरकि महीह आनन्‍द हुइबेर टुँहन फे आनन्‍द हुई कना म्‍वार पक्‍का विश्‍वास बा।
47002004	टुन्‍हक चित्त दुःखाइक लाग नाहीँ, तर टुन्‍हकप्रति रहल म्‍वार गहिँर प्रेम टुह्र जानो कैक धेर दुःखकष्‍टम आँस बहैटी टुँहन उ चिठी लिख्‍नु।
47002005	कुई केक्रो चित्त दुःखाराखल कलसे उ कामसे म्‍वार नाहीँ तर टुन्‍हक सबजन्‍हक कुछ हदसम चित्त दुःखाराखल। मै यी बात टुन्‍हकप्रति कठोर नैहुइक लाग कनहुँ।
47002006	मण्‍डलीक बहुमतले देहल सजाय वाकर लाग पुग्‍ना बाटस।
47002007	तर आब टुह्र ओहीह क्षमा करपर्ठा ओ सान्‍त्‍वना देहपर्ठा, नकि त ऊ भारी शोकम परजाई।
47002008	उहओर्से मै टुँहन बिन्‍ती करटुँ, ओहीह प्रेम करल ऊ थाहाँ पाए।
47002009	म्‍वार कहल मन्ठो कि नाहीँ कैक टुन्‍हक जाँच करक लाग मै उ चिठी लिख्‍नहुँ।
47002010	जेहीह टुह्र क्षमा कर्ठो, मै फे क्षमा कर्ठुं। यदि मै कौनोजहन क्षमा कैरख्‍नु कलसे, टुन्‍हक हितक लाग ख्रीष्‍टक सामनेम क्षमा कैरख्‍नु,
47002011	ताकि शैतान हमन मौका छ्‌वाप नैपाए। काकरकि वाकर दुष्‍ट जुक्तिक बारेम हमन थाहाँ बा।
47002012	त्रोआस सहरम ख्रीष्‍टक बारेम खुशीक खबर प्रचार कर गैल्‌ ब्‍याला प्रभु म्‍वार लाग ड्‍वार खोलदेल।
47002013	तर म्‍वार विश्‍वासी भैया तीतसह उहाँ नैभेटैनु त नैमजा लागल। उहओर्से मै हुँकन्‍हकठेसे बिदा होक माकेडोनियाओर लग्‍नु।
47002014	परमेश्‍वरह धन्यवाद ह्‍वाए, उहाँ हमन ख्रीष्‍ट येशूक बिजय उत्‍सवम डोर्‍यैठ। ओ ख्रीष्‍टक ज्ञानक मीठ वास फैलाइक लाग परमेश्‍वर हमन कामम लगैठ।
47002015	काकरकि हमार जीवन परमेश्‍वरकठे पुग्‍ना ख्रीष्‍टक मीठ बासअसक हो। तर यी वास मुक्ति पउइयन ओ नाश हुउइयन फरक-फरक तरिकाले लेठ।
47002016	नाश हुउयन्‍हक लाग हम्र मृत्‍युक दुर्गन्‍ध हुइटी, तर मुक्ति पउइयन्‍हक लाग हम्र जीवन देना सुगन्‍ध हुइटी। अत्राभारी कामक जिम्‍मा लिह सेक्‍ना के बा?
47002017	हम्र आपन फाइदक लाग परमेश्‍वरक वचन प्रचार कर्ना व्‍यापारी नैहुइटी। तर हम्र इमान्‍दार होक ख्रीष्‍टक सेवकक् रूपम परमेश्‍वर हमन हेर्टीबाट कना बात जान्‍क उहाँक वचन प्रचार कर्ठी।
47003001	का हम्र फेदोस्र आपन प्रशंसा करक लाग बाटी? और कत्रा मनै टुन्‍हकठे यी बातक सिफारिस पत्र लेक आइअस हम्र टुँहन ओ टुह्र हमन सिफारिस करपर्ना कुछु आवश्‍यक बा का?
47003002	टुह्रहे हमार सिफारिस पत्र हुइटो, जौन सिफारिस सब मनै पहर्क बुझ सेक्‍नागरी टुन्‍हक हृदयम लिखल बा।
47003003	टुह्र येशू ख्रीष्‍टक लिखल पत्र अर्थात्‌ हमार करल सेवकाइक नतिजा हुइटो, जौन चिठी मसीले नाहीँ, तर जीवित परमेश्‍वरक आत्‍मले लिख्‍गैल्‌ बा: पत्‍थ्रक पाटीम नाहीँ, तर मानव हृदयक पाटीम लिखल बा।
47003004	ख्रीष्‍टद्वारा परमेश्‍वरप्रति हमार भरोसा असिन बा।
47003005	कौनो फे चिज हमारतर्फसे आइल हो कैक हम्र दाबी कर्ना योग्यक नैहुइटी, तर हमार योग्यता त परमेश्‍वरसे अइठा।
47003006	उहाँक करल लौव बाचम सेवक हुइक लाग उहाँ हमन योग्य बनैल। यी बाचा लिखित व्‍यवस्‍थक नाहीँ, तर परमेश्‍वरक आत्‍मक बाचा हो। काकरकि पुरान लिखित व्‍यवस्‍था मृत्‍युम ओराजैठा, तर लौव बाचम पवित्र आत्‍मा जीवन देठ।
47003007	मृत्‍यु अन्‍ना व्‍यवस्‍थक अक्षर पत्‍थ्रक पाटीम लिखल रह। उ व्‍यवस्‍था असिन गौरवमय रह, कि वाकर तेजक कारण इस्राएलीहुँक्र मोशक अनुहार ह्‍यार नैसेक्‍ल, तर उ तेज हेरैटीजाइटह।
47003008	पवित्र आत्‍मक सेवा झन् कत्रा गौरवमय हुई?
47003009	काकरकि दोषी ठहरैना काम गौरवमय रह कलसे, मनैन धर्मी ठहरैना काम झन् कत्रा गौरवमय हुई?
47003010	वास्‍तवम लौव बाचक गौरव एकदम धेर रलक कारण पुरान व्‍यवस्‍थक गौरव अपन्‍हे बिलागैल्‌।
47003011	यदि एकघरी रना पुरान बाचा अत्रा गौरवमय रह कलसे, सड्‌डभर रना लौव बाचा झन् कत्रा गौरवमय रही?
47003012	हमार सबजन्‍हक असिन आशा रहलओर्से हम्र एकदम साहसी होरली।
47003013	हम्र मोशाअस नैहुइटी, हुँकहार आपन मलिन हुइटीगैल्‌ चमकक् अन्‍तिम झलक इस्राएलीहुँक्र नैदेखहीँ कैक आपन अनुहार घुम्‍टोले छोप्‍ना करँट्।
47003014	तर हुँकन्‍हक मन कठोर रलहन, ओ आजसम फे पुरान बाचा पह्रबेर उ घुम्‍टोले हुँकन्‍हक समझ छोपदेठा, उहओर्से हुँक्र सत्‍य बात बुझ नैसेक्‍ट। आब यी घुम्‍टो येशू ख्रीष्‍टम विश्‍वास कर्लसे केल हटाइ सेक्‍जैठा।
47003015	हो, आम्‍हीसम फे मोशक किताब पह्रबेर हुँकन्‍हक समझ उ घुम्‍टोले छोपजैठन, ओ हुँक्र बात नैबुझ्‍ट।
47003016	तर जब मनै प्रभुकठे घुम्‍ठ, तब हुँकन्‍हकमसे घुम्‍टो हटजैठन।
47003017	प्रभु आत्‍मा हुइट, जहाँ प्रभुक आत्‍मा रठ, उहाँ स्‍वतन्‍त्रता रठा।
47003018	हमार घुम्‍टो हटागैलक कारण हम्र सबजन द्‌याखसेक्‍ठी ओ परमप्रभुक महिमा झल्‍कैठी। प्रभु आत्‍मा हुइट ओ उहाँ हमन झन्-झन् उहाँकअस महिमामय रूपम परिवर्तन कर्टिजैठ।
47004001	परमेश्‍वर दयालु होक हमन यी काम देरख्‍ल। उहओर्से हम्र हरेस नैखैटी।
47004002	हम्र नुकछिपक कर्ना शरमलग्‍टिक सब काम छोररख्‍ली। हम्र छलकपटक काम नैकर्टी, ओ परमेश्‍वरक वचनह झूट नैबनैटी। तर सत्‍यक वचन खुलस्‍त रूपम प्रचार कर्ठी ओ परमेश्‍वरक आघ हम्र सत्‍य बात केल बोल्‍ठी, ओ सब मनै आपन विवेकले यी बात थाहाँ पैठ।
47004003	यदि हमार प्रचार करल खुशीक खबर घुम्‍टोले छोपगैल्‌ बा कलसे, उ नाश हुइना मनैन्‍हक लाग केल छोपगैल्‌ बा।
47004004	यी संसारक देव शैतान विश्‍वास नैकरुइयन्‍हक समझह आन्‍धर बनादेराखल। हुँक्र खुशीक खबरक गौरवमय ज्‍योति नैदेख्‍ट। महिमित ख्रीष्‍ट, जे परमेश्‍वरक रूप हुइट, उहाँक बारेम प्रचार कैगिल्‌ यी सन्‍देश हुँक्र नैबुझ्‍ट।
47004005	हम्र आपन बारेम प्रचार नैकर्टी, तर येशूक कारण हम्र टुन्‍हक दास होक, येशू ख्रीष्‍ट जो प्रभु हुइट कैक प्रचार कर्ठी।
47004006	“अन्‍धकारम ज्‍योति चम्‍क” कहुइया परमेश्‍वर जो हमार हृदयम ज्‍योति चम्‍कारख्‍ल। यिहिँले परमेश्‍वरक महिमा महान बाटन कना बात हम्र बुझ्‍ठी। जाट्‌टीसे उ महिमामय ज्‍योति ख्रीष्‍टक मुहारम बाटन।
47004007	यी महान शक्ति हमार नैहो तर परमेश्‍वरक हो कैक प्रष्‍ट पारक लाग यी धन हमारठे माटीक भाँरम बा।
47004008	हम्र सबओर्से थिचोमिचोम परलबाटी, तर धूरमाटीम मिलल् नैहुटी। अन्योलम परलबाटी, तर निराश नैहुइलहुइटी।
47004009	सँतावा पारख्‍ली, तर छोर्‍वा नैपैलहुइटी। मर्‍वा पाक ढलरली, तर नाश नैहुइलहुइटी।
47004010	येशूक जीवन हमार शरीरम प्रकट ह्‍वाए कैक हम्र उहाँक मृत्‍युह हमार शरीरम बोक्‍क नेङ्‍ठी।
47004011	हमार यी मुना शरीरम येशूक जीवन देखपर कैक जो हम्र उहाँक कारण मुना अवस्‍थम पुगरठी।
47004012	असिक हम्र मृत्‍युक मुहटर जिठी, ज्‍याकर कारण टुह्र अनन्‍त जीवन पारख्‍लो।
47004013	“मै विश्‍वास कर्नु, उहओर्सै मै बोल्‍नु” कैक धर्मशास्‍त्रम लिखुइया मनैयकम रहल विश्‍वास कर्ना आत्‍मा हमारम रलकओर्से हम्र फे विश्‍वास कर्ठी ओ बोल्‍ठी।
47004014	हमन थाहाँ बा, कि परमेश्‍वर जो येशूह मुवलमसे जियैलह। उह परमेश्‍वर हमन ओ टुँहन जियाक आपनठे लैजउइयाबाट।
47004015	यी सब बात टुन्‍हक हितक लाग हुइलहा, काकरकि जत्रा धेर मनै परमेश्‍वरक अनुग्रह पैहीँ, ओत्रा धेर मनै परमेश्‍वरक महिमक लाग उहाँह धन्यवाद देहीँ।
47004016	उहओर्से हम्र कबु फे हरेस नैखैटी। हमार बाहिरी शारीरिक बल घट्‌टी गैलसे फे हमार भित्रक आत्‍मिक बल दिनदिन लौव हुइटी गैरहल।
47004017	हम्र एक घरिक लाग छुटीछुटी समस्‍या झेलटीबाटी। तर यी समस्‍या हमन अनन्‍त महिमा पाइक लाग सहायता कर्ठा, जौन अनन्‍त महिमा समस्‍यासे धेर महान बा।
47004018	हम्र देखपर्ना चिजह नाहीँ, तर नैदेखपर्ना चिजह हेर्ठी, काकरकि जौन चिज देखपर्ठा, उ चिज कुछ समयक लागरठा, तर जौन चिज नैदेखपरट्‍ उ चिज सड्‌डभरिक लाग पलरठा।
47005001	हमन थाहाँ बा, कि हमार बास करल यी भौतिक शरीर नाश होक गैलसे फे परमेश्‍वरक देहल अनन्‍तसम रना हमार घर स्‍वर्गम बा। उ परमेश्‍वरक बनाइल अनन्‍त शरीर हो, ओ मनैन्‍हक बनाइल नैहो।
47005002	यी वर्तमान शरीरम रहबेर जाट्‌टीसे हम्र दुःखी बाटी, ओ स्‍वर्गीय शरीरम रना भारी चाहना कर्ठी।
47005003	काकरकि हम्र स्‍वर्गीय शरीर पैबी, स्‍वर्गम हम्र बिना शरीरक आत्‍मा केल नैरनेहुइटी।
47005004	हम्र यी भौतिक शरीरम रहबेर शोक ओ चिन्‍तले सुस्‍कारी मर्ठी। यी शरीर झट्‌ट छोर्क जैना इच्‍छले नाहीँ, तर कैह्‍या स्‍वर्गीय शरीर पैबी कैक हो। यी मरणशील शरीर अनन्‍त जीवनम परिवर्तन हुइनेबा।
47005005	हमन यी बातक लाग तयार परुइया त परमेश्‍वर जो हुइट, जे हमन बयानक रूपम पवित्र आत्‍मा देरख्‍ल।
47005006	उहओर्से हमन पूरा भरोसा बा। हमन थाहाँ बा, कि हम्र जबसम शरीरम रठी, तबसम प्रभुसे दूर रठी।
47005007	हम्र आँखिले द्‍याखल बातक आधारम नाहीँ, तर विश्‍वासक आधारम चल्‍ठी।
47005008	हमन पूरा भरोसा बा, बेनसे हम्र भौतिक शरीरसे अलग होक प्रभुकसँग रहक लाग इच्‍छा कर्ठी।
47005009	उहओर्से चाहा हम्र यिह शरीरम रही, चाहा यी शरीरसे अलग रही, उहाँह खुशी बनैना हमार लक्ष्‍य हो।
47005010	काकरकि ख्रीष्‍ट हम्र सबजन्‍हक न्याय करुइयाबाट। असिक शरीरम रहबेर हम्र हरेक जन आपन-आपन करल असल या खराब कामक नतिजा पैनेबाटी।
47005011	उहओर्से प्रभुक डर का हो कना बात जान्‍क हम्र मनैन सम्‍झाबुझा पर्ठी। तर हम्र जसिन बाटी परमेश्‍वर उ सबजन्‍ठ, ओ म्‍वार जीवन टुन्‍हक आघ खुलस्‍त बा कना महीह पूरा आशा बा।
47005012	हम्र फेदोस्र टुन्‍हकठे आपन प्रशंसा करक लाग नाहीँ, बेनसे टुँहन हमारम गर्व कर्ना मौका देहटी। असिक टुह्र भित्री मनक बातम नाहीँ, तर बाहिरी देखावटी बातम घमण्‍ड कर्ना मनैन जवाफ देह सेक्‍नेबाटो।
47005013	यदि हमार होस ठेगानम नैहो कलसे उ परमेश्‍वरक लाग हो। यदि हम्र होसम बाटी कलसे उ टुन्‍हक लाग हो।
47005014	ख्रीष्‍टक प्रेमले हमन बाध्‍य करैठा, काकरकि हमन निश्‍चित बा, कि सबजन्‍हक लाग ख्रीष्‍ट मुलकओर्से हम्र सबजन मुरली।
47005015	ख्रीष्‍ट सबजन्‍हक लाग प्राण देल। आब बचुइयन आपन लाग नाहीँ, तर उहाँक लाग जिएपर्ठा, जे हुँकन्‍हक लाग प्राण देल, ओ फेदोस्र जियागैल।
47005016	आबठेसे हम्र कौनोजहन बाहिरी रूपले मूल्‍याङ्‍कन नैकर्टी। हुइना त हम्र एक समय ख्रीष्‍टह संसारिक हिसाबले हेरी। आब हम्र उहाँह असिक नैहेर्टी।
47005017	उहओर्से यदि कौनो मनैया ख्रीष्‍टम बा कलसे, ऊ लौव सृष्‍टि हो। पुरान जीवन बितगैल्‌, आब लौव जीवन सुरु होस्‍याकल।
47005018	यी सब करुइया परमेश्‍वर जो हुइट। उहाँ हमन ख्रीष्‍टद्वारा फेदोस्र आपनसँग मिलापम अन्‍ल, ओ और मनैन उहाँकसँग मेलमिलाप करैना जिम्‍मा हमन देरख्‍ल।
47005019	परमेश्‍वर अपन्‍हे ख्रीष्‍टम रहक संसारक सब मनैन आपनसँग मिलापम अन्‍ना ओ हुँकन्‍हक पापक हिसाब नैलेना काम करटलह। आब यी मिलाप करैना कामक जिम्‍मा परमेश्‍वर हमन देरख्‍ल।
47005020	उहओर्से हम्र ख्रीष्‍टक राजदूत हुइटी, परमेश्‍वर हमारम रहक टुँहनसे बिन्‍ती कर्टिबाट। ओ टुह्र परमेश्‍वरसे मिलाप करो कैक हम्र फे ख्रीष्‍टक तर्फसे टुँहनसे बिन्‍ती करटी।
47005021	येशू ख्रीष्‍टम पाप नैरलहन, उहफे परमेश्‍वर ख्रीष्‍टम हमन धर्मी ठहराईक लाग उहाँह हमार पापक बलि बनैल।
47006001	परमेश्‍वरक सहकर्मी हुइलकओर्से हम्र टुँहन बिन्‍ती करटी, कि परमेश्‍वरक अनुग्रह खर्बास जिन हुइदेओ।
47006002	परमेश्‍वर कठ, “प्रसन्‍न हुइना समयम मै टुँहार पुकारा सुन्‍नु, ओ मुक्ति देना दिनम मै टुँहीन मद्दत कर्नु।” हेरो, परमेश्‍वर प्रसन्‍न हुइलक समय आबहेँ हो, ओ मुक्ति पैना दिन आज हो।
47006003	हमार करल सेवम कौनोजन फे दोष नैपैहीँ कैक हम्र कौनोजहन बाधा देना काम नैकर्टी।
47006004	तर हम्र हरकिसिमले अपन्‍हेह परमेश्‍वरक सेवक हुइटी कैक देखैठी। हम्र सब कठिनाइ, विपत्ति, सङ्‍कष्‍ट, ओ दुःख धीरजसे सहना कर्ठी।
47006005	हम्र मर्‍वापारख्‍ली, थुन्‍वापारख्‍ली, हुलदङ्‌गम परलबाटी, खट्‌क परिश्रम कर्ठी, बिना सुत्‍ल रात बितारख्‍ली, भुँख्‍ल-पियस्‍ल बाटी।
47006006	हमारम रहल पवित्र आत्‍मा ओ हमार निष्‍कपट प्रेमद्वारा हम्र अपन्‍हेह शुद्ध, समझदार, सहनशील ओ दयालु प्रमाणित कैरख्‍ली।
47006007	हम्र सत्‍य बात विश्‍वासयोग्य होक प्रचार कर्ठी, परमेश्‍वरक शक्ति हमारम काम कर्टिबाट। किहुह आक्रमण कर्ना हतियार दाहिन पाञ्‍जर ओ आपन रक्षा कर्ना हतियार बाउँ पाञ्‍जर भिर्लरठी। यी हतियार धार्मिकता हो।
47006008	मनै हमार आदर कर्लसे फे, बेइज्‍जत कर्लसे फे, हमार नाउँ गन्‍धैलसे फे, या नाउँ चल्‍लसे फे हम्र परमेश्‍वरक सेवा कर्ठी। मनै हमन ठग्‍गाअस व्‍यवहार कर्लसे फे हम्र इमानदार बाटी।
47006009	हम्र चिन्‍हल-जानल रलसे फे नैचिन्‍हल-नैजानलअस व्‍यवहार कर्‍वापैठी। मुवलअस रलसे फे बाँचल बाटी। मर्‍वा पैलसे फे मुवापैल नैहुइटी।
47006010	शोकम रलसे फे आनन्‍दित बाटी। हम्र गरीब रलसे फे मनैन आत्‍मिक रूपले धनी बनैठी। हम्र कुछु नैरहलअस रलसे फे हमारठे सब चिज बा।
47006011	कोरिन्‍थक विश्‍वासीहुँक्र, हम्र आपन मन खोल्‍क प्रष्‍ट रूपले टुँहन कैदेरख्‍ली।
47006012	टुन्‍हकप्रति हमार प्रेम कम नैहो, बेनसे टुन्‍हक प्रेम पो हमारप्रति कम होरहल।
47006013	आब मै टुँहन आपन लर्का समझ्‍क कहटुँ, कि टुह्र फे आपन मन खुल्‍ला ढरो।
47006014	अविश्‍वासीनसे टुह्र एक्‍क जुवम मच्‍याइलअस जिन होओ। काकरकि धर्म ओ अधर्म कसिक मिल सेकी? अजरार ओ अन्‍धकार कसिक सँग रह सेकी?
47006015	का ख्रीष्‍ट ओ शैतान मिल सेकहीँ? का विश्‍वासी ओ अविश्‍वासी फे मिल सेकहीँ?
47006016	परमेश्‍वरक मन्‍दिरसे मूर्तिक कुछु सम्‍बन्‍ध नैरहट्‍। काकरकि हम्र त जीवित परमेश्‍वरक मन्‍दिर हुइटी। परमेश्‍वर अपन्‍हे कैरख्‍ल, “मै हुँकन्‍हकम बास करम, ओ हुँकन्‍हक बीचम नेङघुम करम, मै हुँकन्‍हक परमेश्‍वर हुइम, ओ हुँक्र म्‍वार मनै हुइहीँ।”
47006017	परमप्रभु कठ, “अविश्‍वासीन्‍हक बीचमसे टुह्र निकर्क आओ, हुँकनसे अलग होओ, अशुद्ध चिज कुछु जिन छुव, तब मै टुँहन स्‍वीकार करम।
47006018	मै टुन्‍हक बाबा हुइम, ओ टुह्र म्‍वार छाई-छावन हुइबो, सर्वशक्तिमान् परमप्रभु कठ।”
47007001	उहओर्से प्रियहुँक्र, परमेश्‍वर हमन देलक यी प्रतिज्ञानुसार शरीर ओ आत्‍मह अशुद्ध बनैना हरकिसिमक बातसे हम्र दूर रही, ओ हम्र परमेश्‍वरक डरम रना मनै हुइलकओर्से पूरा हिसाबले पवित्र जीवन बिताई।
47007002	हमन टुन्‍हक हृदयम ठाउँ देओ। हम्र केक्रो अन्याय नैकर्लहुइटी, कौनोजहन नैबिगर्लहुइटी। हम्र कौनो व्‍यक्तिसे फाइदा नैखैलहुइटी।
47007003	यी बात मै टुँहन दोषी ठहराईक लाग कलक नैहुइटुँ, काकरकि मै पैल्‍हहेँ कैरख्‍नु, हमार मनम टुन्‍हकप्रति अत्रा प्रेम बा, कि हम्र टुन्‍हकसँग मुना या बच्‍ना तयार बाटी।
47007004	टुन्‍हकप्रति म्‍वार भारी भरोसा बा, ओ टुन्‍हकम मै धेर गर्व कर्ठुं। हमार सब दुःखकष्‍टम मै पूरा सान्‍त्‍वना पारख्‍नु, ओ आनन्‍दित बाटुँ।
47007005	हम्र माकेडोनियम रहबेर बिसैना मौका नैपैली, चर्‍योओर्से सङ्‍कष्‍ट आइल रह, बाहिरसे सङ्‌घर्ष, ओ भित्री मनम जुन डर केल रह।
47007006	तर तीतस अइल त दुःखी मनैन सान्‍त्‍वना देना परमेश्‍वर हमन फे सान्‍त्‍वना देल।
47007007	तीतस अइलकओर्से केल नाहीँ, तर ऊ टुँहनसे पाइल सान्‍त्‍वनाले मै सान्‍त्‍वना पैनु। महीह फेदोस्र भ्‍याँट कर्ना टुन्‍हक भारी इच्‍छा बा कैक ऊ हमन कल। टुह्र दुःखीत हुइलक ओ म्‍वार बारेम चिन्‍तित हुइलक बात सुन्‍क मै धेर खुशी होरनु।
47007008	म्‍वार पठाइल चिठीले टुँहन दुःख त लागल हुई, तर फे मै नैपश्‍तैटुँ। हुइना त उ चिठीले टुँहन कुछु समय पीर लागल कना जान्‍क मै पश्‍तैनु।
47007009	तर फे आब मै खुशी बाटुँ, टुँहन पीर लागल कैक नाहीँ, तर उ पीरले टुँहन आपन पापी मन परिवर्तन कर्ना मौका मिलल् कैक मै खुशी बाटुँ। काकरकि टुह्र परमेश्‍वरह समझ्‍क शोक कर्लो, ओ हमारतर्फसे टुँहन कुछु नोक्‍सानी सहनैपरल।
47007010	परमेश्‍वरह समझ्‍क करल शोकले हमन पापसे अलग करैठा ओ मुक्तिओर लैजिठा। असिन किसिमक शोकम पश्‍ताइ नैपरट्‍। तर संसारक शोकले हमन मृत्‍युओर लैजिठा।
47007011	यी ईश्‍वरीय शोकले टुन्‍हकम कसिन उत्‍साह जगादेरारखल, उ बात विचार करो। अपन्‍हेह निर्दोष साबित करैना टुन्‍हकम कत्रा उत्‍सुकता बा। कसिन क्रोध, कसिन डर, कसिन पियास, कसिन जोश, न्याय ह्‍वाए कना कत्रा चाहना! सब बातम टुह्र अपन्‍हेह निर्दोष हुइल् साबित कैरख्‍लो।
47007012	उ चिठी मै अन्याय कर्ना मनैयक कारणले लिखल नैहो, ना त अन्यायम पर्ना मनैयक कारणले हो, तर यी कारणले कि परमेश्‍वरक आघ टुह्र हमन कत्रा वास्‍ता कर्ठो कैक थाहाँ देहक लाग लिखल हो।
47007013	उहओर्से हमन हौसला मिलल् बा। हमन केल नाहीँ तीतसक आनन्‍दम फे हम्र खुशी हुइली, काकरकि टुन्‍हक व्‍यवहारसे ऊ शान्‍ति पारख्‍ल।
47007014	हुँकहार सामनेम टुन्‍हक बारेम कुछु घमण्‍ड कर्नहुँ, ओ टुह्र महीह निराश नैबनैलो। तर जसिक हम्र टुँहन कहल सब बात सत्‍य रह, ओसहेँक तीतसक सामनेम हमार करल घमण्‍ड फे सत्‍य ठह्रल बा।
47007015	टुन्‍हक सबजन्‍हक आज्ञाकारितक जीवन ओ टुह्र डर ओ आदरसाथ हुँकहीन स्‍वागत कर्लक बात समझ्‍क ऊ टुँहन झन् धेर प्रेम कैरख्‍ल।
47007016	महीह धेर खुशी लागरहल, काकरकि टुन्‍हकप्रति म्‍वार पूरा भरोसा बा।
47008001	भैयौ, माकेडोनियक धेर मण्‍डलीम परमेश्‍वरक देहल अनुग्रहक बारेम हम्र टुँहनसे बट्‌वाइ चाहटी।
47008002	हुँक्र भारी दुःखम परलरलह ओ गरीब रलह। तर फे हुँक्र धेर आनन्‍दित रलक बात हुँक्र मन खोल्‍क देहल दानले देखाइल।
47008003	काकरकि मै साक्षी बाटुँ, कि हुँक्र आपन औकात अनुसार केल नाहीँ, तर आपन औकातसे फे धेर देल, उ फे आपन राजीखुशीले देल।
47008004	हुँक्र परमेश्‍वरक मनैन सहायता करक लाग भाग लिह पाइ कैक हमनसे आग्रहपूर्वक बिन्‍ती कर्ल।
47008005	हमार आश करल अनुसार हुँक्र नैकर्ल, तर हुँक्र पैल्‍ह अपन्‍हेह प्रभुकम समर्पण कर्ल, ओ तबदोस्र परमेश्‍वरक इच्‍छा अनुसार अपन्‍हेह हमार हाँठम सुम्‍पदेल।
47008006	तीतस टुन्‍हक बीचम सुरु करल भेटी उठैना काम पूरा करहीँ कैक हम्र हुँकहीन बिन्‍ती कर्ली।
47008007	जसहेँक टुह्र सब कामम आघ बहर्टी गैरलो, जस्‍त विश्‍वासम, वचनम, ज्ञानम, जोशम ओ हमारप्रति टुन्‍हक प्रेमम, ओसहेँक पूरा मनले दान देना कामम फे आघ बहर्टीजाओ।
47008008	मै टुँहन आदेशक रूपम नैकहठुँ, तर औरजन्‍हक उत्‍सुकतसे तुलना कैक टुन्‍हक प्रेम फे सत्‍य बा कना साबित कराइक लाग मै यी बात कहटुँ।
47008009	हमार प्रभु येशू ख्रीष्‍टक अनुग्रह टुँहन थाहाँ बा, उहाँ धनी रलह, तर फे टुन्‍हक लाग गरीब बन्‍ल। असिक उहाँक गरीबीसे टुह्र धनी हुई सेक्‍नेबाटो।
47008010	आब यी विषयम म्‍वार सल्‍लाह यिह बा कि एक वर्ष आघ सुरु करल देना काम आब पूरा कर्लसे टुन्‍हक लाग मजा हुइनेरह। गैल्‌ साल सुरुम देना इच्‍छा करुइयन टुह्रहे रलहो, ओ देह सुरु करुइयन फे टुह्र जो रलहो।
47008011	आब आपन सुरु करल देना काम पूरा करो। उ ब्‍याला टुन्‍हक देना इच्‍छा धेर रह, उह अनुसार आपन औकात पुगलसम देक आपन देना इच्‍छा पूरा करो।
47008012	टुन्‍हक देना इच्‍छा बा कलसे, टुन्‍हकठे ज्‍या बा, ओइहेँमसे देहल परमेश्‍वर ग्रहण कर्ठ, तर टुन्‍हकठे नैरहल चिज परमेश्‍वर नैखोज्‍ट।
47008013	म्‍वार कहाइ टुँहन बोझ बोकाक औरजहन हलुक बनैना नैहो, तर सबजहन एकसमान भार ह्‍वाए कना हो।
47008014	आबक समयम टुन्‍हकठे प्रशस्‍त बा ओ नैरहल मनैन देना मजा बात हो। पाछ टुँहन अभाव हुइल ब्‍याला हुँक्र मद्दत कर सेकहीँ। असिक एक-आपसम एकसमान हुइसेक्‍बो।
47008015	धर्मशास्‍त्रम लिखल बा, “धेर जम्‍मा करुइयन बहुत नैहुइलन, ओ डान्‍चे जम्‍मा करुइयन हर्जा नैहुइलन।”
47008016	परमेश्‍वरह धन्यवाद ह्‍वाए, परमेश्‍वर तीतसक हृदयम टुन्‍हक लाग म्‍वारम रहलअस इच्‍छा देल।
47008017	हम्र अनुरोध कर्लक कारणले केल तीतस मन्‍लक नैहुइट, तर हुँकहार भारी इच्‍छा रलक कारणले आपन राजीखुशीले टुन्‍हकठे जैटीबाट।
47008018	हम्र तितसकसँग एकठो भैयह फे पठाइटी। खुशीक खबर प्रचार कर्ना कामम सब मण्‍डलीम उ भैयक नाउँ चलल् बाटन।
47008019	अत्र केल नाहीँ, प्रभुक महिमक लाग ओ सहायता कर्ना हमार इच्‍छा प्रकट करक लाग हम्र कर्टिरहल भेटी उठैना कामम हमारसँग जाइक लाग मण्‍डलीसे ऊ नियुक्त कैगिल्‌ बाट।
47008020	उदार चित्तले देहल यी दानम कौनोजन हमन दोष लगाइ नैपैहीँ कैक हम्र ठीकसे चलैठी।
47008021	परमेश्‍वरक नजरम केल नाहीँ, तर मनैन्‍हक नजरम फे ठीक काम ह्‍वाए कना बातम हम्र ध्‍यान देठी।
47008022	उ दुइजन्‍हकसँग हम्र और एकठो भैयह फे पठैटीबाटी। हिँकहीन हम्र धेर फ्‍यारा जाँचक धेर बातम जोशिलो भेँटैली। टुन्‍हकप्रति रहल हुँकहार भारी भरोसाले ऊ आउर जोशिलो होरल।
47008023	तीतस म्‍वार सहकर्मी हुइट, टुँहन सहायता करक लाग म्‍वारसँग काम कर्ठ। हुँकाहारसँग जैना उ भैयहुँकन ख्रीष्‍टक महिमक लाग सब मण्‍डली पठैलह।
47008024	टुह्र हुँकन प्रेम करल प्रमाण देओ, तब हम्र काकर टुन्‍हक बारेम गर्व कर्ली कैक सब मण्‍डलीक मनै फे द्‍याख सेकहीँ।
47009001	यहूदियम रना विश्‍वासीहुँकन पठाइल भेटीक बारेम टुँहन लिखपर्ना कुछु आवश्‍यक नैहो।
47009002	सेवा कर्ना टुन्‍हक भारी इच्‍छा बा कना महीह थाहाँ बा। याकर बारेम माकेडोनियक विश्‍वासीन्‍हक सामुन्‍नेम गर्व कर्टी कनहुँ, कि टुह्र अखैयक विश्‍वासीहुँक्र गैल्‌ सालसे सहायता करक लाग तयार बाटो। वास्‍तवम टुन्‍हक जोश देख्‍क माकेडोनियक विश्‍वासीहुँक्र फे धेर जन जोशिलो होरल।
47009003	तर यी बारेम टुन्‍हक लाग हम्र गर्व करल बात बिना कामक जिन ह्‍वाए, ओ म्‍वार कहल अनुसार टुह्र तयार रहहो कैक मै यी भैयन पठाइटुँ।
47009004	यदि माकेडोनियक कौनो मनै आक टुँहन तयार नैभेटैहीँ कलसे, हम्र लाज मुनेबाटी, ओ टुह्र फे लाज मुनेबाटो, काकरकि हम्र टुन्‍हकम भारी भरोसा कैरख्‍ली।
47009005	टुह्र देना प्रतिज्ञा करल भेटी उठाक ठीकठाक पाररखहो कैक महीसे आघ यी भैयन टुन्‍हकठे पठैना मजा हुई कना सम्‍झनु। यी भेटी करकापले नाहीँ, तर आपन राजीखुशीले देहल भेटीक रूपम तयार ह्‍वाए।
47009006	तर बात यिह हो, कि डान्‍चे बुउइयन डान्‍चे उब्‍जनी कर्ठ, धेर बुउइयन धेर उब्‍जनी कर्ठ।
47009007	जेहीह जत्रा देनास लग्‍ठा ओत्रा देओ। चित्त दुःखैटि करकापम पर्क जिन देओ, काकरकि खुशीसे देहुइयन परमेश्‍वर प्रेम कर्ठ।
47009008	परमेश्‍वर टुँहन प्रशस्‍त आशिष देनेबाट। तब टुन्‍हकठे सड्‌डभर सारा चिज प्रशस्‍त रही, ओ हरेक असल कामक लाग टुह्र प्रशस्‍त देह सेक्‍नेबाटो।
47009009	धर्मशास्‍त्रम असिक लिखल बा, “ऊ बुइठा ओ गरीबन मन खोल्‍क देठा, वाकर करल भलाइ युग युगसम पलरठा।”
47009010	बुइक लाग बीया ओ खाइक लाग भोजन परमेश्‍वर देठ। उहाँ टुँहन चहना सब बीया देहहीँ ओ उहिँम बृद्धि करैहीँ। ओ टुह्र मन खोल्‍क देलक कारणले उपकारक कामक लाग धेर फारा फराइ सेक्‍नेबाटो।
47009011	टुह्र सड्‌डभर खुल्‍ला मनले देह सेक्‍नागरी परमेश्‍वर टुँहन धनी बनैहीँ। टुन्‍हक खुल्‍ला मनले देहल भेटी आवश्‍यकता रहल मण्‍डलीम हम्र बाँटबेर हुँक्र परमेश्‍वरह धन्यवाद देनेबाट।
47009012	टुन्‍हक देहल दानले यरूशलेमक विश्‍वासीन्‍हक अभाव पूरा हुइना केल नाहीँ, तर यी कामले हुँक्र खुशीसे परमेश्‍वरह धन्यवाद देहीँ।
47009013	टुन्‍हक करल सेवक परिणाम स्‍वरूप, हुँक्र परमेश्‍वरह महिमा देहीँ। काकरकि हुँकन ओ औरजहन टुह्र मन खोल्‍क देहल सहायताले टुह्र ख्रीष्‍टक खुशीक खबरप्रति आज्ञाकारी बाटो कना बात देखैठा।
47009014	परमेश्‍वरक देहल अपार अनुग्रह टुह्र पैलक कारणले हुँक्र टुन्‍हक लाग मन खोल्‍क प्रार्थना कर्नेबाट।
47009015	उहाँक वयान कर नैसेक्‍जैना वरदानक लाग परमेश्‍वरह धन्यवाद ह्‍वाए।
47010001	मै पावल, टुह्र सबजन्‍हक सामनेम नम्र रठुँ, तर टुँहनसे दूर रहलब्‍याला साहस देखैठुँ। ख्रीष्‍टक नम्रता ओ कोमलताद्वारा मै टुँहन बिन्‍ती करटुँ।
47010002	मै टुँहन अनुरोध करटुँ, कि मै टुन्‍हकठे जाइबेर महीह उ कठोरता देखाइ जिन पर, जौन कठोरता हमन संसारक मनैअस चल्‍ठ कैक शङ्‍का करुइयन देखैना मै निश्‍चय कैरख्‍नहुँ।
47010003	हम्र संसारम बाटी, तर संसारक मनैन्‍हकअस झग्रा त नैकर्टी।
47010004	हमार हतियार त संसारिक नैहो, हमारठे परमेश्‍वरक शक्तिशाली हतियार बा जौन हतियारले सैनिक किल्‍लह ध्‍वस्‍त करसेक्‍ठा, ओ अनावश्‍यक वादविवादह नाश कर्ठा।
47010005	परमेश्‍वरक सत्‍य ज्ञानक विरोधम उठ्‌ना बहस ओ घमण्‍डले भरल बाधह हम्र नाश कर्ठी, ओ सब विद्रोही विचारह अधीनम आन्‍क ख्रीष्‍टप्रति आज्ञाकारी बनैठी।
47010006	टुह्र पूरा रूपम ख्रीष्‍टक आज्ञा मनुइयन हुइबो त आज्ञा नैमनुइयन सजाय देहक लाग हम्र तयार हुइनेबाटी।
47010007	टुह्र त बाहर देखपर्ना चिजह केल ह्‍यारटो। यदि टुह्रमध्‍ये कुई मै ख्रीष्‍टक हुइटुँ कैक पूरा विश्‍वास कर्ठा कलसे, ओसिन मनै बुझपर्ठा कि वाकरअस हम्र फे ख्रीष्‍टक हुइटी।
47010008	हमार अधिकारक विषयम मै धेर घमण्‍ड कर्लसे फे मै शर्मम नैपर्नेहुइटुँ, काकरकि यी अधिकार टुँहन बिगारक लाग नैहो, तर टुँहन सुधारक लाग प्रभु हमन देरख्‍ल।
47010009	मै चिठी लिख्‍क टुँहन डर देखाइ नैख्‍वाजठुइटुँ।
47010010	कुई-कुई कठ, “पावलक चिठी खरो ओ गम्‍भीर रठस, तर ऊ अपन्‍हे उपस्‍थित हुइल् ब्‍याला कमजोर रठा ओ वाकर ब्‍वालल्‌ कुछु नैलग्‍टस।”
47010011	ओसिन मनै यी बुझपर्ठा, कि हम्र उपस्‍थित नैरहलब्‍याला चिठीम ज्‍या कठी, उपस्‍थित रहलब्‍याला फे उह काम कर्ठी।
47010012	आपन नाउँ अपन्‍हे उठैना मनैनसे हम्र अपन्‍हेह दाँज या वर्गीकरण कर नैचहटी। तर हुँक्र आपन मापदण्‍ड अपन्‍हे बनैठ, ओ ओइहेँले अपन्‍हे-अपन्‍हे नापिक-नापा करबेर मूर्ख ठहर्ठ!
47010013	हम्र अधिकारक सीमा नाहाङ्‍क गर्व नैकर्टी, तर टुन्‍हक बीचम फे काम करक लाग परमेश्‍वरक त्‍वाकल सिमम रह्‍क घमण्‍ड कर्ठी।
47010014	टुन्‍हकठे हम्र कबु नैआइलअस बढाइचढाइ कैक घमण्‍ड नैकर्टी। ख्रीष्‍टक बारेम खुशीक खबर लेक टुन्‍हकठे पैल्‍ह पुगुइयन त हम्रहे हुइटी।
47010015	औरजन्‍हक करल परिश्रमम हम्र सीमा नाहाङ्‍क गर्व नैकर्टी। तर हमार आशा यिह बा, कि टुन्‍हक विश्‍वास बहर्टीजाइबेर टुन्‍हक बीचम हमार कार्यक्षेत्र फे झन्-झन् बरा हुइटीजाए।
47010016	तब टुँहनसे दूर कुई फे खुशीक खबर नैसुनाइल और देशम समेत हम्र खुशीक खबर सुनाइ सेक्‍नेबाटी। असिक आनक कार्यक्षेत्रम जाक हम्र काम कैरख्‍ली कना बारेम घमण्‍ड कर्ना बात नैउठ्‌ने हो।
47010017	धर्मशास्‍त्रम लिखल बा, “गर्व करुइया परमप्रभुक करल कामम गर्व करपर्ठा।”
47010018	जब मनै आपन प्रशंसा अपन्‍हे कर्ठ, उ धेर महत्‍वक बात नैरहट्‍। प्रभु हुँकन्‍हक प्रशंसा कर्ल कलसे, उ धेर महत्‍वपूर्ण बात हो।
47011001	मै डान्‍चे मूर्ख रलसे फे टुह्र सहदेहपर्ना! कृपया, सहदेओ ना! कृपया सहदेओ!
47011002	मै टुन्‍हक लाग परमेश्‍वरक जोशले भरल बाटुँ। एक्‍कठो दुल्‍हा ख्रीष्‍टसे टुन्‍हक भ्‍वाज कैदेहक लाग टुँहन पवित्र कन्यादान कर्ना प्रतिज्ञा कैरख्‍नु।
47011003	जसहेँक सँप्‍वा चलाकी कैक हव्‍वह छलल्, ओसहेँक ख्रीष्‍टप्रतिक टुन्‍हक स्‍वाझ ओ चोखो भक्ति भटकजैठा कि कैक महीह डर लागरहल।
47011004	हम्र टुँहन येशूक बारेम सुनैली त टुह्र पवित्र आत्‍मा पैलो ओ खुशीक खबर स्‍वीकार कर्लो। तर टुह्र त जेहीतेहीह और येशूक बारेम प्रचार कर देठो। आब और आत्‍मा लेहक लाग बाटो ओ फरक खुशीक खबर स्‍वीकार करक लाग बाटो।
47011005	अपन्‍हेह वरिष्‍ठ प्रेरित सम्‍झुइयन किहुसे फे मै कम नैहुइटुँ।
47011006	मै भाषण कर्नाम सिपार नैरलसे फे ज्ञानम त कम नैहुइटुँ। यी बात हम्र टुँहन हरकिसिमले सफासे देखादेरख्‍ली।
47011007	अपन्‍हेह छुटी बनाक टुँहनजुन बरा बनाउँ कैक मै परमेश्‍वरक खुशीक खबर बिना म्‍वाल लेल सुनाइबेर का मै पाप कर्नु?
47011008	मै टुन्‍हक सेवा करबेर और-और मण्‍डलीमसे सहायता पैनु। असिक टुन्‍हक सेवा करक लाग पाइल सहयोग मै उ मण्‍डलीह लुटअस हुइल्।
47011009	टुन्‍हकसँग रहलब्‍याला महीह अभाव हुइल् त, मै केक्रो बोझ नैहुइनु, काकरकि माकेडोनियासे आइल भैयहुँक्र म्‍वार अभाव पूरा कैदेल। मै टुन्‍हक बोझ पैल्‍ह फे नैहुइनु, ओ पाछ फे नैहुइनेहुइटुँ।
47011010	ख्रीष्‍टक सत्‍यता म्‍वारम रहट्‍सम अखैयाभरिक कौनोजन फे म्‍वार यी गर्वह र्‍वाक सेक्‍ने नैहुइट।
47011011	यी सब बात मै काजे कहटुँ? का मै टुँहन प्रेम नैकर्टुं कैक हो? मै टुँहन प्रेम कर्ठुं कना बात परमेश्‍वरह थाहाँ बाटन।
47011012	मै ज्‍या काम करटुँ उ काम कर्टीरहम। असिक हुँकन्‍हक काम हमार काम बराबर हो कैक धाक लगैना मनैन्‍हक बात काटजैहिन।
47011013	हुँक्र त झूटा प्रेरित हुइट। हुँक्र ख्रीष्‍टक प्रेरित रलक बहाना बनाक छली काम कर्ठ।
47011014	यी कौनो अचम्‍मक बात नैहो, काकरकि शैतान फे ज्‍योतिक स्‍वर्गदूतअस रूप धारण करसेक्‍ठा।
47011015	शैतानक सेवकहुँक्र फे धार्मिकतक सेवकन्‍हकअस देखपर्ना कौनो अचम्‍मक बात नैहो। आखिरम हुँकन आपन कामक नतिजा अपन्‍हे भ्‍वाग परुइयाबाटन।
47011016	मै फेदोस्र कहटुँ, टुह्र महीह मूर्ख जिन सम्‍झो। महीह मूर्खहे सम्‍झठो कलसे, मूर्खहअस ग्रहण करो, ताकि मै फे कुछु घमण्‍ड कर सेकू।
47011017	जाट्‌टीसे मै यी घमण्‍डक बात प्रभुक हिसाबले नाहीँ, तर मै मूर्खकअस बट्‌वाइटुँ।
47011018	धेर जन संसारिक बातम घमण्‍ड कर्लकओर्से मै फे घमण्‍ड कर्ठुं।
47011019	टुह्र अपन्‍हेह बुद्धिमान सम्‍झठो, तर मूर्खहुँकन सहठो।
47011020	कुई टुँहन कमारा बनैलसे फे, शोसन कर्लसे फे, लुट्‍लसे फे, टुन्‍हक आघ धाक लगैलसे फे या टुँहन गालम चट्‌कैलसे फे सब सहठो।
47011021	मै लज्‍जित होक स्‍वीकार कर्ठुं, कि हम्र असिन सब सह नैसेक्‍ली। तर कुई कुछु बातम घमण्‍ड कर्ठ कलसे, मै फे उ बातम घमण्‍ड कर्ठुं। हुइना त मै मूर्खअस बट्‌वाइटुँ।
47011022	का हुँक्र हिब्रू हुइट? मै फे हुइटुँ। का हुँक्र इस्राएली हुइट? मै फे हुइटुँ। का हुँक्र अब्राहामक सन्‍तान हुइट? मै फे हुइटुँ।
47011023	का हुँक्र ख्रीष्‍टक सेवक हुइट? मै कहपरल कलसे बौरा ब्‍वालल्‌अस सुनजैठा, तर मै झन् हुँकनसे असल सेवक हुइटुँ। हुँकनसे धेर मेहनत मै कैरख्‍नु। कैयौचो मै जेलम पर्नु। कत्रा हो कत्रा कोर्रा खैनु। कैयौचो मुवमुव होरनहुँ।
47011024	मै यहूदीन्‍हक हाँठसे पाँच फ्‍यारा एक कम चालीस कोर्रा खैनु।
47011025	तीन फ्‍यारा त महीह लट्‍ठीले ठोक्‍ल। एक फ्‍यारा पत्‍थ्रले मर्ल। तीन फ्‍यारा त म्‍वार चिउह्रल जहाज ध्‍वस्‍त हुइल्। एक रात एक दिन त मै समुद्रहेम बितैनु।
47011026	म्‍वार यात्रम बारम्‍बार खतराम पर्नु। लद्‍यक खतरा, डाँकन्‍हक खतरा, आपन जातिक मनैन्‍हक खतरा, और जातिक मनैन्‍हक खतरा, सहरक खतरा, उजार ठाउँक खतरा, समुद्रक खतरा, झूट मनैन्‍हकमसे अइना खतरा।
47011027	मै नैसुत-सुतक रातबिरात दिलोज्‍यानले काम कर्नु, बहुत पस्‍ना चुहैनु, कैयौ फ्‍यारा भुँख-प्‍यास मुनु, लुगाफाटक अभावले जार मुनु।
47011028	अत्र केल नैहोक सब मण्‍डलीक चिन्‍ता-फिक्रिक बोझ फे म्‍वारम बा।
47011029	जब कुई कमजोर हुइठ, त मै फे कमजोर हुइलक महसुस कर्ठुं। जब कुई पापम फँसाजैठ, तब मै रिसले आगी हुइठुँ।
47011030	मै गर्व करपर्ना हो कलसे, मै आपन कमजोरी देखैना बातम गर्व कर्नेबाटुँ।
47011031	मै नैठग्‍टुँ कना बात प्रभु येशूक परमेश्‍वर ओ बाबा अर्थात्‌ सड्‌डभर स्‍तुतिक योग्य परमेश्‍वरह थाहाँ बाटन।
47011032	मै दमस्‍कस सहरम रहलब्‍याला अरितस राजक बडाहाकिम महीह पक्राईक लाग सहरक गेटम द्वरपालेन लगारख्‍लह।
47011033	तर पर्खालक झ्‍यालिमसे महीह ड्‍यालम ढैक टर उतारदेलकओर्से मै हुँकन्‍हक हाँठमसे उम्‍क सेक्‍नु।
47012001	कुछु फाइदा नैहुइलसे फे मै गर्व करहीपर्ठा। प्रभु महीह देखाइल ओ मै पाइल दर्शन ओ प्रकाशक बारेम बट्‌वाइटुँ।
47012002	चौध वर्ष आघक बात हो, ख्रीष्‍टम विश्‍वास कर्ना एकठो मनैया तीसर स्‍वर्गम उठाक लैजागैल। उ मनैयह मै चिह्‍न्‍ठुँ। ऊ शरीरसैँट लैजागैल कि बिना शरीरक लैजागैल, उ बात मै नैजन्‍टुँ, परमेश्‍वर जन्‍ठ।
47012003	मै उ मनैयह चिह्‍न्‍ठुँ, ऊ शरीरसैँट लैजागैल कि बिना शरीरक लैजागैल, उ बात मै नैजन्‍टुँ, परमेश्‍वर जन्‍ठ।
47012004	ऊ स्‍वर्गम लैजागैल ओ मनैन्‍हक मुहले बट्‌वाए जो नैपाजैना अचम्‍मक बात ऊ सुन्‍ल।
47012005	मै उ मनैयक बारेम गर्व करसेक्‍ठुँ, तर मै आपन कमजोरी बाहेक और बातम गर्व नैकर्नेहुइटुँ।
47012006	यदि मै गर्व कर्ना इच्‍छा करम कलसे फे, मै मूर्ख नैहुइनेहुइटुँ, काकरकि मै सत्‍य बात बोल्‍ठुँ। तर मनै म्‍वार जीवनम द्‍याखल ओ महीसे सुनलसे बहुत जिन समझदेहीँ कना मै चहठुँ।
47012007	म्‍वारम प्रकट कैगिल्‌ अचम्‍मक दर्शनक कारणले मै घमण्‍डले नैफुलूँ कैक महीह सताइक लाग ओ घमण्‍डसे र्‍वाकक् लाग म्‍वार शरीरम एकठो काँट अर्थात्‌ शैतानक दूत देगैल्‌।
47012008	यी काँट म्‍वारमसे हटादी कैक मै तीन फ्‍यारा प्रभुसे बिन्‍ती कर्नु।
47012009	तर उहाँ महीह कल, “म्‍वार अनुग्रह ट्‌वार लाग प्रशस्‍त बा, काकरकि टैँ कमजोर रहल समयम म्‍वार शक्ति पूरा काम कर्ठा।” उहओर्से ख्रीष्‍टक शक्ति म्‍वारम पलिरह कैक मै कमजोरीम झन् धेर खुशी होक गर्व कर्ठुं।
47012010	उहओर्से ख्रीष्‍टक लाग कमजोरीम, बदनामीम, दुःखकष्‍टम, सतावटम, आपत्‌विपत्‌म मै सन्‍तुष्‍ट रठुँ। काकरकि जब मै कमजोर रठुँ, तब मै शक्तिशाली हुइठुँ।
47012011	टुह्रहे महीह असिक मूर्खअस घमण्‍ड कर लगैलो। खासकैक कना हो कलसे, मै टुँहनसे प्रशंसा पाइपर्ना रह। काकरकि मै अपन्‍हे कुछ नैरलसे फे, अपन्‍हेह वरिष्‍ठ प्रेरित सम्‍झुइयनसे मै का कम बाटुँ?
47012012	पूरा धीरजसे शक्तिशाली ओ अचम्‍मक काम कैक मै टुन्‍हक बीचम ख्रीष्‍टक प्रेरित हुइलक प्रमाण देरख्‍नु।
47012013	और सब मण्‍डलीक तुलनम कौन बातम मै टुँहन नैमजा व्‍यवहार कर्नु? अत्र केल हो कि मै खर्च बिह्‍वार नैलगैनु, यी म्‍वार गल्‍ती हो, यी बातमभर महीह माफ करो।
47012014	आब मै तीसर फ्‍यारा टुन्‍हकठे आइटुँ। मै टुन्‍हक लाग बोझ नैबन्‍ने हुइटुँ। मै टुन्‍हक चिजबिज नाहीँ तर टुँहन चहठुँ, काकरकि डाई-बाबन्‍हक लाग छाई-छावन नाहीँ, तर छाई-छावन्‍हक लाग डाइबाबाहुँक्र सम्‍पत्ति साँच्‍क ढैदेहपर्ठा।
47012015	मै टुँहन आपनठे रहल सब चिज खुशीसे देनेबाटुँ, ओ आपन जीवनसमेत देनेबाटुँ। मै टुँहन धेर प्रेम करम त का टुह्र महीह डान्‍चे केल प्रेम कर्बो?
47012016	हमार खर्च टुँहन बिह्‍वार नैपरल, यी बात टुँहन जो थाहाँ बा। हुइना त महीह कौनो-कौनो मनै चलाकी करल कहीँ।
47012017	का मै मनैन पठाक टुँहनसे कुछु फाइदा उठैनु?
47012018	मै तीतसह जाइक लाग बिन्‍ती कर्नु, ओ हुँकाहारसँग और भैयह फे पठैनहुँ। का तीतस टुँहनसे कुछु फाइदा उठैलह? का हम्र दुनु जन्‍हक एक्‍क भावना नैरह? ओ का हम्र एक्‍क हिसाबले नैचल्‍ली?
47012019	हम्र अत्राबेरसम आपन बचाउक सफाइ देहटी कैक टुह्र स्‍वाँचठुइबो। प्रियहुँक्र, हम्र परमेश्‍वरक सामनेम ख्रीष्‍टम रह्‍क ब्‍वालटी। हमार करल सब काम टुँहन बलगर बनाइक लाग हो।
47012020	मै टुन्‍हकठे अइलसे ओ स्‍वाँचलअस टुँहन नैभेटैम, ओ टुह्र फे स्‍वाँचलअस महीह नैभेटैबो कना महीह डर लागल बा। सायद मै टुन्‍हक बीचम झग्रा, डाहा, रिस, स्‍वार्थ, निन्‍दा, चिब्‍लीचिब्‍लक बात, घमण्‍ड, ओ गोलमाल भेटैठुँ कि कना महीह डर लागल बा।
47012021	महीह यी फे डर बा, कि मै फेदोस्र आइबेर परमेश्‍वर महीह टुन्‍हक आघ नीच बनाइसेक्‍ठ। ओ महीह शोक करपरी, काकरकि टुह्र धेर जन पुरान पाप कर नैछोर्लहुइटो। टुह्र आपन करल अशुद्ध काम, व्‍यभिचार, ओ छाडा काममसे आपन पापी मन परिवर्तन नैकर्लहुइटो।
47013001	मै तीसर फ्‍यारा टुन्‍हकठे आइटुँ। “कौनो दोष दुइ या तीन जन साक्षीन्‍हक बकल बातले साबित कराइपर्ठा” कैक धर्मशास्‍त्रम कैगिल्‌ बा।
47013002	मै द्वासर फ्‍यारा टुन्‍हकठे आइलम टुँहन चेताउनी देहलअस आब टुँहनसे दूर रहल समयम फे मै टुँहन उह बातक चेताउनी देहटुँ। मै फेदोस्र अइम कलसे आघ पाप करुइयन ओ और कौनोजहन फे मै बाँकी नैछोर्नेहुइटुँ।
47013003	उ ब्‍याला ख्रीष्‍ट मै मार्फत बोल्‍ठ कि नैबोल्‍ट कना टुन्‍हक ख्‍वाजल प्रमाण अवस्‍य भेट्‍नेबाटो। टुँहनसे व्‍यवहार करबेर उहाँ कमजोर नैहुइट, तर उहाँ टुन्‍हक बीचम शक्तिशाली बाट।
47013004	यी बात सत्‍य हो कि उहाँ कमजोर अवस्‍थम क्रूसम टङ्‌ग्‍वापैल, तर परमेश्‍वरक शक्तिम उहाँ आब जीवित बाट। हम्र फे उहाँकअस कमजोर होरली, तर टुँहनसे व्‍यवहार करबेर हम्र परमेश्‍वर शक्तिद्वारा ख्रीष्‍टकसँग जिनेबाटी।
47013005	टुन्‍हक विश्‍वास सक्‍कली हो कि नाहीँ कना बात आपन जीवनह अपन्‍हे जाँचक हेरो ना। जाँचम सफल हुइबो कलसे येशू ख्रीष्‍ट टुन्‍हकम बाट कना बात टुँहन थाहाँ हुइनेबा।
47013006	महीह आशा बा, कि हम्र काम नैलग्‍ना नैहुइलहुइटी कना बात टुह्र थाहाँ पउइयाबाटो।
47013007	टुह्र खराब काम कर छोर्बो कैक हम्र टुन्‍हक लाग परमेश्‍वरसे प्रार्थना कैदेठी। हम्र अपन्‍हेह सफल देखाइक लाग असिन प्रार्थना नैकर्टी, तर हम्र काम नैलग्‍नाअस देखपर्लसे फे टुह्र ठीक काम कर सेको कैक प्रार्थना कर्ठी।
47013008	काकरकि हम्र सत्‍य बातक विरोधम कुछु कर नैसेक्‍टी, तर सत्‍य बातक केल समर्थन करसेक्‍ठी।
47013009	हम्र कमजोर रलसे फे, टुह्र बलगर बाटो कैक हम्र खुशी बाटी। टुह्र परिपक्‍व हुइबो कैक हम्र प्रार्थना कर्ठी।
47013010	मै टुँहनसे दूर रहलब्‍याला यी लिखटुँ, ताकि मै टुन्‍हकठे आइलम प्रभुक देहल अधिकारह कडा हिसाबले प्रयोग कर नैपरी। यी अधिकार टुँहन बिगारक लाग नाहीँ, तर सुधारक लाग महीह देगैल्‌ बा।
47013011	अन्‍तम भैयौ, मै बिदा पाऊँ। दिलोज्‍यानले परिपक्‍व हुइना कोसिस करो। म्‍वार बिन्‍ती सुनो, एक-औरजन्‍हक बात सुनो, शान्‍तिम रहो। शान्‍ति ओ प्रेम देना परमेश्‍वर टुन्‍हकसँग रह्‍हीँ।
47013012	एक-औरजहन पवित्र प्रेमले अभिवादन करो।
47013013	परमेश्‍वरक मनै सबजन टुँहन अभिवादन पठारख्‍ल।
47013014	प्रभु येशू ख्रीष्‍टक अनुग्रह, परमेश्‍वरक प्रेम ओ पवित्र आत्‍मक सङ्‌गति टुह्र सबजन्‍हकसँग रह।
48001001	मै पावल प्रेरित हुइक लाग कौनो मनैन्‍हक समूहसे वा कौनो अधिकारीसे नाहीँ तर येशू ख्रीष्‍टसे ओ उहाँह मुवलमसे जियैना परमेश्‍वर बाबसे रोजगैल्‌ हुइटुँ।
48001002	मै ओ म्‍वारसँग रना सब भैयहुँकन्‍हक तर्फसे गलातीयक मण्‍डलीह यी चिठी लिखटुँ।
48001003	परमेश्‍वर बाबा ओ हमार प्रभु येशू ख्रीष्‍ट टुँहन अनुग्रह ओ शान्‍ति देहीँ।
48001004	उहाँ जो यी दुष्‍ट युगमसे हमन बचाइक लाग हमार परमेश्‍वर ओ बाबक आज्ञा मान्‍क हमार पापक सटाहा बलि हुइल।
48001005	परमेश्‍वरह सड्‌डभर महिमा ह्‍वाए। आमेन।
48001006	मै त टुँहन देख्‍क छक्‍क परलबाटुँ, कि ख्रीष्‍टक अनुग्रहक कारण टुँहन रोजुइया परमेश्‍वरह अत्रा हाली छोर्क टुह्र और खुशीक खबरओर लागटो।
48001007	वास्‍तवम खुशीक खबर और नैहो, तर कुई-कुई मनै असिन बाट, हुँक्र टुँहन दिक्‍क लगाइट ओ ख्रीष्‍टक खुशीक खबरह बाङ बनाइ ख्‍वाजट।
48001008	हम्र खुशीक खबर प्रचार कर्ली तर याकर उल्‍टा कुई प्रचार कर्ठा कलसे चाहा हम्रहे हुई, चाहा स्‍वर्गदूत ह्‍वाए, हुँकन्‍हकम सराप परहीन।
48001009	मै यी बात आघ फे कनहुँ ओ आब फे कहटुँ, टुन्‍हक मानल खुशीक खबरक उल्‍टा सिखुइयकम सराप परहिँस।
48001010	असिक कैक का मै मनैन खुशी पारक लाग बाटुँ? ओसिन नैहो, मै त परमेश्‍वरह खुशी पार चहठुँ। का मै मनैन्‍हक प्रिय हुइ ख्‍वाजटुँ? यदि ओसिन हो कलसे, मै ख्रीष्‍टक सेवक नैहुइटुँ।
48001011	भैयौ, मै टुँहन का बात बुझल चाहटुँ कलसे, म्‍वार प्रचार करल खुशीक खबर केक्रो सिर्जाइल बात नैहो।
48001012	मै यी खबर कौनो मनैयसे पाइल नैहुइटुँ, ओ कौनो मनैया महीह यी बात नैसिखाइल। तर यी बात येशू ख्रीष्‍ट महीह प्रकट कर्लह।
48001013	यहूदी धर्मक भक्त रहलब्‍याला म्‍वार जीवन कसिन रह कना बारेम त टुह्र सुनरख्‍लो, मै कसिक परमेश्‍वरक मण्‍डलीह सँतैनासम सँतैनु, ओ ओहीह नाश कर खोज्‍नु।
48001014	मै उ ब्‍याला यहूदी धर्म मन्‍ना मनैमध्‍ये सबसे कट्‌टर रनहुँ। मै आपन पुर्खन्‍हक रीतिथिति मरिमेट्‌क मानु।
48001015	तर परमेश्‍वर आपन अनुग्रहद्वारा मै जन्‍मनासे आघहेँ महीह अलग कर्ल ओ आपन काम करक लाग रोज्‍ल।
48001016	मै मार्फत और जातिन्‍हकम खुशीक खबर प्रचार हुइस्‍याक कैक उहाँ जो आपन छावह म्‍वारठे प्रकट कर्ल। उ ब्‍याला मै कौनो मनैयसे कुछु सल्‍लाह नैलेनु।
48001017	महीसे आघक प्रेरितहुँकनसे सल्‍लाह लेहक लाग मै यरूशलेम फे नैगैनु। तर मै तुरुन्‍त अरब देशम गैनु ओ पाछ घुम्‍क दमस्‍कसम अइनु।
48001018	तीन वर्ष पाछ मै पत्रुसह भेटाइक लाग यरूशलेम गैनु ओ हुँकाहारठे उहाँ पन्‍ध्र दिन रनु।
48001019	और प्रेरितमध्‍येम मै प्रभुक भैया याकूबह केल भेँट्‍नु।
48001020	म्‍वार लिखल बात सत्‍य हो ओ मै परमेश्‍वरक नजरम झूट नैबोल्‍टुँ।
48001021	तबदोस्र मै सिरिया ओ किलिकिया क्षेत्रम गैनु।
48001022	उ ब्‍यालासम यहूदियम रहल ख्रीष्‍टक विश्‍वासीहुँक्र महीह देख्‍ल नैरलह।
48001023	हुँक्र का बात सुनरख्‍लह कलसे, “आघ हमन सँतैना मनैया जौन विश्‍वास नाश कर ख्‍वाजटह, आब उ मनैया उह विश्‍वासक प्रचार करटा।”
48001024	असिक हुँक्र मै परिवर्तन हुइलकम परमेश्‍वरक महिमा कर्ल।
48002001	चौध वर्ष पाछ तीतसह लेक बारनाबासक सँग मै फेदोस्र यरूशलेमम गैनु।
48002002	परमेश्‍वर जाइ कलकओर्से मै उहाँ गैनु। मै मण्‍डलीक ठूलाबडाहुँकन एकान्‍तम भेँट्‍नु ओ और जातिक मनैन सुनाइल खुशीक खबर हुँकन सुनैनु। म्‍वार करल कामम उहाँहुँक्र समर्थन जनादेहीँ ओ म्‍वार आब कर्टिरहल काम खर्बास जिन जाए कना म्‍वार आशा रह।
48002003	म्‍वारसँग रहल तीतस गैरयहूदी रलसे फे उ गन्यमान्य मनै तीतसह यहूदीन्‍हक खतना कर्ना विधि पालन करक लाग कर नैलगैल।
48002004	उह फे कत्रा झूट विश्‍वासीहुँक्र हमार विश्‍वासीन्‍हक बगालिम आक हम्र ख्रीष्‍टसे पाइल छुट्‌कारक चिमालग्‍टि हमन व्‍यवस्‍थक कमारा बनाइ खोज्‍ल।
48002005	तर टुन्‍हक पाइल खुशीक खबरक सत्‍य सन्‍देश परिवर्तन नैह्‍वाए कैक हम्र हुँकनसे एक घरिक लाग फे नैझुक्‍ली।
48002006	तर हुँक्र मण्‍डलीक जत्रा भलाद्‍मी अगुवा रलसे फे महीह कुछु फरक नैपरट्‍। परमेश्‍वर कौनो मनैन पक्षपात नैकर्ट। उ भलाद्‍मीहुँक्र महीह कुछ लौव सल्‍लाह नैदेल।
48002007	बेनसे परमेश्‍वर पत्रुसह खतना करुइयन्‍हकठे पठाइलअस महीह फे परमेश्‍वर खतना नैकरुइयन्‍हकठे खुशीक खबर प्रचार करक लाग पठाइल बात हुँक्र थाहाँ पैल।
48002008	पत्रुसह इस्राएलीहुँकन खुशीक खबर प्रचार कर्ना प्रेरित बनुइया परमेश्‍वर जो महीह फे और जातिन्‍हक बीचम काम कर्ना प्रेरित बनैलह।
48002009	यी म्‍वार लाग परमेश्‍वरक भारी अनुग्रह हो। यी बातह याकूब, पत्रुस ओ यूहन्‍नाजसिन मण्‍डलीक खुँटाहुँक्र फे मानरख्‍ल। उहओर्से हुँक्र बारनाबास ओ महीसे हाँठ मिलाक हम्र फे हुँकन्‍हकअस सेवा कर्ठी कना बातम सहमति जनैल। हम्र और जातिन्‍हक बीचम काम करुइयन हुइली ओ हुँक्रजुन इस्राएलीन्‍हक बीचम काम करुइयन हुइल।
48002010	एकठो बात हुँक्र सबजन कल, गरीबहुँकन हम्र सम्‍झपर्ठा। उह काम कर्ना मै फे उत्‍सुक रनहुँ।
48002011	पत्रुस एन्‍टिओखियम आइल ब्‍याला मै खुल्‍लमखुल्‍ला हुँकहार दोष देखादेनु। काकरकि ऊ दोषी रलह।
48002012	याकूबक पठाइल मनै अइनासे आघ पत्रुस और जातिक विश्‍वासीनसे बैठ्‍क सँगसँग खाना खाइँट्‍। जब हुँक्र अइल तब ऊ और जातिक विश्‍वासीनसे छुट्‍याक बैठ्‍ल, काकरकि और जातिक मनै फे खतना करपर्ठा कना मनैनसे ऊ डराइँट्‍।
48002013	और बाँकी यहूदीहुँक्र फे ओस्‍तहेँ कपटी काम कर्ल। यिहाँसम कि हुँकन्‍हक कपटी व्‍यवहारले करबेर बारनाबास फे भटक्‍गैल।
48002014	तर जब मै खुशीक खबरक सत्‍य अनुसार हुँकन नैचलट्‍ देख्‍नु, तब सबजन्‍हक सामनेम मै केफासह कनु, “अप्‍न यहूदी मनै होक फे और जातिक मनैन्‍हकअस चल्‍ठी कलसे, और जातिक मनैन यहूदीअस चलक लाग कसिक कर लगाइसेक्‍ठी?”
48002015	हम्र जन्‍मटीहिक यहूदी रलकओर्से धर्मी बाटी, ओ परमेश्‍वरक व्‍यवस्‍था पालन नैकर्ना और जातिक मनैअस पापी नैहुइटी कैक विचार कर्ठी।
48002016	तब फे हम्र जन्‍ठी, यहूदी व्‍यवस्‍थक धर्मकर्म कैक मनै धर्मी नैठहर्ट, बेनसे येशू ख्रीष्‍टम विश्‍वास कैक धर्मी ठहर्ठ। उहोओर्से हम्र फे ख्रीष्‍ट येशूम विश्‍वास कैरख्‍ली, ताकि हम्र व्‍यवस्‍थक धर्मकर्मले नाही तर ख्रीष्‍टम विश्‍वासद्वारा धर्मी ठह्रसेकी, काकरकि व्‍यवस्‍थक धर्मकर्मसे कौनो मनै फे धर्मी नैठह्राजैट।
48002017	हम्र ख्रीष्‍टम विश्‍वासद्वारा धर्मी ठहर्ना कोसिस कर्ठी। यहूदीहुँक्रजुन हमन व्‍यवस्‍था पालन नैकर्ट कैक पापी मन्‍ठ। ओसिन हो कलसे, का ख्रीष्‍ट पाप कामह उत्‍साह देल तो? अहँ, नैहो।
48002018	तर यदि मै पैल्‍हहेँ इन्‍कार कैगैल्‌ व्‍यवस्‍था फेदोस्र पालन कर्ठुं कलसे, मै अपन्‍हे अपन्‍हेह अपराधी हुइटुँ कैक साबित कर्ठुं।
48002019	उहओर्से जहाँसम व्‍यवस्‍थक बात बा, मै परमेश्‍वरक लाग जिय सेकूँ कैक व्‍यवस्‍थक लाग मुवल बाटुँ।
48002020	मै ख्रीष्‍टकसँग क्रूसम टङ्‌गागैल्‌ बाटुँ, आब म्‍वारम जिना मै नैहुइटुँ, तर ख्रीष्‍ट म्‍वारम रह्‍क जिठ। जौन जीवन मै आब जिठुँ, उ परमेश्‍वरक छावकम विश्‍वास कैक जिठुँ, जे महीह प्रेम कर्ल ओ म्‍वार लाग आपन जीवन देल।
48002021	मै परमेश्‍वरक अनुग्रहह इन्‍कार कर नैसेक्‍टुँ। यदि मनै व्‍यवस्‍थले धर्मी ठहर्ना रट कलसे येशू ख्रीष्‍ट बलिदान हुइना बेकार रह।
48003001	टुह्र गलातीहुँक्र कसिन अबुझअस बाटो। येशू ख्रीष्‍ट क्रूसम टङ्‌गावापाइल बात टुन्‍हक आँखिक आघ स्‍पष्‍ट रूपले वयान कैगिल्‌ रह। टुँहन के मोहनी लगाइल?
48003002	मै एकठो बात टुँहन पुछ चाहटुँ, टुह्र पवित्र आत्‍मा कसिक पैलो? का व्‍यवस्‍थम लिखल बात मान्‍क पैलो, कि खुशीक खबरम विश्‍वास कैक पैलो?
48003003	का टुह्र अत्रा अबुझ बाटो? टुह्र परमेश्‍वरक आत्‍मम सुरु होक, आब काजे आपन बलले सिद्ध हुई चाहटो?
48003004	का अत्रा दुःख टुह्र बेकारम भोग्‍लो त? नाहीँ, ओसिन नैहो।
48003005	परमेश्‍वर पवित्र आत्‍मा देक टुन्‍हक माझम अचम्‍मक काम कर्ल। यी काम टुह्र खुशीक खबरम विश्‍वास कैक हुइलहा, कि व्‍यवस्‍था मान्‍क हुइलहा?
48003006	अब्राहामह हेरो ना, “ऊ परमेश्‍वरम विश्‍वास कर्ल, ओ परमेश्‍वर हुँकहीन धर्मी ठह्रैल।”
48003007	उहओर्से विश्‍वास करुइयन अब्राहामक सन्‍तान हुइट कना बात टुह्र जानल रहपर्ठा।
48003008	और जातिक मनै फे विश्‍वासद्वारा परमेश्‍वरक सामुन्‍नेम धर्मी ठह्राजैठ कना बात धर्मशास्‍त्रम लिखल रह। अब्राहामह खुशीक खबर आघहेँ सुनागैल्‌, “टैँ मार्फत पृथ्‍वीमक सब जातिक मनै परमेश्‍वरक आशिष पैहीँ।”
48003009	उहओर्से विश्‍वास कर्ना मनै अब्राहामकसँग आशिष पारख्‍ल।
48003010	धर्मशास्‍त्रम असिक लिखल बा, “व्‍यवस्‍थम लिखल सब बात पूरा हिसाबले नैमन्‍ना मनैन्‍हकम सराप पर्ठा।” उहओर्से परमेश्‍वरक नजरम धर्मी ठह्रक लाग व्‍यवस्‍था मनुइयन सरापम बाट।
48003011	व्‍यवस्‍था मान्‍क परमेश्‍वरक नजरम कुई फे धर्मी नैठह्रट्‍, काकरकि धर्मशास्‍त्रम असिक लिखल बा, “विश्‍वासद्वारा धर्मी ठह्रागैल्‌ मनै जो जीवन पैठ।”
48003012	व्‍यवस्‍था त विश्‍वासक बात नैहो। तर धर्मशास्‍त्रम लिखल बा, “व्‍यवस्‍था पालन करुइया उह हिसाबले जिउइयाबा।”
48003013	धर्मशास्‍त्रम लिखल बा, “कट्‍ठोम टङ्‌गावा पैना मनैयकम सराप परल रठस।” उहओर्से ख्रीष्‍ट त हमार लाग सराप बन्‍क व्‍यवस्‍थक सरापमसे हमन म्‍वाल तिर्क छुट्‌कारा देरख्‍ल।
48003014	उहओर्से अब्राहामह देगैल्‌ आशिष ख्रीष्‍ट येशूद्वारा और जातिक मनै पैठ ओ परमेश्‍वरक प्रतिज्ञा करल पवित्र आत्‍मा हम्र विश्‍वासद्वारा पाइसेक्‍ठी।
48003015	भैयौ, दिनदिनक जीवनमसे एकठो उदाहरण हेरी, दुई जन मनै कौनो बाचम सहीछाप कर्ल कलसे उहिँम कुछु फे थपघट कर नैसेक्‍जाइट्‍।
48003016	यिहाँ फे परमेश्‍वर अब्राहामह एकठो केल सन्‍तानक प्रतिज्ञा कर्ल। धेर सन्‍तानक बात नैहो, एकठो केल सन्‍तान कना बात बुझ्‍जैठा। एकठो सन्‍तान केल कलक ख्रीष्‍ट हुइट।
48003017	म्‍वार कहख्‍वाजल बात का हो कलसे, परमेश्‍वर आपन प्रतिज्ञा करल बाचम सहीछाप कैसेक्‍ल। तर चार सय तीस वर्ष पाछ अइलक व्‍यवस्‍था परमेश्‍वरक करल सहीछापह मेटाक उहाँक प्रतिज्ञा खारेज कर नैस्‍याकट्‍।
48003018	परमेश्‍वर देहम कहल हक व्‍यवस्‍था पालन कैक पाजैना हो कलसे, उ त प्रतिज्ञा नैहुइल्। तर यी त परमेश्‍वर प्रतिज्ञा कैक अब्राहामह देरख्‍ल।
48003019	आब ओसिन हो कलसे व्‍यवस्‍था काजे देगैल्‌ त? पाप चिन्‍हाइक लाग देगैल्‌ ओ प्रतिज्ञा करल अब्राहामक सन्‍तान नैआइट्‍सम याकर आवश्‍यक परल। परमेश्‍वर कुछ स्‍वर्गदूत मार्फत व्‍यवस्‍था मोशह देल, ऊ परमेश्‍वर ओ मनैन्‍हक बीचम मध्‍यस्‍थकर्ता रलह।
48003020	तर परमेश्‍वर अब्राहामह प्रतिज्ञा करबेर अपन्‍हे प्रतिज्ञा कर्ल। उ ब्‍याला कौनो मध्‍यस्‍थकर्तक आवश्‍यक नैपरल।
48003021	ओसिन हो कलसे, का व्‍यवस्‍था परमेश्‍वरक प्रतिज्ञक विरोधी हो? अहँ, ओसिन नैहो। यदि व्‍यवस्‍था मनैन जीवन देह स्‍याकट्‍ कलसे, व्‍यवस्‍था जो मनैन परमेश्‍वरक सामुन्‍नेम धर्मी ठह्रैनेरह।
48003022	येशू ख्रीष्‍टम विश्‍वास करल मनै प्रतिज्ञा करल आशिष विश्‍वास करुइयन जो पैहीँ कैक सारा संसार पापक कैदम परल बात धर्मशास्‍त्र देखैठा।
48003023	ख्रीष्‍टम विश्‍वास कर्ना बात प्रकट नैहुइट्‍सम हम्र व्‍यवस्‍थक अधीनम रलही ओ व्‍यवस्‍था जो हमार हेरविचार कर्टीरह।
48003024	विश्‍वासद्वारा हम्र धर्मी ठह्राजाइसेकी कैक ख्रीष्‍ट अइनासे आघ व्‍यवस्‍था हमन ख्रीष्‍टसम लैजाइक लाग हमार अभिभावकअस हुइल्।
48003025	तर आब विश्‍वास आसेक्‍लकओर्से हमन उ अभिभावकक् आवश्‍यक नैहो।
48003026	आब विश्‍वासद्वारा ख्रीष्‍ट येशूम टुह्र सबजन परमेश्‍वरक सन्‍तान होरलो।
48003027	ख्रीष्‍टम भरोसा कैक बप्‍तिस्‍मा लेहल मनैया त लौव लुगा पहिरलअस ख्रीष्‍टक गुण जो पहिरराखल।
48003028	उहओर्से ख्रीष्‍ट येशूम रहल यहूदी, और जाति, कमारा, फुक्‍का, पुरुष ओ महिलन्‍हक बीचम कुछु भिन्‍नता नैहो, टुह्र सब एक्‍क हुइटो।
48003029	टुह्र ख्रीष्‍टक हुइटो कलसे अब्राहामक सन्‍तान हुइटो। परमेश्‍वरक प्रतिज्ञा करल धनक हकवाला फे हुइटो।
48004001	दिनदिनक जीवनमसे और एकठो उदाहरण हेरी, हकवाला फे नाबालक रहट्‍सम बाबक धनक मालिक रलसे फे कमारा बराबर केल रठा।
48004002	ऊ आपन डाई-बाबक स्‍वाँचलअस वाकर उमेर नैपुगट्‍सम आनक अधीनम रठा।
48004003	ख्रीष्‍ट अइनासे आघ हम्र फे नाबालकअस रलही, संसारक आत्‍मिक शक्तिक अधीनम रलही।
48004004	तर समय पूरा हुइल् त परमेश्‍वर आपन छावह पठैल। उहाँ जन्‍नीमनैयक कोखिमसे जन्‍मल ओ यहूदी व्‍यवस्‍थक अधीनम जन्‍मल।
48004005	हम्र छावक हक पाइसेकी कैक व्‍यवस्‍थक अधीनम रहल मनैन म्‍वाल तिर्क छुट्‌कारा देहक लाग उहाँ पठागैल।
48004006	हम्र परमेश्‍वरक सन्‍तान हुइटी कना बात देखाइक लाग उहाँ आपन छावक आत्‍मा हमार हृदयम ढैदेरख्‍ल। उह आत्‍मा हमार हृदयमसे “हे अब्‍बा, बाबा!” कैक पुकारा कर्ठ।
48004007	उहओर्से आब टुह्र कमारा नैहुइटो, तर परमेश्‍वरक सन्‍तान हुइटो। सन्‍तान हुइटो कलसे परमेश्‍वरक टुह्र हकवाला फे हुइटो।
48004008	टुह्र परमेश्‍वरह चिन्‍हासे पैल्‍ह, टुह्र धेर देवीदिउँतन्‍हक पूजा करो, हुँक्र परमेश्‍वर नैहुइट। टुह्र हुँकन्‍हक कमारा रलहो।
48004009	तर आब त टुह्र परमेश्‍वरह चिनरख्‍लो अथवा असिक कही, परमेश्‍वर टुँहन स्‍वीकार कैरख्‍ल। आम्‍ही फे कसिक उ पुरान कमजोर बिना कामक बातम घुम्‍क जाइ चहठो? टुह्र काजे फेदोस्र हुँकन्‍हक कमारा हुइ चहठो?
48004010	टुह्र विशेष दिन, मैन्‍हा, ऋतु ओ सालह पवित्र मन्‍ना रीतिथिति पो मन्‍ठो।
48004011	महीह चिन्‍ता लागल बा। का मै टुन्‍हक लाग बिना कामक दुःख कर्नु तो?
48004012	भैयौ, टुह्र फे म्‍वारअस होदेओ कैक मै बिन्‍ती करटुँ काकरकि मै फे टुन्‍हकअस होदेरख्‍नु। टुह्र म्‍वार कुछु बिगार नैकर्लहुइटो।
48004013	टुँहन थाहँ बा, सबसे पैल्‍ह टुँहन खुशीक खबर सुनाइबेर मै शरीरम कमजोर रनहुँ।
48004014	मै शरीरम कमजोर रहलब्‍याला टुँहन अप्‍ठ्‌यारो लागल रलसे फे टुह्र महीह छिःछिः ओ दूर-दूर नैकर्लो। बेनसे उल्‍ट टुह्र त परमेश्‍वरक दूतह ओ ख्रीष्‍टह करअस महीह स्‍वागत कर्लो।
48004015	उ ब्‍याला टुह्र कत्रा खुशी रलहो, सम्‍भव रलसे त टुह्र आपन आँख झिँक्‍क महीह देह पर्लसे फे तयार रलहो। मै यी बातक साक्षी बाटुँ। तर आब का हुइल्?
48004016	आब मै सत्‍य बात बोल्‍क का मै टुन्‍हक शत्रु होरनु?
48004017	उ झूटा शिक्षकहुँक्र टुँहन आपनओर तानक लाग टुँहनसे खूब घनिष्‍ठ सम्‍बन्‍ध ज्‍वार चहठ, तर मजा विचारले त नैहो। हुँक्र महीसे टुँहन फूट कराक आपनओर तान चहठ।
48004018	मै टुन्‍हकसँग रहलम केल नाहीँ, नैरहलम फे सड्‌डभर असल बातम सम्‍बन्‍ध बह्रैना त एकदम मजा हो।
48004019	म्‍वार लर्काओँ, टुन्‍हकम ख्रीष्‍टक स्‍वभाव नैबनटसम व्‍याथा लागल जन्‍नीमनैयाअस महीह दुःख लग्‍टिरठा।
48004020	आबहेँ मै उहाँ रटुँ त मै असिक कह नैपर्नेरह। तर दूरसे मै का कर्ना? मै त अन्योलम परलबाटुँ।
48004021	व्‍यवस्‍थक अधीनम रह चहना मनैन मै पुछटुँ। का टुह्र व्‍यवस्‍थम लिखल बात नैबुझ्‍टो?
48004022	यिहाँ हेरो, अब्राहामक दुइ भाइ छावन रलह, एकठो कमारी गोसिन्या हागारकओर्से, औरजुन स्‍वतन्‍त्र गोसिन्या सारकओर्से।
48004023	कमारीकओर्से जन्‍मल् छावा शरीरक इच्‍छा अनुसार जन्‍मल् रह तर स्‍वतन्‍त्र गोसिन्यकओर्से जन्‍मल् छावाजुन परमेश्‍वरक प्रतिज्ञा कैगिल्‌ छावा रह।
48004024	यी बातमसे हम्र का बुझसेक्‍ठी कलसे, उ दुइठो जन्‍नीमनै परमेश्‍वरक दुइठो बाचह बुझैठा। सीनै पर्वत्‍वम व्‍यवस्‍थक पुरान बाचा कलक कमारी हागार हो। याकर सन्‍तान कमाराहुँक्र हुइट।
48004025	अरब देशक सीनै पर्वत्‍वा त कमारी हागारअस हो। व्‍यवस्‍था मन्‍ना पृथ्‍वीक यरूशलेम ओ वाकर पाछ लग्‍ना सबजन कमारीक सन्‍तानअस हुइट।
48004026	तर स्‍वर्गक यरूशलेम त स्‍वतन्‍त्र बा ओ हम्र स्‍वतन्‍त्र यरूशलेम डाईक सन्‍तान हुइटी।
48004027	धर्मशास्‍त्रम फे यिह बात लिखल बा, “लर्का नैपैना जन्‍नीमनैया, खुशीले रमाओ, व्‍याथा थाहाँ नैपैना जन्‍नीमनैया, आनन्‍द मनाओ, काकरकि गोस्‍या रहल जन्‍नीमनैयसे त बाँझ रहल जन्‍नीमनैयक सन्‍तान धेर बाट।”
48004028	भैयौ, हम्र त परमेश्‍वरक प्रतिज्ञा करल सन्‍तान इसहाकक्‌अस हुइटी।
48004029	उ ब्‍याला शरीरक इच्‍छा अनुसार जन्‍मल् छावा पवित्र आत्‍मा अनुसार जन्‍मल् छावह सँताए, ओ आम्‍ही फे अस्‍तह बा।
48004030	तर धर्मशास्‍त्रम लिखल बात हेरी, “कमारी ओ वाकर छावह निकारदेओ काकरकि कमारीक छावा स्‍वतन्‍त्र जन्‍नीमनैयमसे जन्‍मल् छावसे कौनो हक नैपैनेहो।”
48004031	उहओर्से भैयौ, हम्र कमारीक सन्‍तान नैहुइटी, तर स्‍वतन्‍त्र डाईक सन्‍तान हुइटी।
48005001	ख्रीष्‍ट हमन स्‍वतन्‍त्र बनैलह। उहओर्से टुह्र आब स्‍वतन्‍त्र बाटो ओ आपन स्‍वतन्‍त्रता जोगैलरहो। फेदोस्र व्‍यवस्‍थक कमारा ह्‍वाए जिन घुमो।
48005002	सुनो, मै पावल अपन्‍हे टुँहन कहटुँ, टुह्र खतना कर्ना रीति मन्‍ठो कलसे टुन्‍हक लाग त ख्रीष्‍टक कुछु काम नैहुइल्।
48005003	खतना करपर्ठा कैक कहुइयन मै कहटुँ, हुँकन सम्‍पूर्ण व्‍यवस्‍था मान कर लग्‍ठन।
48005004	व्‍यवस्‍था मान्‍क परमेश्‍वरक सामुन्‍नेम धर्मी ठह्र खोजुइयन ख्रीष्‍टसे अलग होरलो। परमेश्‍वरक अनुग्रहसे दूर होरलो।
48005005	हम्र ख्रीष्‍टम विश्‍वास कर्लक कारण पवित्र आत्‍मा हमन परमेश्‍वरक सामुन्‍नेम धर्मी ठह्रना आशक बट्‌या ह्‍यार लगैठ।
48005006	खतना कर्लसे फे, नैकर्लसे फे ख्रीष्‍ट येशूम कुछु फरक नैपरट। तर चहना बात त प्रेमद्वारा काम कर्ना विश्‍वास हो।
48005007	हुइना त टुह्र ठीक हिसाबले दौरटलहो। सत्‍य बात पालन करबेर टुँहन के र्‍वाकल?
48005008	यी काम त टुँहन बलुइया परमेश्‍वर नैकर्ल।
48005009	जसहेँक डान्‍चे खमिरले सानल सारा पीठह फुल्‍ना बनैठा, ओसहेँक खमिरअसक झूटा शिक्षाले टुन्‍हक विश्‍वासक असल बातह खराब बनाई।
48005010	हम्र सबजन प्रभुम रलकओर्से टुन्‍हक मनम और विचार नैअइनेहो कना म्‍वार पूरा विश्‍वास बा। टुँहन अल्मल्‍याक गलत डगरम लैजैना जे हुइलसे फे परमेश्‍वर ओहीह सजाय देहुइयाबाट।
48005011	भैयौ, यदि मै कत्राजन्‍हक कहलअस खतना करपर्ठा कैक प्रचार कर्ठुं कलसे, काजे म्‍वारम यी सब सतावट अइठा? यदि मै क्रूसक बलिदानद्वारा पैना मुक्तिक प्रचार नैकर्टुंं कलसे, कुई फे म्‍वार विरोध कर्ने नैरह।
48005012	टुँहन अलमलम पर्ना मनै त खतना केल काजे कर्ना, बेनसे पूरा अङ्‌ग कट्‍लसे होगैल्‌ नि।
48005013	भैयौ, टुह्र त स्‍वतन्‍त्र हुइक लाग बलागैल्‌ मनै हुइटो। तर यी स्‍वतन्‍त्रतह पाप स्‍वभावक लाग प्रयोग जिन करो। तर प्रेमम एक-औरजन्‍हक भलाइ करो,
48005014	काकरकि सारा व्‍यवस्‍थक सार त एकठो आज्ञम बा, “आपन छिमेकीन अपन्‍हेहअस प्रेम करो।”
48005015	तर टुह्र त अप्‍न-अप्‍न जङ्‌गली पशअस दाँत कट्‍ना ओ चिथोर्ना कर्ठो कलसे होस करो, नकि त अप्‍न-अप्‍न खतम होजैबो।
48005016	उहओर्से मै कहटुँ, पवित्र आत्‍मक अगुवाइ अनुसार चल्‍ना मनै आपन शारीरिक लालसा पूरा कर्नाओर नैलग्‍ट।
48005017	काकरकि पाप स्‍वभावक इच्‍छा त पवित्र आत्‍मक विरोधम ओ पवित्र आत्‍मक इच्‍छाजुन पाप स्‍वभावक विरोधम रठा। यी दुनु एक-औरजन्‍हक शत्रु हुइट ओ टुह्र कर ख्‍वाजल बात हुइ नैपाइट।
48005018	तर यदि टुह्र पवित्र आत्‍मक अगुवाइ अनुसार चल्‍ठो कलसे, टुह्र व्‍यवस्‍थक अधीनम नैहुइटो।
48005019	पाप स्‍वभावक काम का-का हो कलसे: व्‍यभिचार कर्ना, अशुद्ध विचार कर्ना, छाडा हुइना,
48005020	मूर्तिपूजा कर्ना, मन्‍त्रतन्‍त्र कर्ना, दुश्‍मनी कर्ना, झैझग्रा कर्ना, ईर्ष्‍या कर्ना, रिस कर्ना, आपन केल भलाइ चितैना, फूट अन्‍ना, गुटबन्‍दी कर्ना,
48005021	डाहा कर्ना, मत्‍वारऽ रना, मोजमज्‍जा कर्ना ओ अस्‍तह-अस्‍तह और काम कर्ना। असिन काम करुइयन परमेश्‍वरक राज्‍यक हकदार हुइ नैपैहीँ कैक मै पैल्‍ह फे चेताउनी देनहुँ ओ आब फे देहटुँ।
48005022	तर पवित्र आत्‍मक फाराजुन: प्रेम कर्ना, आनन्‍दित हुइना, शान्‍तिम रना, धीरजी हुइना, दया कर्ना, भलाइ कर्ना, भरपर्दो हुइना,
48005023	नम्र हुइना, अपन्‍हेह अधीन कर्ना हो। असिन बातक विरोधम कौनो व्‍यवस्‍था नैहो।
48005024	तर ख्रीष्‍ट येशूक मनै आपन इच्‍छा ओ मायामोहह आपन पाप स्‍वभावक सँगसँग क्रूसम टङ्‌गाक मुवादेठ।
48005025	पवित्र आत्‍मा हमारम रलकओर्से, हम्र उहाँक अगुवाइ अनुसार जो चली।
48005026	हम्र घमण्‍ड कर्ना, रिस उठैना ओ डाहा कर्ना काम नैकरी।
48006001	भैयौ, यदि कौनो मनैया गल्‍ती करल भेटगैल्‌ कलसे, टुह्र आत्‍मम जिना मनै नम्र होक वाकर सुधार करपर्ठा। ओसिन कामम होसियार हुइपर्ठा, नकि त टुह्र फे परीक्षम पर्बो।
48006002	आपत्‌विपत्‌ परल ब्‍याला, एक-औरजहन सहायता करो, असिक ख्रीष्‍टक आज्ञा पूरा करो।
48006003	यदि कुई अपन्‍हेह मै कुछ हुइटुँ कना सम्‍झठा कलसे, ऊ अपन्‍हेह ध्‍वाखा देठा।
48006004	सबजन आपन-आपन चालचलनक मजासे जाँच करो। असल बा कलसे आपन करल कामम आनन्‍दित होओ, ओ टुह्र अपन्‍हेह औरजहनसे तुलना कर्ना आवश्‍यक फे नैहो।
48006005	काकरकि हरेक मनैया आपन कामक जवाफदेही अपन्‍हे हुइपर्ठा।
48006006	वचनमसे शिक्षा पैना मनै आपन सब असल चिज वचन सिखैना मनैयसे बाँडचूड करपर्ठा।
48006007	अपन्‍हेह ध्‍वाखा जिन देओ। परमेश्‍वरह कुई फे ठग नैस्‍याकट्‍। मनै ज्‍या बीया बुइठ, उह बाली सहेर्ठ।
48006008	यदि कुई पाप स्‍वभावक बीया बुइठा कलसे, ऊ मृत्‍युक बाली सहेर्नेबा। तर आत्‍मक बीया बुइना मनै आत्‍ममसे अनन्‍त जीवनक बाली सहेर्नेबाट।
48006009	भलाइ कर्ना कामम हम्र नैडट्‌करी, काकरकि यदि यिहिँम लग्‍लरली कलसे, ठीक समयम हम्र याकर फारा पैनेबाटी।
48006010	उहओर्से मौका पाइलसम हम्र सबजन्‍हक भलाइ कर्टिजाई, खासकैक ख्रीष्‍टम विश्‍वास करुइयन्‍हक भलाइ करपर्ठा।
48006011	मै आपन हाँठले बराबरा अक्षरम टुँहन यी लिखटुँ।
48006012	देखावटी बात चहना मनै टुँहन खतना करपर्ठा कैक कर लगैठ। यी बात हुँक्र क्रूसम देगैल्‌ ख्रीष्‍टक बलिदानक कारण अइना सतावटमसे बाँचक लाग कठ।
48006013	खतना करपर्ठा कहुइयन अपन्‍हे फे व्‍यवस्‍थक कहल अनुसार नैचल्‍ट। तर खतना कर्ना रीति पालन करटी कैक घमण्‍ड करक लाग केल हुँक्र टुँहन खतना कर लगैठ।
48006014	तर मै त और बातम नाहीँ, येशू ख्रीष्‍टक क्रूसक बातम केल घमण्‍ड कर्ठुं। उहाँ क्रूसम मुलक कारण, मै संसारक चाहनक दास नैहुइटुँ ओ ओसिन चिजिक शक्ति म्‍वारम शासन कर नैपाइट्‍।
48006015	खतना कर्लसे फे, नैकर्लसे फे, वाकर कुछु महत्‍व नैहो, तर मुख्‍य बात त पवित्र आत्‍माद्वारा पैना लौव जीवन हो।
48006016	यी बात पालन कर्ना सबजहन्‍कम ओ परमेश्‍वरक इस्राएली जातिन्‍हकम शान्‍ति ओ दया ह्‍वाए।
48006017	आबठेसे कुई फे महीह दुःख जिन देहीँ, येशूक कमारा हुइलक चिन्‍हक रूपम मै आपन शरीरम च्‍वाट लागल दाग बोक्‍लबाटुँ।
48006018	भैयौ, हमार प्रभु येशू ख्रीष्‍टक अनुग्रह टुन्‍हक आत्‍मम रह। आमेन।
49001001	परमेश्‍वरक इच्‍छा अनुसार ख्रीष्‍ट येशूक प्रेरित मै पावल यी चिठी लिखटुँ। मै यी चिठी एफिससम रना ओ ख्रीष्‍ट येशूम विश्‍वास कर्ना पवित्र जनहुँकन लिखटुँ।
49001002	हमार परमेश्‍वर बाबा ओ प्रभु येशू ख्रीष्‍ट टुँहन अनुग्रह ओ शान्‍ति देहीँ।
49001003	हमार प्रभु येशू ख्रीष्‍टक परमेश्‍वर ओ बाबह प्रशंसा ह्‍वाए। उहाँ ख्रीष्‍टम हमन स्‍वर्गीय स्‍थानम सब आत्‍मिक आशिष देरख्‍ल।
49001004	उहाँ संसार सृष्‍टि कर्नासे आघहेँ ख्रीष्‍टम हमन आपन सामुन्‍नेम पवित्र ओ निर्दोष बनाइक लाग रोज्‍लह।
49001005	उहाँ आपन खुशीले बनाइल उद्देश्‍यअनुसार ख्रीष्‍ट येशूम हमन आपन सन्‍तान बनाइक लाग आघहेँ रोज्‍लह।
49001006	उहाँ आपन प्रिय छावम हमन बिना म्‍वाल लेल महान अनुग्रह देल। आब हम्र यी अनुग्रह देना परमेश्‍वरक महिमा करी।
49001007	उहाँक महान अनुग्रह अनुसार ख्रीष्‍टक रगत बहलक कारण हम्र मुक्ति अर्थात्‌ हमार पापक क्षमा पारख्‍ली।
49001008	यी अनुग्रह उहाँ हमन प्रशस्‍त मात्रम देल।
49001009	उहाँ ख्रीष्‍टम आपन खुशीले बनाइल योजना अनुसार आपन गुप्‍त रहल बात हमन देखादेल।
49001010	परमेश्‍वर आपन काम ठीक समयम पूरा करुइयाबाट। यी काम स्‍वर्ग ओ पृथ्‍वीम सृष्‍टि हुइल् सब चिज ख्रीष्‍टक अधीनम अन्‍ना काम हो।
49001011	काकरकि सब चिज परमेश्‍वरक योजना ओ इच्‍छा अनुसार होरहल। परमेश्‍वर हमन आपन खुशीले ख्रीष्‍टम रोज्‍ल। यी रोजाइ उहाँ आघहेँ करल निर्णय अनुसार हुइल हो।
49001012	हम्र ख्रीष्‍टम सुरुसे आशा कर्ना मनैन परमेश्‍वरक महिमह प्रशंसा करक लाग उहाँ नियुक्त कर्ल।
49001013	टुह्र मुक्ति देना सत्‍य सन्‍देश अर्थात्‌ खुशीक खबर सुन्‍क ख्रीष्‍टम विश्‍वास कर्लो। आपन प्रतिज्ञा करल पवित्र आत्‍मक छाप लगाक परमेश्‍वर टुँहन आपन मनै बनैलक प्रमाण देल।
49001014	परमेश्‍वरक प्रतिज्ञा करल पूरा मुक्ति नैपाइट्‍सम पवित्र आत्‍मा त बयानाजसिन हुइट। आब हम्र महिमामय परमेश्‍वरक प्रशंसा करी।
49001015	उहओर्से प्रभु येशूम रहल टुन्‍हक विश्‍वास ओ सब पवित्र जनहुँकन्‍हकप्रति रहल टुन्‍हक प्रेम सुन्‍क,
49001016	परमेश्‍वरह मै सड्‌डभर धन्‍यवाद चह्रैटीरठुँ। मै प्रार्थना करबेर टुँहन सम्‍झठुँ।
49001017	प्रभु येशू ख्रीष्‍टक परमेश्‍वर, महिमामय बाबा, टुँहन उहाँक बारेम बात बुझ्‍ना अक्‍किल ओ सत्‍य ज्ञान देहीँ कैक मै प्रार्थना कर्ठुं।
49001018	उहाँक ज्‍योति पाइक लाग टुन्‍हक हृदयक आँख खुली कैक फे मै प्रार्थना कर्ठुं, ओ टुह्र थाहाँ पैबो, कि कौन आशक लाग उहाँ टुँहन बलैलह ओ पवित्र जनहुँकन्‍हकम उहाँक पैना हकक् महिमा कत्रा महान बा!
49001019	ख्रीष्‍टम विश्‍वास करुइयन्‍हक लाग काम कर्ना उहाँक महान शक्तिक त अनुमान फे कर नैसेक्‍जाइट्‍। यी बात टुह्र थाहाँ पाइसेको कैक मै प्रार्थना कर्ठुं।
49001020	यिह शक्ति उहाँ ख्रीष्‍टह मुवलमसे फेदोस्र जियाइबेर ओ स्‍वर्गम आपन दाहिन पाञ्‍जर उहाँह बैठाइबेर प्रयोग कर्ल।
49001021	ख्रीष्‍ट सारा शासन, अधिकार, शक्ति ओ प्रभूत्‍वम राज्‍य कैरख्‍ल। उहाँ यी युगम केल नाहीँ, अइना युगम फे सारा अधिकारक पदसे उच्‍च बाट।
49001022	परमेश्‍वर सब चिजह उहाँक पाउक टर बनादेल ओ उहाँह सब चिजम विश्‍वासीन्‍हक शिर बनादेल।
49001023	मण्‍डलीक विश्‍वासीहुँक्र त ख्रीष्‍टक शरीरअसक हुइट, ओ यी शरीर सब चिजले भरल उहाँक पूर्ण रूप हो।
49002001	आपन अट्‌टेरीपन ओ पापक कारण टुह्र आत्‍मिक रूपले मुवल रलहो।
49002002	उ ब्‍याला टुह्र संसारक पापी चालम चलो। टुह्र आकाशक शक्तिक मालिकह आदर करो। ऊ त परमेश्‍वरक आदर नैकर्ना मनैन आब आपन अधीनम पर्लबा।
49002003	हम्र फे सबजन पैल्‍ह हुँकन्‍हकअस रलही ओ आपन शरीरक इच्‍छम लागल रलही ओ आपन शरीरक ओ मनक इच्‍छालागल बातम चली। हमार आपन पापी स्‍वभावक हिसाबले औरजन्‍हकअस हमारम फे परमेश्‍वरक रिस परपर्ना रह।
49002004	तर परमेश्‍वर हमन धेर प्रेम कर्ल ओ हमन महान दया देखैल।
49002005	हम्र अटेर कैक आत्‍मिक रूपले मुवल रलसे फे उहाँ ख्रीष्‍टकसँग हमन फेदोस्र जियादेल। टुह्र मुक्ति पैलक फे परमेश्‍वरक अनुग्रहले हो।
49002006	हम्र येशू ख्रीष्‍टम रलकओर्से उहाँकसँग परमेश्‍वर हमन फे जीवित बनैल ओ उहाँकसँग स्‍वर्गीय ठाउँम राज्‍य कर देल।
49002007	यी सब उहाँ सड्‌डभरिक लाग आपन अनुग्रह देखाइक लाग कर्ल। यी अनुग्रह उहाँ हमन ख्रीष्‍ट येशूम देखारख्‍ल।
49002008	परमेश्‍वरक अनुग्रहले टुह्र विश्‍वासद्वारा मुक्ति पैलहो। टुह्र आपन शक्तिले फे मुक्ति पैलक नैहुइटो, यी त परमेश्‍वरक वरदान हो।
49002009	यी टुन्‍हक कोसिसले हुइल् नैहो, उहओर्से घमण्‍ड कर्ना ठाउँ नैहो।
49002010	काकरकि हम्र उहाँक सृष्‍टि हुइटी। हमार जीवनमसे असल काम ह्‍वाए कैक उहाँ हमन ख्रीष्‍ट येशूम सृष्‍टि कर्ल। हम्र उ असल काम करी कैक परमेश्‍वर पैल्‍हहेँ तयार कर्ल।
49002011	उहओर्से एक समयम टुह्र कसिन रलहो उ बात सम्‍झो ना। शरीरक अङ्‌गम हाँठले खतना कर्ना इस्राएलीहुँक्र अपन्‍हेहभर शरीरम खतना करल ओ टुँहनजुन खतना नैकरल गैरयहूदी कहँट्‍।
49002012	उ ब्‍याला टुह्र ख्रीष्‍टसे अलग रलहो। टुह्र त परमेश्‍वरक र्‍वाजल जाति इस्राएलीनसे सम्‍बन्‍ध नैरहल विदेशी रलहो। परमेश्‍वर प्रतिज्ञा कैक मिलाप कराइल बाचम टुन्‍हक स्‍थान नैरह ओ संसारम टुह्र बिना आशक ओ बिना परमेश्‍वरक रलहो।
49002013	तर ख्रीष्‍टक रगतक कारण टुन्‍हक मेलमिलाप होरहल।
49002014	काकरकि उहाँ आपन रगत बहाक हमन परमेश्‍वरक सामुन्‍नेम अन्‍ल। आपन शरीर बलिदान देक उहाँ हमन अल्‍गैना दुश्‍मनीक पर्खाल भत्‍कादेल।
49002015	उहाँ यहूदी ओ गैरयहूदी जातिक मनैन शान्‍ति देहक लाग ओ उहाँम लौव जाति बनाइक लाग आपन शरीरम व्‍यवस्‍था ओ रीतिथितिह खारिज कैदेल।
49002016	दुश्‍मनी नाश करक लाग ओ हमन एक्‍क जाति बनाक परमेश्‍वरसे मेलमिलाप कराइक लाग उहाँ क्रूसम बलिदान हुइल।
49002017	उहाँ आक परमेश्‍वरक लग्‍घ ओ दूर रहल दुनु जातिक मनैन मेलमिलाप कराइक लाग खुशीक खबर सुनैल।
49002018	उहाँक कारण हम्र दुनु जातिक मनै एक्‍क पवित्र आत्‍मा पैली ओ परमेश्‍वर बाबक सामुन्‍नेम जाइसेक्‍ना होरली।
49002019	उहओर्से टुह्र आब परदेशी ओ विदेशी नैहुइटो। टुह्र त परमेश्‍वरक जातिसे सह-नागरिक होरलो ओ परमेश्‍वरक घरक मनै होरलो।
49002020	प्रेरितन्‍हक ओ अगमवक्तन्‍हक बैठाइल जगम बनल घर टुह्र हुइटो, ओ यी जगक मुख्‍य पत्‍थ्रा ख्रीष्‍ट येशू हुइट।
49002021	उहाँ सारा घरह ठम्‍ह्‍लबाट ओ उहाँ यी घरह प्रभुम अर्पण कैगिल्‌ बहर्टी जैना एक पवित्र मन्‍दिर बनुइयाबाट।
49002022	टुह्र फे उहाँम औरजन्‍हक सँगसँग उ घर बन्‍टीबाटो जहाँ परमेश्‍वर आपन पवित्र आत्‍माद्वारा बास कर्ठ।
49003001	उहओर्से टुह्र गैरयहूदी मनैन्‍हक लाग ख्रीष्‍टक काम करबेर मै, पावल कैदी होरनु।
49003002	टुन्‍हक्‍के लाग मै परमेश्‍वरक अनुग्रहक काम कर्ना जिम्‍मा पारख्‍नु कना बात टुह्र सुनराखलहुइबो।
49003003	वास्‍तवम, परमेश्‍वर गुप्‍त रहल आपन योजना महीह प्रकट कैदेल। याकर बारेम मै टुँहन छोट्‌करीम पैल्‍हहेँ लिख्‍नहुँ।
49003004	म्‍वार लिखल बात टुह्र पहर्बो कलसे, मै ख्रीष्‍टक रहस्‍य कत्रा बुझरख्‍नु कना बात टुह्र थाहाँ पैबो।
49003005	पैल्‍ह यी रहस्‍य कौनोजहन फे थाहाँ देगैल्‌ नैरह, तर आब पवित्र प्रेरितहुँकन ओ अगमवक्ताहुँकन पवित्र आत्‍माद्वारा प्रकट हुइल् बा।
49003006	यी बात का हो कलसे, गैरयहूदीहुँक्र फे खुशीक खबरद्वारा परमेश्‍वरक आशिष पाइसेक्‍ठ। हुँक्र फे एक्‍कठो शरीरक अङ्‌ग हुइट ओ ख्रीष्‍ट येशूम परमेश्‍वरक करल प्रतिज्ञक भागीदार होरल।
49003007	परमेश्‍वरक वरदानद्वारा मै खुशीक खबर प्रचार कर्ना सेवक हुइनु, यी वरदान उहाँ आपन शक्तिक काम अनुसार महीह देल।
49003008	पवित्र जनमध्‍ये मै सबसे तुच्‍छ रलसे फे ख्रीष्‍टक महान सम्‍पत्ति खुशीक खबर गैरयहूदीहुँकन सुनैना अनुग्रह परमेश्‍वर महीह देल।
49003009	सब चिज सृष्‍टि करुइया परमेश्‍वरक रहस्‍यमय योजना कसिक काम कर्ठा कना बात सब मनैन सुनैना काम मै पारख्‍नु। यी योजना सारा जुग-जुगसम गुप्‍त रह।
49003010	वर्तमान समयम स्‍वर्गीय स्‍थानम शासकहुँक्र ओ अधिकारीहुँक्र मण्‍डलीद्वारा परमेश्‍वरक किसिम-किसिमक ज्ञान थाहाँ पाइ सेकहीँ कैक उ रहस्‍य प्रकट कैगिल्‌ नैरह।
49003011	परमेश्‍वर यी सब आपन अनन्‍त योजना अनुसार कर्लह, ओ उहाँ यी योजना हमार प्रभु ख्रीष्‍ट येशूम पूरा कर्ल।
49003012	ख्रीष्‍टम रह्‍क ओ उहाँम विश्‍वास कैक हम्र परमेश्‍वरक आघ जैना साहस ओ भरोसा पारख्‍ली।
49003013	उहओर्से म्‍वार बिन्‍ती का बा कलसे, टुन्‍हक लाग म्‍वार भ्‍वागल कष्‍ट देख्‍क हरेस जिन खाओ। यी त टुन्‍हक गौरवक बात हो।
49003014	उहओर्से परमेश्‍वर बाबक पाउम पर्क मै प्रार्थना कर्ठुं।
49003015	उहाँद्वारा स्‍वर्ग ओ पृथ्‍वीक सारा परिवारक नाउँ ढैगिल् बा।
49003016	उहाँक महान् सम्‍पत्ति ओ उहाँक आत्‍माद्वारा टुह्र शक्ति पाइसेको ओ उ शक्तिले टुन्‍हक आत्‍म-बल बहर्टी जाए कैक मै परमेश्‍वरसे प्रार्थना कर्ठुं।
49003017	विश्‍वासद्वारा टुन्‍हक हृदयम ख्रीष्‍ट बास करहीँ ओ परमेश्‍वरक प्रेमम टुन्‍हक जर फैलटी जाए ओ टुह्र स्‍थापित हुइटीजाओ कैक मै प्रार्थना कर्ठुं।
49003018	तब टुह्र फे सब पवित्र जनहुँकन्‍हकसँग ख्रीष्‍टक प्रेमक लम्‍बाइ, चौडाइ, उचाइ ओ गहिराइ कत्रा बा कना बात पूरा हिसाबले बुझ सेक्‍बो।
49003019	सारा ज्ञानले जान नैसेक्‍जिना रलसे फे टुह्र ख्रीष्‍टक प्रेम अनुभव करो। ओ परमेश्‍वरक सारा स्‍वभावले भरिपूर्ण होओ।
49003020	हमार भित्तर काम कर्ना उहाँक शक्तिद्वारा हमार माङ्‌गल या स्‍वाँचलसे फे धेर प्रशस्‍त मात्रम देह सेक्‍ना
49003021	परमेश्‍वरह मण्‍डली ओ ख्रीष्‍ट येशूम सारा पुस्‍ता-पुस्‍ताम सड्‌डभर महिमा ह्‍वाए। आमेन।
49004001	उहओर्से प्रभुक लाग मै कैदी बाटुँ, ओ टुँहनसे बिन्‍ती करटुँ, परमेश्‍वर टुँहन बलैलकओर्से उहाँक बोलावट अनुसारक जीवन जिओ।
49004002	सड्‌डभर नम्र, स्‍वाझ मनक ओ सहनशील होओ। एक-औरजहन सह्‍क प्रेम देखाओ।
49004003	पवित्र आत्‍मा जो टुँहन मेलमिलापम अन्‍लह। आब उ एकताह स्‍याकलसम जोगैलरहो।
49004004	टुह्र सबजन एकठो शरीरक अङ्‌ग हुइटो ओ पवित्र आत्‍मा फे एकठो बाट। टुह्र एकठो आशम बोलावट पारख्‍लो।
49004005	एकठो प्रभु, एकठो विश्‍वास ओ एकठो बप्‍तिस्‍मा बा।
49004006	सबजन्‍हक परमेश्‍वर ओ बाबा एकठो बाट। उहाँ सबजन्‍हक प्रभु हुइट, सब मनैद्वारा काम कर्ठ ओ सबजन्‍हकम बाट।
49004007	तर अनुग्रहक वरदान त ख्रीष्‍ट सबजहन आपन हिसाबले देरख्‍ल।
49004008	धर्मशास्‍त्रम लिखल बा, “उहाँ उच्‍चम जाइबेर धेर कैदीहुँकन आपनसँग लैगिल ओ मनैन वरदान देल।”
49004009	उहाँ उच्‍चम गैल कलक का हो? यी बातले उहाँ यी धर्तीक गहिराईम गैल कना बात बुझ्‍जैठा।
49004010	सारा विश्‍वम आपन शक्ति भरपूर पारक लाग, यी धर्तीक गहिराईम जे गैल, उहाँ जो सारा स्‍वर्गसे फे उच्‍चम गैल।
49004011	उहाँ अपन्‍हे कौनोजहन प्रेरित, कौनोजहन अगमवक्ता, कौनोजहन प्रचारक, कौनोजहन मण्‍डलीक पाष्‍टर ओ कौनोजहन शिक्षक हुइना वरदान देल।
49004012	सब पवित्र जनहुँकन उहाँक काम कर सेक्‍ना बनाइक लाग ओ ख्रीष्‍टक शरीर अर्थात्‌ मण्‍डलीक उन्‍नति करक लाग यी वरदान देगैल्‌ हो।
49004013	यी वरदानक कामले हमन विश्‍वासक एकतम आनक लाग ओ परमेश्‍वरक छावक ज्ञानम हमन बहर्टी जाइक लाग सहायता देटीरठा ओ एक दिन हम्र परिपक्‍व हुइबी ओ ख्रीष्‍टक पूरा नापसम पुग्‍बी।
49004014	धूर्त मनैन्‍हक विभिन्‍न शिक्षक बतासले जहोँर लैगिलसे फे उहँरे जाजैना हम्र छोटी लर्काअस नैहुइटी। हुँकन्‍हक सिर्जाइल झूटा शिक्षा औरजहन गलत डगरिम लैजिठा।
49004015	प्रेमम सत्‍य बोल्‍टी सब बातम हम्र आपन शिर ख्रीष्‍टअस बृद्धि हुइटी जाई।
49004016	उहाँक अधीनम सारा शरीरक हरेक अङ्‌ग ठीक-ठीक ठाउँम जोरगैल्‌ बा। एक-एक अङ्‌ग आपन करपर्ना काम करल कलसे पूरा शरीर प्रेमम बहर्टीजैठा।
49004017	आब मै प्रभुक नाउँम शिक्षा देटी कहटुँ, टुन्‍हक चालचलन परमेश्‍वरह नैचिन्‍ह्‍ना मनैन्‍हकअस जिन ह्‍वाए। हुँकन्‍हक विचार त काम नैलग्‍टन।
49004018	हुँकन्‍हक समझ अन्‍धकारले छोपगैल्‌ बाटन। हुँक्र परमेश्‍वरक देना जीवनसे दूर बाट काकरकि हुँकन्‍हक हृदय कुछु नैजन्‍ना ओ कठोर बाटन।
49004019	हुँकन्‍हक त लाज फे पचरलन ओ हर किसिमक फुहर कामम आपन जीवन समर्पण कैरख्‍ल।
49004020	तर टुह्र त ख्रीष्‍टक शिक्षासे असिन बात नैसिख्‍लो।
49004021	टुह्र उहाँक शिक्षा सुन्‍क उहाँक चेला हुइलकओर्से येशूक बारेम सत्‍य बात सिख्‍लो।
49004022	पुरान हिसाबले जिना टुन्‍हक पैल्‍हक चालचलन छोरदेओ। टुन्‍हक पुरान जीवन आपन खराब इच्‍छक कारणले नष्‍ट हुइटह।
49004023	टुह्र आपन सोचविचार ओ चालचलनम लौव होओ।
49004024	टुह्र लौव स्‍वभाव पाइपर्ठा। टुह्र परमेश्‍वरकअस हुइक लाग उहाँक स्‍वरूपम बनागैल्‌ हुइटो, आब टुन्‍हक स्‍वभाव धार्मिक ओ पवित्र हुइपर्ठा।
49004025	उहओर्से लभर्ना बान छोरदेओ। एक-औरजहनसे सत्‍य बोलो काकरकि हम्र सबजन ख्रीष्‍टक शरीरम एक-औरजन्‍हक अङ्‌ग हुइटी।
49004026	रिसक झ्‍वाँकम पाप काम जिन करहो। सन्‍झ्‍या हुइनासे आघहेँ आपन रिसह मुवादेहो।
49004027	शैतानह मौका छ्‌वाप जिन देहो।
49004028	चोर्ना मनै आबठेसे च्‍वार काम छोर्क परिश्रम करपर्ठा। ऊ आपन हाँठले इमानदार होक कमैना ओ खाँचोम परल मनैन सहायता देना हुइपर्ठा।
49004029	फुहर बोली जिन बोलो। आवश्‍यक, भलाइ हुइना, मीठ वचन बोलो ओ टुन्‍हक बात सुन्‍ना मनै उत्‍साह पैहीँ।
49004030	परमेश्‍वरक पवित्र आत्‍मह दुःखी जिन बनाओ, काकरकि छुट्‌कारक दिनिक लाग टुह्र छाप लगागैल्‌ बाटो।
49004031	मनम ईबी लेना, झैझग्रा ओ रिसराग त्‍यागदेओ। अपमान कर्ना बोली बोल्‍बो-बोल्‍बो जिन करो, सब किसिमक दुश्‍मनी त्‍यागदेओ।
49004032	बेनसे एक-औरजहन दया देखाओ। ख्रीष्‍टम परमेश्‍वर टुँहन क्षमा देहलअस टुह्र फे एक-औरजहन क्षमा देओ।
49005001	टुह्र परमेश्‍वरक प्रिय सन्‍तान हुइलकओर्से उहाँक देखासिकी करुइयन होओ।
49005002	ख्रीष्‍ट हमन प्रेम कैक सुगन्‍धित धूप ओ बलिअस अपन्‍हेह परमेश्‍वरक आघ हमार लाग अर्पण कर्ल। ओसहेँक टुन्‍हक जीवन फे प्रेमम चलपर्ठा।
49005003	टुह्र परमेश्‍वरक जनहुँक्र हुइलकओर्से टुन्‍हक बीचम व्‍यभिचार, सब किसिमक फुहर बात, ओ लोभलालचक नाउँऽ जिन लेहो।
49005004	अश्‍लील, मूर्ख ओ असभ्‍य बात जिन बटोइहो, यी सुहैना बात नैहो। बेनसे टुह्र त परमेश्‍वरह धन्‍यवाद देहपर्ठा।
49005005	व्‍यभिचार कर्ना या शरमलग्‍टिक काम कर्ना मनैया त ख्रीष्‍ट ओ परमेश्‍वरक राज्‍यम हक नैपउइया हो कना बात टुह्र जन्‍लरहपर्ठा। ल्‍वाभ करुइया फे मूर्तिपूजा कर्नाअसक पाप हुइलकओर्से ऊ फे कुछु हक नैपउइया हो।
49005006	बिना अर्थक गफ लगाक टुँहन कुई फे छल कर जिन पाए। अस्‍तह बातले करबेर अट्‌टेरीन्‍हकम परमेश्‍वरक रिस पर्ठा।
49005007	उहओर्से असिन मनैनसे सङ्‌गतऽ जिन करो।
49005008	पैल्‍ह टुह्र अन्‍धकारम रलहो तर आब प्रभुक जन बन्‍क टुह्र अजरारम आरलो। अजरारम रना मनैअस जीवन जिओ।
49005009	काकरकि ज्‍योतिक फारा त भलाइ कर्ना, इमान्‍दार हुइना ओ सत्‍य बोल्‍ना हो।
49005010	प्रभुह मनपर्ना बात सिख्‍ना कोसिस करो।
49005011	अन्‍धकारम रहुइयन्‍हकअस बेकार काम कर्बो-कर्बो जिन करो। तर उ काम गलत हो कैक देखादेओ।
49005012	हिँक्र गुपचुपम करल कामक बात त बटोइना फे लाजलग्‍टिक बा।
49005013	जब कौनो चिज अजरारम आनजैठा, तब उ स्‍पष्‍ट देखपर्ठा।
49005014	धर्मशास्‍त्रम लिखल बा, “रै निन्‍दाइल मनैया उठ् ओ मुवलमसे जाग, ओ ख्रीष्‍ट ट्‌वारम चम्‍कहीँ।”
49005015	उहओर्से कौन हिसाबले चलपर्ना हो, उ बातम मजासे ध्‍यान देओ, मूर्खअस जिन होओ, बुद्धिमान् होओ।
49005016	टुँहार आघ अइना हरेक मौकाह पूरा सदुपयोग करो, काकरकि दिन खराब बा।
49005017	उहओर्से मूर्ख जिन होओ, तर प्रभुक इच्‍छा का बाटन, उ बात बुझो।
49005018	मद पिक मत्‍वार रना नाहीँ, उहिँले त जिन्‍दगी बिग्रठा, तर पवित्र आत्‍मले भरिपूर्ण होओ।
49005019	एक-औरजहनसे स्‍तुति, भजन ओ पवित्र आत्‍मक देहल गीत गाओ ओ प्रभुह आपन हृदयसे मीठ गीतले स्‍तुति करो।
49005020	हमार प्रभु येशू ख्रीष्‍टक नाउँम परमेश्‍वर बाबह सब बातम सड्‌डभर धन्‍यवाद देओ।
49005021	ख्रीष्‍टह देना टुन्‍हक आदरक कारणले एक-औरजन्‍हक अधीनम रहो।
49005022	टुह्र गोसिन्यहुँक्र, प्रभुक अधीनम रहलअस आपन-आपन गोस्‍यन्‍हक अधीनम रहो।
49005023	काकरकि गोस्‍या आपन गोसिन्यक शिर हुइट, कसिक कलसे ख्रीष्‍ट मण्‍डलीक शिर हुइट। वास्‍तवम मण्‍डली उहाँक शरीर हो, ओ उहाँ मुक्ति देहुइया हुइट।
49005024	मण्‍डली ख्रीष्‍टक अधीनम रहलअस गोसिन्यहुँक्र फे सब बातम आपन-आपन गोस्‍यन्‍हक अधीनम रहपर्ठा।
49005025	टुह्र गोस्‍यहुँक्र, ख्रीष्‍ट मण्‍डलीह आपन जीउज्‍यान देक प्रेम करलअस आपन-आपन गोसिन्यन प्रेम करो।
49005026	ख्रीष्‍ट मण्‍डलीह पानीले धुइलअस आपन वचनद्वारा शुद्ध ओ पवित्र बनैल।
49005027	यी मण्‍डलीह पवित्र, निर्दोष, दाग नैरहल, नैचिम्‍स्‍याइल, कौनो खोट नैरहल चह्‍कार मण्‍डली बनाक आपनसँग ढरक लाग उहाँ असिन काम कर्ल।
49005028	ओसहेँक गोस्‍यहुँक्र फे आपनऽ शरीरह प्रेम करअस आपन-आपन गोसिन्यन प्रेम करपर्ठा। आपन गोसिन्यह प्रेम करुइया अपन्‍हेह प्रेम कर्ठा।
49005029	कुई फे आपन शरीरह हेल्‍हा नैकरट्‍, तर याकर पालनपोषण कर्ठा। ओसहेँक ख्रीष्‍ट आपन मण्‍डलीक पालनपोषण कर्ठ।
49005030	काकरकि हम्र उहाँक शरीरक अङ्‌ग हुइटी।
49005031	धर्मशास्‍त्रम लिखल बा, “उहओर्से मनैया आपन डाई-बाबह छोर्क आपन गोसिन्यसे मिल्‍ठा ओ हुँक्र दुनु जन एकठो शरीर हुइठ।”
49005032	यी एकठो महान रहस्‍यक बात हो, ओ मै यी बातह ख्रीष्‍ट ओ मण्‍डली एक हुइना अर्थम हेर्ठुं।
49005033	जे होस, टुह्र हरेक जन आपन गोसिन्यह अपन्‍हेहअस प्रेम करपर्ठा, ओ गोसिन्या फे आपन गोस्‍यक आदर करपर्ठा।
49006001	टुह्र छाई-छावन, आपन डाई-बाबक कहल मानो, काकरकि यी परमेश्‍वरह मनपर्ना बात हो।
49006002	“आपन डाई-बाबक आदर करो।” परमेश्‍वरक प्रतिज्ञासमेत देहल यी पैल्‍ह आज्ञा हो।
49006003	ओसिक कर्बो कलसे टुन्‍हक भलाइ हुइनेबा ओ पृथ्‍वीम टुह्र धेर दिन बच्‍बो।
49006004	टुह्र बाबहुँक्र, आपन छाई-छावन रिस जिन उठाओ, तर हुँकन प्रभुक अनुशासन ओ शिक्षम हुर्काओ।
49006005	टुह्र कमाराहुँक्र, ख्रीष्‍टक सेवा करलअस इमानदार हिसाबले यी संसारम रहल आपन मालिकन्‍हक आदर करो ओ हुँकन्‍हक कहल मानो।
49006006	मनैन खुशी पर्ना हिसाबले हुँकन्‍हक आँखिक आघ केल देखावटी काम जिन करो, तर परमेश्‍वरक इच्‍छा अनुसार ख्रीष्‍टक कमाराअस पूरा दिलोज्‍यानले काम करो।
49006007	मनैन्‍हक सेवा करअस नाहीँ तर प्रभुक सेवा करअस खुशीले काम करो।
49006008	कुई कमारा रलसे फे या नैरलसे फे असल काम कर्ना सबजहन प्रभु इनाम देहुइयाबाट, यी बात टुह्र बुझपर्ठा।
49006009	टुह्र मालिकहुँक्र, ओसहेँक आपन कमाराहुँकन मजा व्‍यवहार करो ओ हुँकन धम्‍की जिन देओ काकरकि टुन्‍हक ओ हुँकन्‍हक एक्‍कठो मालिक स्‍वर्गम बाट। उहाँ न्याय करबेर केक्रो पक्षपात नैकर्ट।
49006010	अन्‍तिमम, टुह्र प्रभुम ओ उहाँक महान शक्तिक सामर्थ्‍यम बलगर हुइटीजाओ।
49006011	शैतानक बनाइल योजनक विरुद्धम स्‍थिर रहक लाग परमेश्‍वरक सारा हातहतियार भिरो।
49006012	हमार लडाइँ मनैन्‍हक विरोधम नैहो, तर वर्तमान अन्‍धकार संसारक शासकहुँकन्‍हक विरोधम, अधिकारीन्‍हक विरोधम, शक्तिक विरोधम, ओ स्‍वर्गीय स्‍थानम रना दुष्‍ट आत्‍माहुँकन्‍हक विरोधम हो।
49006013	उहओर्से परमेश्‍वरक सारा हातहतियार भिरो। तब टुह्र खराब दिनम दुष्‍ट शक्तिह र्‍वाक सेक्‍बो, ओ अन्‍तिमसम फे स्‍थिर पलरबो।
49006014	उहओर्से लडाइँ करक लाग तयार रहो। सत्‍य बातह पेटीअसक बान्‍धो, छाती जोगाइक लाग धार्मिकताले बनल छातीपाता लगाओ।
49006015	शान्‍ति देना खुशीक खबरह जुत्ताअसक लगाक तयार होओ।
49006016	विश्‍वासह आपन रक्षा कर्ना ढालअसक उठाओ। तब टुह्र दुष्‍टसे अइना अग्‍निवाण बुटाइ सेक्‍बो।
49006017	मुक्तिह शिर जोगैना टोपअसक लगाओ। पवित्र आत्‍मक देहल परमेश्‍वरक वचनह तरवालअसक भिर्लरहो।
49006018	सब समयम पवित्र आत्‍मक शक्तिम प्रार्थना करो। परमेश्‍वरसे सहायता मागो। होसियार ओ लगनशील होक सब पवित्र जनहुँकन्‍हक लाग लगातार प्रार्थना कर्टिरहो।
49006019	म्‍वार लाग फे प्रार्थना कैदेओ ओ मै ब्‍वालबेर परमेश्‍वरक वचन पाइसेकू। मै वचन बोल्‍ना साहस पाइसेकुँ ओ खुशीक खबरक रहस्‍य औरजहन बुझाइ सेकू।
49006020	यिह खुशीक खबरक लाग मै प्रेरित बनागैनहुँ। प्रार्थना कैदेओ ओ मै कैदी रलसे फे जसिक ब्‍वालपर्ना हो, ओसहेँक साहससे बोल्‍टिरह सेकू।
49006021	हमार प्रिय भैया ओ प्रभुक विश्‍वासयोग्य सेवक तुखिकस म्‍वार सब हालखबर टुँहन बट्‌वादेहीँ।
49006022	हम्र का काम कर्टिबाटी, उ सुन्‍क टुह्र फे साहस पाइसेक्‍बो कैक मै हुँकहीन टुन्‍हकठे पठैनहुँ।
49006023	सब विश्‍वासी दादुभाइहुँकन परमेश्‍वर बाबा ओ प्रभु येशू ख्रीष्‍ट शान्‍ति, प्रेम ओ विश्‍वास देहीँ।
49006024	प्रभु येशू ख्रीष्‍टह पवित्र प्रेम कर्ना सबजहन परमेश्‍वर अनुग्रह देहीँ।
50001001	फिलिप्‍पी सहरम ख्रीष्‍ट येशूम रहल पवित्र जनहुँक्र, मण्‍डलीक रेखदेख करुइयन ओ सेवकहुँकन हम्र येशू ख्रीष्‍टक कमाराहुँक्र पावल ओ तिमोथी यी चिठी लिखटी।
50001002	हमार परमेश्‍वर बाबा ओ प्रभु येशू ख्रीष्‍ट टुँहन अनुग्रह ओ शान्‍ति देहीँ।
50001003	जब फे मै टुँहन सम्‍झठुँ त आपन परमेश्‍वरह धन्‍यवाद देठुँ।
50001004	हरेक फ्‍यारा टुन्‍हक लाग प्रार्थना करबेर मै खुशीसे प्रार्थना कर्ठुं।
50001005	काकरकि सुसमाचारक कामम म्‍वारसँग टुह्र पैल्‍हक दिनठेसे आम्‍हीसम आपन सहभागीता जनैटी आरलो।
50001006	परमेश्‍वर टुन्‍हकम असल काम सुरु कर्ल, उहाँ उ काम पूरा नैहुइटसम येशू ख्रीष्‍टक दिनसम फे कर्टीरहुइयाबाट। यिहिँम मै ढुक्‍क बाटुँ।
50001007	टुँहन मै आपन हृदयम ढैरख्‍नु। टुन्‍हक बारेम महीह अस्‍तह कर्ना ठीक लागल काकरकि आब मै थुनाम रहबेर ओ बाहार रहबेर फे महीह खुशीक खबर फैलैना ओ यहीह जोगैना कामम परमेश्‍वरक देहल अनुग्रहम टुह्र सबजन म्‍वारसँग सहभागी होरलो।
50001008	टुँहन प्रेम कर्ना म्‍वार भित्री चाहना ख्रीष्‍ट येशूक हृदयसे आइल हो, यी बातक साक्षी परमेश्‍वर बाट।
50001009	म्‍वार प्रार्थना बा, कि ज्ञान ओ ठीक-बेठीक अल्‍गैना बुद्धिम टुन्‍हक प्रेम झन्-झन् बहर्टी जाई।
50001010	तबदोस्र टुह्र सबसे असल बातह र्‍वाज सेक्‍बो ओ ख्रीष्‍ट आइबेर टुह्र शुद्ध ओ निर्दोष रबो।
50001011	ओ परमेश्‍वरक महिमा ओ प्रशंसक लाग टुन्‍हकम येशू ख्रीष्‍टक देना असल फारा फरी।
50001012	भैयौ, म्‍वारम परिआइल बातले खुशीक खबर फैलैना कामम सहायता देराखल कना बात टुह्र थाहाँ पाओ कैक मै चहठुँ।
50001013	मै ख्रीष्‍टक प्रचार कर्लक कारणले कैदम परल हुइटुँ कना बात दरबारक सारा सिपाहीन ओ औरजहन थाहाँ बाटन।
50001014	मै कैदम पर्लकओर्से धेर विश्‍वासीहुँक्र प्रभुम साहसी होरल ओ हुँक्र डर नैमान्‍क साहससे खुशीक खबर प्रचार कर्ठ।
50001015	हुइना त कुई-कुई डाहा ओ झग्रा कैक मै औरजहनसे धेर कर्नु कना देखाइक लाग ख्रीष्‍टक प्रचार कर्ठ तर कुई-कुईजुन मजा विचारले प्रचार कर्ठ।
50001016	खुशीक खबरक पक्षम ब्‍वालक लाग मै यिहाँ बाटुँ कैक जानल मनै यी काम प्रेमम कर्ठ।
50001017	और जनजुन स्‍वाझ मनले नाहीँ तर महीह कैदम झन् दुःख थपदेना नैमजा विचारले ख्रीष्‍टक प्रचार कर्ठ।
50001018	जे होस, चाहा मजा मनले, चाहा नैमजा मनले, जसिक हुलसे फे ख्रीष्‍टक प्रचार हुइठा। यैहेँम मै खुशी बाटुँ। ओ खुशी हुइटीरनेबाटुँ।
50001019	काकरकि टुन्‍हक प्रार्थनाले ओ येशू ख्रीष्‍टक आत्‍माद्वारा देगैल्‌ सहायताले मै छुट्‌कारा पैम कना बात महीह थाहाँ बा।
50001020	मै आपन कर्तव्‍यमसे नैचुकम तर जब फे, विशेष कैक आब, मै साहसले भरिपूर्ण हुइम। मै मुलसे फे, बच्‍लसे फे आपन सारा जीवनले ख्रीष्‍टक सम्‍मान ह्‍वाए कना म्‍वार भारी इच्‍छा ओ आशा बा।
50001021	काकरकि मै जिना कलक ख्रीष्‍टह आदर करक लाग जिना हो। मुना कलक त झन् फाइदक बात हो।
50001022	मै शरीरम बच्‍लरहम कलसे फे ख्रीष्‍टक लाग असल काम करुइयाबाटुँ। मुना कि बच्‍ना, कौन रोज्‍ना महीह थाहाँ नैहो।
50001023	मै त दोधारम परलबाटुँ। यी संसारमसे बिदा लेक ख्रीष्‍टकसँग रना म्‍वार भारी इच्‍छा बा। काकरकि यी एकदम असल बात हो।
50001024	तर टुन्‍हक लाग मै शरीरम बच्‍लरना फे धेर आवश्‍यक बा।
50001025	टुँहन विश्‍वासम उन्‍नति कराइक लाग ओ टुन्‍हक आनन्‍द बह्राइक लाग मै बच्‍ना जरुरी बा। उहओर्से मै बच्‍लरहम कना बात महीह पक्‍का थाहाँ बा।
50001026	मै टुन्‍हकठे फेदोस्र अइम त म्‍वार कारणले टुह्र और कर्रसे ख्रीष्‍ट येशूक जयजयकार कर सेक्‍बो।
50001027	मुख्‍य बात यिह हो, कि ख्रीष्‍टक खुशीक खबर अनुसार सुहैना टुन्‍हक चालचलन हुइपर्ठा। उहओर्से मै टुँहन भेँटैलसे फे, या नैभेँटैलसे फे टुह्र एक्‍कठो उद्देश्‍यम स्‍थिर बाटो ओ एक्‍कठो इच्‍छम खुशीक खबरक विश्‍वासक लाग परिश्रम कर्टिबाटो कना बात मै सुन चहठुँ।
50001028	विरोधीहुँकन्‍हक डर जिन डराओ। बेनसे साहसी होओ। यी बातले विरोधीहुँकन्‍हक हार ओ टुन्‍हक जित बा कना देखैठा। परमेश्‍वर अपन्‍हे टुँहन मुक्ति देहुइयाबाट।
50001029	टुह्र ख्रीष्‍टम विश्‍वास कर्ना केल नैहो तर उहाँक लाग दुःख भोग्‍टी उहाँक सेवा कर्ना अनुग्रह टुह्र पारख्‍लो।
50001030	बितल दिनम मै दुःखकष्‍ट पाइल बात टुह्र देख्‍लो, ओ म्‍वार दुःखकष्‍ट टुह्र आम्‍ही फे सुन्‍टीबाटो। आब यिह दुःखकष्‍टम टुह्र महीह साथ देटीबाटो।
50002001	यदि ख्रीष्‍टम रलक कारण टुह्र कुछु उत्‍साह पारख्‍लो, वा उहाँक प्रेमले टुह्र कुछु सान्‍त्‍वना पारख्‍लो, वा पवित्र आत्‍मम सङ्‌गति पारख्‍लो, एक-औरजहन प्रेम ओ दया कर्ठो कलसे,
50002002	टुह्र एक्‍क विचार रहल, एक्‍क प्रेमम रहल ओ एक्‍क चित्त रहल होक महीह खुशी बनाओ।
50002003	आपन केल भलाइ जिन खोजो ओ घमण्‍डले फुल्‍क कुछु जिन करो। तर नम्र बनो ओ औरजहन अपन्‍हेहसे असल सम्‍झो।
50002004	आपन हित केल जिन खोजो, तर आनक हित फे हेरो।
50002005	टुन्‍हक मन त ख्रीष्‍ट येशूक मनअसक हुइपर्ठा।
50002006	उहाँ सड्‌डभरिक लाग परमेश्‍वरक समान रलह। उहाँ बलजब्री परमेश्‍वरक समान पलरना विचार फे नैकर्ल।
50002007	तर उहाँ आपन इच्‍छले यी सब चिज छोर्ल ओ कमारा हुइल। उहाँ हमारअस मनैया होक जन्‍मल।
50002008	उहाँ नम्र होक मृत्‍युसम केल नाहीँ, क्रूसक मृत्‍युसम आज्ञापालन कर्ल।
50002009	उहओर्से परमेश्‍वर उहाँह सबसे उच्‍च बनैल, ओ उहाँह सबसे उच्‍च नाउँ देल।
50002010	आब स्‍वर्गम, पृथ्‍वीम ओ पृथ्‍वीक टर रहल सबजन येशूक नाउँक आदर करक लाग ठिहुन ट्‍याकपर्ठा।
50002011	येशू ख्रीष्‍ट जो प्रभु हुइट कैक सबजन परमेश्‍वर बाबक महिमक लाग खुल्‍लमखुल्‍ला स्‍वीकार करपर्ठा।
50002012	उहओर्से म्‍वार प्रियहुँक्र, मै टुन्‍हकसँग रहलम टुह्र सड्‍ड म्‍वार बात मन्‍लो, आब मै दूर रहलम झन् टुह्र म्‍वार बात मानपर्ना जरुरी बा। टुह्र सारा डर सहित आपन मुक्तिक काम पूरा करक लाग परिश्रम करो।
50002013	काकरकि परमेश्‍वर टुन्‍हकम सड्‍ड काम कर्टिबाट। उहाँ आपन उद्देश्‍य पूरा करक लाग टुँहन मन ओ शक्ति देठ।
50002014	गनगन या वाद-विवाद नैकैक सब काम कर्टीजाओ।
50002015	असिक टुह्र पापी ओ खराब मनैन्‍हक बीचम परमेश्‍वरक निष्‍खोट सन्‍तानअस निर्दोष ओ शुद्ध हुइबो। आकाशम तोरैँया चम्‍कअस टुह्र संसारम चम्‍कपर्ठा।
50002016	जीवनक वचन कर्रसे पक्रलरहो। ओसिक कर्बो कलसे, म्‍वार मेहनत ओ परिश्रम खर्बास नैगैल्‌ कैक ख्रीष्‍ट अइहीँ त मै गर्व कर्ना मौका पैम।
50002017	टुन्‍हक चह्राइल विश्‍वासक बलिदानम महीह आपन रगत बलिदानक रूपम बहाइ परल कलसे फे यिहिँम मै खुशी बाटुँ, ओ टुह्र म्‍वार खुशीयालीम सहभागी होओ कना चहठुँ।
50002018	ओसहेँक टुह्र फे खुशी होओ ओ मै फे टुन्‍हक खुशीयालीम सहभागी हुइ चहठुँ।
50002019	प्रभु येशूक इच्‍छा हुई कलसे, मै झट्‌टहेँ तिमोथीह टुन्‍हकठे पठैम कना म्‍वार आशा बा। टुन्‍हक हालखबर थाहाँ पैलसे महीह फे खुशी लग्‍नेबा।
50002020	साँचो मनले टुन्‍हक वास्‍ता कर्ना तिमोथीअस म्‍वारठे और कुई नैहो।
50002021	और जन त सब आपन धुनम केल बाट, येशू ख्रीष्‍टक बारेम वास्‍ता कर्ना कुई फे नैहो।
50002022	ऊ ओ मै त छावा-बाबाअस सुसमाचार फैलैना काम कसिक कर्लही ओ ऊ कसिन मनै हुइट कना बात टुँहन थाहँ बा।
50002023	महीह का-का हुइना हो, उ बात थाहाँ हुइटीकि मै तिमोथीह पठैना आशा कैरख्‍नु।
50002024	प्रभुक इच्‍छा हुई कलसे, मै फे झट्‌टहेँ अइना आशा कैरख्‍नु।
50002025	इपाफ्रोडिटस भैयह मै टुन्‍हकठे पठैना जरुरी देख्‍नु। हम्र दुनु जन सँगसँग काम कर्ली ओ खुशीक खबर सुनैना कामम सिपाहीअसक दुःख भोग्‍ली। ऊ महीह सहायता देहक लाग टुन्‍हक पठाइल दूत हुइट।
50002026	टुह्र सबजहन भेँट्‍ना हुँकहार भित्री चाहना बाटन। टुह्र ऊ बेराम पर्लक बात सुन्‍लो कैक ऊ टनिक चिन्‍तित बाट।
50002027	हो ऊ बेराम पर्क जाट्‌टीसे मुव-मुव होरलह। तर परमेश्‍वर हुँकहीन दया कर्ल। हुँकहीन केल नाहीँ महीह फे दया कर्ल ओ म्‍वारम शोकक् उप्‍पर शोक नैथपगैल्‌।
50002028	उहओर्से मै हुँकहीन पठाइक लाग धेर उत्‍सुक बाटुँ। हुँकहीन फेदोस्र देख्‍क टुह्र फे खुशी हुइबो ओ म्‍वार चिन्‍ता फे कम हुउइया बा।
50002029	प्रभुम हुँकहीन भाइ मान्‍क स्‍वागत करो। हो असिन मनैन आदर करपर्ठा।
50002030	काकरकि ऊ ख्रीष्‍टक काम कर्ना क्रमम हुँकहार ज्‍यान फे जाइ-जाइ होरलहन। म्‍वार लाग टुह्र पूरा कर नैस्‍याकल सेवा ऊ पूरा कर्ल।
50003001	अन्‍त्‍यम भैयौ, प्रभु टुँहन आनन्‍द देहीँ। टुँहन यी बात घरीघरी लिख्‍नाम मै झिँजो नैमन्‍टुँ। यी त टुन्‍हक सुरक्षक लाग हो।
50003002	कुक्‍कुरअस झग्रा कर्ना, खराब काम कर्ना ओ शरीरम खतना करपर्ठा कना मनैनसे होसियार होओ।
50003003	काकरकि सत्‍य हिसाबले खतना करुइयन त हम्र पो हुइटी काकरकि हम्र पवित्र आत्‍माद्वारा परमेश्‍वरक आराधना कर्ठी ओ ख्रीष्‍ट येशूम हम्र गर्व कर्ठी। हम्र कौनो बाहिरी रीतिथितिम भरोसा नैकर्टी।
50003004	वास्‍तवम मै अपन्‍हेह त असिन रीतिथितिम भरोसा कर्ना कारण बा। कौनो मनैया रीतिथितिम भरोसा कर्ना कारण बा कठा कलसे, म्‍वार त झन् धेर कारण बा।
50003005	मै जन्‍मलक आठौँ दिनम म्‍वार खतना कैगिल्‌ हो। मै इस्राएल जातिक, बेन्‍यामीन कुलक, पक्‍का हिब्रू हुइटुँ। व्‍यवस्‍थक हिसाबले कना हो कलसे मै एकठो फरिसी रनहुँ।
50003006	मै जोशिलो होक मण्‍डलीह सँतैना काम कर्नु। व्‍यवस्‍था मान्‍क परमेश्‍वरक आघ धर्मी हुइना रलसे त मै ठीक रनहुँ।
50003007	तर उ ब्‍याला मै आपन लाग फाइदा सम्‍झल सब बात आब ख्रीष्‍टक लाग बेकार मन्‍ठुँ।
50003008	अत्र केल नैहोक, येशू ख्रीष्‍ट म्‍वार प्रभु हुइट कना एकदम बहुमूल्‍य ज्ञान पाक और सब बात बेकार मन्‍ठुँ। उहाँक लाग मै सब बात छोरदेरख्‍नु ओ ख्रीष्‍टह पाऊँ कैक मै यी सब बातह बह्‍न्‍वार मानरख्‍नु।
50003009	ओ मै पूर्ण रूपले उहाँकम रह चहठुँ। व्‍यवस्‍था मान्‍क परमेश्‍वरक आघ धर्मी हुइना म्‍वार आपन धार्मिकता नैहो। तर आब त परमेश्‍वर महीह ख्रीष्‍टम विश्‍वास कर्लक कारण धर्मी ठह्रारख्‍ल। यी धार्मिकता विश्‍वासम अर्‍याइल बा।
50003010	मै त ख्रीष्‍टह जानक लाग ओ उहाँ मुवलमसे फेदोस्र जीवित हुइना शक्तिक अनुभव करक लाग उहाँक दुःखकष्‍टम सहभागी ह्‍वाए ओ उहाँक मृत्‍युसम उहाँअस ह्‍वाए चहठुँ।
50003011	ओ सम्‍भव हुइलसे मुवलमसे फेदोस्र जीवित ह्‍वाए चहठुँ।
50003012	मै लक्ष्‍यम आघहेँ पुगरनु या सिद्ध होरनु कैक नैकटुँ। तर मै उ सिद्धता पाइक लाग बल करटुँ, ज्‍याकर लाग ख्रीष्‍ट येशू महीह आघहेँ आपन बनारख्‍ल।
50003013	भैयौ, मै यी पासेक्‍नु जसिन महीह नैलागट्‍, तर एकठो काम कर्ठुं, उ का हो कलसे मै बितल समयम हुइल बातह बिस्राक आघओर रहल बात पाइक लाग मै कोसिस कर्ठुं।
50003014	उहओर्से स्‍वर्गक इनाम जित्‍ना विचारले मै लक्ष्यओर आघ जाइटुँ। याकर लाग परमेश्‍वर महीह ख्रीष्‍ट येशूद्वारा अनन्‍त जीवनम बलैलह।
50003015	हम्र आत्‍मिक रूपले परिपक्‍व हुइल् मनै अस्‍तह विचार करपर्ठा। कुई-कुई फरक विचार कर्ठ कलसे परमेश्‍वर टुँहन बात बुझादेहीँ।
50003016	बात ज्‍या जसिन रलसे फे, आम्‍हीसम हम्र हासिल करल लक्ष्‍यह पक्रलरही।
50003017	भैयौ, टुह्र फे म्‍वारअस करो। हम्र टुन्‍हक लाग असल नमुना होरली। आब उह नमुना अनुसार चल्‍ना मनैन्‍हक पाछ लागो।
50003018	मै टुँहन धेर फ्‍यारा कैरख्‍नु, आब फे रुइटी कहटुँ, धेर मनै ख्रीष्‍टक क्रूसक शत्रुअस जीवन जिठ।
50003019	हुँक्र विनाशओर आघ बह्रल बाट, प्‍याट हुँकन्‍हक दिउँता हुइटन। लाज मानपर्ना बातम त हुँक्र घमण्‍ड कर्ठ। हुँकन्‍हक मन संसारिक बातम लागल बाटन।
50003020	हम्र त स्‍वर्गक नागरिक हुइटी। मुक्ति देना हमार प्रभु येशू ख्रीष्‍ट स्‍वर्गसे आइकठ कैक हम्र उहाँक बट्‌या हेर्टीबाटी।
50003021	उहाँ आपन शक्तिले सब चिजह आपन अधीनम आनसेक्‍ठ। उहाँक यिह शक्तिले हमार मरणशील शरीरह आपन महिमित शरीरअस बनुइयाबाट।
50004001	उहओर्से म्‍वार प्रिय भैयौ, टुह्र म्‍वार लाग प्रियहुँक्र हुइटो, ओ मै टुँहन सम्‍झटीरठुँ। टुह्र त म्‍वार आनन्‍द ओ मुकुट हुइटो। प्रियहुँक्र, टुह्र प्रभुम स्‍थिर पलरहो।
50004002	इयोदिया ओ सुन्‍तुखेह टुह्र प्रभुम दिदी-बाबु होक मिलो कना म्‍वार बिन्‍ती बा।
50004003	म्‍वार भरोसायोग्य सहकर्मी, यी दुइ जन महिलन मिलक लाग सहयोग देओ, काकरकि हुँक्र खुशीक खबर सुनाइक लाग म्‍वारसँग दिलोज्‍यानले काम कैरख्‍ल। म्‍वारसँग केल नाहीँ, हुँक्र क्‍लेमेसकसँग ओ जीवनक किताबम नाउँ रहल म्‍वार सहकर्मीहुँकन्‍हकसँग फे काम कर्ल।
50004004	प्रभुम सड्‌डभर आनन्‍द मनाओ, मै फेदोस्र कहटुँ, आनन्‍द मनाओ।
50004005	टुह्र सक्‍कु जहनसे मजा व्‍यवहार करो। प्रभु हाली अउइयाबाट।
50004006	कुछु चिजिक फे चिन्‍ता जिन करो। बेनसे सब चिजिक लाग प्रार्थना करो। प्रार्थनम परमेश्‍वरह धन्‍यवाद चह्रैटी बिन्‍तीभाउ करो।
50004007	ओ परमेश्‍वरक शान्‍ति कुई फे बुझ नैस्‍याकट। यिह शान्‍ति टुन्‍हक हृदय ओ मनह ख्रीष्‍ट येशूम रक्षा करुइया बा।
50004008	आखिरम भैयौ, ज्‍या बात सत्‍य बा, ज्‍या बात गरिमामय बा, ज्‍या बात धार्मिक बा, ज्‍या बात असल बा, ज्‍या बात सम्‍मानयोग्य बा, यदि कौनो बात आदरणीय, ओ प्रशंसनीय बा कलसे, उह बातम मन लगाओ।
50004009	टुह्र म्‍वार कहल सुनरख्‍लो ओ देखरख्‍लो। महीसे सिखल ओ पाइल शिक्षा पालन करो ओ शान्‍ति देना परमेश्‍वर टुन्‍हकसँग रह्‍हीँ।
50004010	प्रभुम मै धेर आनन्‍दित बाटुँ। धेर समय पाछ फेदोस्र महीह याद कर्ना मौका पैलो। याकर मतलब टुह्र महीह याद नैकर्लो कलक नैहो तर याद कर्ना मौका नैपैलरलहो।
50004011	महीह कमी हुइल् कैक मै यी कलक नैहुइटुँ, काकरकि आपनठे रहल चिजिम मै सन्‍तोष हुई सिखरख्‍नु।
50004012	कमी हुइलसे फे ओ प्रशस्‍त रहलम फे कसिक जीवन चलैना कना बात मै जानरख्‍नु। अघाइलम फे, भुँखाइलम फे, धेर रहलब्‍याला फे, नैरहलब्‍याला फे, हरेक परिस्‍थितिम मै सन्‍तोष होक जिय सिखरख्‍नु।
50004013	ख्रीष्‍टक देहल शक्तिले मै यी सब चिज करसेक्‍ठुँ।
50004014	जे होस, महीह अप्‍ठ्‌यारो परल ब्‍याला सहायता कैक टुह्र एकदम मजा कर्लो।
50004015	सुरुम मै खुशीक खबर टुँहन प्रचार कैक माकेडोनियासे जाइलग्‍नु त महीह सहायता कर्ना मण्‍डली टुह्र केल रलहो। यी बात टुह्र फिलिप्‍पीहुँकन थाहाँ बा।
50004016	थेसलोनिकम महीह आवश्‍यक परल ब्‍याला टुह्र जो एक-दुइ फ्‍यारा सहायता कर्लो।
50004017	मै टुँहनसे भेटी पाइ चाहल नैहुइटुँ तर टुह्र फारा पाइसेको कना चहठुँ।
50004018	मै पाइपर्नासे धेर पारख्‍नु। इपाफ्रोडिटसक हाँठसे टुन्‍हक पठाइल दान पाक मै सन्‍तोष बाटुँ। उ दान त परमेश्‍वरह मनपर्ना सुगन्‍धित बलिदान हो।
50004019	म्‍वार परमेश्‍वर टुन्‍हक आवश्‍यकता पूरा कैदेहीँ। ख्रीष्‍ट येशूम रहल उहाँक प्रशस्‍त धनसम्‍पत्तिमसे टुँहन चहना चिज देहीँ।
50004020	हमार परमेश्‍वर ओ बाबह सड्‌डभर महिमा ह्‍वाए! आमेन।
50004021	ख्रीष्‍ट येशूम रहल सब पवित्र जनहुँकन म्‍वार अभिवादन सुनादेओ। यिहाँ म्‍वारसँग रना भैयहुँक्र फे टुँहन अभिवादन पठारख्‍ल।
50004022	सब पवित्र जनहुँक्र खासकैक कैसरक दरबारम रहुइयन अभिवादन पठारख्‍ल।
50004023	प्रभु येशू ख्रीष्‍टक अनुग्रह टुन्‍हकसँग पलरह।
51001001	परमेश्‍वरक इच्‍छले ख्रीष्‍ट येशूक प्रेरित मै पावल ओ हमार भाइ तिमोथी
51001002	कलस्‍से सहरम रना ख्रीष्‍टम पवित्र जनहुँकन ओ विश्‍वासी दादुभाइहुँकन यी चिठी लिखटी। हमार परमेश्‍वर बाबा टुँहन अनुग्रह ओ शान्‍ति देहीँ।
51001003	टुन्‍हक लाग प्रार्थना करबेर हम्र आपन प्रभु येशू ख्रीष्‍टक बाबा परमेश्‍वरह सड्‍ड धन्‍यवाद देठी,
51001004	काकरकि ख्रीष्‍ट येशूम रहल टुन्‍हक विश्‍वासक ओ सब पवित्र जनहुँकन टुन्‍हक करल प्रेमक बारेम फे हम्र सुनरख्‍ली।
51001005	टुन्‍हक लाग स्‍वर्गम सुरक्षित ढैगिल् आशले करबेर टुह्र असिन विश्‍वास ओ प्रेम कर्लहो। यी आशक विषयम टुह्र आघहेँ सत्‍य सन्‍देश अर्थात्‌ खुशीक खबर सुनरख्‍लो।
51001006	यी खुशीक खबर टुन्‍हकठे फे आरहल। खुशीक खबर सारा संसारम फारा फरैटी आघ बहर्टीबा। ओसहेँक टुह्र परमेश्‍वरक अनुग्रहक विषयम सत्‍य बात सुनलठेसे टुन्‍हकम फे काम कर्टिबा।
51001007	यिह बात हमारसँग सेवा कर्ना इपाफ्रास टुँहन सिखैल। ऊ हमार सटाहा टुन्‍हक बीचम ख्रीष्‍टक सेवा कर्ना प्रिय विश्‍वासी भैया हुइट।
51001008	टुँहन पवित्र आत्‍मक देहल प्रेमक बारेम ऊ हमन जनैलह।
51001009	उहओर्से यी बात सुनल दिनठेसे हम्र टुन्‍हक लाग प्रार्थना कर्टिबाटी। पवित्र आत्‍मक देहल पूरा आत्‍मिक ज्ञान ओ समझले परमेश्‍वरक इच्‍छा जान सेको कना हमार प्रार्थना बा।
51001010	आब टुह्र प्रभुह मनपर्ना जीवन बितैती उहाँह खुशी पार सेक्‍बो। असिक टुह्र सब असल काम कर्टी परमेश्‍वरक ज्ञानम बहर्टीजैबो।
51001011	परमेश्‍वर आपन महिमित शक्तिद्वारा टुन्‍हक मनोबल बह्रादेहीँ कना हमार प्रार्थना बा। तब टुह्र स्‍थिर होक सब चिज आनन्‍दले सह सेक्‍नेबाटो।
51001012	याकर लाग परमेश्‍वर बाबह खुशीसे धन्‍यवाद देओ। ज्‍योतिम ख्रीष्‍टक पवित्र जनहुँक्र पैना हक परमेश्‍वर टुँहन फे पाइ सेक्‍ना बनारख्‍ल।
51001013	उहाँ हमन अन्‍धकारक शक्तिमसे छुट्‌कारा देल, ओ आपन प्रिय छावक राज्‍यम हमन साररख्‍ल।
51001014	उहाँक छावा हमन छुट्‌कारा देल ओ हमार पाप क्षमा कैदेल।
51001015	ख्रीष्‍ट त नैदेखपर्ना परमेश्‍वरक देखपर्ना रूप हुइट। उहाँ त सृष्‍टिसे आघहेँ रलह ओ सृष्‍टिसे फे महान बाट।
51001016	काकरकि स्‍वर्ग ओ पृथ्‍वीम रहल सब चिज उहाँद्वारा जो सृष्‍टि हुइलहा। देखपर्ना ओ नैदेखपर्ना चिज लगायत सारा आत्‍मिक शक्ति, मालिकहुँक्र, शासकहुँक्र ओ अधिकारीहुँक्र, यी सब चिज ख्रीष्‍टद्वारा ओ ख्रीष्‍टक लाग सृष्‍टि हुइलहा।
51001017	उहाँ सब चिज हुइनासे आघहेँ रलह ओ सब चिज उहाँकम जो अर्‍याइल बा।
51001018	मण्‍डली उहाँक शरीर हो ओ उहाँजुन शिर हुइट। उहाँ जो सुरु हुइट, ओ उहाँ सब बातम उच्‍च स्‍थान पैहीँ कैक मुवलमसे फेदोस्र जीवित हुइनामध्‍येम उहाँ सबसे पैल्‍ह हुइट।
51001019	काकरकि परमेश्‍वरक निर्णयले उहाँक आपन सम्‍पूर्ण स्‍वभाव ख्रीष्‍ट पारख्‍ल।
51001020	ओ क्रूसम बलिदान हुइलक ख्रीष्‍टक रगतद्वारा परमेश्‍वर स्‍वर्ग ओ पृथ्‍वीम रहल सब चिजह फेदोस्र आपनसँग मेलमिलापम अन्‍ल।
51001021	एक समयम टुह्र परमेश्‍वरसे दूर रलहो। खराब बात विचार कर्ना ओ खराब काम कर्ना हुइलकओर्से टुह्र परमेश्‍वरक विरोधी रलहो।
51001022	तर आब ख्रीष्‍टक शरीरक बलिदानद्वारा परमेश्‍वर टुँहन आपनसँग मेलमिलापम अन्‍ल। टुह्र उहाँक सामुन्‍नेम पवित्र, शुद्ध ओ निर्दोष हुइसेको कैक उहाँ उ काम कर्ल।
51001023	टुह्र विश्‍वासम स्‍थिर ओ बलगर होक आपन सुनल खुशीक खबरक आशह पक्रलरहपर्ठा। यिह खुशीक खबर संसारभरिक मनैन सुनागैल्‌ बा। यिह खुशीक खबर सुनैना मै पावल एकठो सेवक होरनु।
51001024	आब मै टुन्‍हक लाग दुःख भोग्‍ना खुशी बाटुँ काकरकि ख्रीष्‍टक शरीर मण्‍डलीक लाग उहाँक बाँकी रहल दुःखकष्‍ट म्‍वार शरीरम भोग्‍क पूरा कर्ठुं।
51001025	परमेश्‍वर महीह मण्‍डलीक सेवक बनैल ओ टुन्‍हक भलाइक लाग उहाँक पूरा वचन सुनाइक लाग उहाँ महीह पठैल।
51001026	यी बात युगौँयुग ओ पुस्‍तौँपुस्‍तासे कुई फे बुझ नैस्‍याकल रहस्‍यक बात रह। आब उहाँ ख्रीष्‍टक पवित्र जनहुँकन याकर अर्थ छर्लङ्‌ग पारदेरख्‍ल।
51001027	यी महान रहस्‍यक बात गैरयहूदी मनै फे बुझ सेकहीँ कैक परमेश्‍वर असिक कर्ल। रहस्‍यक बात का हो कलसे, ख्रीष्‍ट टुन्‍हकम बाट। याकर मतलब टुह्र परमेश्‍वरक महिमम सहभागी हुइबो।
51001028	उहओर्से हम्र सब मनैन ख्रीष्‍टक बारेम प्रचार कर्ठी। सबजहन ख्रीष्‍टम परिपक्‍व बनाक परमेश्‍वरकठे लैजाइक लाग हम्र सारा बुद्धि लगाक सब मनैन होसियार बनैटी हुँकन शिक्षा देठी।
51001029	म्‍वारम काम कर्ना ख्रीष्‍टक महान शक्तिम भर पर्क मै यी काम दिलोज्‍यानले कर्ठुं।
51002001	मै त टुन्‍हक लाग, लाउडिकियम रहल मण्‍डलीक लाग, ओ म्‍वार मुह नैद्‌याखल विश्‍वासीन्‍हक लाग मरिमेट्‌क काम कैरख्‍नु। यी बात टुह्र बुझो कना म्‍वार चाहना बा।
51002002	हुँक्र अर्थात्‌ म्‍वार मुह नैद्‌याखल मनै साहस पाइ सेकहीँ ओ प्रेमक बन्‍धनम सँगसँग रह्‍हीँ कैक मै असिक कर्नहुँ। तब हुँक्र आत्‍मिक रूपले एकदम धनी होक परमेश्‍वरक सन्‍देश बुझ सेकहीँ ओ परमेश्‍वरक रहस्‍य ख्रीष्‍टह पूरा हिसाबले चिन्‍ह सेकहीँ।
51002003	उहाँकम जो परमेश्‍वरक सारा ज्ञान ओ बुद्धिक भण्‍डार बाटन।
51002004	उहओर्से मै टुँहन यी बात कहटुँ, कि जत्रा असल लग्‍लसे फे झूटा बातले कुई फे टुँहन छल कर जिन पाए।
51002005	शरीरम टुँहनसे दूर रलसे फे आत्‍मम त मै टुन्‍हकसँग पलिबाटुँ। ख्रीष्‍टम टुन्‍हक विश्‍वास एकदम अरगर देख्‍क महीह धेर खुशी लागरहल।
51002006	जसिक टुह्र ख्रीष्‍ट येशूह प्रभु कैक स्‍वीकार कैरख्‍लो ओसहेँक टुह्र उहाँम जिटीरहो।
51002007	उहाँकभित्तर गहिँरसे जर टेक्‍क परिपक्‍व होओ। टुह्र आपन जीवन उहाँम निर्माण करो ओ टुँहन सिखाइल अनुसार विश्‍वासम अरगर होक उहाँह धन्‍यवाद देटिरहो।
51002008	जागा रहो, नकि त मनैन्‍हक छली ज्ञानबुद्धिक कारण सुख्‍लम रप्‍टबो। असिन बात ख्रीष्‍टसे आइल नैहो तर मनैन्‍हक परम्‍परा ओ संसारक शिक्षासे आइल हो।
51002009	काकरकि ख्रीष्‍टम जो परमेश्‍वरक सारा स्‍वर्गीय स्‍वरूप शरीरिक रूपम बास करल बा।
51002010	ख्रीष्‍ट सारा राज्‍य ओ आत्‍मक शिर हुइट। उहाँम टुन्‍हक जीवन पूरा होरहल।
51002011	टुह्र ख्रीष्‍टम रना जो जाट्‍टिक खतना कैजिना हो। मनैद्वारा शरीरम कैजिना खतना नाहीँ तर ख्रीष्‍टद्वारा खतना कैजिना हो। यी खतना त टुह्र पाप स्‍वभावक शक्तिसे छुट्‌कारा पैना बात हो।
51002012	काकरकि बप्‍तिस्‍मा लेहबेर टुह्र ख्रीष्‍टकसँग गारगैलो ओ मुवलमसे ख्रीष्‍टह जीवित पर्ना परमेश्‍वरक शक्तिम टुह्र विश्‍वास कर्लकओर्से टुह्र फे ख्रीष्‍टकसँग जियागैरलो।
51002013	टुह्र पाप कर्लक कारण ओ व्‍यवस्‍था अनुसार खतना नैकर्ना गैरयहूदी मनै हुइलकओर्से एक समयम टुह्र आत्‍मिक रूपम मुवल रलहो। तर आब त परमेश्‍वर टुँहन ख्रीष्‍टकसँग जियारख्‍ल ओ हमार सब पाप क्षमा कैदेरख्‍ल।
51002014	उहाँ हमार विरोधम लिख्‍गैल्‌ सब तमसुक उहिँम रहल कानूनी दाबीसहित रद्द कैदेल। उहाँ ओहीह क्रूसम कील्‍ला ठोक्‍क नाश कैदेल।
51002015	ओ ख्रीष्‍ट अपन्‍हे उह क्रूसम आत्‍मिक शासक ओ शक्तिह जित्‍ल। उहाँ हुँकन खुल्‍लमखुल्‍ला तमाशा बनादेल।
51002016	उहओर्से खानपिनक, पवित्र दिन मन्‍ना-नैमन्‍ना, औँसी मन्‍ना-नैमन्‍ना या बिसैना दिनिक विषयम कुई फे नियम बनाइ नैपरट्‍।
51002017	यी सब बात पाछ अइना बातक छैह्‍याँ केल हो। सक्‍कली बात त ख्रीष्‍ट जो हुइट।
51002018	झूट नम्रता देखैटी “हम्र दर्शन पारख्‍ली” कैक स्‍वर्गदूतन्‍हक पूजा कर्ना ओ अपन्‍हेह महान सम्‍झना मनै बाट। हुँकन्‍हक असिन छली बातम फँस्‍क टुह्र अप्‍न पाइपर्ना इनाम जिन गुमाओ। असिन मनै बिना कारण पाप स्‍वभावक ज्ञानले फुलल् रठ।
51002019	हिँक्र त आपन शिर ख्रीष्‍टसे अलग बाट। उह ख्रीष्‍टक अधीनम रह्‍क सब जोर्नी ठीकसे मिल्‍लसे केल पूरा शरीर पुष्‍ट हुइठा ओ परमेश्‍वरक चाहना अनुसार बहर्टी-बहर्टी जैठा।
51002020	टुह्र त ख्रीष्‍टकसँग मुक यी संसारक आत्‍मसे छुट्‌कारा पारख्‍लो। काजे टुह्र यी संसारक नियम मन्‍टी जिठो?
51002021	जस्‍त: “यी जिन खाओ, उ जिन चिखो, उ जिन छुव” कना?
51002022	यी चिज त प्रयोग कर्लसे नाश होजैठा। यी त मनैन्‍हक बनाइल नियम ओ शिक्षा केल हो।
51002023	धर्मकर्म कर्ना, देखावटी नम्र हुइना ओ जोगीअस जिना, यी सब बुद्धिमान देखपर्ठा। तर यी आपन पाप स्‍वभावक इच्‍छह अधीनम ढर्ना कामम कुछु सहायता नैदेहट्‍।
51003001	टुह्र फे ख्रीष्‍टकसँग जियाक उठागैरलो, उहओर्से आब स्‍वर्गक बात खोजी करो, जहाँ ख्रीष्‍ट परमेश्‍वरक दाहिन पाञ्‍जर बैठलबाट।
51003002	पृथ्‍वीक बातम नाहीँ तर स्‍वर्गक बातम मन लगाओ,
51003003	काकरकि टुन्‍हक पुरान जीवन त मुरहल ओ टुन्‍हक लौव जीवनजुन परमेश्‍वरम ख्रीष्‍टकसँग नुकल बा।
51003004	टुन्‍हक वास्‍तविक जीवन त ख्रीष्‍ट जो हुइट ओ उहाँ प्रकट हुइहीँ त टुह्र फे उहाँकसँगसँग प्रकट हुइबो ओ उहाँक महिमम सहभागी हुइबो।
51003005	संसारम टुह्र आपन शरीरक इच्‍छह मुवादेओ, जस्‍त: व्‍यभिचार कर्ना इच्‍छा, अशुद्ध बात, छाडा चाहना, गलत विचार, ल्‍वाभ आदि, काकरकि ल्‍वाभ फे मूर्तिपूजा जो हो।
51003006	यिह बातक कारण जो परमेश्‍वरक रिस उहाँक आज्ञा नैमनुइयन्‍हकम पर्ठा।
51003007	टुन्‍हक जीवन फे एक समयम अस्‍तह रह ओ टुह्र यिह हिसाबले चलो।
51003008	तर आब टुह्र रिस, क्रोध, डाहा, निन्‍दा, ओ आपन मुहमसे निस्‍कना फुहर बोली हटाओ।
51003009	टुह्र आपन पुरान जीवन ओ बानीबेहोरा सब छोररख्‍लो, उहओर्से किहुह लभर्ना काम जिन करो।
51003010	आब त टुह्र लौव स्‍वभाव पारख्‍लो। टुह्र परमेश्‍वरक पूर्ण ज्ञान पाइसेको कैक सृष्‍टिकर्ता आपन रूपम यी स्‍वभावह लौव बनैटीबाट।
51003011	उहओर्से यिहाँ ग्रीक ओ यहूदी, खतना करल ओ नैकरल, असभ्‍य, अशिक्षित, कमारा ओ फुक्‍का केक्रो भेदभाव नैरहट्‍ तर महत्‍वपूर्ण बात ख्रीष्‍ट केल हुइट ओ उहाँ जो सबजन्‍हकम बाट।
51003012	टुह्र त परमेश्‍वरक र्‍वाजल प्रिय ओ पवित्र जन हुइटो। उहओर्से टुह्र करुणा, दया, नम्रता, स्‍वाझपन, ओ सहनाशक्तिह लुगाअस लगैलरहो।
51003013	टुह्र एक-औरजहन सह्‍क बैठो, कुई टुन्‍हक चित्त दुखादेराखल कलसे क्षमा करो। प्रभु टुँहन क्षमा करलअस टुह्र फे एक-औरजहन क्षमा करो।
51003014	यी सब गुणसे बहुत प्रेमह अपनाओ, काजेकलसे प्रेम जो सब बातह पूरा एकतम अन्‍ठा।
51003015	ख्रीष्‍टक शान्‍तिह टुन्‍हक हृदयम राज्‍य करदेओ। यिह शान्‍तिक लाग परमेश्‍वर टुँहन एकठो शरीरम बलैलह। यी बातम टुह्र धन्‍यवादी हुइपर्ठा।
51003016	ख्रीष्‍टक वचनले टुन्‍हक हृदय भरिभराउ बनाओ। आपन सारा ज्ञान-बुद्धिले एक-औरजहन सिखैना ओ सल्‍लाह देना काम करो। ओ हृदयसे परमेश्‍वरप्रति धन्‍यवादी होक भजन, स्‍तुतिप्रशंसा ओ आत्‍मिक गीत गाओ।
51003017	टुह्र ज्‍या बोल्‍लसे फे, ज्‍या कर्लसे फे सब चिज प्रभु येशूक नाउँम करो ओ उहाँद्वारा जो परमेश्‍वर बाबह धन्‍यवाद देओ।
51003018	टुह्र गोसिन्यहुँक्र, प्रभुह मनपर्ना हिसाबले आपन-आपन गोस्‍यन्‍हक अधीनम रहो।
51003019	टुह्र गोस्‍यहुँक्र, आपन-आपन गोसिन्यन प्रेम करो, हुँकहीनसे नम्र व्‍यवहार करो।
51003020	टुह्र छाई-छावन, सड्‌डभर आपन डाई-बाबक कहल मानो, काकरकि असिक कर्लसे परमेश्‍वर खुशी हुइठ।
51003021	टुह्र बाबहुँक्र, आपन छाई-छावन दिक्‍क जिन लगाओ, नकि त हुँक्र निराश होजहीँ।
51003022	टुह्र कमाराहुँक्र, आपन-आपन मालिकन्‍हक कहल सब बात मानो। मालिकह खुशी पर्ना विचारले केल आँखिक आघ नाहीँ तर प्रभुक डर मान्‍क स्‍वाझ मनले काम करो।
51003023	टुह्र ज्‍या काम कर्लसे फे, मनैन्‍हक लाग करअस नाहीँ, तर प्रभुक लाग करअस दिलोज्‍यानले करो
51003024	काकरकि प्रभुक प्रतिज्ञा करल हक इनामक रूपम टुह्र पउइयाबाटो कना बात टुँहन थाहँ बा। प्रभु ख्रीष्‍ट जो टुन्‍हक मालिक हुइट।
51003025	गलत काम करुइया जे हुइलसे फे दण्‍ड भोगुइया बा। परमेश्‍वर केक्रो पक्षपात नैकर्ट।
51004001	टुह्र मालिकहुँक्र, आपन नोकरहुँकन पक्षपात नैकैक असल व्‍यवहार करो। टुन्‍हक फे स्‍वर्गम मालिक बाट कना बात जिन बिस्राओ।
51004002	सतर्क होक परमेश्‍वरह धन्‍यवाद देटी निरन्‍तर प्रार्थना कर्टिरहो।
51004003	मै खुशीक खबर प्रचार कर्लक कारण थुनाम परलबाटुँ। आब ख्रीष्‍टक बारेम रहस्‍यमय बात प्रचार करक लाग परमेश्‍वर डगर खोलदेहीँ कैक हमार लाग फे प्रार्थना कैदेओ।
51004004	म्‍वार लाग प्रार्थना कैदेओ, मै जसिक बुझाइपर्ना हो, ओसहेँक ब्‍वाल सेकू।
51004005	विश्‍वास नैकरल मनैनसे बुद्धि पुगाक व्‍यवहार करो ओ पाइल मौकक् पूरा सदुपयोग करो।
51004006	न्‍वानले खाना मीठ बनाइअस टुन्‍हक बोलीवचन सड्‌डभर मीठ ओ रसगर बनाओ। टुह्र सबजहन ठीक हिसाबले जवाफ देह फे जानो।
51004007	हमार प्रिय भैया तुखिकस जो म्‍वार सब हालखबर टुँहन सुनादेहीँ। ऊ फे हमारसँग प्रभुक सेवा कर्ना विश्‍वासयोग्य भैया हुइट।
51004008	मै हुँकहीन टुन्‍हकठे पठाइटुँ ओ ऊ हमार बारेम बट्‌वाक टुँहन हौसला देहीँ।
51004009	ऊ टुह्रमध्‍ये प्रिय ओ विश्‍वासयोग्य भैया ओनेसिमसक सँग लाग्‍क अइटीबाट। ओनेसिमस टुन्‍हक्‍के मनै हुइट। हुँक्र दुनु जन टुँहन सब बात सुनादेहीँ।
51004010	म्‍वारसँग कैदम रहल अरिस्‍तार्खस टुँहन अभिवादन पठारख्‍ल। बारनाबासक भाञ्‍जा मर्कूस फे टुँहन अभिवादन पठारख्‍ल। हुँकहार बारेम मै आघहेँ टुँहन जनादेरख्‍नु, ऊ अइहीँ कलसे मजासे स्‍वागत करहो।
51004011	युस्‍तस कैजिना येशू फे टुँहन अभिवादन पठारख्‍ल। परमेश्‍वरक राज्‍यम म्‍वारसँग काम कर्ना यहूदीहुँक्र यिह तीन जन केल हुइट। हिँक्र महीह धेर हौसला देरख्‍ल।
51004012	टुह्रमध्‍येक एक जन भैया, ख्रीष्‍ट येशूक कमारा इपाफ्रास टुँहन अभिवादन पठारख्‍ल। ऊ टुन्‍हक लाग एकदमसे प्रार्थना कर्टिरठ। टुह्र परमेश्‍वरक इच्‍छा पूर्ण रूपले मानसेको ओ परिपक्‍व हुइसेको कना हुँकहार प्रार्थना बाटन।
51004013	ऊ टुन्‍हक लाग, ओ लाउडिकिया ओ हिरापोलिसक मनैन्‍हक लाग धेर मेहनत कैरख्‍ल। मै यी बातक साक्षी हुइटुँ।
51004014	हमार प्रिय डाक्‍टर लूका ओ डेमास फे टुँहन अभिवादन पठारख्‍ल।
51004015	लाउडिकियम रहल भैयहुँकन, नुम्‍फास ओ हुँकहार घरम जम्‍मा हुइना मण्‍डलीह हमार अभिवादन सुनादेहो।
51004016	टुह्र यी चिठी पहर्क सेक्‍बो त लाउडिकियम रहल मण्‍डलीह फे पह्रक लाग देहहो। ओ लाउडिकियक चिठी टुह्र फे पह्रहो।
51004017	“प्रभुक देहल काम पूरा करपर्ठा” कैक अर्खिप्‍पसह कैदेहो।
51004018	मै पावल आपनऽ हाँठले टुँहन अभिवादन लिखटुँ। मै कैदम परलबाटुँ कना बात जिन बिस्रैहो। प्रभुक अनुग्रह टुन्‍हकम पलरह।
52001001	परमेश्‍वर बाबा ओ प्रभु येशू ख्रीष्‍टक थेसलोनिकम रहल मण्‍डलीह हम्र पावल, सिलास ओ तिमोथी यी चिठी लिखटी। परमेश्‍वर टुँहन अनुग्रह ओ शान्‍ति देहीँ।
52001002	हम्र प्रार्थना करबेर सड्‍ड टुह्र सबजहन सम्‍झठी ओ परमेश्‍वरह धन्यवाद देठी।
52001003	विश्‍वाससे करल टुन्‍हक काम, प्रेमसे करल टुन्‍हक परिश्रम, ओ प्रभु येशू ख्रीष्‍टम रहल टुन्‍हक सहनशील आशा हमार परमेश्‍वर ओ बाबक सामुन्‍ने हम्र सम्‍झटीरठी।
52001004	हेरो भैयौ, परमेश्‍वर जो टुँहन प्रेम कैक रोज्‍लह कना बात हमन थाहाँ बा।
52001005	काकरकि टुँहन प्रचार कैगिल्‌ खुशीक खबर गफ केल नैरह, तर पवित्र आत्‍मक शक्तिले पक्‍का होक प्रचार कैगिल्‌ सत्‍य वचन रह। ओ टुन्‍हकसँग रहलम टुन्‍हक्‍के हितक लाग हमार जीवन कसिन रह कना बात टुह्र अपन्‍हे जन्‍लबाटो।
52001006	हो, टुन्‍हकम आपत्‌विपत्‌ परिआइल, तर फे टुह्र पवित्र आत्‍मक देहल आनन्‍दम वचनह ग्रहण कर्लरलो। यी हिसाबले टुह्र हमार ओ प्रभुक देखासिकी कर्लो।
52001007	असिक टुह्र माकेडोनिया ओ अखैया क्षेत्रम रहल सब विश्‍वासीन्‍हक आघ एकठो नमुना बनरलो।
52001008	टुन्‍हक कारणले परमेश्‍वरक वचन माकेडोनिया ओ अखैयम केल नैफैलल्, तर परमेश्‍वरम रहल टुन्‍हक विश्‍वासक बात सक्‍कुओर फैलल् बा। याकर बारेम हमार कहपर्ना बात कुछु नैहो।
52001009	हम्र टुन्‍हकठे अइली त, टुह्र हमन कसिन स्‍वागत कर्लो, ओ जीवित ओ सत्‍य परमेश्‍वरक सेवा करक लाग मूर्तिपूजमसे कसिक घुम्‍लो कना बात हुँक्र अपन्‍हे बटोइठ।
52001010	टुह्र त परमेश्‍वरक छावा स्‍वर्गसे अउइयाबाट कैक बट्‌या हेर्ठो हुँ। उहाँ मुवलमसे फेदोस्र परमेश्‍वरक जियाइल येशू हुइट। परमेश्‍वरसे अइना डरलग्‍टिक दण्‍डमसे हमन बँचुइया फे उहाँ जो हुइट।
52002001	हेरो भैयौ, टुन्‍हकठे हमार करल भेटघाट बिनकामक नैरह कैक त टुह्र अपन्‍हे जन्‍लबाटो।
52002002	टुन्‍हकठे जैनासे आघ हम्र फिलिप्‍पी सहरम दुःख पैलक ओ अपमानित हुइलक बात फे टुँहन थाहाँ बा। तर धेर विरोध हुइटी-हुइटी फे हम्र टुँहन खुशीक खबर प्रचार करक लाग परमेश्‍वरसे धेर साहस पैली।
52002003	काकरकि हमार देहल अर्तीउपदेशम गल्‍ती बात, खराब विचार या कुछु छलकपट नैरह।
52002004	तर परमेश्‍वर हमन योग्य मान्‍क त खुशीक खबर प्रचार कर्ना जिम्‍मा देलह। उहओर्से हम्र मनैन खुशी बनाइक लाग नाहीँ तर हमार मनक जाँच करुइया परमेश्‍वरह खुशी बनाइक लाग बोल्‍ठी।
52002005	हम्र टुन्‍हकठे कुछु चापलुसी बात नैबटोइली कैक टुह्र जन्‍लबाटो। कुछु पैना ल्‍वाभले हम्र टुन्‍हक लग्‍घक मनै हुइ नैखोज्‍ली कना बातक साक्षी त परमेश्‍वर पलबाट।
52002006	हम्र मनैनसे आदर नैखोज्‍ली, ना त टुँहनसे, ना और कौनोजहनसे। हुइना त ख्रीष्‍टक प्रेरित हुइलकओर्से हम्र टुन्‍हकम आपन अधिकार प्रयोग कर सेक्‍नेरलही,
52002007	तर लर्कोर्‍या डाई आपन लर्कक् वास्‍ता करअस हम्र टुँहनसे नम्र व्‍यवहार कर्ली।
52002008	हम्र टुँहन धेर प्रेम कर्ली। उहओर्से हम्र आनन्‍दित होक टुँहन परमेश्‍वरक खुशीक खबर प्रचार केल नैकर्ली, तर टुह्र हमार लाग अत्रा प्रिय होरलहो, कि हम्र आपन प्राणसमेत देहक लाग तयार रलही।
52002009	हेरो भैयौ, हम्र टुँहन परमेश्‍वरक खुशीक खबर प्रचार करबेर किहुह फे भार नैपारी, तर आपन खर्च अपन्‍हे कमाइ कैक रातदिन खट्‌क काम कर्लक बात त टुह्र सम्‍झलबाटो।
52002010	टुह्र विश्‍वासीन्‍हकठे रहल समयम हमार व्‍यवहार स्‍वच्‍छ, ठीक ओ निर्दोष रह। यी बातक साक्षी परमेश्‍वर ओ टुह्र अपन्‍हे बाटो।
52002011	ओ डाई-बाबा आपन छाई-छावनसे करअस, हम्र टुह्र हरेकजहनसे व्‍यवहार कर्ली। यी बात टुँहन थाहँ बा।
52002012	टुन्‍हक चालचलन परमेश्‍वरक नजरम योग्य ह्‍वाए कना उद्देश्‍यले हम्र टुँहन अर्तीउपदेश, उत्साह, ओ आदेश देटीरली। काकरकि परमेश्‍वर आपन राज्‍य ओ महिमम टुँहन सहभागी हुइक लाग बलैठ।
52002013	ओ हम्र परमेश्‍वरह धन्यवाद चह्रैटीरठी, काकरकि हम्र टुँहन परमेश्‍वरक वचन सुनैली त, टुह्र उ वचनह मनैन्‍हक वचनअस नाहीँ, तर जाट्‌टीसे परमेश्‍वरक वचन मान्‍क स्‍वीकार कर्लो। हुइना फे उ परमेश्‍वरकऽ वचन हो, ओ उ वचन टुह्र विश्‍वास करुइयन्‍हक जीवनम काम कर्टिरठा।
52002014	यी बात हमन थाहाँ बा, हेरो भैयौ, काकरकि टुन्‍हकम जौन बात परिआइल उह बात यहूदिया क्षेत्रम रहल परमेश्‍वरक मण्‍डलीम अर्थात्‌ ख्रीष्‍ट येशूम विश्‍वास करल मनैन्‍हकम परिअइलन। हुँक्र आपनऽ जाति यहूदीनसे सँतावा पैलह, ओ ओसहँक, टुह्र फे आपनऽ जातिक मनैनसे सँतावा पैलो।
52002015	उह यहूदी जातिक मनै अगमवक्तन मुवैलह। प्रभु येशूह मुउइयन ओ हमन सँतुइयन फे हुँक्रहे हुइट। हुँक्र परमेश्‍वरह मन नैपर्ना काम कर्ठ ओ सारा मनैन्‍हक विरोधीअस बाट।
52002016	गैरयहूदीहुँकन मुक्तिक सन्‍देश सुनैना हमार कामम हुँक्र बाधा पुगैल। असिक हुँक्र टिस्‍लहार हुइट्‍सम आपन पापक उप्‍पर पाप थप्‍टीरठ। तर आखिरम परमेश्‍वरक रिस हुँकन्‍हकम पररलन।
52002017	हेरो भैयौ, हमन एक घरिक लाग टुँहनसे दूर हुइ परल, तर फे हमार मन त टुन्‍हक्‍केसँग बा। टुँहन आमने-सामने देख्‍ना हमार एकदम धेर चाहना रलकओर्से हम्र टुन्‍हकठे जाइक लाग स्‍याकलसम कोसिस कर्ली।
52002018	हम्र त टुन्‍हकठे जाइक लाग रलही, वास्‍तवम मै पावल झन् घरीघरी कोसिस कर्नु, तर शैतान हमन छेकदेहल।
52002019	काकरकि जब हमार प्रभु येशू अइहीँ, तब आशा ओ आनन्‍द कर्ना, ओ मुकुट पैलकम गर्व कर्ना कारण का हुई? का यी टुह्रहे नैहुइटो?
52002020	जाट्‌टीसे हमार गौरव ओ आनन्‍द टुह्रहे हुइटो।
52003001	आखिरम हम्र टुँहनसे दूर होक रह नैस्‍याकलग्‍ली त, एथेन्‍सम सिलास ओ मै रना विचार कर्ली,
52003002	ओ तिमोथीहजुन टुन्‍हकठे पठैली। ऊ हमार भैया हुइट ओ परमेश्‍वरक सेवकक् रूपम ख्रीष्‍टक बारेम खुशीक खबर प्रचार कर्ठ। हम्र टुँहन विश्‍वासम बलगर कराइक लाग ओ हौसला देहक लाग हुँकहीन पठैलही।
52003003	दुःख पैलकम टुह्र कुई फे हरेस जिन खैहो कना हमार चाहना रह। दुःख त हम्र विश्‍वासीन्‍हक जीवनम अइबोकर्ठा कना बात टुह्र जन्‍लबाटो।
52003004	काकरकि टुन्‍हकसँग रहल समयम हम्र सबजन दुःख पउइयबाटी कैक घरीघरी कलही। हमार कहल बात ठ्‌याक्‍क लागल। यी त टुँहन थाहाँ बा।
52003005	उहओर्से, मै एक्‍को रह नैस्‍याक लग्‍नु त, टुह्र विश्‍वासम बलगर पलबाटो कि नाहीँ कैक बुझक लाग मै तिमोथीह टुन्‍हकठे पठैनहुँ। परीक्षा करुइया शैतान कहोँ टुँहन फे फँसाक हमार परिश्रम खर्बास कैदेहल कि कैक मै डरारनहुँ।
52003006	तर आब त तिमोथी टुन्‍हकठेसे घुम्‍क यिहाँ आरल ओ टुन्‍हक विश्‍वास ओ प्रेमक बारेम खुशीक खबर हमन सुनैल। टुह्र हमन सड्‍ड प्रेमसे सम्‍झठो, ओ हम्र टुँहन भेँट्‍ना धेर चाहना करलअस टुह्र फे हमन भेँट्‍ना धेर चाहना कर्लबाटो कना खबर ऊ देल।
52003007	उहओर्से, हेरो भैयौ, टुन्‍हक विश्‍वासक खबर सुन्‍क हम्र आपन सारा दुःखकष्‍टम फे हौसला पारख्‍ली।
52003008	काकरकि टुह्र प्रभुम स्‍थिर बाटो कैक हम्र सुन्‍ली त, हमन लौव जीवन पाइलअस लागल।
52003009	टुन्‍हक लाग हम्र परमेश्‍वरह जत्रा धन्यवाद देलसे फे नैपुगट! टुन्‍हक कारणले हम्र परमेश्‍वरक सामुन्‍ने धेर आनन्‍दक अनुभव कर्ठी।
52003010	टुँहनसे फेदोस्र भ्‍याँट कैक टुँहन आकुर सिकाइसेकी ताकि टुन्‍हक विश्‍वासम ज्‍या-ज्‍या बातक कमी बा, उ पूरा हुई कना उद्देश्‍यले हम्र रातदिन जोड्‍दार प्रार्थना कर्ठी।
52003011	आब हमार परमेश्‍वर ओ बाबा अपन्‍हे ओ हमार प्रभु येशू हम्र टुन्‍हकठे जैना डगर हमार लाग बनादेहीँ,
52003012	ओ जौन हिसाबले हम्र टुँहन प्रेम कर्ठी, उह हिसाबले प्रभु टुँहन एक-आपसम ओ सबजहनसे प्रेमम झन्-झन् बह्रैटीरहीँ ओ भर्क फल्‍कना बनैहीँ कना हमार प्रार्थना बा।
52003013	उह प्रेमले टुन्‍हक मन अडिग हुई ताकि जब हमार प्रभु येशू आपन सारा पवित्र मनैन्‍हकसँग फेदोस्र अइहीँ, तब टुह्र हमार परमेश्‍वर ओ बाबक सामुन्‍ने निर्दोष ओ पवित्र हुइबो कना हमार प्रार्थना बा।
52004001	आखिरम, हेरो भैयौ, टुन्‍हक जीवन झन्-झन् असल हुइटीजाए कैक प्रभु येशूक नाउँम हमार जोड्‌दार बिन्‍ती बा। परमेश्‍वरह मनपर्ना हिसाबले कसिक जिएपर्ठा कैक हम्र टुँहन सिखारख्‍ली, ओ हमार सिखाइलअस टुह्र जिटी फे बाटो।
52004002	काकरकि हम्र प्रभु येशूसे पाइल अधिकारले टुँहन देहल निर्देशन टुह्र जन्‍लबाटो।
52004003	परमेश्‍वर टुह्र पवित्र हुइल् चहठ, उहओर्से व्‍यभिचारसे अलग रहो।
52004004	पवित्र ओ आदरणीय तरिकाले आपन गोसिन्यसे जीवन बितैना बात हरेक व्‍यक्ति जानपर्ठा।
52004005	परमेश्‍वरह नैचिन्‍हल मनैन्‍हकअस कामवासनक खराब विचार जिन करो।
52004006	असिन खराब काम कैक कुई फे विश्‍वासीकमसे नाजायज फाइदा जिन लुटहो। परमेश्‍वर असिक करुइयनसे बद्‍ला लेठ। हम्र यी बातक बारेम टुँहन पैल्‍हहेँ गम्‍भीर चेताउनी देरख्‍ली।
52004007	काकरकि परमेश्‍वर हमन अपवित्र नाहीँ, तर पवित्र जीवन बिताइक लाग बलैलह।
52004008	उहओर्से यी निर्देशनह इन्‍कार करुइयन, मनैन नाहीँ, परमेश्‍वरह इन्‍कार कर्ठ, जौन परमेश्‍वर आपन पवित्र आत्‍मा टुँहन देठ।
52004009	एक-आपसम प्रेम कर्ना बारेम टुँहन लिखपर्ना आवश्‍यक नैहो, काकरकि एक-आपसम प्रेम करपर्ठा कैक त टुह्र परमेश्‍वरसे सिखरख्‍लो।
52004010	वास्‍तवम, टुह्र सारा माकेडोनियक विश्‍वासीहुँकन प्रेम कर्ठो। तर फे, हेरो भैयौ, आकुर धेर प्रेम कर्टीजाओ कैक हम्र टुँहनसे बिन्‍ती करटी।
52004011	हम्र टुँहन पैल्‍हहेँ देहल निर्देशन अनुसार, शान्‍त जीवन बितैना, आपन-आपन कामम ध्‍यान देना, ओ आपनऽ हाँठले कमैना धेर से धेर कोसिस करो।
52004012	यदि टुह्र असिक कर्बो कलसे, ख्रीष्‍टम विश्‍वास नैकरुइयन फे टुन्‍हक आदर करहीँ, ओ टुँहन केक्रोम फे भर पर नैपरी।
52004013	हेरो भैयौ, मुस्‍याकल विश्‍वासीन का हुहीन् कना बारेम टुह्र बात बुझल हम्र चहठी, ताकि टुँहन आशा नैरना मनैन्‍हकअस शोक कर नैपरी।
52004014	काकरकि हम्र येशू मुल ओ फेदोस्र जियागैल कैक विश्‍वास कर्ठी, ओ येशू फेदोस्र अइहीँ त, मुनासे आघ येशूम विश्‍वास करल मनैन परमेश्‍वर फेदोस्र जियादेहुइयाबाट ओ उहाँकसँग अनुइयाबाट।
52004015	प्रभुक देहल वचन हम्र टुँहन देठी, कि प्रभु फेदोस्र अइना दिनसम हम्र जिटीह रहुइयन उ मुवल मनैनसे आघ उहाँह नैभेटैनेहुइटी।
52004016	काकरकि प्रभु अपन्‍हे हुकुम गुञ्‍ज्रटी स्‍वर्गसे अउइयाबाट। उह समयम मुख्‍य स्‍वर्गदूतक बरा आवाज अउइया बा ओ परमेश्‍वरक तुरही बजैलक आवाज सुन्‍जउइया बा। ख्रीष्‍टम विश्‍वास कैक मुवुइयन सबसे आघ जियाजउइयाबाट।
52004017	तब हुँकन्‍हक सँगसँग प्रभुह आकाशम भेटाइक लाग हम्र जिटीह रहुइयन बद्रीम उठाजउइयाबाटी। असिक हम्र सड्‌डभर प्रभुकसँग रहुइयाबाटी।
52004018	उहओर्से यी वचनले एक-औरजहन हौसला देटिरहो।
52005001	हेरो भैयौ, प्रभु कैह्‍या ओ कत्राजुन अइहीँ कना बारेम टुन्‍हक लाग लिखदेहपर्ना आवश्‍यक नैहो।
52005002	काकरकि प्रभुक अइना दिन त रात्‍क चोर्‍वा आइअस सुटुक्‍क अउइया बा कैक टुँहन पूरा थाहाँ बा।
52005003	मनै “शान्‍ति ओ सुरक्षा” कटीरहल समयम, गर्भवती जन्‍नीमनैयह व्‍याथा लागअस, हुँकन्‍हकम विपत्ति एकचोट्‌टे अउइयाबाटन, ओ हुँक्र उम्‍क नैपैनेहुइट!
52005004	तर हेरो भैयौ, टुह्र यी बातक बारेम अन्‍धकारम नैहुइटो। उहओर्से प्रभु अइना दिन टुँहन चोर्‍वाअस चकित नैपर्नेहो।
52005005	काकरकि टुह्र सबजन अजरारक ओ दिनक सन्‍तान हुइटो। हम्र रातिक ओ अन्‍धकारक सन्‍तान नैहुइटी।
52005006	उहओर्से हम्र औरजन्‍हकअस सुत नैपरट, तर जागा रहपर्ठा ओ अपन्‍हेह अनुशासनम ढरपर्ठा।
52005007	सुतुइयन रात्‍क सुत्‍ठ ओ मत्‍वरेन फे रात्‍क जो मत्‍वार हुइठ।
52005008	तर हम्र त दिनक सन्‍तान हुइलकओर्से, हम्र अनुशासनम पलरही। विश्‍वास ओ प्रेमह छातीपाताअस, ओ मुक्तिक आशह टोपअस पहिर्क सुरक्षित रही।
52005009	काकरकि परमेश्‍वर हमारम आपन रिस झारक लाग नाहीँ, तर प्रभु येशू ख्रीष्‍टद्वारा हमन मुक्ति देहक लाग रोज्‍लह।
52005010	येशू हमार लाग मुल ताकि हम्र चाहा जिटीह रही, चाहा मुवल रही, हम्र उहाँकसँग जियपाई।
52005011	उहओर्से एक-औरजहन उत्‍साह देना ओ विश्‍वासम बलगर बनैना काम करो, जौन काम टुह्र कर्टी फे बाटो।
52005012	हेरो भैयौ, हम्र बिन्‍ती करटी, कि टुन्‍हक बीचम दिलोज्‍यानले प्रभुक काम कर्ना ओ टुँहन निर्देशन देना अगुवन आदर करो।
52005013	हुँकन्‍हक कर्लक कामक लाग हुँकन प्रेमसे धेर आदर ओ सम्‍मान करो। ओ एक-आपसम मेलमिलापम रहो।
52005014	हेरो भैयौ, अल्‍छी मनैन चेताउनी देओ, हरेस खैना मनैन साहस देओ, कमजोर मनैन सहायता करो, ओ सबजहनसे सहनशीलता देखाओ कैक हम्र टुँहनसे बिन्‍ती करटी।
52005015	खराबीक बद्‍ला खराबी कुई फे जिन कर, तर एक-औरजन्‍हक ओ सबजन्‍हक भलाइ कर्ना कोसिस करो।
52005016	सड्‍ड आनन्‍दित रहो।
52005017	प्रार्थना कर्टिरहो।
52005018	सब परिस्‍थितिम धन्यवाद चह्राओ, काकरकि टुह्र ख्रीष्‍ट येशूम विश्‍वास करुइयन्‍हक लाग परमेश्‍वरक इच्‍छा यिह हो।
52005019	पवित्र आत्‍मक कामह जिन रोको।
52005020	अगमवाणीह हेल्‍हा जिन करो।
52005021	तर सब कहल बातक जाँच करो ओ असल बातह पक्रलरहो।
52005022	सब किसिमक खराबीमसे अलग रहो।
52005023	शान्‍ति देहुइया परमेश्‍वर अपन्‍हे टुँहन सम्‍पूर्ण हिसाबले पवित्र बनैहीँ, ओ हमार प्रभु येशू ख्रीष्‍ट फेदोस्र नैआइटसम टुन्‍हक आत्‍मा, प्राण ओ शरीर निर्दोष ह्‍वाए कना हमार आशा बा।
52005024	परमेश्‍वर जो यी सब करुइयाबाट, काकरकि टुँहन बलुइया परमेश्‍वर विश्‍वासयोग्य बाट।
52005025	हेरो भैयौ, हमार लाग फे प्रार्थना कैदेहो।
52005026	सबजहन पवित्र प्रेमले अभिवादन करहो।
52005027	मै टुँहन प्रभुक नाउँम आज्ञा देहटुँ, कि यी चिठी पहर्क सबजहन सुनादेहो।
52005028	हमार प्रभु येशू ख्रीष्‍टक अनुग्रह टुन्‍हकसँग पलरह।
53001001	हमार परमेश्‍वर बाबा ओ प्रभु येशू ख्रीष्‍टक थेसलोनिकम रहल मण्‍डलीह हम्र पावल, सिलास ओ तिमोथी यी चिठी लिखटी।
53001002	परमेश्‍वर बाबा ओ प्रभु येशू ख्रीष्‍ट टुँहन अनुग्रह ओ शान्‍ति देहीँ।
53001003	हेरो भैयौ, हम्र टुन्‍हक लाग परमेश्‍वरह धन्यवाद देहहीपर्ठा। ओ यी ठीक फे हो, काकरकि टुन्‍हक विश्‍वास एकदम धेर बाह्रल बा ओ एक-आपसम टुह्र हरेकजन्‍हक प्रेम फे झन्-झन् बहर्टीगैरहल।
53001004	उहओर्से हम्र टुन्‍हक बारेम परमेश्‍वरक और मण्‍डलीम गर्व कैक बोल्‍ठी। हम्र खासकैक सतावट ओ दुःखकष्‍टम टुन्‍हक सहना शक्तिक ओ विश्‍वासक बारेम गर्व कर्ठी।
53001005	परमेश्‍वर यिह दुःखकष्‍टह प्रयोग कैक आपन न्याय प्रमाणित करुइयाबाट। उहाँ टुँहन परमेश्‍वरक राज्‍यम जैना योग्य बनैटीबाट। ओक्र लाग त टुह्र दुःख भ्‍वागटो।
53001006	परमेश्‍वर ठीकसे न्याय कर्ठ, उहाँ टुँहन दुःख देहुइयन दुःख देहुइयाबाट,
53001007	ओ टुह्र दुःख भोगुइयन ओ हमन सुख देहुइयाबाट। यी काम तब हुई, जब प्रभु येशू आपन शक्तिशाली स्‍वर्गदूतन्‍हकसँग आगीक लहरम स्‍वर्गमसे देखपरहीँ।
53001008	परमेश्‍वरह नैचिह्‍न्‍ना मनैन ओ हमार प्रभु येशू ख्रीष्‍टक बारेम सुनागैल खुशीक खबरह नैटेर्ना मनैन उहाँ दण्‍ड देहुइयाबाट।
53001009	हुँक्र प्रभुक उपस्‍थिति ओ उहाँक शक्तिशाली तेज अजरारमसे निक्रावापैहीँ ओ सड्‌डभरिक लाग नाश कैजहीँ।
53001010	यी तब हुई, जब प्रभु येशू फेदोस्र अइहीँ। उ दिन उहाँ आपन पवित्र मनैनसे ओ सारा विश्‍वासीनसे आदर ओ प्रशंसा पउइयाबाट। उ बगालम टुह्र फे रबो, काकरकि टुह्र हमार कहल बातम विश्‍वास कर्लो।
53001011	उहओर्से हम्र टुन्‍हक लाग प्रार्थना कैदेटीरठी। परमेश्‍वर टुँहन जौन जीवनक लाग बलैल, उहाँ टुँहन वाकर योग्य बनैहीँ, ओ उहाँक शक्तिले हरेक असल उद्देश्‍य ओ विश्‍वासक काम करक लाग सहायता करहीँ कैक हम्र उहाँसे कठी।
53001012	तब टुन्‍हक चालचलनक कारण हमार प्रभु येशूक नाउँक आदर हुउइया बाटन, ओ टुह्र फे उहाँकसँग आदर पउइयाबाटो। हमार परमेश्‍वर ओ प्रभु येशू ख्रीष्‍टक अनुग्रहक कारणले यी सब सम्‍भव बा।
53002001	हेरो भैयौ, आब हमार प्रभु येशू ख्रीष्‍ट फेदोस्र अइना ओ हम्र उहाँह भेटाइक लाग जम्‍मा हुइना विषयम स्‍पष्‍ट हुई। हम्र टुँहनसे बिन्‍ती करटी कि,
53002002	यदि कुई प्रभुक अइना दिन पुगरलन कही कलसे, टुह्र चिन्‍ता जिन करहो या विचलित जिन हुइहो। उ दिनिक बारेम हम्र अगमवाणी ब्‍वालबेर, या प्रचार करबेर ओसिक कली हुँ कैक कुई दाबी करसेक्‍ठ, या कुई हमार नाउँ पार्क लिखल चिठी पठाई फे सेक्‍ठ, तर हुँकन्‍हक बातम विश्‍वास जिन करहो।
53002003	हुँक्र ज्‍या कलसे फे, हुँकन्‍हक उल्‍कम जिन लगहो। काकरकि परमेश्‍वरक विरोधम अन्‍तिम विद्रोह नैहुइटसम, ओ व्‍यवस्‍था भङ्‌ग करुइया ओ नाश हुउइया व्‍यक्ति नैदेखपरट्‌सम उ दिन अउइया नैहो।
53002004	उ व्‍यक्ति मनै परमेश्‍वर मान्‍क पूज्‍लक सब चिजिक विरोध करुइया बा ओ अपन्‍हेह सबसे उच्‍च घोषणा करुइया बा। अत्र केल नैहोक, ऊ परमेश्‍वरक मन्‍दिरम समेत बैठुइया बा ओ “परमेश्‍वर मैहे हुइटुँ” कहुइया बा।
53002005	यी विषयम त, टुन्‍हक्‍केसँग रहलम मै टुँहन सिखैनहुँ। टुँहन याद नैहो का?
53002006	दिन पुग्‍लसे उ दुष्‍ट देखपरुइया जो बा। आब का चिज ओहीह रोक्‍लबाटस कना बात त टुह्र जन्‍लबाटो।
53002007	व्‍यवस्‍था भङ्‌ग करुइया गोप्‍य रूपम पैल्‍ह्‍हेँ आपन काम सुरु कैराखल। तर ओहीह रोकुइयह नैहटाजाइट्‍सम उ रोकजैलरहुइया बा।
53002008	तबदोस्र व्‍यवस्‍था भङ्‌ग करुइया व्‍यक्ति देखपरुइया बा। तर प्रभु येशू तेज अजरारम आक आपन मुहक एक्‍क साँसले ओहीह नाश कैदेहुइयाबाट।
53002009	व्‍यवस्‍था भङ्‌ग करुइया व्‍यक्ति शैतानक शक्ति लेक अउइया बा, ओ सब किसिमक चमत्‍कार ओ अचम्‍म-अचम्‍म काम कर्लक बहाना बनुइया बा।
53002010	ऊ हरेक किसिमक छल कैक नाश हुइना सबजहन ध्‍वाखा देहुइया बा, काकरकि हुँक्र मुक्ति देना सत्‍य वचनह प्रेम कर ओ स्‍वीकार कर नैचहल।
53002011	उहओर्से, हुँक्र झूट बातम विश्‍वास करहीँ कैक परमेश्‍वर हुँकन भर्मैना शक्ति पठुइयाबाट।
53002012	हुँक्र सत्‍य वचनम विश्‍वास नैकैक दुष्‍ट चालचलनम खुशी हुइलकओर्से हुँक्र दोषी ठह्राजउइयाबाट।
53002013	प्रभुक प्रेम करल भैयौ, हम्र टुन्‍हक लाग परमेश्‍वरह सड्‍ड धन्यवाद देहहीपर्ठा, काकरकि परमेश्‍वर सुरुहम टुँहन मुक्ति देहक लाग रोज्‍ल। उ मुक्ति टुँहन पवित्र बनैना पवित्र आत्‍मसे ओ सत्‍य बातम टुन्‍हक करल विश्‍वाससे अइठा।
53002014	हम्र टुँहन प्रचार करल खुशीक खबरह माध्‍यम बनाक परमेश्‍वर टुँहन बलैलह। टुह्र फे हमार प्रभु येशू ख्रीष्‍टकअस आदर पाइसेको कैक उहाँ टुँहन बलैलह।
53002015	उहओर्से, हेरो भैयौ, विश्‍वासम बलगर होओ, ओ चाहा मुहक वचनले ह्‍वाए, चाहा लिखल चिठीले ह्‍वाए, हमार सिखाइल बात पक्रलरहो।
53002016	आब हमन प्रेम करुइया ओ अनुग्रहद्वारा हमन सड्‌डभर उत्‍साह ओ असल आशा देहुइया हमार प्रभु येशू ख्रीष्‍ट अपन्‍हे ओ परमेश्‍वर बाबा
53002017	टुँहन उत्‍साह देटीरहीँ, ओ हरेक असल काम ओ वचनम टुँहन शक्ति फे देटीरहीँ।
53003001	आखिरम, हेरो भैयौ, हमार लाग फे प्रार्थना कैदेहो, ताकि प्रभुक वचन, टुन्‍हक बीचम फैलल्‌अस, चारिओर झट्‌ट फैल स्‍याक ओ याकर धेर आदर ह्‍वाए।
53003002	ओ हम्र खराब ओ दुष्‍ट मनैनसे छुट्‌कारा पाइसेकी, काकरकि सबजन त विश्‍वास नैकर्ट।
53003003	तर प्रभु विश्‍वासयोग्य रलकओर्से उहाँ टुँहन बलगर बनुइयाबाट ओ दुष्‍टसे रक्षा करुइयाबाट।
53003004	ओ प्रभुक कारणले टुह्र हमार कहल बात मन्‍टीबाटो ओ मन्‍टीरहुइयाबाटो कना हमार विश्‍वास बा।
53003005	प्रभु जो टुँहन परमेश्‍वरक प्रेम बुझ्‍ना ओ ख्रीष्‍टकअस धैर्यधारण कर्ना शक्ति देहीँ।
53003006	हेरो भैयौ, प्रभु येशू ख्रीष्‍टक नाउँम हम्र टुँहन आज्ञा देहटी, कि अल्‍छी विश्‍वासीनसे ओ हमार सिखाइल वचन अनुसार नैचलुइयनसे अलग रहो।
53003007	काकरकि कसिक हमार देखासिकी करपर्ठा कना बात त टुह्र जन्‍लबाटो। हम्र टुन्‍हकसँग रहलम अल्‍छी नैरलही,
53003008	पैँसा बिना तिर्ल हम्र केक्रो घर फे नैखैली। बेनसे, टुह्र किहुह फे भार जिन पर कैक हम्र रातदिन खट्‌क काम कर्ली।
53003009	सहायता पैना हमार हक नैहोक नैहो, तर टुन्‍हक बीचम एकठो उदाहरण बनक लाग हम्र ओसिक कर्लही।
53003010	“यदि कुई काम नैकरट्‍ कलसे, ऊ खैना फे जिन खाए” कैक त हम्र टुन्‍हक्‍केसँग रहलम कलही।
53003011	टुह्रमध्‍ये कुई-कुई त अल्‍छी बाटो कैक सुन्‍मिल्‍ठा। हुँक्र कामक नाउँम एकठो सीँका फे नैउठैट, तर आनक कामम भर लबलब-लबलब हाँठ करैठ।
53003012	हम्र असिन मनैन प्रभु येशू ख्रीष्‍टक नाउँम आज्ञा ओ अर्ती देहटी, कि हुँक्र आपन खाइक लाग अपन्‍हे खुरुखुरु काम करहीँ।
53003013	हेरो भैयौ, भलाइ कर्ना कामम पाछ जिन हटो।
53003014	यी चिठीम हमार लिखल वचन जे पालन नैकरट्‍, ओहीह चिन्‍ह्‍लरहो, ओ ओहीसे सङ्‌गतऽ जिन करो, त ऊ अपन्‍हे शरमम परी।
53003015	तर फे ओहीह शत्रुऽ जिन मनहो, बेनसे भैया मान्‍क चेताउनी देहो।
53003016	शान्‍ति देहुइया प्रभु अपन्‍हे हर समयम हर किसिमले टुँहन शान्‍ति देटीरह्‍हीँ। प्रभु टुह्र सबजन्‍हकसँग रह्‍हीँ।
53003017	मै पावल आपनऽ हाँठले अभिवादन लिख्‍क पठाइटुँ। म्‍वार सक्‍कु चिठीक चिनारी यिह हो। मै असहेँक लिख्‍ठुँ।
53003018	हमार प्रभु येशू ख्रीष्‍टक अनुग्रह टुह्र सबजन्‍हकसँग पलरह।
54001001	हमन मुक्ति देना परमेश्‍वर ओ आशा देना ख्रीष्‍ट येशूक आज्ञा अनुसार नियुक्त हुइल् मै पावल, ख्रीष्‍ट येशूक प्रेरित, यी चिठी
54001002	म्‍वार साँचो आत्‍मिकी छावा तिमोथीह लिखटुँ। परमेश्‍वर बाबा ओ हमार प्रभु ख्रीष्‍ट येशू टुँहीन अनुग्रह, दया ओ शान्‍ति देहीँ।
54001003	मै माकेडोनिया जाइबेर टुँहीन एफिसस सहरम रहक लाग कनहुँ ओ आब फेदोस्र कहटुँ, कि टुँ उहँ पलरहो ओ झूट शिक्षा सिखैना मनैन कर्रा आज्ञा देओ।
54001004	हुँक्र अर्थनाबर्थक बट्‌कोहीम ओ कबु नैओरैना वंशावलीम जिन अलमलैहीँ कैक हुँकन आज्ञा देओ। ओसिन बातले वादविवाद केल अनैठा, ओ परमेश्‍वरम विश्‍वास कर्लक जीवन जियक लाग किहुह कुछु सहायता नैकरट्‍।
54001005	म्‍वार देहल निर्देशनक उद्देश्‍य त सब विश्‍वासीहुँक्र प्रेम करहीँ कना हो, जौन प्रेम शुद्ध हृदय, असल विवेक ओ सक्‍कली विश्‍वाससे उत्‍पन्‍न हुइठा।
54001006	तर कत्रा जन यी सब बात छोर्क फोगट्‌या गफम अलमलाइल बाट।
54001007	हुइना त हुँक्र मोशक व्‍यवस्‍था सिखैना गुरु हुइखोज्‍ठ, तर हुँक्र अप्‍न खूब जन्‍नाहाअसक कर्लसे फे, आपन बट्‌वाइल बात अपन्‍हे नैजन्‍ट।
54001008	ठीकसे चलैलसे व्‍यवस्‍था असल हो कना बात हमन थाहाँ बा।
54001009	हमन यी फे थाहाँ बा, कि व्‍यवस्‍था असल मनैयक लाग बनल नैहो, तर कानून उल्‍लङ्‍घन करुइयन्‍हक लाग ओ अपराधीन्‍हक लाग, परमेश्‍वरह नैमनुइयन्‍हक लाग ओ पापीन्‍हक लाग, दुष्‍ट ओ अधर्मीन्‍हक लाग, आपन डाई-बाबक हत्‍या करुइयन्‍हक लाग, औरजन्‍हक हत्‍या करुइयन्‍हक लाग बनल हो।
54001010	अत्र केल नैहोक, व्‍यवस्‍था त व्‍यभिचारीन्‍हक लाग, समलिङ्‌गीन्‍हक लाग, मानव बेचबिखन करुयन्‍हक लाग, झूट बोलुइयन्‍हक लाग, झूट किरिया खउइयन्‍हक लाग, ओ सत्‍य सिद्धान्‍तक विरोधम हुइना और कौनो कामक लाग फे बनल हो।
54001011	सत्‍य सिद्धान्‍त यिह हो, जौन परमधन्य परमेश्‍वर महीह सुम्‍पलक महिमित खुशीक खबर अनुसार बा।
54001012	म्‍वार कामम महीह बल देना हमार प्रभु ख्रीष्‍ट येशूह मै धन्यवाद देठुँ। उहाँ महीह विश्‍वास कैक जो आपन कामम लगैलह।
54001013	हुइना त मै पैल्‍ह प्रभुक अनादर कर्नु ओ एक्‍को फे दया नैकैक उहाँक मनैन सतैनु, तर परमेश्‍वर महीह दया कर्ल, काकरकि उ ब्‍याला मै विश्‍वास नैकर्लरनहुँ ओ यी सब काम मै अनजानम कर्नहुँ।
54001014	ओ हमार प्रभु ख्रीष्‍ट येशू अत्रा अनुग्रही रलह, कि उहाँ महीह विश्‍वास ओ प्रेमले भरिपूर्ण बनैल।
54001015	यी सत्‍य वचन हो, ओ सबजन यहीह स्‍वीकार करपर्ठा: ख्रीष्‍ट येशू पापी मनैन बँचाए जो यी संसारम अइलह। ओ सबसे पापी मै हुइटुँ।
54001016	तर मै सबसे पापी रलसे फे परमेश्‍वर महीह दया कर्ल ओ ख्रीष्‍ट येशू महीह महान धैर्य देखैलक एकठो उदाहरण महीह हुइदेल। और जन फे ख्रीष्‍टम विश्‍वास करहीँ ओ अनन्‍त जीवन पैहीँ कैक उहाँ यी काम कर्ल।
54001017	परमेश्‍वरह सारा आदर ओ महिमा सड्‌डभर ह्‍वाए। उहाँ अनन्‍तकालसम रना राजा हुइट, जे कबु नैमुट, ओ नैदेखपर्ट। उहाँ केल परमेश्‍वर हुइट। आमेन।
54001018	म्‍वार छावा तिमोथी, टुँहार बारेम पैल्‍हहेँ कैगिल्‌ अगमवाणी अनुसार मै टुँहीन यी निर्देशन देहटुँ। यदि टुँ यी निर्देशन पालन कर्बो कलसे, प्रभुक युद्धम टुँ मजासे लडाइँ कर सेक्‍बो।
54001019	विश्‍वासयोग्य होओ ओ असल विवेक कायम करो। कुई-कुई मनै विवेक अनुसार नैचल्‍लक कारण आपन विश्‍वास गुमाडर्ल।
54001020	हुँक्रमध्‍ये दुइ जन त हुमेनियस ओ अलेक्‍जेन्‍डर हुइट। हुँक्र परमेश्‍वरक बदनाम कर छोरहीँ कैक मै हुँकन शैतानक हाँठम सुम्‍पदेरख्‍नु।
54002001	आब सबसे पैल्‍ह मै कहटुँ, कि सारा मनैन्‍हक लाग बिन्‍तीभाउ, प्रार्थना, अन्‍तरबिन्‍ती ओ धन्यवाद परमेश्‍वरह चह्रैना काम करपर्ठा।
54002002	राजा ओ सरकारक मनैन्‍हक लाग फे प्रार्थना करो, तब हम्र परमेश्‍वरक आराधना ओ आदर कर्टी सुखशान्‍तिम जीवन बिताइ पैबी।
54002003	असिक प्रार्थना कर्ना मजा हो ओ हमन मुक्ति देना परमेश्‍वर फे यिह मन परैठ।
54002004	परमेश्‍वर सारा मनै मुक्ति पाइल ओ सत्‍य बात बुझल चहठ।
54002005	काकरकि परमेश्‍वर एकठो केल बाट ओ परमेश्‍वरक ओ मनैन्‍हक बीचम मध्‍यस्‍थकर्ता फे एकठो केल बाट। उ मनैया ख्रीष्‍ट येशू हुइट।
54002006	उहाँ सबजहन छुट्‌कारा देना म्‍वाल तिरक लाग अपन्‍हेह बलिदानक रूपम देल। परमेश्‍वर यी गवाही संसारह ठीक समयम देल।
54002007	यिह बातक प्रचार करक लाग परमेश्‍वर महीह एकठो प्रचारक ओ प्रेरित हुइक लाग रोज्‍लह। गैरयहूदीहुँक्र येशूम विश्‍वास करहीँ कना उद्देश्‍यले हुँकन सत्‍य बात सिखाइक लाग उहाँ महीह पठैलह। मै बढाइचढाइ नैकरठुइटुँ, सत्‍य बात केल कहटुँ।
54002008	आराधना कर्ना हरेक ठाउँम, पुरुषहुँक्र रिस ओ वादविवाद बिना कर्ल आपन पवित्र हाँठ स्‍वर्गओर उठाक प्रार्थना करल मै चहठुँ।
54002009	ओसहेँक महिलाहुँक्र फे सिदासादा पहिरणम रहल मै चहठुँ। हुँक्र सुहैना हिसाबले लुगा लगाइपर्ठा, ठिस पार्क झोँटी पर्ना, स्‍वान, मोतीक गरगहना ओ दामी-दामी लुगा लगाक अपन्‍हेह आकर्षित नैपारपरट्‍।
54002010	तर असल कामले अपन्‍हेह सँप्राइपर्ठा। यिहिँले परमेश्‍वरक भक्ति कर्ठुं कना महिलाहुँकन सुहावन बनैठा।
54002011	महिलाहुँक्र अधीनम रह्‍क चूपचाप सिखपर्ठा।
54002012	महिलाहुँक्र पुरुषहुँकन सिखैना ओ अधिकार जमैना बातम मै अनुमति नैदेटुँ। हुँक्र चूप रहपर्ठा।
54002013	काकरकि परमेश्‍वर पैल्‍ह आदमह बनैलह, तबदोस्र हव्‍वह बनैलह।
54002014	शैतानक छलम आदम नैपर्ल, तर छलम पर्क परमेश्‍वरक आज्ञा भङ्‌ग करुइया त हव्‍वा जो रलही।
54002015	तर फे, यदि महिलाहुँक्र नम्र होक विश्‍वासम, प्रेमम ओ पवित्रताम पलरह्‍हीँ कलसे, लर्का जन्‍माइबेर हुँक्र मुक्ति पैहीँ।
54003001	यदि कुई मण्‍डलीक रेखदेख कर्ना मनैया हुइना इच्‍छा कर्ठा कलसे, उ मजा विचार हो। यी एकदम सत्‍य बात हो।
54003002	मण्‍डलीक रेखदेख कर्ना मनैया कुई फे दोष लगाइ नैसेक्‍ना जीवन जिएपर्ठा, ओ आपन गोसिन्याप्रति विश्‍वासयोग्य हुइपर्ठा। ऊ आत्‍मसंयमी, समझदार, असल चालचलन रहल, मनैन स्‍वागतसत्‍कार कर्ना ओ औरजहन सिखाइ सेक्‍ना हुइपर्ठा।
54003003	ऊ मत्‍वर्‍या, झनक्‍क रिसैना हुइ नैपरट्‍, बेनसे सहना हुइपर्ठा। ऊ झग्रा नैकर्ना ओ धनक ल्‍वाभ नैकर्ना हुइपर्ठा।
54003004	ऊ आपन घर मजासे चलाइ सेक्‍ना हुइपर्ठा, ओ हुँकहार लर्कापर्का कहल मन्‍ना ओ हुँकहार आदर कर्ना हुइपर्ठा।
54003005	काकरकि आपन घरपरीवारह मजासे तह लगाइ नैसेक्‍ना मनैया परमेश्‍वरक मण्‍डलीक रेखदेख कसिक कर सेकी?
54003006	ऊ भक्‍खरिक विश्‍वास करल सिखारु फे नैहुइपरट्‍, नकि त ऊ घमण्‍डले फुल्‍क शैतानकअस दण्‍डम पर्क नाश हुई।
54003007	मण्‍डलीसे बाहर रहल मनैनसे फे ऊ आदर पाइल हुइपर्ठा। तब केल हुँकहार बदनाम नैहुइहीन ओ शैतानक जालम फे नैपरहीँ।
54003008	ओसहेँक डिकन होक सेवा करुइयन असल चालचलन रहल हुइपर्ठा। ऊ बतचिफ्‍लार, मत्‍वर्‍या, ओ धनक लोभी हुइ नैहुइपरट्‍।
54003009	हुँक्र परमेश्‍वरक प्रकट करल सत्‍य बातह शुद्ध विवेकले पक्रलरहपर्ठा।
54003010	पैल्‍ह त हुँकन्‍हक मूल्‍याङ्‍कन हुइपर्ठा। यदि ठीक ठहर्ल कलसे, हुँक्र डिकन होक सेवा करसेक्‍ठ।
54003011	ओसहेँक हुँकन्‍हक गोसिनेन फे असल चालचलन रहल, आनक बदनाम नैकर्ना, आत्‍मसंयमी ओ सब बातम विश्‍वासी हुइपर्ठा।
54003012	हरेक डिकन आपन गोसिन्याप्रति विश्‍वासयोग्य हुइपर्ठा। ऊ आपन लर्कापर्कन ओ आपन घरपरिवारन मजासे चलाइपर्ठा।
54003013	डिकन होक मजासे सेवा करुइयन बरा इज्‍जत कमैहीँ ओ ख्रीष्‍ट येशूम आपन करल विश्‍वासक बारेम फे औरजहन साहससे कह सेक्‍ना क्षमता पैहीँ।
54003014	मै टुँहारठे झट्‌ट अइना आशा कैरख्‍नु, तर फे यी निर्देशन टुँहीन लिखटुँ,
54003015	ताकि यदि मै अइना ढिल करम कलसे, परमेश्‍वरक परिवारम एक-औरजहनसे करपर्ना व्‍यवहार टुँ यिह चिठी मार्फत जन्‍लरहो। यी घराना त जीवित परमेश्‍वरक मण्‍डली, सत्‍य सन्‍देशक खुँटा ओ जगअस हो।
54003016	परमेश्‍वरक प्रकट करल सत्‍य सन्‍देश अचम्‍मक बा कना बातह कुई फे इन्‍कार कर नैस्‍याकट्: उहाँ मनैया होक प्रकट हुइल, उहाँ सड्‌डभर ठीक काम करल बात पवित्र आत्‍मा देखादेल, स्‍वर्गदूतहुँक्र उहाँह देख्‍ल, जाति-जातिन्‍हक बीचम उहाँक बारेम प्रचार हुइल्, संसारक मनै उहाँकम विश्‍वास कर्ल, ओ उहाँ महिमासहित स्‍वर्गम उठागैल।
54004001	पवित्र आत्‍मा स्‍पष्‍ट रूपले कैरख्‍ल, कि अइना दिनम कत्रा मनै विश्‍वासमसे पाछ हट्‍जउइयाबाट। हुँक्र छली आत्‍मक पाछ लगुइयाबाट ओ भूतन्‍हक सिखाइल बात मनुइयाबाट।
54004002	ओसिन शिक्षा सिखैना मनै कपटीहुँक्र ओ झूट बोलुइयन हुइट। हुँकन्‍हक विवेक सेन्‍द्रार लुहाकिले डागलअस मुवल रठन।
54004003	हुँक्र भ्‍वाज कर्ना ओ कत्रा चिज खैना गल्‍ती हो कैक कठ। तर खैना चिज त परमेश्‍वर सृष्‍टि कर्लह। सत्‍य बात जन्‍ना विश्‍वासी मनै धन्यवाद देक उ खाना खाइसेक्‍ठ।
54004004	परमेश्‍वरक सृष्‍टि करल हरेक चिज असल बा। हम्र परमेश्‍वरह धन्यवाद देक सब चिज खाइसेक्‍ठी।
54004005	काकरकि परमेश्‍वरक वचन ओ प्रार्थना उ भोजनह ग्रहणयोग्य बनैठा।
54004006	यदि टुँ यी बात विश्‍वासी भैयन् सिखैबो कलसे, टुँ ख्रीष्‍ट येशूक लाग एक असल सेवक हुउइया बाटो। असिक टुँ अप्‍न विश्‍वासम हुर्कलक ओ सत्‍य शिक्षा पालन कर्लक बात देखुइयाबाटो।
54004007	टुँ ठरनाठेगानक, अर्थनाबर्थक, परमेश्‍वरक बदनाम कर्ना बट्‌कोहीसे दूर रहपर्ठा। परमेश्‍वरक चाहना अनुसार व्‍यवहार करपर्ना बात सिख्‍टीरहो।
54004008	शारीरिक कसरत असल हो, तर आत्‍मिक कसरत झन् असल हो, काकरकि यी आबक ओ पाछक जीवनम फाइदा पुगैठा।
54004009	यी सत्‍य वचन हो, ओ सबजन यहीह स्‍वीकार करपर्ठा।
54004010	यिहकारण हम्र कडा परिश्रम ओ सङ्‌घर्ष कर्टिरठी। काकरकि हमार आशा जीवित परमेश्‍वरम बा। उहाँ सारा मनैन, खासकैक विश्‍वास करुइयन, मुक्ति देहुइया हुइट।
54004011	यिह निर्देशन विश्‍वासीहुँकन सिखाओ ओ पालन कर कहो।
54004012	कम उमेरक बाटो कटिम टुँहीन तुच्‍छ सम्‍झना मौका किहुह फे जिन देओ। तर विश्‍वासीन्‍हक आघ बोलीवचनम, चालचलनम, प्रेमम, विश्‍वासम ओ पवित्र जीवनम एक उदाहरण होओ।
54004013	मै नैआइट्‍सम धर्मशास्‍त्र पहर्क सुनैना, उत्‍साह देना, ओ सिखैना कामम लग्‍लरहो।
54004014	एल्‍डरहुँक्र टुँहारम हाँठ ढर्ल त अगमवाणीद्वारा टुँहार पाइल आत्‍मिक वरदानक पूरा सदुपयोग करो।
54004015	मै टुँहन कहल यिह कर्तव्‍य मजासे पालन करो ओ पूरा मन लगाक उहिँम लग्‍लरहो, ताकि टुँहार करल प्रगति सबजन देखहीँ।
54004016	आपन जीवनह ओ आपन शिक्षह ध्‍यान देक हेर्टीरहो। यदि टुँ यी बातम लग्‍लरबो कलसे, टुँ मुक्ति पैबो, ओ टुँहार बात सुनुइयन फे मुक्ति पैहीँ।
54005001	उमेर ढल्‍कल मनैन जिन हप्‍काओ, तर आपन बाबह करअस आदर कैक सम्‍झाओ। ओ आपनसे कम उमेरक मनैनसेजुन आपन भैया मान्‍क व्‍यवहार करो।
54005002	ओसहेँक उमेर ढल्‍कल महिलन आपन डाई मान्‍क ओ आपनसे कम उमेरक महिलनसे जुन आपन बहिन्या मान्‍क पवित्र मनले व्‍यवहार करो।
54005003	आपन कुई फे नैरहल विधवन्‍हक रेखदेख करो।
54005004	तर यदि कौनो विधवक लर्कापर्का या नाट्‍नट्‌कुर बाटिन कलसे, हुँक्रहे हुँकहार रेखदेख करपर्ठा। हुँक्र सबसे पैल्‍ह आपन घरपरिवारम कर्तव्‍य पूरा कर सिखपर्ठा। असिक हुँक्र आपन डाई-बाबक करल उपकारक ऋण चुक्ता करसेक्‍ठ। ओसिक कर्लसे परमेश्‍वर फे खुशी हुइठ।
54005005	आपन कना कुई फे नैरहल जात्तिक विधवा त आपन भरोसा परमेश्‍वरम ढर्लरठी। ऊ रातदिन परमेश्‍वरम बिन्‍तीभाउ कर्टिरठी।
54005006	तर सुख-विलासम मस्‍त रना विधवा जिटीह मुवल बराबर हो।
54005007	कुई फे दोष लगाइ नैसेकी कैक विश्‍वासीहुँकन यिह बातक निर्देशन देओ।
54005008	तर आपन नातपातन्‍हक, खासकैक आपनऽ घरपरिवारक लालनपालन नैकरुइयन विश्‍वासमसे पाछ हटल मनै हुइट। हुँक्र अविश्‍वासीहुँकनसे फे खराब रठ।
54005009	मण्‍डलीमसे सहायता पैना विधवा-सूचीम ज्‍याकरत्‍याकर नाउँ जिन लिखो। उ सूचीम नाउँ लिखाइक लाग विधवा साठी वर्ष नाङ्‍घल, ओ आपन गोस्‍याप्रति विश्‍वासयोग्य रहल हुइपर्ठा।
54005010	अत्र केल नैहोक ऊ असल काम कर्लक कारण सबजहनसे आदर पाइल हुइपर्ठा, जस्‍तह आपन छाई-छावन हुर्काइल, अरदेशीपरदेशीन्‍हक सेवासत्‍कार करल, परमेश्‍वरक मनैन्‍हक ग्‍वारा धोक सेवा करल, दुःखम परल मनैन्‍हक उपकार करल, ओ अस्‍तह-अस्‍तह और असल कामम लग्‍लरहल हुइपर्ठा।
54005011	तर कम उमेरक विधवन्‍हक नाउँ उ सूचीम जिन लिखो, काकरकि पाछ हुँकन्‍हक भ्‍वाज कर्ना चाहना बलगर हुइसेक्‍ठन, ओ हुँक्र ख्रीष्‍टसे दूर हुइसेक्‍ठ।
54005012	तब हुँक्र पैल्‍ह करल बाचा भङ्‌ग कर्लकओर्से हुँक्र दोषी ठह्राजैठ।
54005013	उ बाहेक हुँक्र घरघर नेङ्‌ग्‍ना बानी पर्क अल्‍छी ओ चुक्‍ली लगैना होजैठ। हुँक्र बटोइही नैपर्ना बात बटोइठ ओ आनक-आनक कामम हाँठ डर्ठ।
54005014	उहओर्से कम उमेरक विधवहुँक्र फेदोस्र भ्‍वाज कैक छाई-छावा पैहीँ, ओ घरगृष्‍टि चलैहीँ कैक मै सल्‍लाह देह चाहटुँ। ओसिक कर्लसे हमार विरोधीहुँक्र हमार बदनाम कर्ना मौकऽ नैपैनेहुइट।
54005015	काकरकि कम उमेरक कुई-कुई विधवन पैल्‍हहेँ बहकलबाट ओ शैतानक पाछ लागरल।
54005016	यदि कौनो विश्‍वासी बाबुक घरपरिवारम विधवन बाट कलसे, ऊ हुँकन्‍हक रेखदेख करपर्ठा। ओसिक कर्लसे मण्‍डलीह हुँकन्‍हक बोझ ब्‍वाक नैपरी ओ मण्‍डली आपन कना कुई फे नैरहल विधवन्‍हक रेखदेख करी।
54005017	असल तरिकाले काम कर्ना एल्‍डरहुँकन दोबर आदर करपर्ठा। खासकैक वचन प्रचार कर्ना ओ सिखैना कामम मेहनत करुइयन यी आदर पाइपर्ठा।
54005018	काकरकि धर्मशास्‍त्रम असिक लिखल बा, “घाना डाईंबेर गोरुन्‍हकम मोह्‍कर्‍या जिन लगैहो” ओ “काम करुइयन ज्‍याला पाइपर्ठा।”
54005019	कम्‍तिम फे दुइ-तीन जन साक्षी नैहुइट्‍सम एल्‍डरह दोष लगाइल बात सुन्‍बोसुन्‍बो जिन करो।
54005020	घरीघरी पाप काम कर्टीरहुइयन सारा मण्‍डलीक आघ हप्‍काओ। ओसिक कर्बो त और जन फे डरैहीँ।
54005021	परमेश्‍वर, ख्रीष्‍ट येशू ओ रोजगैल्‌ पवित्र स्‍वर्गदूतन्‍हक सामुन्‍नेम मै टुँहीन यी निर्देशन बिना भेदभाव पालन करक लाग आज्ञा देहटुँ। पक्षपात कैक कौनो फे काम जिन करो।
54005022	किहुह मण्‍डलीम काम लगाइक लाग हतार-हतारम वाकरम हाँठ ढैडर्ना काम जिन करो। आनक पापम सहभागी जिन होओ। अपन्‍हेह पवित्र ढर्लरहो।
54005023	पानी केल जिन पिओ। तर टुँहार प्‍याटिक समस्‍या रलकओर्से ओ टुँ घरीघरी बेराम पर्ना हुइलकओर्से डानडान अङ्‌गूरिक मद फे पिओ।
54005024	कत्रा मनैन्‍हक पाप छर्लङ्‌ग देखपरजैठन ओ हुँक्र न्याय हुइनासे आघहेँ दोषी ठह्राजैठ। तर कत्रा मनैन्‍हक पाप पाछ केल देखपर्ठन।
54005025	ओसहेँक कत्रा मनैन्‍हक करल असल काम छर्लङ्‌ग देखपरजैठन। ओ गुपचुपम कैगिल्‌ असल काम फे एक ना एक दिन त अवस्‍य देखपर्ठा।
54006001	सब कमाराहुँक्र आपन-आपन मालिकन पूरा आदर करपर्ठा। ओसिक कर्लसे परमेश्‍वरक नाउँ ओ हमार सिखाइल बातक बदनाम कुई फे कर नैपाई।
54006002	विश्‍वासी दादुभैयन त हुइट कैक कमाराहुँक्र आपन विश्‍वासी मालिकक् कम आदर नैकरपरट्‍। बेनसे हुँक्र झन् धेर सेवा करपर्ठा, काकरकि मालिकहुँकन फाइदा हुइना आपनऽ प्रिय विश्‍वासी दादुभैयन जो फाइदा हुइना हो। टुँ मण्‍डलीम यिह बात सिखाइपर्ठा, ओ पालन करक लाग उत्‍साह देहपर्ठा।
54006003	कुई-कुई गलत शिक्षा सिखाइसेक्‍ठ, तर हमार प्रभु येशू ख्रीष्‍टक सिखाइल सत्‍य शिक्षा त यिह हो, ओ यी शिक्षाले परमेश्‍वरक आदर करक लाग सहायता कर्ठा।
54006004	गलत शिक्षा सिखैना मनै वास्‍तवम कुछु फे नैजन्‍लरट। हुँक्र घमण्‍डी हुइट ओ कामनाकाजक वादविवाद कर्ठ, ओ एक-एक निहुँ लेक झग्रा कर खोज्‍ठ। ओसिन बातले डाहा, बेमेल, बदनाम, ओ खराब शङ्‍का केल उत्‍पन्‍न करैठा।
54006005	हुँक्र एकदमसे कचकच-कचकच कर्टिरठ। हुँकन्‍हक बुद्धि जो बिग्रल बाटन। हुँक्र सत्‍य बातसे दूर होरल ओ परमेश्‍वरक भक्ति कर्ना काम धनी हुइना उपाय हो कैक विचार कर्ठ।
54006006	वास्‍तवम सन्‍तोष होक परमेश्‍वरक भक्ति कर्ना बरा धन हो।
54006007	काकरकि जन्‍मबेर हम्र का लेक अइली? ओ मुवबेर का लेक जैबी?
54006008	उहओर्से यदि हमन खैना लगैना पुगल त होगैल्‌ नि।
54006009	तर धनी हुइ खोजुइयन परीक्षम पर्ठ, ओ खराब ओ हानिकारक चाहना हुँकन फँसाडर्ठन। उह चाहना हुँकन घँस्‍यैटी सर्वनाशम लैजैठन।
54006010	काकरकि धनसम्‍पत्तिक मोह नै सब किसिमक खराबीक जर हो। कत्रा जन त धनक ल्‍वाभले विश्‍वासमसे पाछ फे हटरल, ओ आपनम अपन्‍हे दुःख खन्ह्‍यारख्‍ल।
54006011	तर टुँ त परमेश्‍वरक जन हुइलकओर्से ओसिन बातसे दूर रहपर्ठा। टुँ परमेश्‍वरह खुशी लग्‍ना असल जीवन जिएपर्ठा, ओ विश्‍वासयोग्य, प्रेमिलो, सहनशील ओ नम्र हुइपर्ठा।
54006012	सेना लडाइँ करअस अनन्‍त जीवनक इनाम पाइक लाग विश्‍वासक लडाइँ मजासे लडो, काकरकि यिह जीवनक लाग परमेश्‍वर टुँहीन बलैलह। ओ यिह जीवनक सम्‍बन्‍धम टुँ धेर जन्‍हक सामुन्‍नेम आपन विश्‍वासक बारेम स्‍पष्‍ट रूपले बट्‌वइलक फे हुइटो।
54006013	सब चिजह जीवन देहुइया परमेश्‍वर ओ पन्‍तियस पिलातसक सामुन्‍नेम सत्‍य साक्षी देना ख्रीष्‍ट येशूक आघ
54006014	मै टुँहीन यी आज्ञह हमार प्रभु येशू ख्रीष्‍ट फेदोस्र नैआइट्‍सम पूर्ण रूपले पालन करक लाग कहटुँ। ओसिक कर्बो त कुई फे टुँहीन दोष लगाइ नैसेक्‍नेहो।
54006015	प्रभु येशू ख्रीष्‍टह ठीक समयम परमेश्‍वर जो फेदोस्र पठुइयाबाट। परमधन्‍य परमेश्‍वर जो सारा शक्तिक मालिक, राजाहुँकन्‍हक राजा ओ प्रभुहुँकन्‍हक प्रभु हुइट।
54006016	उहाँ केल नैमुट, ओ उहाँ कुई फे पुग नैसेक्‍ना भारी चम्‍कना ज्‍योतिम रठ। उहाँह ना त कुई देख्‍लहो, ना त कुई द्‍याखसेक्‍ठा। सारा शक्ति ओ आदर सड्‌डभर उहाँकऽ हो। आमेन।
54006017	यी संसारम धनी रहल मनैन घमण्‍डी जिन होओ कैक कहो। अनिश्‍चित धनसम्‍पत्तिम नाहीँ तर सब थोक प्रशस्‍त हिसाबले हमन उपभोग कर देना परमेश्‍वरम भरोसा करो कैक हुँकन सिखाओ।
54006018	आनक भलाइ करपर्ठा, असल कामम धनी हुइपर्ठा, खाँचोम परल मनैन सहायता देहपर्ठा ओ आपनठे रहल चिज औरजहनसे बाँडचुँड करपर्ठा कैक हुँकन निर्देशन देओ।
54006019	असिक हुँक्र आपनऽ लाग सत्‍य धन जम्‍मा करहीँ, जौन धन अइना जीवनक लाग एक पक्‍का जग बनी, ओ हुँक्र सत्‍य जीवनक अनुभव करहीँ।
54006020	हेरो तिमोथी, टुँहार जिम्‍मम परमेश्‍वरक देहल चिजिक मजासे सुरक्षा करो। परमेश्‍वरक अपमान हुइना मूर्ख बातसे ओ कत्रा मनै “ज्ञान” कैक मानल झूट बातसे अलग रहो।
54006021	काकरकि असिन बातक पाछ लाग्‍क कत्रा जन विश्‍वासमसे पाछ हट्‍रल। टुह्र सबजन्‍हकम प्रभुक अनुग्रह पलरह।
55001001	परमेश्‍वरक इच्‍छाद्वारा ख्रीष्‍ट येशूक प्रेरित हुइक लाग रोजगैल्‌ मै पावल यी चिठी लिखटुँ। परमेश्‍वरक करल प्रतिज्ञक बारेम औरजहन सुनाइक लाग मै रोजगैनु। ओ उ प्रतिज्ञा यी हो कि ख्रीष्‍ट येशूम विश्‍वास करुइयन अनन्‍त जीवन पैठ।
55001002	म्‍वार प्रिय छावा तिमोथीह यी चिठी लिखटुँ। परमेश्‍वर बाबा ओ हमार प्रभु ख्रीष्‍ट येशू टुँहीन अनुग्रह, दया ओ शान्‍ति देहीँ।
55001003	मै प्रार्थना करबेर रातदिन टुँहीन सम्‍झटीरठुँ, ओ परमेश्‍वरह धन्यवाद देठुँ। जसहेँक म्‍वार पुर्खाहुँक्र परमेश्‍वरक सेवा कैरख्‍ल ओसहेँक मै फे शुद्ध विवेकले उहाँक सेवा कर्ठुं, ओ टुँहार लाग उहाँह धन्यवाद देठुँ।
55001004	टुँहार आँस गिराइल बात सम्‍झठुँ त टुँहीन भ्‍याँट कर्ना भारी इच्‍छा जग्‍ठा। टुँहीनसे भ्‍याँट कर पैलसे कत्रा खुशी लग्‍नेरह।
55001005	मै टुँहार सक्‍कली विश्‍वासक सम्‍झना कर्ठुं। यी विश्‍वास पैल्‍ह टुँहार नानी लोइस ओ टुँहार डाई युनिसकम रलहन, ओ यी विश्‍वास आब टुँहारम फे बा कना बातम म्‍वार कुछु शङ्‍का नैहो।
55001006	उहओर्से मै टुँहीन सम्‍झना दिलाइटुँ, कि मै टुँहारम हाँठ ढैदेक परमेश्‍वर टुँहीन देहल वरदानक पूरा सदुपयोग करो।
55001007	काकरकि परमेश्‍वर हमन डरक आत्‍मा नाही, तर शक्ति, प्रेम ओ अपन्‍हेह अधीनम ढर सेक्‍ना आत्‍मा देरख्‍ल।
55001008	उहओर्से हमार प्रभुक साक्षी देना कामम शरम जिन मानो, ओ मै कैद पर्लकम फे शरम जिन मानो, बेनसे परमेश्‍वरक शक्तिम खुशीक खबर सुनैना कामम टुँ म्‍वारसँग दुःख भ्‍वागक लाग तयार होओ।
55001009	परमेश्‍वर हमन बचाक आपन मनै हुइक लाग बलैल। हमार करल कामक आधारम नाही, तर उहाँक आपन इच्‍छा ओ अनुग्रहक आधारम हो। यी अनुग्रह परमेश्‍वर युगौँयुगसे ख्रीष्‍ट येशूक माध्‍यमसे हमन देरख्‍लह।
55001010	तर हमन मुक्ति देहुइया ख्रीष्‍ट येशू अइल त यी बात प्रकट हुइलक हो। उहाँ मृत्‍युह जित्‍क नाश नैहुइना जीवनह खुशीक खबरक माध्‍यमसे प्रकाशम अन्‍ल।
55001011	यिह खुशीक खबर सुनाइक लाग परमेश्‍वर महीह प्रचारक, प्रेरित ओ शिक्षक हुइक लाग नियुक्त कर्लह।
55001012	उहओर्से मै यी दुःख भोग्‍टीबाटुँ। तर मै यी बातम नैशर्मैटुँ, काकरकि मै क्‍याकरम विश्‍वास कैरख्‍नु उ बात महीह थाहाँ बा। जौन बात मै उहाँह सुम्‍परख्‍नु, उ बात उहाँ आपन अइना दिनसम सुरक्षित ढर सेक्‍नेबाट कना मै ढुक्‍क बाटुँ।
55001013	महीसे टुँ ज्‍या शिक्षा सिख्‍लो, उ सत्‍य शिक्षक सही नमुना मानो। ख्रीष्‍ट येशूम रहल विश्‍वास ओ प्रेमम स्‍थिर रहक सब मनैन सिखाओ।
55001014	टुँहारम जिम्‍मा लगागैल्‌ असल बातह हमारम बास कर्ना पवित्र आत्‍मक सहायताले सुरक्षित ढर्लरहो।
55001015	टुँहन थाहँ बा एशियम बैस्‍ना सक्‍कुजन महीह छोर्क गैल, हुँक्रमध्‍ये फुगेलस ओ हर्मोगेनस फे हुइट।
55001016	ओनेसिफरसक घरपरिवारन प्रभु दया करहीँ। काकरकि ऊ महीह धेर फ्‍यारा हौसला देलह, ओ मै झेलखानम रहबेर म्‍वार हाँठम बान्‍धल सिक्रीक फे हुँकहीन शर्म नैलग्‍लन।
55001017	तर ऊ रोमम अइल त महीह नैभेटाइटसम दिलोज्‍यानले म्‍वार खोजी कर्ल।
55001018	प्रभुक अइना दिनम हुँकहीन प्रभु कृपा करहिन। एफिससम हुँकहार करल सेवा त टुँहीन थाहँ बा।
55002001	उहओर्से हेरो तिमोथी, म्‍वार छावा, ख्रीष्‍ट येशूक देहल अनुग्रहम बलवान होओ।
55002002	मै धेर मनैन्‍हक सामुन्‍नेम सिखाइबेर टुँ ज्‍या सुन्‍लो, उ बात औरजहन फे सिखाइ सेक्‍ना विश्‍वासयोग्य मनैन जिम्‍मा देओ।
55002003	ख्रीष्‍ट येशूक असल सिपाहीअस दुःख उठैना कामम हमारसँग सहभागी होओ।
55002004	सेनाम भर्ना हुइल् सिपाही और कामम अल्‍झल नैरट, काकरकि आपन सेनापतिह खुशी पर्ना हुँकन्‍हक लक्ष्‍य रठन।
55002005	खेलम भाग लेना खेलाडी नियम अनुसार नैख्‍यालट्‍ कलसे इनाम फे नैपाइस्‍यकट्‍।
55002006	पसना बहाक खेती करुइया किसानक जो बालीक पहिल भाग पैना अधिकार रठस।
55002007	म्‍वार कहल बातह मजासे विचार करो, काकरकि यी सब बात बुझक लाग प्रभु टुँहीन सहायता करहीँ।
55002008	मुवलमसे जियल दाऊद वंशक येशू ख्रीष्‍टह याद करो, म्‍वार प्रचार करल खुशीक खबर यिह हो।
55002009	यिह खुशीक खबर सुनैलक कारण मै जेलम अपराधीअस सिक्रीले बाहान्‍गैल्‌ बाटुँ। तर परमेश्‍वरक वचन त कुछु चिजले बान्‍ध नैसेक्‍जाइट्‍।
55002010	उहओर्से मै परमेश्‍वरक र्‍वाजल मनैन्‍हक हितक लाग सब चिज सहठुँ, कि हुँक्र फे ख्रीष्‍ट येशूम रहल मुक्ति प्राप्‍त कर सेकहीँ ओ अनन्‍तसम्‍मक महिमम सहभागी हुइसेकहीँ।
55002011	यी बात सत्‍य हो, यदि हम्र उहाँकसँग मुली कलसे, हम्र उहाँकसँग जिने फे बाटी।
55002012	हम्र धीरज कैक दुःखकष्‍ट सहबी कलसे, उहाँकसँग राज्‍य फे कर्नेबाटी। हम्र उहाँह अस्‍वीकार कर्बी कलसे, उहाँ फे हमन अस्‍वीकार कर्नेबाट।
55002013	हम्र विश्‍वासयोग्य नैरलसे फे, उहाँ विश्‍वासयोग्य पलरनेबाट, काकरकि उहाँ आपन स्‍वभावक विरोधम जाइ नैसेक्‍नेहुइट।
55002014	विश्‍वासीहुँकन यी बात सम्‍झादेओ, ओ शब्‍दक विषयम बिना अर्थक वादविवाद जिन करहीँ कैक परमेश्‍वरक आघ चेताउनी देओ जौन बातले केक्रो भलाइ नैकरट्‍ बेनसे सुन्‍ना मनैन हानि केल पुगैठा।
55002015	लजाइ नैपर्ना ओ सत्‍य शिक्षह ठीकसे उपयोग कर्ना कामदारअस आपन जीवनह परमेश्‍वरक आघ ग्रहणयोग्य बनैना पूरा कोसिस करो।
55002016	परमेश्‍वरक अपमान कर्ना बिना कामक बकवाससे दूर रहो, काकरकि असिन बकवासले त झन्-झन् परमेश्‍वरसे दूर लैजिठा।
55002017	असिन बकवास करुइन्‍हक शिक्षा त भित्र-भित्र कुह्‍टी जैना सइन खाटीअस रठन। हुमेनियस ओ फिलेतसक शिक्षा फे अस्‍तहेँ बाटन।
55002018	हुँक्र सत्‍य बातसे दूर गैरल। हुँक्र मुवलमसे जिना काम होस्‍याकल आब नैहुइकरट्‍ कैक कत्राजन्‍हक त विश्‍वासऽ खलबलादेरख्‍ल।
55002019	तर फे परमेश्‍वरक आपन बैसाइल जग सड्‌डभर अटल बाटन, ओ उहिँम यिह लिखल छाप लागल बा, “प्रभु आपन मनैन चिह्‍न्‍ठ,” ओ “अपन्‍हेह प्रभुक मनै कहुइयन सबजन खराब कामसे दूर रहीँ।”
55002020	कौनो बरा घरम स्‍वान ओ चाँदीक भाँरा केल नैरटन, तर माटी ओ कट्‍ठोक भाँरा फे रठन। कुछु भाँरा विशेष कामक लाग चलाजैठा त कुछु भाँरा साधारण कामक लाग चलाजैठा।
55002021	यदि कौनो मनैया अपन्‍हेह नैमजा कामसे शुद्ध ढर्ठा कलसे, ऊ असल कामक लाग एकठो व्‍यक्ति बन्‍नेबा, ओ ऊ च्‍वाखापारल ओ मालिकक् प्रयोगक लाग उपयोगी ओ हरेक असल काम करक लाग तत्‍पर हुइनेबा।
55002022	उहओर्से जवानीक लालसासे दूर भागो, ओ शुद्ध हृदयले प्रभुह पुकारा करुइयन्‍हकसँग धार्मिकता, विश्‍वास, प्रेम ओ शान्‍तिक पाछ लागो।
55002023	तर बिना अर्थक उटपट्‍याङ वादविवादसे दूर रहो, टुँहीन थाहाँ बा कि असिन विवादले झग्रा केल पर्ठा।
55002024	प्रभुक सेवा कर्ना मनै झग्राहा नैहुइपरट्‍, बेनसे सबजहन दया कर्ना, सबजहनसे मिल्‍ना, औरजहन सिखाइ सेक्‍ना ओ सह सेक्‍ना हुइपर्ठा।
55002025	आपन विरोधीहुँकन नम्र होक सम्‍झाइपर्ठा, सायद परमेश्‍वर हुँकन पापी मन परिवर्तन कर्ना मौका देठ, ओ सत्‍यह चिन्‍ह सेक्‍ना बुद्धि देठ कि।
55002026	असिक हुँक्र होसम आक शैतानक फान्‍दमसे उम्‍कनेबाट। काकरकि शैतान आपन इच्‍छा पूरा करक लाग हुँकन आपन कब्‍जम ढर्ल बा।
55003001	तर अन्‍त्‍यक दिनम दुःखकष्‍टक समय अइनेबा कना बात बुझ्‍लरहो।
55003002	उ ब्‍याला मनै स्‍वार्थी, रूप्‍या-पैँसक लोभी, घमण्‍डी, ढिट्‍गर, औरजन्‍हक बदनाम कर्ना, डाई-बाबन्‍हक मतलब नैकर्ना, बैगुनी ओ अपवित्र हुइनेबाट।
55003003	केक्रोप्रति प्रेम नैरहल, निर्दयी, चिब्‍लीचिब्‍लक बात बट्‌वैना, छाडा, क्रूर ओ असल बातह मन नैपरैना हुइनेबाट।
55003004	हुँक्र विश्‍वासघाती, मनपरी कर्ना, घमण्‍डले फुलल्, परमेश्‍वरक सटाहा सुखविलासह मन परैना हुइनेबाट।
55003005	हुँक्र भक्तिक भेष ढर्ठ तर वाकर शक्तिह इन्‍कार कर्ठ। असिन मनैनसे दूरऽ रहो।
55003006	हुँक्रमध्‍ये कत्रा मनै घर-घरम जाक पापक बोझले दबल, किसिम-किसिमक खराब इच्‍छक वशम परल, कमजोर महिलन आपन अधीनम पर्ठ।
55003007	ओसिन महिलन सिख्‍ना त सिक्‍ठ, तर सत्‍य ज्ञानसम कबु नैपुगसेक्‍ट।
55003008	यान्‍नेस ओ याम्‍ब्रेस मोशक विरोध करअस, यी मनै फे सत्‍यक विरोध कर्ठ। हिँकन्‍हक भ्रष्‍ट दिमाग ओ नक्‍कली विश्‍वास बाटन।
55003009	तर हिँक्र धेर टिक सेकुइया नैहुइट, काकरकि यान्‍नेस ओ याम्‍ब्रेसकअस हिँकन्‍हक मूर्खता सबजन्‍हक सामनेम प्रकट हुहीन।
55003010	तर टुँ म्‍वार शिक्षा, म्‍वार चालचलन, म्‍वार जीवनक लक्ष्‍य, म्‍वार विश्‍वास, म्‍वार धैर्य, प्रेम ओ स्‍थिरता देखरख्‍लो।
55003011	एन्‍टिओखिया, आइकोनियन ओ लुस्‍त्रा सहरम म्‍वार भ्‍वागल दुःखकष्‍ट टुँ मजासे बुझ्‍लबाटो। मै कसिन-कसिन सतावट सहनु, तर फे प्रभु महीह उ सब आपत्‌विपत्‌मसे बचैल।
55003012	ख्रीष्‍ट येशूक मनै होक असल जीवन जिय खोज्‍ना मनैन्‍हकम सतावट त अवस्‍य फे अइनेबा।
55003013	तर दुष्‍ट ओ ठग्‍गाहुँक्र औरजहन ठग्‍टी ओ ठग्‍वापैटी झन्-झन् दुष्‍ट हुइटी जैनेबाट।
55003014	तर टुँ आपन सिखल ओ पूरा मनले विश्‍वास करल शिक्षम स्‍थिर पलरहो, काकरकि यी बात टुँ केहि-केहीसे सिख्‍लहो उ बात टुँहीन थाहँ बा।
55003015	छोटीहसे टुँ धर्मशास्‍त्रक बात जानरख्‍लो। यिह बातले ख्रीष्‍ट येशूम विश्‍वास कर्लसे मुक्ति पाजैना बारेम बुझ्‍ना ज्ञान देठा।
55003016	परमेश्‍वरक सारा वचन परमेश्‍वरक प्रेरणाद्वारा रचगैल्‌ हो। यी हमन सत्‍य बात सिखाइक लाग ओ हमार गल्‍ती हमन महसुस कराइक लाग उपयोगी बा। यी हम्र गल्‍ती करल ब्‍याला हमार सुधार कर्ठा ओ असल जीवन बिताइक लाग हमन सिखैठा।
55003017	परमेश्‍वर यिह वचन प्रयोग कैक आपन मनैन हरेक असल कामक लाग पूर्ण रूपले तयार पर्ठ।
55004001	परमेश्‍वरक सामनेम ओ ख्रीष्‍ट येशूक सामनेम, जे आपन राज्‍य स्‍थापना कर अउइयाबाट ओ जिटीह ओ मुवल मनैन्‍हक न्याय करुइयाबाट कना बात ध्‍यानम ढैक मै टुँहीन कर्रा आज्ञा देहटुँ, कि
55004002	परमेश्‍वरक वचन सुनाओ। ब्‍यालम फे, कुब्‍यालम हुइलसे फे परमेश्‍वरक वचन सुनाइ जिन छोरो। धीरजी होक मनैन सम्‍झाबुझा पारो, चेताउनी देओ ओ हुँकन्‍हक हिम्‍मत बह्रादेओ।
55004003	काकरकि असिन समय आइटा, उ समयम मनै ठीक शिक्षा फे नैसहनेहुइट, बेनसे हुँकन मन परल बात केल सुनैना हुँकन्‍हक इच्‍छालागल धेर शिक्षकहुँकन कुह्रेइहीँ।
55004004	हुँक्र सत्‍य बातह इन्‍कार करहीँ, तर बट्‌कोहीक पाछ लगहीँ।
55004005	तर टुँ सब परिस्‍थितिम सचेत रहो, कष्‍ट उठाओ, खुशीक खबर सुनैना कामम लग्‍लरहो ओ आपन सेवक कामकर्तव्‍य सब पूरा करो।
55004006	काकरकि, मै त बलिक रूपम अर्पण हुइक लाग बाटुँ ओ म्‍वार बिदा हुइना ब्‍याला आस्‍याकल।
55004007	मै मजासे लडाइँ कैरख्‍नु, आपन दौड पूरा कैरख्‍नु ओ विश्‍वासह जोगैलबाटुँ।
55004008	आब परमेश्‍वर म्‍वार जीवन देख्‍क खुशी हुइलकओर्से म्‍वार लाग मुकुट ढैरख्‍ल। उ मुकुट ठीकसे न्याय कर्ना प्रभु उ दिन महीह देहुइयाबाट, महीह केल नाही, तर प्रेमपूर्बक उहाँक अइना दिनिक बट्‌या हेर्ना सबजहन देहुइयाबाट।
55004009	म्‍वारठे झट्‌ट अइना कोसिस करो।
55004010	डेमास यी संसारक मोहम फँस्‍क महीह छोर्क थेसलोनिका सहरम गैरहल। क्रेसेन्‍स गलातिया क्षेत्रम ओ तीतसजुन दलमातिया क्षेत्रम गैरल।
55004011	लूका केल म्‍वारसँग बाट। मर्कूसह आपनसँग लेक अइहो, काकरकि ऊ म्‍वार कामम धेर सहायता कर सेक्‍नेबाट।
55004012	मै तुखिकसह एफिसस सहरम पठारख्‍नु।
55004013	त्रोआसम कार्पसकठे म्‍वार छ्‌वारल कम्रा टुँ आइबेर आन्‍देहो। उहाँ रहल किताब आन्‍देहो, विशेष कैक छालावाला किताबभर बिनाबिस्रैल आन्‍देहो।
55004014	तमटा अलेक्‍जेन्‍डर म्‍वार भारी हानि कैराखल। प्रभु ओहीह वाकर काम अनुसार बद्‍ला लेहुइयाबाट।
55004015	ऊ हमार करल प्रचारक भारी विरोध कैराखल। टुँ फे ओहीसे होसियार रहो।
55004016	पैल्‍हक फ्‍यारा म्‍वार मुद्दा चलबेर म्‍वार पक्षम कौनोजन फे नैबोल्‍ल, सबजन महीह छोरदेल। यी बातक दोष हुँकन जिन लाग।
55004017	तर प्रभु म्‍वार साथम रहक शक्ति देलकओर्से मै सब जातिक मनैन खुशीक खबर पूरा रूपले सुनैना मौका पैनु। ओ परमेश्‍वर महीह सिंहक मुहमसे बचैल।
55004018	प्रभु महीह सारा खराबीमसे बचैहीँ, ओ उहाँक स्‍वर्गक राज्‍यम सुरक्षासाथ लैजहीँ। सड्‌डभर उहाँक महिमा ह्‍वाए। आमेन।
55004019	प्रिस्‍किला, अकिलास ओ ओनेसिफरसक घरपरिवारन फे म्‍वार अभिवादन कैदेहो।
55004020	इरास्‍तस कोरिन्‍थ सहरम रहगैल, त्रोफिमसह मै मिलेटस सहरम बेराम अवस्‍थम छोर्क आरनु।
55004021	हिउँद सुरु हुइनासे आघ अइना कोसिस करहो। युबुलस, पुडेस, लिनस, क्‍लौडिया ओ और सक्‍कु भैयहुँक्र टुँहीन अभिवादन कैरख्‍ल।
55004022	प्रभु टुँहार साथम पलरहीँ ओ टुह्र सबजन्‍हकम प्रभुक कृपा पलरह।
56001001	परमेश्‍वरक सेवक ओ येशू ख्रीष्‍टक प्रेरित मै पावल यी चिठी लिखटुँ। परमेश्‍वरक र्‍वाजल मनैन विश्‍वासम बलगर कराइक लाग ओ हुँकन सत्‍य बातक ज्ञान देहक लाग मै पठागैनु। उ ज्ञान हुँकन परमेश्‍वरक इच्‍छा अनुसार जीवन जियक लाग सहायता पुगैठन।
56001002	ओ उ विश्‍वास ओ ज्ञान अनन्‍त जीवन पैना आशम आधारित बा, जौन जीवन झूट नैबोल्‍ना परमेश्‍वर सृष्‍टिसे आघहेँ हमन देना प्रतिज्ञा कर्ल।
56001003	उहाँ ठीक समयम आपन वचन खुशीक खबरक प्रचारद्वारा प्रकट कर्ल। उ खबर प्रचार कर्ना जिम्‍मा, हमन मुक्ति देहुइया परमेश्‍वरक आज्ञा अनुसार, महीह लगागैल्‌।
56001004	तीतस, मै टुँहीन यी चिठी लिखटुँ। टुँ म्‍वार सग्‍ग छावाअस हुइटो, काकरकि हमार विश्‍वास एक्‍क बा। परमेश्‍वर बाबा ओ हमन मुक्ति देहुइया ख्रीष्‍ट येशू टुँहीन अनुग्रह ओ शान्‍ति देहीँ कना म्‍वार आशा बा।
56001005	टुँ, म्‍वार देहल निर्देशन अनुसार, बाँकी रहल काम पूरा करक लाग ओ हरेक सहरम परिपक्‍व मनैन एल्‍डर पदम नियुक्त करक लाग मै टुँहीन क्रेटम छोर्नहुँ।
56001006	एल्‍डर निर्दोष जीवन जिएपर्ठा। ऊ एक्‍कठो गोसिन्या लेहपर्ठा, हुँकहार लर्कापर्का विश्‍वासी हुइपर्ठा, ओ खराब चरित्र रहल ओ कहल नैमन्‍ना बातक दोष लगैना ठाउँ रहल नैहुइपरट्‍।
56001007	मण्‍डलीक अगुवा परमेश्‍वरक कामक रेखदेख करुइया हुइलकओर्से, ऊ निर्दोष जीवन जिएपर्ठा। ऊ जिद्दीवाल, झनक्‍क रिसाजैना, मत्‍वर्‍या, झगरगाँठ्‍या, या धनक लोभी हुइ नैपरट्‍।
56001008	बेनसे ऊ आपन घरम आइल मनैन स्‍वागतसत्‍कार कर्ना, असल काम मन परैना, विचारशील, इमान्‍दार, पवित्र, ओ आत्‍मसंयमी हुइपर्ठा।
56001009	ऊ सत्‍य शिक्षले औरजहन हौसला देह सेकहीँ, ओ यी बातक विरोध करुइयन्‍हक गल्‍ती फे देखादेह सेकहीँ कैक हुँकहीन सिखागैल्‌ विश्‍वासयोग्य वचनम ऊ अडिग रहपर्ठा।
56001010	काकरकि धेर मनै अगुवन्‍हक अधीनम नैरना, फोगट्‌या गफ लगैना, ओ छली रठ। खासकैक खतना करपर्ठा कैक कहुइयन ओसिन बाट।
56001011	हुँकन्‍हक मुहम बुजा नैलगाक नैहुई, काकरकि हुँक्र पैँसा कमाइक लाग झूट शिक्षा सिखाक सारा घरपरिवारक मनैन भाँरडार्ट।
56001012	एकचो हुँकन्‍हक्‍के एकठो अगमवक्ता हुँकन्‍हक बारेम असिक कलह, “क्रेट टापुक मनै सड्‍ड झूट बोलुइयन, जङ्‌गली जनावरक स्‍वभाव रहल दुष्‍ट मनै, ओ कोह्री डलिड्‍डर हुइट।”
56001013	हुँकहार कहल बात सत्‍य हो। उहओर्से हुँक्र पक्‍का विश्‍वासी हुइसेकहीँ कैक हुँकन कर्रसे हप्‍काओ,
56001014	ओ यहूदीन्‍हक बट्‌कोहीम ओ सत्‍य बातह इन्‍कार करुइयन्‍हक आज्ञम ध्‍यान नैदेहीँ।
56001015	शुद्ध मन रहल मनैन्‍हक लाग सब चिज शुद्धह रठा। तर भ्रष्‍ट मन रहल ओ विश्‍वास नैकर्ना मनैन्‍हक लाग कुछु चिज फे शुद्ध नैरहट्‍, काकरकि हुँकन्‍हक मन ओ विवेक जो भ्रष्‍ट रठन।
56001016	हुँक्र परमेश्‍वरह चिह्‍न्‍लक दाबी त कर्ठ, तर हुँकन्‍हक व्‍यवहारले हुँक्र परमेश्‍वरह इन्‍कार कर्लक बात देखैठन। हुँक्र घिनलग्‍टिक ओ अनाज्ञाकारी बाट, ओ कुछु असल काम कर जन्‍ना नैहुइट।
56002001	तर टुँ सत्‍य शिक्षासे मिल्‍ना बात केल सिखाओ।
56002002	उमेर ढल्‍कल मनैन आत्‍मसंयमी, आदर पैना हिसाबक, अपन्‍हेह अधीनम ढर्ना हुइपर्ठा कैक सिखाओ। ठीक शिक्षा विश्‍वास करपर्ठा, पवित्र प्रेम करपर्ठा, ओ सहनशील हुइपर्ठा कैक हुँकन कहो।
56002003	ओसहँक, उमेर ढल्‍कल महिलन परमेश्‍वरह आदर देना हिसाबक जीवन जिएपर्ठा। हुँक्र बिना पट्‌टक औरजहन दोष लगाइ नैपरट्‍, जाँरडारुम लत बैठाइ नैपरट्‍, तर औरजहन असल बात सिखाइपर्ठा कैक अर्ती देओ।
56002004	तब हुँक्र उमेर नैढल्‍कल महिलन आपन-आपन गोस्‍सेन ओ छाई-छावन प्रेम कर्ना,
56002005	आत्‍मसंयमी ओ पवित्र मनक हुइना, घरजम कर्ना, दयालु हुइना, ओ आपन-आपन गोस्‍सेक अधीनम रना बातक सल्‍लाह देह सेकहीँ। ओसिक कर्लसे, परमेश्‍वरक वचनक बदनाम नैहुइनेहो।
56002006	ओसहेँक, जवान मनैन आत्‍मसंयमी हुइक लाग अर्ती देओ।
56002007	सब बातम असल कामक उदाहरण होक हुँकन देखाओ, ओ हुँकन सिखाइबेर स्‍वाझ ओ गम्‍भीर होओ।
56002008	कुई फे काट नैसेक्‍ना सत्‍य वचन बोलो, तब हमार बारेम कुछु खराब बात नैपैहीँ कलसे हमार विरोधीहुँक्र शर्मम परहीँ।
56002009	कमाराहुँक्र फे आपन-आपन मालिकक् अधीनम रह्‍क सब कामम हुँकन जो खुशी बनैहीँ। हुँक्र मालिकसे मुहमुह नैलगहीँ,
56002010	ओ हुँकन्‍हक कुछु चिज फे सट्‍याकसुटुक नैपरहीँ। बेनसे हुँक्र अप्‍न पूरा रूपले असल ओ भरपर्ना रहल बात देखैहीँ। तब हुँक्र हरेक बातम हमन मुक्ति देहुइया परमेश्‍वरक बारेम सिखाइल बातक शोभा बह्राइ सेकहीँ।
56002011	काकरकि सारा मनैन मुक्ति देहक लाग परमेश्‍वरक अनुग्रह प्रकट होरहल।
56002012	यी अनुग्रहक कारण हम्र असिन बात सिख्‍ठी, कि परमेश्‍वरक आदर नैहुइना काम ओ संसारक चिजिक लालच त्‍याग करपर्ना, आत्‍मसंयमी ओ निर्दोष हुइपर्ना, ओ परमेश्‍वरक आदर हुइना हिसाबले यी संसारम जीवन जिएपर्ना।
56002013	याकर सँगसँग, हम्र आशा कैक हमन खुशी बनैना दिनिक बट्‌या हेर्ठी, जौन दिन हमार महान परमेश्‍वर ओ हमन मुक्ति देहुइया येशू ख्रीष्‍ट आपन महिमम प्रकट हुउइया बाट।
56002014	ख्रीष्‍ट हमन सारा पापमसे मुक्ति देहक लाग ओ सारा खराबीमसे पवित्र बनाइक लाग आपन प्राण देलह। उहाँ चहल, कि हम्र असल कामम उत्‍सुक ओ उहाँक आपनऽ मनै हुइसेकी।
56002015	यिह बात विश्‍वासीन सिखाओ, ओ हौसला देना ओ हप्‍कैना काम पूरा अधिकारसहित करो। टुँहीन हेप्‍ना मौका किहुह फे जिन देओ।
56003001	सरकार ओ सरकारी मनैन्‍हक अधीनम रहपर्ठा, कहल मानपर्ठा, ओ हरेक असल काम करक लाग तयार रहपर्ठा कैक विश्‍वासीहुँकन सम्‍झाओ।
56003002	केक्रो बदनाम नैकरपरट्‍, किहुसे झग्रा नैकरपरट्‍, तर सबजहनसे मिलनसार ओ नम्र व्‍यवहार करपर्ठा कैक हुँकन कहो।
56003003	काकरकि हम्र अपन्‍हे फे एक समयम मूर्ख ओ कहल नैमन्‍ना रलही। हम्र भूलम परलरलही, ओ कामवासनम ओ सुखविलासम फँसल रलही। हमार जीवन दुष्‍टता ओ बिह्र मुनाले भरल रह। मनै हमन हेल्‍हा करँट्‍, ओ हम्र फे हुँकन हेल्‍हा करी।
56003004	तर जब हमन मुक्ति देहुइया परमेश्‍वरक दया ओ प्रेम प्रकट हुइल्,
56003005	तब उहाँ हमन मुक्ति देल। यी मुक्ति हम्र धार्मिक काम कर्लक कारण नाहीँ, तर हमन दया कर्लक कारण मुक्ति देलह। उहाँ पवित्र आत्‍माद्वारा हमार पाप धोक हमन लौव जन्‍म ओ लौव जीवन देल।
56003006	उहाँ यी आत्‍मा हमन मुक्ति देहुइया येशू ख्रीष्‍टसे हमारम प्रशस्‍तसे खन्‍ह्‍यादेल।
56003007	असिक उहाँक अनुग्रहले हम्र धर्मी ठह्राजाइसेकी ओ हमार आशा करल अनन्‍त जीवनक हकदार हुइसेकी।
56003008	यी जाट्‍टिक बात हो। परमेश्‍वरम विश्‍वास करुइयन ध्‍यान देक असल कामम लग्‍लरह्‍हीँ कैक टुँ यिह शिक्षम जोड देओ कना म्‍वार इच्‍छा बा। यी शिक्षा सबजन्‍हक लाग असल ओ फाइदाजनक बा।
56003009	तर ठरनाठेगानक बातम, वंशावलीक बातम, ओ यहूदी व्‍यवस्‍थक बारेम नैहुइल् वादविवाद कैक झग्रा परैना बातसे दूर रहो। ओसिन कामनाकाजक बेकार बात बट्‌वाक
56003010	मण्‍डली फुटाइ खोज्‍ना मनैन एक दुइचो चेताउनी देओ। यदि नैमनहीँ कलसे, हुँकन्‍हक कुछु मतलब जिन करहो।
56003011	ओसिन मनैन्‍हक आचरण भ्रष्‍ट रठन कना बात टुँ जन्‍लबाटो। हुँकन्‍हक आपनऽ पाप हुँकन दोषी ठह्रैठन।
56003012	मै अर्तिमासह या तुखिकसह टुँहारठे पठैना विचार कर्टिबाटुँ। हुँक्रमध्‍ये एक जन टुँहारठे पुगहीँ त, टुँ स्‍याकलसम झट्‌ट निकोपोलिस सहरम म्‍वारठे अइहो, काकरकि मै यी साल जार दिन उहँ रना विचार कैरख्‍नु।
56003013	जेनास नाउँक वकील ओ अपोल्‍लोस यात्रम जाइ लगहीँ त स्‍याकलसम हुँकन सहयोग करहो। हुँकन आवश्‍यक पर्ना सब चिज जुटादेहो।
56003014	हमार मनै कुछु चिजिक धेर आवश्‍यक परल समयम सहायता देह सेकहीँ कैक असल कामम लग्‍लरहपर्ठा। हुँक्र बिना कामक जीवन जिय नैपरट्‍।
56003015	यिहाँ म्‍वारसँग रहुइयन सबजन टुँहीन अभिवादन पठारख्‍ल। हमन प्रेम कर्ना उहाँ रहल विश्‍वासीन हमार अभिवादन कैदेहो। परमेश्‍वर टुह्र सबजहन अनुग्रह देहीँ कना म्‍वार प्रार्थना बा।
57001001	येशू ख्रीष्‍टक बारेम खुशीक खबर प्रचार कर्लक कारण कैदम परल मै पावल ओ हमार विश्‍वासी भैया तिमोथी यी चिठी लिखटी। यी चिठी हमारअस काम करुइया प्रिय फिलेमोनक लाग,
57001002	ओ हुँकहार घरम भेला हुइना मण्‍डली, हमार विश्‍वासी बहिन्या अप्‍फिया, ओ हमारअस परमेश्‍वरक सेवा करुइया अर्खिप्‍पसक लाग फे हो।
57001003	हमार परमेश्‍वर बाबा ओ प्रभु येशू ख्रीष्‍ट टुँहन अनुग्रह ओ शान्‍ति देहीँ।
57001004	मै प्रार्थना करबेर टुँहीन समझ्‍क आपन परमेश्‍वरह सड्‍ड धन्यवाद देठुँ,
57001005	काकरकि टुँ प्रभु येशूम विश्‍वास कर्लबाटो ओ परमेश्‍वरक मनैन प्रेम फे कर्लबाटो कना बात मै सुन्‍ठुँ।
57001006	हमन देगैल्‌ सब असल चिजिक बुझाइसे ख्रीष्‍टम विश्‍वासीहुँकनसे रहल टुँहार सङ्‌गति बलगर हुइटीजाए कना म्‍वार प्रार्थना बा।
57001007	हेरो भाइ, टुँ औरजहन प्रेम कर्लक बात सुन्‍क मै धेर आनन्‍द ओ उत्‍साह पारख्‍नु, काकरकि टुँ परमेश्‍वरक मनैन्‍हक मन ताजा बनादेरख्‍लो।
57001008	टुँ का करपर्ठा कैक मै ख्रीष्‍टक प्रेरितक रूपम टुँहीन आज्ञा देना साहस रलसे फे,
57001009	हमार प्रेमक कारणले मै टुँहीन अनुरोध करटुँ, मै उमेर ढल्‍कल् पावल ओ आब ख्रीष्‍ट येशूक एकठो कैदी,
57001010	म्‍वार छावा ओनेसिमसक लाग मै टुँहीनसे अनुरोध करटुँ। मै कैदम रहल समयम जो हुँकहार आत्‍मिक बाबा होरनु।
57001011	हुइना त ऊ टुँहार लाग बिनकामक होरलह, तर आब टुँहार लाग ओ म्‍वार लाग फे काम लग्‍ना होरल।
57001012	मै हुँकहीन फेदोस्र टुँहारठे पठाइटुँ। ऊ म्‍वार मुटुक टुक्राअसक हुइट।
57001013	खुशीक खबरक कारण मै कैदी रहल समयम ऊ टुँहार सटाहा म्‍वार हेरविचार कर सेक्‍नेरलह कैक मै हुँकहीन आपनसँग ढर चाहलरनहुँ
57001014	तर टुँहार मञ्‍जुरी बिना ओसिक कैडर्ना महीह ठीक नैलागल, काकरकि टुँ करकापले नाहीँ तर स्‍वइच्‍छाले सहायता करल मै चहठुँ।
57001015	ऊ सड्‌डभर टुँहारसँग पलरहीँ कैक सायद ऊ कुछ समयक लाग टुँहीनसे अल्‍ग होरलह।
57001016	आब ऊ टुँहार कमारा केल नैहुइट, तर कमारासे धेर मूल्‍यवान हुइट, काकरकि ऊ टुँहार लाग प्रिय भैया हुइट। ऊ म्‍वार लाग धेर प्रिय हुइट, तर आब टुँहार लाग उ, व्‍यक्तिक रूपम ओ एकठो विश्‍वासी भैयक रूपम दुनु, झन् प्रिय हुइहीँ।
57001017	उहओर्से, यदि टुँ महीह आपनसँग-सँग काम करुइया मन्‍ठो कलसे, महीह स्‍वीकार करअस हुँकहीन फेदोस्र स्‍वीकार करो।
57001018	यदि ऊ टुँहार कुछु बिगारऽ कैरख्‍ल या टुँहीन कुछु तिरहीपर्ना बाटन कलसे फे, उ तिर्ना म्‍वार जिम्‍मा होगैल्‌।
57001019	मै तिरदेहम कैक मै पावल आपनऽ हाँठले लिखटुँ। टुँ म्‍वार कारणले आत्‍मिक जीवन पाक टुँ म्‍वार ऋणी होरलो कना बात मै टुँहीन कटीरह नैपरी।
57001020	उहओर्से, हेरो भाइ, हम्र प्रभुक मनै हुइलकओर्से महीह यी दया देखाओ, ओ ख्रीष्‍टियन भैयक नाताले म्‍वार मनह ताजा बनादेओ।
57001021	टुँहार आज्ञापालनम महीह पूरा विश्‍वास बा, कि टुँ म्‍वार कहलसे धेर करुइयाबाटो कना बात जान्‍क मै टुँहीन यी चिठी लिखटुँ।
57001022	एकठो और बात, म्‍वार लाग एकठो बैठ्‍ना क्‍वाठा ठीकठाक पारदेओ, काकरकि टुन्‍हक प्रार्थनक कारण मै टुन्‍हकठे फेदोस्र जाइपैम कना आशा कर्लबाटुँ।
57001023	ख्रीष्‍ट येशूक सेवा कर्लक कारण म्‍वारसँग कैदी हुइलक इपाफ्रास टुँहन अभिवादन पठारख्‍ल।
57001024	म्‍वार सँगसँग काम करुइयन मर्कूस, अरिस्‍तार्खस, डेमास ओ लूका फे अभिवादन पठारख्‍ल।
57001025	प्रभु येशू ख्रीष्‍टक अनुग्रह टुन्‍हकसँग पलरह।
58001001	अघट्‌टेक समयम परमेश्‍वर हमार पुर्खनसे अगमवक्ताओँद्वारा धेर फ्‍यारा धेर किसिमले बोल्‍ल।
58001002	तर यी आखिरी दिनम उहाँ आपन छावाद्वारा हमनसे बोलरख्‍ल। उहाँ सब चिजिक हकवाला हुइक लाग आपन छावह जो रोज्‍ल, ओ सारा चिजिक सृष्‍टि फे उहाँद्वारा जो कर्ल।
58001003	परमेश्‍वरक महिमा उहाँकम चम्‍कठन। उहाँ जो परमेश्‍वरक सक्‍कली रूप हुइट। उहाँक शक्तिशाली वचनद्वारा जो सारा आकाश ओ पृथ्‍वी अर्‍याइल बा। उहाँ मनैन पापमसे शुद्ध हुइना बन्‍दोबस्‍त मिलाक सर्वोच्‍च परमेश्‍वरक दाहिन पाञ्‍जर बैठ्‌ल।
58001004	परमेश्‍वर उहाँह स्‍वर्गदूतनसे फे उच्‍च नाउँ देलन। यी बातले का देखैठा कलसे छावा त स्‍वर्गदूतहुँकनसे धेर महान् बाट।
58001005	परमेश्‍वर आपन छावह कल, “टुँ म्‍वार छावा हुइटो, आज मै टुँहार बाबा हुइनु।” उहाँ यी बात कौनो स्‍वर्गदूतह कबु फे नैकल। उहाँ आपन छावक बारेम असिक फे कल, “मै हुँकहार बाबा हुइबुँ, ऊ म्‍वार छावा हुइहीँ।”
58001006	परमेश्‍वर आपन सर्वोच्‍च छावह संसारम पठाइबेर कल, “परमेश्‍वरक सारा स्‍वर्गदूतहुँक्र हुँकहीन जो दण्‍डवत करपर्ठा।”
58001007	स्‍वर्गदूतन्‍हक बारेम उहाँ कल, “परमेश्‍वर आपन स्‍वर्गदूतहुँकन बतासअस ओ आपन दासहुँकन आगीक लहरअस बनैठ।”
58001008	तर छावक बारेमजुन उहाँ कल, “हे परमेश्‍वर, अप्‍नक राज्‍य सड्‌डभर पलरहुइयाबा, ओ अप्‍न धार्मिक हिसाबले शासन कर्ठी।
58001009	अप्‍न असल कामह मन परैठी, ओ खराब कामह घिन मन्‍ठी। उहओर्से परमेश्‍वर, अप्‍नक परमेश्‍वर अप्‍नह रोज्‍ल, ओ अप्‍नक सङ्‌घारीनसे त कत्रा हो कत्रा धेर सम्‍मान कैक आनन्‍दले अप्‍नह भरिपूर्ण बनारख्‍ल।”
58001010	परमेश्‍वर यी फे कल, “हे परमप्रभु, अप्‍न सुरुम पृथ्‍वीक जग बैठैली, ओ आपन हाँठले सारा आकाश बनैली।
58001011	सृष्‍टि त नाश होजउइया बा, तर अप्‍न सड्‌डभर पलरबी। सृष्‍टि त पुरान लुगाअस फाटजउइयाबा,
58001012	अप्‍न पुरान चोँट्‍यह गुटमुटाइअस सृष्‍टिह गुटमुटैठी, उ त लुगाअस फेरजउइयाबा। तर अप्‍न त सड्‌डभर एकनास पलरठी, ओ अप्‍नक उमेर कबु फे नैबितुइया हो।”
58001013	परमेश्‍वर कौनो स्‍वर्गदूतह असिक कबु नैकल, “म्‍वार दाहिन पाञ्‍जर बैठो, जबसम मै टुँहार शत्रुन हराक टुँहार पौलीक पाउदान नैबनैम।”
58001014	स्‍वर्गदूतहुँक्र त परमेश्‍वरक सेवा कर्ना आत्‍माहुँक्र हुइट। परमेश्‍वर हुँकन मुक्ति पैना मनैन सहायता करक लाग पठैठ।
58002001	उहओर्से हम्र आपन सुनल सत्‍य बातम एकदम मजासे ध्‍यान देहपर्ठा, तब हम्र सत्‍य बातमसे नैरप्‍टनेहुइटी।
58002002	स्‍वर्गदूतहुँक्रद्वारा बोलगैल्‌ परमेश्‍वरक सन्‍देश अटल रह ओ उ सन्‍देश नैमनुइयन ओ नैटेरुइयन उचित सजाय पैल।
58002003	तब हम्र अत्रा महान् मुक्तिक वास्‍ता नैकर्ली कलसे हम्र कसिक उम्‍कबी? यी मुक्ति त सबसे पैल्‍ह प्रभु येशू अपन्‍हे प्रचार कर्लह, ओ उहाँक वचन सुन्‍ना मनै हमार लाग पक्‍का साबित कैदेल।
58002004	परमेश्‍वर फे धेर चिन्‍ह देखाक, धेर किसिमक अचम्‍म ओ शक्तिशाली काम कैक, ओ आपन इच्‍छा अनुसार पवित्र आत्‍मक विभिन्‍न वरदान देक यी मुक्तिह सत्‍य ठहरैल।
58002005	हम्र बात बट्‍वैटी अइलक उ पाछ अइना संसारह परमेश्‍वर स्‍वर्गदूतन्‍हक अधीनम नैकरैल।
58002006	धर्मशास्‍त्रम एक ठाउँम असिक कैगिल्‌ बा, “मनैया का हो ओ अप्‍न वाकर फिक्री कर्ठी? अथवा मनैयक छावा का हो ओ अप्‍न वाकर वास्‍ता कर्ठी?
58002007	अप्‍न ओहीह स्‍वर्गदूतनसे डान्‍चे टर पारदेली। अप्‍न ओहीह महिमा ओ आदरक मुकुट पहिरारख्‍ली।
58002008	अप्‍न सब चिज वाकर पौलीक टर पारदेली।” परमेश्‍वर सब चिज मनैयक अधीनम करादेल। याकर मतलब वाकर अधीनम नैरहल चिज कुछु फे नैहो। तर यी वर्तमान समयम सब चिज मनैयक अधीनम रहल हम्र नैदेख्‍टी।
58002009	तर हम्र येशूह देख्‍ठी, उहाँ स्‍वर्गदूतनसे डान्‍चे टर पारगैल। परमेश्‍वरक अनुग्रहक कारण, उहाँ सबजन्‍हक लाग मुल। उहाँ हमार लाग मृत्‍युक दुःख भोग्‍लक कारणले, उहाँ आब महिमा ओ आदरक मुकुट पहिरागैल।
58002010	सृष्‍टिक सब चिज परमेश्‍वरद्वारा ओ परमेश्‍वरक लाग बनल हो। धेर सन्‍ताननसे आपन महिमा बाँडचुँड कर्ना परमेश्‍वरक लाग हुँकन मुक्ति देना येशूह दुःख-भोगद्वारा सिद्ध पर्ना उचित रह।
58002011	मनैन पवित्र बनुइया येशू ओ पवित्र बनागैल सबजन्‍हक बाबा एक्‍कठो परमेश्‍वर हुइट। उहओर्से अपन्‍हे पवित्र बनाइल मनैन येशू “भैयौ” कह शरम नैमन्‍ट।
58002012	उहाँ कल, “मै आपन भैयौन्‍हक माझम अप्‍नक नाउँक घोषणा करम। मै मण्‍डलीक बीचम अप्‍नक स्‍तुति करम।”
58002013	फेदोस्र उहाँ कल, “मै परमेश्‍वरम जो भरोसा करम।” ओ फेदोस्र कल, “हेरो, मै त, परमेश्‍वर महीह देलक यी छाई-छावन्‍हकसँग बाटुँ।”
58002014	उ छाई-छावन मास ओ रगतक शरीर रलकओर्से येशू फे हुँकन्‍हकअस मास ओ रगत रहल मनैया हुइल। उहाँ अपन्‍हे मृत्‍यु भोग्‍क मृत्‍युक शक्ति रहल शैतानह नाश पर्ल,
58002015	ओ मुवपर्ठा कना डरले जीवनभर बन्‍धनम परल मनैन छुट्‌कारा देल।
58002016	उहाँ त स्‍वर्गदूतन सहायता करक लाग नाहीँ तर अब्राहामक सन्‍तानन सहायता करक लाग अइलह।
58002017	उहओर्से सब बातम उहाँह आपन भैयन्‍हकअस बनपर्लन। असिक परमेश्‍वरक सेवम उहाँ दयालु ओ विश्‍वासयोग्य प्रधान पूजारी हुइल, ओ मनैन पाप क्षमा देहक लाग उहाँ बलिदान हुइल।
58002018	उहाँ अपन्‍हे फे परीक्षम पर्क दुःख भोग्‍लकओर्से आब परीक्षम पर्ना मनैन उहाँ सहायता करसेक्‍ठ।
58003001	उहओर्से परमेश्‍वरक बोलावट पाइल पवित्र दादुभैयहुँक्र, हमार स्‍वीकार करल प्रेरित ओ प्रधान पूजारी येशूह विचार करो।
58003002	मोशा परमेश्‍वरक घरम विश्‍वासयोग्य होक सेवा करलअस येशू फे परमेश्‍वरक जिम्‍मा देहल बातम विश्‍वासयोग्य होक सेवा कर्ल।
58003003	घरसे त घर बनुइयक इज्‍जत बरा रहलअस मोशसे त येशू कहाँ हो कहाँ महान गौरवमय ठहर्ल।
58003004	काकरकि हरेक घर केक्रो ना केक्रो बनाइल रठा, तर वास्‍तवम सब चिज बनुइया त परमेश्‍वर जो हुइट।
58003005	मोशा त परमेश्‍वरक घरम कमारक रूपम विश्‍वासयोग्य होक सेवा कर्ल। हुँकहार करल कामले भविष्‍यम प्रकट हुइना सत्‍य बातक गवाही देहल।
58003006	तर ख्रीष्‍ट त घरक अधिकार पाइल छावक रूपम विश्‍वासयोग्य होक सेवा कर्ल। यदि हम्र आपन आशम अन्‍तिमसम भरोसा ओ गर्व कर्टिरली कलसे, परमेश्‍वरक घर हम्रहे हुइटी।
58003007	उहओर्से पवित्र आत्‍मक कहल बात असिक लिखल बा, “आज टुह्र उहाँक आवाज सुन्‍बो कलसे,
58003008	उजार ठाउँम टुन्‍हक पुर्खाओँ परमेश्‍वरक परीक्षा कैक विरोध करलअस टुह्र कठोर जिन होओ।
58003009	टुन्‍हक पुर्खाओँ चालीस वर्षसम म्‍वार करल काम देख्‍क फे नैपत्‍यैल ओ म्‍वार जाँच कर्ल।
58003010	उहओर्से उ मनैनसे महीह भारी रिस लागल, ओ मै त कैदेनु, ‘हुँकन्‍हक हृदय जैह्‍या फे टेँर्ह्‍कल रठन, हुँक्र म्‍वार कलक मन्‍बोमन्‍बोनैकर्ट।’
58003011	उहओर्से मै त रिसक झ्‍वाँकम किर्‍या खाक कनु, ‘मै विश्राम देना ठाउँम हुँक्र कबु फे जाइ नैपैहीँ।’”
58003012	भैयौ, होश करो, टुह्रमध्‍ये कुई फे जीवित परमेश्‍वरसे दूर लैजैना दुष्‍ट हृदयक ओ अविश्‍वासी जिन होओ।
58003013	“आझुक दिन” कना समय रहट्‍सम हरेक दिन एक-औरजहन उत्‍साह देटिरहो, तब पापक छलछामले टुह्र कठोर नैहुइबो।
58003014	यदि हम्र सुरुम ख्रीष्‍टम भरोसा करलअस अन्‍तिमसम भरोसा कर्टिबाटी कलसे, हम्र ख्रीष्‍टकसँग साझ्‍या हकदार होरली।
58003015	धर्मशास्‍त्रम लिखल बा, “आज टुह्र उहाँक आवाज सुन्‍बो कलसे, टुन्‍हक पुर्खाओँ विरोध करलअस टुह्र कठोर जिन होओ।”
58003016	परमेश्‍वरक आवाज सुन्‍क फे उहाँक विरोध करुइयन के रलह? मोशक अगुवाइम मिश्रदेशमसे निकार्क आनल मनै जो नैरलह का?
58003017	परमेश्‍वर चालीस वर्षसम केहीसे रिसैल? पाप कर्टिरना उह मनैनसे नैहो का, जे उजार ठाउँम सखाप पारगैलह?
58003018	“मै विश्राम देना ठाउँम हुँक्र कबु फे जाइ नैपैहीँ” कैक परमेश्‍वर क्‍याकर बारेम किर्‍या खैलह? उहाँ यी बात उह अट्‌टेरी मनैन्‍हक बारेम नैकलह का?
58003019	आब हम्र देख्‍ठी, कि विश्‍वास नैकर्लक कारण हुँक्र विश्राम पैना ठाउँम जाइ नैपैल।
58004001	हमन विश्राम देहम कैक परमेश्‍वरक करल प्रतिज्ञा आम्‍ही फे पलबा। उहओर्से होस करी ओ उ विश्राम पैना ठाउँम पैँठ नैपैना टुह्र कुई फे जिन ह्‍वाए।
58004002	काकरकि पुर्खनअस हमन फे खुशीक खबर सुनागैल्‌ बा। तर हुँकन देगैल्‌ खुशीक खबर हुँकन्‍हक लाग बेकार हुइल् काकरकि हुँक्र आपन सुनल वचनम विश्‍वास नैकर्ल।
58004003	आब हम्र विश्‍वास करुइयनजुन परमेश्‍वरक प्रतिज्ञा करल उ विश्राम पैना ठाउँम जैठी। जसिन कि उहाँ विश्‍वास नैकरुइयन्‍हक बारेम कल, “उहओर्से मै त रिसक झ्‍वाँकम किर्‍या खाक कनु, ‘मै विश्राम देना ठाउँम हुँक्र कबु फे जाइ नैपैहीँ।’” विश्राम पैना ठाउँक बन्‍दोबस्‍त कैगिल्‌ नैरह कना बात नैहो, काकरकि सृष्‍टि कैगैल्‌ समयम जो परमेश्‍वरक सारा काम पूरा हुइलकओर्से उहाँ विश्राम कर्लह।
58004004	धर्मशास्‍त्रम कौनो ठाउँम सृष्‍टिक सातवाँ दिनिक बारेम असिक कैगिल्‌ बा, “सारा काममसे परमेश्‍वर सातवाँ दिनम विश्राम लेल।”
58004005	ओ यी बात चर्चा कैगिल्‌ ठाउँम परमेश्‍वर फेदोस्र कल, “मै विश्राम देना ठाउँम हुँक्र कबु फे जाइ नैपैहीँ।”
58004006	अघट्‌टे खुशीक खबर सुनल मनै अट्‌टेरी हुइलकओर्से विश्राम पैना ठाउँम जाइ नैपैल। तर आब और जन फे बाट, जे उ विश्राम पैना ठाउँम जैनेबाट।
58004007	उहओर्से परमेश्‍वर उहाँक विश्राम पैना ठाउँम जाइक लाग और दिनह “आज” कैक फेदोस्र तोक्‍ल। उहाँ आघ ब्‍वालल्‌ बात धेर समय पाछ राजा दाऊदद्वारा कल, “आज टुह्र उहाँक आवाज सुन्‍बो कलसे, टुह्र कठोर जिन होओ।”
58004008	यदि यहोशू इस्राएलीहुँकन परमेश्‍वरक प्रतिज्ञा करल वास्‍तविक विश्राम पैना ठाउँम पुगैट कलसे, परमेश्‍वर पाछसे और दिनिक बातऽ नैबटोइनेरलह।
58004009	असिक हम्र देख्‍ठी, कि परमेश्‍वर सातवाँ दिनम विश्राम लेहलअस उहाँक मनैन्‍हक लाग तयार पारगैल्‌ विश्राम बाँकी पलबा।
58004010	परमेश्‍वर आपन काम सेक्‍क विश्राम लेहलअस विश्राम पैना ठाउँम पैँठुइयन फे आपन-आपन काममसे विश्राम पैठ।
58004011	उहओर्से उ विश्राम पैना ठाउँम पैँठक लाग स्‍याकलसम कोसिस करी। यदि हम्र इस्राएलीन्‍हकअस अट्‌टेरी हुइना हो कलसे त हम्र नाश होजैबी।
58004012	काकरकि परमेश्‍वरक वचन त जीवित ओ काम कर्टिरना हिसाबक बा। यी त दुनुओर धार रहल तरवालसे फे धर्‍यार बा। यी भित्तर पुग्‍क प्राण ओ आत्‍मह रेट्‌क जोर्नी ओ हड्डीक गुदीह समेत छिङ्‍टिछिङ्‍टा पारदेठा। परमेश्‍वरक वचन मनैन्‍हक हृदयक विचार ओ चाहनह एक-एक कैक जाँच कर्ठा।
58004013	परमेश्‍वरक नजरम सृष्‍टिक कौनो चिज फे नुकल नैरहट्। उहाँक आघ सब चिज खुल्‍ला बा ओ छर्लङ्‌ग देखपर्ठा। उहाँह जो हम्र सबजन आपन करल कामक हिसाबकिताब बुझाइपर्ठा।
58004014	स्‍वर्गम गैलक परमेश्‍वरक छावा येशू जो हमार महान् प्रधान पूजारी हुइलकओर्से हम्र आपन विश्‍वास करल बात पक्‍कासे पक्रलरही।
58004015	हमार प्रधान पूजारी हमार कमजोरी बुझ नैसेक्‍ना पूजारी नैहुइट। पापम फँसैना हरेक उपायद्वारा हमारअस सब बातम उहाँक परीक्षा हुइलन, तर उहाँ पाप नैकर्ल।
58004016	उहओर्से आब हम्र निर्धक्‍क होक अनुग्रही परमेश्‍वरक सिंहासनक आघ जाई, ओ खाँचो परल समयम सहायतक लाग हम्र उहाँसे कृपा ओ अनुग्रह पैनेबाटी।
58005001	हरेक प्रधान पूजारी परमेश्‍वरक आघ मनैन्‍हक प्रतिनिधित्‍व करक लाग रोजगैल्‌ मनैया हुइट। ऊ मनैन्‍हक तर्फसे परमेश्‍वरकठे पापबलि ओ और भेटी चह्राइक लाग नियुक्त कैजैठ।
58005002	अज्ञानी मनैन् ओ गलत डगरिम जैना मनैन ऊ नम्र होक सम्‍झाइसेक्‍ठ काकरकि ऊ अपन्‍हे फे कमजोर मनै जो हुइट।
58005003	उहओर्से और मनैन्‍हक लाग पापबलि चह्राइबेर ऊ आपन लाग फे पापबलि चह्रैना हुँकहीन कर लग्‍ठन।
58005004	प्रधान पूजारी हुइना सम्‍मान कुई फे अपन्‍हे लिह नैस्‍याकट। यी बात त हारूनह परमेश्‍वर बलाइलअस उहाँद्वारा बलागैलसे केल हुइठा।
58005005	ख्रीष्‍ट फे प्रधान पूजारी हुइना सम्‍मान अपन्‍हे लेलक नैहुइट। उहाँह त परमेश्‍वर रोज्‍क कल, “टुँ म्‍वार छावा हुइटो, आज मै टुँहार बाबा हुइनु।”
58005006	और ठाउँम परमेश्‍वर असिक कल, “टुँ मल्‍कीसेदेकअस सड्‌डभरिक लाग पूजारी हुइटो।”
58005007	येशू आपन शारीरिक जीवनम रहलब्‍याला मुवलमसे बचाइ सेक्‍ना परमेश्‍वरह कर्रसे प्रार्थना कर्ल ओ रो-रोक बिन्‍ती चह्रैल। उहाँक नम्रता ओ भक्तिक कारणले जो परमेश्‍वर उहाँक प्रार्थना सुन्‍ल।
58005008	उहाँ परमेश्‍वरक छावा रलसे फे आपन भ्‍वागल दुःखकष्‍टमसे उहाँ परमेश्‍वरक आज्ञापालन कर सिक्ख्‍ल।
58005009	असिक परमेश्‍वर उहाँह पूरा सिद्ध ठहरैल ओ उहाँक आज्ञापालन करुइयन्‍हक लाग उहाँ अनन्‍तकालिन मुक्तिक स्रोत हुइल।
58005010	ओ परमेश्‍वर जो उहाँह मल्‍कीसेदेकअस प्रधान पूजारी नियुक्त कर्ल।
58005011	याकर बारेम टुँहन कहपर्ना बात त धेर बा, तर टुँहन बुझैना भर गाह्रो बा, काकरकि टुन्‍हक बुझ्‍ना क्षमता कमजोर बा।
58005012	आम्‍हीसम त टुह्र औरजहन सिखाइ सेक्‍ना होजाइपर्ना रह, तर आम्‍ही परमेश्‍वरक वचनक बारेम आधारभूत बात समेत टुँहन और जन सिखाइपरल बा। टनिक हिरगर भोजन खाइक सटाहा टुह्र अपन्‍हे डाईक दूध पिना लर्काअस बाटो।
58005013	डाईक दूध केल पिउइया त लर्कहे हो। असल ओ खराब बातक ज्ञान वाकरम नैरटस।
58005014	तर हिरगर भोजन खउइया त परिपक्‍व मनैया हो। ऊ त बुद्धि लगाक अभ्‍यासद्वारा असल ओ खराब बात अल्‍गाइ सेक्‍ना क्षमता रहल मनैया हो।
58006001	उहओर्से आब हम्र ख्रीष्‍टक बारेम घरीघरी आधारभूत शिक्षा सिख्‍ना बातओर नैलागी। बेनसे आपन समझम हम्र परिपक्‍व बनी। मृत्‍युम लैजैना काममसे मन परिवर्तन कैक परमेश्‍वरम विश्‍वास कर्ना जसिन विषयम सिखक लाग फेदोस्र सुरु कर्ना आवश्‍यक नैहो।
58006002	धेर किसिमक बप्‍तिस्‍मक बारेम सिख्‍ना बात, केक्रोम हाँठ ढैक प्रार्थना कर्ना बात, मुवलमसे फेदोस्र जिना बात ओ आखिरी न्याय हुइना विषयम टुँहन फेदोस्र सिखाइपर्ना जरुरी नैहो।
58006003	यदि परमेश्‍वर अनुमति देहीँ कलसे, हम्र पैल्‍हक शिक्षासे आघ बहर्क परिपक्‍व शिक्षाओर लग्‍बी।
58006004	काकरकि एक फ्‍यारा परमेश्‍वरक ज्‍योति पाइल, स्‍वर्गक वरदान फे चिखल, पवित्र आत्‍मक भाग फे पाइल,
58006005	परमेश्‍वरक वचनक मीठ स्‍वाद पाइल, अइना युगक लाग कैजिना परमेश्‍वरक शक्तिशाली काम द्‍याखल,
58006006	मनै होक फे परमेश्‍वरह फेदोस्र छोर्क जैना मनैन पापी मन परिवर्तन कर लगाक परमेश्‍वरकठे घुमाई नैसेक्‍जाइट्‍! काकरकि असिन मनै त परमेश्‍वरक छावह द्वासर फ्‍यारा क्रूसम टङ्‌गैठ ओ सबजन्‍हक आघ उहाँक बेइज्‍जत कर्ठ।
58006007	जौन जमिन उप्‍परसे घरीघरी बर्सल पानीले भिज्‍ठा, ओ मनैद्वारा खनजोत कैजैठा, ओ हुँकन्‍हक लाग मन परल बाली उब्‍जैठा, उ जमिनम परमेश्‍वरक आशिष पर्ठा।
58006008	तर यदि उ जमिनम काँट ओ सिहुँर केल जामल कलसे, उ त बिनकामक हुइठा। असिन जमिनम त परमेश्‍वरक सराप परसेक्‍ठा ओ अन्‍तम ओहीह आगीले जराजैठा।
58006009	प्रियहुँक्र, हम्र असिक बोल्लसे फे हमन पूरा विश्‍वास बा, कि टुन्‍हक जीवनम यहीसे असल चिज, अर्थात्‌ मुक्तिसे मिल्‍ना चिज बा।
58006010	टुह्र परमेश्‍वरक मनैन्‍हक सेवा कैक परमेश्‍वरप्रति आपन प्रेम देखारख्‍लो, ओ आम्‍ही फे असिन सेवा कर्टिबाटो। परमेश्‍वर अन्यायी नैहुइट। टुन्‍हक करल यी सेवा ओ प्रेमह उहाँ नैबिस्रैट।
58006011	टुह्र सबजन्‍हक यिह जोश आखिरी समयसम पलिरही ओ टुन्‍हक आशा फे पूरा हुई, यिह हमार कामना बा।
58006012	हमार चाहना यी बा, कि टुह्र अल्‍छी जिन होओ, तर ओसिन मनैअस होओ जे विश्‍वास ओ धैर्यद्वारा प्रतिज्ञा कैगिल्‌ चिज पैठ।
58006013	परमेश्‍वर अब्राहामह प्रतिज्ञा करबेर आपनसे बरा और किहुह नैपैलकओर्से उहाँ आपन नाउँम किर्‍या खैल,
58006014	ओ कल, “मै टोहीह जाट्‌टीसे आशिष देहम, ट्‌वार सन्‍तान गन नैसेक्‍जैना धेर हुइहीँ।”
58006015	असिक अब्राहाम धीरजी होक अश्‍या लग्‍लरल ओ परमेश्‍वरक प्रतिज्ञा करल आशिष पैल।
58006016	मनै त किर्‍या खाइबेर आपन कहल बात पक्‍का हो कैक आपनसे बरा व्‍यक्तिक नाउँम किर्‍या खैठ, ओ किर्‍याद्वारा वाद-विवाद फे शान्‍त हुइठा।
58006017	परमेश्‍वरक प्रतिज्ञा पैना मनैन उहाँ आपन करल प्रतिज्ञा पक्‍का हो ओ कबु फे परिवर्तन नैहुइट्‍ कैक देखाइक लाग उहाँ किर्‍या समेत खैल।
58006018	परमेश्‍वरक करल प्रतिज्ञा ओ खाइल किर्‍या दुनु बात परिवर्तन नैहुइट्‍, काकरकि परमेश्‍वर झूट ब्‍वाल नैसेक्‍ट। उहओर्से यी दुनु बातले हम्र उहाँकम शरण लिह जाइ चहुइयन हमार सामुन्‍नेम ढरल आशा पक्रलरना भारी हौसला पारख्‍ली।
58006019	यिह आशम हमार जीवन अर्‍याइल बा। यी आशा त सुरक्षित ओ भरपर्दो बा, ओ हमन स्‍वर्गीय मन्‍दिरक पर्दाभित्तर महापवित्र स्थानसम लैजिठा।
58006020	हमार लाग येशू हमनसे आघहेँ उ ठाउँम गैरल। उहाँ त मल्‍कीसेदेकअस सड्‌डभरिक लाग प्रधान पूजारी होरल।
58007001	मल्‍कीसेदेक त शालेम सहरक राजा ओ सर्वोच्‍च परमेश्‍वरक पूजारी रलह। अब्राहाम चार जन राजाहुँकन लडाइँम हराक घुमबेर हुँकहीन मल्‍कीसेदेक भेँटैल ओ आशीर्वाद देल।
58007002	अब्राहाम आपनठे रहल सारा धनसम्‍पत्तिक दश भागक एक भाग (दशांश) मल्‍कीसेदेकह देल। मल्‍कीसेदेक नाउँक अर्थ “धार्मिक हिसाबले शासन कर्ना राजा” हो ओ ऊ शालेमक राजा रलकओर्से हुँकहार नाउँले “शान्‍तिपूर्ण तरिकाले शासन कर्ना राजा” कना बात फे बुझैठा।
58007003	मल्‍कीसेदेकक् डाई-बाबा ओ पितापुर्खा केक्रो बारेम कुछु जानकारी नैहो। हुँकहार जन्‍म ओ मरणक बारेम फे कुछु जानकारी नैहो। परमेश्‍वरक छावकअस ऊ सड्‌डभरिक पूजारी हुइट।
58007004	ऊ कत्रा महान् व्‍यक्ति रलह कना बात टुह्र अपन्‍हे बुझ्‍ठो। हमार महान् पुर्खा अब्राहाम समेत लडाइँमसे जित्‍क आनल चीजबिजक दशांश हुँकहीन देल।
58007005	पूजारी पदम नियुक्त हुइल् लेवीक सन्‍तानहुँक्र आपन इस्राएली दादुभैयन्‍हक कमाहीमसे दशांश उठैठ। यी इस्राएली दादुभाइ फे अब्राहामक वंशमसे आइल् हुइट, तर फे व्‍यवस्‍था हुँकन्‍हक कमाहीमसे दशांश उठैना अधिकार लेवीक सन्‍तानन देराखल।
58007006	पूजारी मल्‍कीसेदेक त लेवी वंशक नैरलह। तर फे ऊ त अब्राहामसे दशांश लेल ओ परमेश्‍वरक प्रतिज्ञा पैना अब्राहामह ऊ आशीर्वाद देल।
58007007	छोटी मनै बरा मनैनसे आशीर्वाद पैठ कना बात त सबजहन थाहँ बा।
58007008	कमाहिक दशांश उठैना लेवीक सन्‍तानहुँक्र त मुक जैठ। तर धर्मशास्‍त्रक कहल अनुसार दशांश उठैना मल्‍कीसेदेक त सड्‌डभर जीवित पलरठ।
58007009	आब असिक फे कह सेक्‍जैठा, मल्‍कीसेदेकह अब्राहाम दशांश देहबेर दशांश लेना लेवी फे हुँकहीन दशांश देल।
58007010	काकरकि मल्‍कीसेदेक अब्राहामह भेटाइल ब्‍याला लेवी त आपन पुर्खा अब्राहामक शरीरभित्रहेँ रलह।
58007011	लेवीक सन्‍तानन्‍हक पूजारी पदक आधारम इस्राएलीहुँक्र व्‍यवस्‍था पारख्‍लह। आब लेवी पूजारीक सेवाले मनै सिद्ध हुइना रलसे त लेवी-कुलक हारूनक सन्‍तानमसे आइल पूजारीन्‍हकअस नैहोक मल्‍कीसेदेकअस फरक किसिमक पूजारीक आवश्‍यक पर्नेनैरह।
58007012	परमेश्‍वर अपन्‍हे फरक किसिमक पूजारी नियुक्त कर्लकओर्से, पूजारी रोज्‍ना व्‍यवस्‍था फे फेरजाइपर्ठा।
58007013	हमार प्रभु, ज्‍याकर विषयम यी बात कैगिल्‌ बा, उहाँ त लेवी-कुलक नैहोक और कुलक हुइट। उहाँक कुलम कुई फे पूजारी होक सेवा नैकर्लहो।
58007014	सबजहन थाहाँ हुइल् बात हो, कि हमार प्रभु त यहूदा कुलम जन्‍मलह। यहूदा-कुलमसे पूजारी हुइना बारेम मोशा कुछु फे नैकलहुइट।
58007015	मल्‍कीसेदेकअस और पूजारी आसेक्‍लकओर्से, आब लेवी-कुलक पूजारी पद ओ व्‍यवस्‍था फेरस्‍याकल बा कना बात झन् स्‍पष्‍ट हुइठा।
58007016	येशू त लेवी-कुलम जन्‍म लिहपर्ना कौनो नियमक आधारम पूजारी हुइलक नैहुइट, तर कबु नाश नैहुइना जीवनक शक्तिक आधारम बनागैल्‌ पूजारी हुइट।
58007017	धर्मशास्‍त्रम फे असिक लिखल बा, “मल्‍कीसेदेकअस टुँ सड्‌डभरिक लाग पूजारी हुइटो।”
58007018	पूजारी सम्‍बन्‍धी पुरान व्‍यवस्‍था कुछु कर नैसेक्‍ना ओ काम नैलग्‍ना हुइलकओर्से खारेज होरहल।
58007019	काकरकि मोशक व्‍यवस्‍था त कुछु फे सिद्ध बनाइ नैस्‍याकल। तर आब त और असल आशा हमन देगैल्‌ बा, जे हमन परमेश्‍वरक लग्‍घ पुगैठा।
58007020	यिहाँ त किर्‍या खाइल बात बा, जब कि औरजहन परमेश्‍वर किर्‍या खाक पूजारी नैबनैल,
58007021	तर येशूह त परमेश्‍वर किर्‍या खाक पूजारी बनैलह। उहाँक कहल बात धर्मशास्‍त्रम असिक लिखल बा, “परमप्रभु किर्‍या खाक कैरख्‍ल ओ उहाँ आपन मन परिवर्तन नैकर्ट, ‘टुँ सड्‌डभरिक लाग पूजारी हुइटो।’”
58007022	यिह किर्‍याले जो येशूह उत्तम बाचक जमानत बनैठा।
58007023	और फरक का रह कलसे, लेवी-कुलक पूजारीन्‍हक संख्‍या धेर होरलहा, काकरकि हुँक्र मुवपर्ना हुइलकओर्से आपन सेवा सड्‌डभर कर नैसेक्‍ल।
58007024	तर येशू त अनन्‍तसम पलरना हुइलकओर्से उहाँक पूजारी पद कबु नैहेरैटन।
58007025	उहओर्से येशूम विश्‍वास कैक परमेश्‍वरकठे अइना मनैन उहाँ आब ओ सड्‌डभरिक लाग बचाइसेक्‍ठ काकरकि हुँकन्‍हक लाग परमेश्‍वरसे प्रार्थना कैदेहक लाग उहाँ सड्‌डभर जीवित पलरठ।
58007026	हमन चाहल प्रधान पूजारी त येशू जो हुइट। उहाँ पवित्र, निर्दोष, शुद्ध बाट ओ परमेश्‍वर उहाँह पापी मनैन्‍हकमसे अल्‍गाक सबसे उच्‍च स्‍वर्गम बैठैल।
58007027	और प्रधान पूजारीहुँकन करपरलअस उहाँह आपन ओ औरजन्‍हक पाप मेटाइक लाग हरेक दिन बलि चह्राइ नैपर्टन काकरकि उहाँ एक्‍क फ्‍यारम सड्‌डभरिक लाग पुग्‍ना हिसाबले अपन्‍हेह बलि चह्रैल।
58007028	व्‍यवस्‍था त प्रधान पूजारी हुइक लाग कमजोर मनैन नियुक्त करल, तर व्‍यवस्‍थसे पाछ परमेश्‍वर किर्‍या खाक देहल प्रतिज्ञा सड्‌डभरिक लाग सिद्ध बनागैल्‌ छावह नियुक्त कैराखल।
58008001	आब हम्र कहख्‍वाजल बात यिह हो: हमार असिन प्रधान पूजारी बाट, जे स्‍वर्गम सर्वोच्‍च परमेश्‍वरक सिंहासनक दाहिन पाञ्‍जर बैठलबाट।
58008002	उहाँ महापवित्रस्‍थानम प्रधान पूजारी होक सेवा कर्ठ। यी महापवित्र ठाउँ त मनैन्‍हक बनाइल नैहो तर परमप्रभुक बनाइल हो।
58008003	काकरकि हरेक प्रधान पूजारी परमेश्‍वरह भेटी ओ बलिदान चह्राइक लाग नियुक्त हुइल् रठ। उहओर्से हमार प्रधान पूजारीकठे फे परमेश्‍वरह चह्राइक लाग कुछु ना कुछु त रहहीपर्ठन।
58008004	उहाँ यी पृथ्‍वीम पलरट कलसे, पूजारी बन्‍ने नैरलह, काकरकि व्‍यवस्‍था अनुसार भेटी चह्रैना पूजारीहुँक्र त यिहाँ आघहेँसे पलबाट।
58008005	हुँकन्‍हक कर्ना काम स्‍वर्गम रहल बातक नकल ओ छैह्‍याँ केल हो। मोशा पवित्र पाल बनाइबेर परमेश्‍वरसे असिन आज्ञा पारख्‍लह, “हेर्, पर्वत्‍वम टोहीह देखागैल्‌ नमुना अनुसार सब चिज बनाइस।”
58008006	येशूह देगैल्‌ पूजारी काम और प्रधान पूजारीन्‍हक कामसे धेर उत्तम बा। ओसहेँक परमेश्‍वर मध्‍यस्‍थकर्ता येशूद्वारा मनैनसे बान्‍धल लौव बाचा फे पैल्‍ह बाहान्‍गैल्‌ पुरान बाचसे उत्तम बा। काकरकि यी बाचा झन् उत्तम बातक प्रतिज्ञम आधारित बा।
58008007	काकरकि यदि पैल्‍हक बाचम खोट नैरहट्‍ कलसे, फेदोस्र बाचा बहन्‍ना आवश्‍यकता पर्नेनैरह।
58008008	तर परमेश्‍वर आपन मनैन्‍हकम दोष भेँटैल त कल, “दिन अइटीबा, परमप्रभु कठ, जब मै इस्राएल ओ यहूदक घरानासे लौव बाचा बन्‍धम।
58008009	यी बाचा हुँकन्‍हक पुर्खनसे म्‍वार बान्‍धल बाचाअस नैहुइनेहो। उ ब्‍याला मै हाँठ पकर्क हुँकन मिश्रदेशमसे निकार्क अन्‍नहुँ। तर मै हुँकनसे बान्‍धल बाचह हुँक्र भङ्‌ग कर्ल। उहओर्से मै फे हुँकन्‍हक वास्‍त नैकर्नु।
58008010	परमप्रभु कठ, अइना दिनम मै इस्राएलक घरानासे यी लौव बाचा बन्‍धम: हुँकन्‍हक मनम म्‍वार व्‍यवस्‍था ढैदेहम, ओ हुँकन्‍हक हृदयम उ लिखदेहम। मै हुँकन्‍हक परमेश्‍वर हुइम, ओ हुँक्रजुन म्‍वार मनै हुइहीँ।
58008011	उ ब्‍याला कुई फे ‘परमप्रभुह चिन्‍हो’ कैक आपन दादुभाइ ओ छरछिमेकीहुँकन सिखाइ नैपर्नेहो, छोटीसे लेक बरा मनै सबजन महीह चिन्‍नेबाट।
58008012	काकरकि हुँकन्‍हक सब अपराध मै क्षमा कैदेहम, ओ हुँकन्‍हक पाप फेदोस्र कबु नैसम्‍झम।”
58008013	परमेश्‍वर यी बाचह “लौव बाचा” कलकओर्से उहाँ पैल्‍ह बान्‍धल बाचह पुरान ठहरैल। पुरान होक खियैटी गैल्‌ बात झट्‌टहेँ नाश होक जउइयाबा।
58009001	पैल्‍हक बाचम परमेश्‍वरक आराधना कर्ना धार्मिक विधान ढैगिल् रह ओ आराधना करक लाग मनैन्‍हक बनाइल एकठो पवित्रस्‍थान फे रह।
58009002	एकठो पवित्र पाल टङ्‌गागैल्‌ रह, वाकर पैल्‍ह क्‍वाठम दिया ढर्ना सामदान, टेबुल ओ परमेश्‍वरह चह्राइल रोटी ढैगिल् रह। यहीह पवित्रस्‍थान कैजाए।
58009003	द्वासर पर्दक भित्तर और क्‍वाठा रह, ओहीह महापवित्र स्‍थान कैजाए।
58009004	यिहिँम धूप बर्ना स्‍वानक वेदी, ओ स्‍वानले म्‍वाह्रल सन्‍धूक रह, जेहीह बाचक सन्‍धूक कैजाए। उ सन्‍धूकिम मन्‍न कैजिना खैना चिज ढरल स्‍वानक भाँरा, टेम्‍ह्री लागल हारूनक लट्‍ठी, ओ परमेश्‍वरक बाचा रहल दुइठो पत्‍थ्रक पाटी रह, जहाँम दश आज्ञा लिखल रह।
58009005	उ सन्‍धूकिक ढप्‍कनीक उप्‍पर “करूब” कैजिना दुइठो स्‍वर्गदूत बनागैल्‌ रलह। हुँकन्‍हक आमने-सामने फैलल् डैनाले महिमित परमेश्‍वर ओठे बाट कैक देखैना उ ढप्‍कनीक उप्‍पर छैह्‍याँ पर्लरलह। उ ढप्‍कनह “पाप क्षमा कर्ना आसन” कैजाए। तर आब यी सक्‍कु बातक एक-एक कैक बयान कर नैसेक्‍जाई।
58009006	असिक सब बातक प्रबन्‍ध मिलाक सेक्‍लसे पूजारीहुँक्र आपन विधि ओ कर्तव्‍य पालन कर्टी निरन्‍तर बाहरओरिक पवित्रस्‍थानभित्तर जाइँट्‍।
58009007	तर भित्तरओरिक महापवित्रस्‍थानम भर प्रधान पूजारी वर्षक एकचो केल जाइँट्‍, उह फे रगत बिना लेल नाही। उ रगत हुँकहार आपन पापक लाग ओ मनै अन्‍जानम करल पापक लाग चह्राइँट्‍।
58009008	पवित्र आत्‍मा यिहिँमसे देखैटीरलह, कि जबसम पैल्‍हक पवित्रस्‍थान पलरह, तबसम महापवित्र स्‍थान भित्तर जैना डगर नैखुलल्।
58009009	यी त वर्तमान समयम हमन सिखैना एकठो उदाहरण हो। परमेश्‍वरह चह्राइल भेटी ओ बलिले आराधना कर्ना मनैन्‍हक हृदय शुद्ध बनाइ नैस्‍याकट्‍ कना बात बुझैठा।
58009010	यी सब खैना, पिना ओ धेर किसिमक शुद्ध हुइना विधि केल हो। परमेश्‍वरक लौव व्‍यवस्‍था नैआइट्‍सम कैजिना धार्मिक विधान केल हो।
58009011	तर ख्रीष्‍ट जब प्रधान पूजारी होक अइल, तब उहाँ आब रहल सब असल चिज अन्‍ल। उहाँ और पूजारीन्‍हकअस पालम नैगैल। उहाँक गैलक स्‍थान त ओहीसे असल ओ पूर्ण बाटन जौन यी संसारम नैहो ओ मनैन्‍हक बनाइल फे नैहो।
58009012	उहाँ स्‍वाझ महापवित्रस्‍थानम सड्‌डभरिक लाग एक्‍क फ्‍यारा पैँस्‍ल। उहाँ बोक्‍या ओ बच्‍छुन्‍हक बलिक रगत लेक नाही तर आपन बलिक रगत लेक पैँस्‍ल ओ हमार मुक्ति सड्‌डभरिक लाग सुरक्षित बनैल।
58009013	अशुद्ध हुइल् मनैन्‍हकम बोक्‍या ओ सँर्‍वन्‍हक रगत ओ कलोर्‍यक भुई छिट्‍लसे शारीरिक रूपम शुद्ध हुइठ कलसे,
58009014	ख्रीष्‍टक रगतम त झन् हमन शुद्ध बनैना भारी शक्ति बाटन। ख्रीष्‍ट त सिद्ध बलि होक सड्‌डभर पलरना परमेश्‍वरक आत्‍माद्वारा अपन्‍हेह परमेश्‍वरम अर्पण कर्ल। आब हम्र मृत्‍युम लैजैना काममसे मुक्त होक जीवित परमेश्‍वरक सेवा कर सेकी कैक ख्रीष्‍ट आपन रगतले हमन शुद्ध पर्ठ।
58009015	उहओर्से परमेश्‍वरक प्रतिज्ञा करल अनन्‍तसम रना आशिष उहाँद्वारा बलागैल्‌ मनै पैहीँ कैक ख्रीष्‍ट त परमेश्‍वर ओ मनैन्‍हक बीचम लौव बाचा स्‍थापित कर्ल। पैल्‍हक पुरान बाचक ब्‍याला मनैन्‍हक करल अपराधमसे हुँक्र मुक्ति पैहीँ कैक ख्रीष्‍ट उह मुक्तिक म्‍वाल तिरक लाग आपन प्राण देल।
58009016	कत्रा मनै मुलक पाछ आपन सम्‍पत्ति बाँटक लाग इच्‍छा-पत्र बनैठ। इच्‍छा-पत्रम लिखल बात लागू करक लाग इच्‍छा-पत्र बनैना मनैयक मृत्‍यु हुइल प्रमाणित हुइपर्ठा।
58009017	इच्‍छा-पत्र करैना मनैया बाँचतसम उ इच्‍छा-पत्र लागू कर नैसेक्‍जाइट। काकरकि इच्‍छा-पत्र करैना मनैया मुलसे केल लागू हुइठा।
58009018	उहब्‍याला परमेश्‍वरक बान्‍धल पैल्‍हक बाचा फे रगत बिना बहैल पक्‍का हुइ नैस्‍याकल।
58009019	जब मोशा व्‍यवस्‍थक हरेक आज्ञा मनैन सुनाक सेक्‍ल, तब ऊ बच्‍छु ओ बोक्‍यक रगतम पानी मिलाक लाल ऊन ओ हिसपक झालले व्‍यवस्‍थक किताबम ओ सब मनैन्‍हकम छिट्‍ल।
58009020	ओ ऊ असिक कल, “टुह्र पालन करक लाग परमेश्‍वरक बान्‍धल बाचह पक्‍का कर्ना रगत यिह हो।”
58009021	असहँक मोशा पवित्र पालम ओ आराधनम चलाजैना सक्‍कु भाँरम रगत छिट्‍ल।
58009022	वास्‍तवम व्‍यवस्‍थक कहल अनुसार बलि चह्राइल रगतले प्राय: सब चिज शुद्ध पारजैठा ओ रगत बिना बहैल पापक क्षमा ह्‍वाए नैस्‍याकट्‍।
58009023	यदि स्‍वर्गीय बातक नमुनाह शुद्ध पारक लाग असिन विधि चाहल कलसे स्‍वर्गक बात शुद्ध पारक लाग त झन् उत्तम बलिदानक आवश्‍यकता परल।
58009024	ख्रीष्‍ट मनैन्‍हक बनाइल पवित्रस्‍थानम नैपैँस्‍ल, जौन सत्‍य पवित्रस्‍थानक नकल केल हो। उहाँ त सक्‍कली ठाउँ स्‍वर्गम गैल ओ हमार लाग परमेश्‍वरक सामनेम उपस्‍थित बाट।
58009025	इस्राएलीन्‍हक प्रधान पूजारी त आपन नाही तर पशु बलिक रगत लेक सालो महापवित्र स्‍थान भित्तर पैँस्‍ठ। तर ख्रीष्‍ट त घरी-घरी अपन्‍हे बलिदान ह्‍वाए नैगैल।
58009026	नकि त संसारक उत्‍पत्ति हुइलठेसे उहाँह घरी-घरी दुःख भ्‍वागपर्ने रलहन। तर यी युगक आखिरी दिनम उहाँ सड्‍डक लाग एकचो अइल ओ पापह हटाइक लाग अपन्‍हे बलिदान हुइल।
58009027	जसहँक यी बात निश्‍चित बा, कि मनै एक फ्‍यारा मुठ ओ वाकरपाछ न्याय हुइठा,
58009028	ओसहँक ख्रीष्‍ट फे धेर जन्‍हक पाप उठाइक लाग एक्‍क फ्‍यारा बलिदान हुइल। उहाँ द्वासर फ्‍यारा अउइयाबाट, उ ब्‍याला पाप उठाइक लाग नाही, तर उहाँह अश्‍या लाग्‍क बैठुइयन मुक्ति देहक लाग अउइयाबाट।
58010001	व्‍यवस्‍था त ह्‍वाए अइना वास्‍तविक बातक खास रूप नैहो, वाकर छैह्‍याँ केल्‍हिक हो। उहओर्से सालो चह्राजैना एक्‍क किसिमक बलिदानले परमेश्‍वरकठे बलि चढैना मनैन सिद्ध पार नैस्‍याकट्‍।
58010002	पशुन्‍हक बलिले पूरा शुद्ध पार सेक्‍जैना रहट्‍ त काकर घरी-घरी बलि चह्राइपरट्‍? यदि उ बातले बलि चह्रुइयन शुद्ध हुइना रहट्‍ त सड्‍डक लाग एकचो शुद्ध हुइनेरह ओ पूरा शुद्ध होक हुँकन्‍हक विवेक हुँकन दोषी नैठहरैनेरलहन।
58010003	तर उ बलिदानले सालो मनैन पापक सम्‍झना केल करैठा।
58010004	काकरकि सँर्‍वा ओ बोकेन्‍हक रगतले पाप मेटाइ नैसेक्‍जाइट्‍।
58010005	उहओर्से येशू ख्रीष्‍ट संसारम आइबेर परमेश्‍वरह असिक कल, “अप्‍नह बलि ओ भेटी नैचाहल, तर अप्‍न म्‍वार लाग एकठो शरीर तयार पारदेरख्‍ली।
58010006	होमबलि ओ पापबलिम अप्‍न खुशी नैहुइटी।
58010007	तब मै कनु, ‘हे परमेश्‍वर, मै हाजिर बाटुँ। धर्मशास्‍त्रम लिखलअस, मै अप्‍नक इच्‍छा पूरा कर्ना तयार बाटुँ।’”
58010008	पैल्‍ह्‍हेँ उहाँ कल, “अप्‍न भेटी ओ बलि नैचहटी, अप्‍न होमबलि ओ पापबलिले खुशी नैहुइटी,” जब कि यी बलि त व्‍यवस्‍थक कहल अनुसार जो चह्राजाए।
58010009	तबदोस्र उहाँ कल, “हे परमेश्‍वर मै हाजिर बाटुँ, मै अप्‍नक इच्‍छा पूरा कर्ना तयार बाटुँ।” उहओर्से ख्रीष्‍ट पैल्‍हक बलिदान खारेज कर्ठ। याकर सटाहा द्वासर बलिदान स्‍थापित कर्ठ।
58010010	काकरकि येशू ख्रीष्‍ट परमेश्‍वरक इच्‍छा पूरा कर्ल। उहब्‍याला उहाँ एकचो आपन शरीरह बलिदान देक सड्‍डक लाग हमन सब पापमसे शुद्ध पाररख्‍ल।
58010011	हरेक इस्राएली पूजारीहुँक्र दिनदिन ठह्‍र्‍याक सेवा कर्ठ ओ घरी-घरी एक्‍क किसिमक बलि चह्रैठ, जौन बलिले कबु फे पाप मेटाइ नैस्‍याकट्‍।
58010012	तर ख्रीष्‍ट सड्‌डभरिक लाग पुग्‍नागरी पापक बलिदान चह्राक परमेश्‍वरक दाहिन पाञ्‍जर बैठ्‍ल।
58010013	परमेश्‍वर उहाँक शत्रुहुँकन उहाँक पाउदान नैबनाइट्‌सम उहाँ अश्‍या लग्‍लरठ।
58010014	पापमसे शुद्ध हुइटी जैना मनैन उहाँ एक्‍कठो बलिदानले सड्‍डक लाग सिद्ध बनारख्‍ल।
58010015	ओ यी विषयम पवित्र आत्‍मा फे हमन असिक साक्षी देठ,
58010016	“परमप्रभु कठ, अइना दिनम मै हुँकनसे लौव बाचा स्‍थापना कर्ना बात यिह हो, म्‍वार व्‍यवस्‍था हुँकन्‍हक हृदयम ढैदेहम, ओ हुँकन्‍हक मनम फे लिखदेहम।”
58010017	उहाँ आकुर कठ, “मै टुन्‍हक पाप ओ दुष्‍ट काम फेदोस्र सम्‍झने नैहुइटुँ।”
58010018	आब सक्‍कु पापक क्षमा हुइल् कलसे फेदोस्र पाप मेटैना बलिदानक आवश्‍यक नैरहल।
58010019	भैयहुँक्र, येशूक रगतले करबेर हम्र महापवित्रस्‍थानम साहससे पैँठसेक्‍ठी।
58010020	उहाँ आपन बलिदानद्वारा आपन शरीररूपी पर्दा हुइटी हमार लाग एकठो लौव ओ जीवित डगर खोलदेरख्‍ल।
58010021	परमेश्‍वरक घरानम अधिकार रहल हमार एक जन महान पूजारी बाट।
58010022	उहओर्से येशूक रगतले हमार विवेकक् दोषमसे हमार मन च्‍वाखा पारगैल्‌ बा ओ शुद्ध पानीले हमार शरीर धोगैल्‌ बा कना बात जान्‍क आब सत्‍य मन ओ पक्‍का विश्‍वासले निर्धक्‍क हुइटी हम्र परमेश्‍वरकठे जाई।
58010023	हम्र दृढ होक स्‍वीकार करल आशह अरगरसे पक्रलरही, काकरकि आपन करल प्रतिज्ञा परमेश्‍वर पूरा कर्नेबाट
58010024	हम्र एक-औरजहन प्रेम ओ असल कामक लाग कसिक उत्‍साहित करैना बातम ध्‍यान ढरी।
58010025	कत्राजन्‍हक सङ्‍गतिम नैजैना बानी रठन, तर हम्र एकसाथ जम्‍मा हुइ नैछोरी। बेनसे प्रभुक आगमन हुइना दिन लग्‍घ आइट्‍ देख्‍लकओर्से एक-औरजहन झन् उत्‍साहित कराई।
58010026	यदि सत्‍य बात बुझ्‍क फे हम्र जान-बुझ्‍क पाप कर्टिरठी कलसे त फेदोस्र हमार पाप मेटैना कौनो बलिदान बाँकी नैहो।
58010027	याकर सटाहा पाप करुइयन डरैटी परमेश्‍वरक सजाय अश्‍या लग्‍लरहपर्ठा। उ सजायक आगीले परमेश्‍वरक विरोधीन भस्‍म पर्नेबा।
58010028	मोशाद्वारा देगैल व्‍यवस्‍थक जे किउ हुइलसे फे उल्‍लङ्‍घन करल कलसे दुइ या तीनठो साक्षीसे बिना कौनो दया देखैल मृत्‍युदण्‍ड देजाए।
58010029	टुह्र अपन्‍हे विचार करो ना: परमेश्‍वरक छावक अनादर कर्ना, जौन रगतद्वारा परमेश्‍वर ओ मनैन्‍हक बीचम लौव बाचा स्‍थापित हुइल् ओ जौन रगतद्वारा ऊ अपन्‍हे पवित्र पारगैल्‌, उह रगतह अपवित्र ठन्‍ना, अनुग्रह कर्ना परमेश्‍वरक आत्‍मह अपमान कर्ना असिन मनै झन् भयङ्‍कर दण्‍ड पैनायोग्यक नैहुइहीँ का?
58010030	काकरकि “बद्‍ला लेना काम म्‍वार हो, मै बद्‍ला लेहुइयाबाटुँ” कहुइयह हम्र चिह्‍न्‍ठी। असिक फे कैगिल्‌ बा, “परमप्रभु आपन मनैन्‍हक न्याय करुइयाबाट।”
58010031	जीवित परमेश्‍वरक हाँठम पर्ना त डरलग्‍टिक बात हो।
58010032	बितल दिनिक याद करो। परमेश्‍वरक ज्‍योति पाक टुह्र धेर दुःखकष्‍ट भ्‍वाग परल, उहफे टुह्र हार नैखैलो।
58010033	कत्रा फ्‍यारा मनैन्‍हक आघ बेइज्‍जत ओ अत्‍याचार कर्‍वापैलो, ओ तमाशा बनागैलो। कत्रा फ्‍यारा ओस्‍तहँ अवस्‍थम परल मनैन्‍हक सँगसँग सहभागी हुइलो।
58010034	कैदम परल मनैन दया देखैलो, आपन धनसम्‍पत्ति लुट्‍जाइबेर खुशीसे सहलो। काकरकि सड्‌डभर रना भारी सम्‍पत्ति आपनठे बा कना बात टुँहन थाहाँ रह।
58010035	उहओर्से हरेस जिन खाओ, टुँहन याकर भारी इनाम मिल्‍ने बा।
58010036	परमेश्‍वरह मनपर्ना काम करक लाग आब टुह्र धीरजसे आपन विश्‍वासम स्‍थिर रना आवश्‍यक बा। तब टुह्र उहाँक प्रतिज्ञा करल बात पैबो।
58010037	धर्मशास्‍त्रम लिखल बात ढिल नैकैक पूरा हुउइया बा, “आब अइनावाला हाली अउइया जो बाट, ओ ब्‍यालो करुइया नैहुइट।
58010038	म्‍वार आघ धर्मी ठह्रल मनै विश्‍वासद्वारा बच्‍नेबाट, तर हुँक्रमध्‍ये कौनोजन महीह छोर्क जहीँ कलसे मै हुँकनसे खुशी नैहुइनेहुइटुँ।”
58010039	तर हम्र उहाँह छोर्क जैना ओ नाश कर्‍वापैना मनै नैहुइटी, हम्र त विश्‍वास कैक मुक्ति पैना मनै हुइटी।
58011001	विश्‍वास कलक आशा करल बातक निश्‍चय ओ नैद्‍याखल बातक पक्‍का भरोसा हो।
58011002	यिह विश्‍वासक कारण अघट्‌टेक मनै परमेश्‍वरसे प्रशंसा पैल।
58011003	विश्‍वासद्वारा जो हम्र बुझ्‍ठी, कि परमेश्‍वरक वचनले सारा संसारक सृष्‍टि हुइल् ओ आब देखपर्ना चिज पैल्‍हहेँ अस्‍तित्‍वम रहल चिजले बनल नैहो।
58011004	विश्‍वासक भरम हाबिल परमेश्‍वरह कयिनसे मजा बलि चह्रैल। विश्‍वासक भरम ऊ परमेश्‍वरक सामु धर्मी ठह्रल ओ हुँकहार चह्राइल बलि परमेश्‍वर स्‍वीकार कर्ल। हाबिल मुक गैलसे फे हुँकहार विश्‍वासले करबेर आम्‍ही फे बोल्‍टीबाट।
58011005	विश्‍वास कर्लकओर्से हनोक मृत्‍युक अनुभव बिना कर्ल यी धर्तीमसे शरीरसैँट उप्‍पर लैजागैल। ओ फेदोस्र नैदेखपर्ल काकरकि परमेश्‍वर हुँकहीन उप्‍पर उठारख्‍लहिन। ऊ उठाजैनासे आघ परमेश्‍वरह खुशी पाररख्‍लह कना बात धर्मशास्‍त्रम लिखल बा।
58011006	विश्‍वास बिना परमेश्‍वरह खुशी पर्ना असम्‍भव बा। काकरकि जे परमेश्‍वरक लग्‍घ अइठा, ऊ परमेश्‍वर बाट ओ उहाँह खोजुइयन उहाँ इनाम देठ कना पक्‍का विश्‍वास करपर्ठा।
58011007	विश्‍वास कैक नोआ परमेश्‍वरक चेताउनी सुन्‍ल। कबु नैद्‍याखल तर पाछ ह्‍वाए अइना बातक बारेम परमेश्‍वर हुँकहीन कैरख्‍लह। ऊ परमेश्‍वरक बात मान्‍क कट्‍ठोक एकठो भारी जहाज बनैल ओ उहिँम पैँठ्‍क आपन परिवारन बचैल। असिक विश्‍वासद्वारा ऊ संसारह दोषी ठह्रैल ओ अप्‍नजुन उह विश्‍वासद्वारा धर्मी मनैया ठह्रल।
58011008	विश्‍वासद्वारा अब्राहाम परमेश्‍वरक आज्ञा मन्‍ल, ओ जाओ कैक कहल ठाउँओर गैल, जौन ठाउँ परमेश्‍वर हुँकहीन देना वचन देरख्‍लह। कहाँ जैना कैक थाहाँ बिना पैल ऊ आपन देश छोर्क गैल।
58011009	विश्‍वासक भरम ऊ परमेश्‍वरक प्रतिज्ञा करल देशम गैल ओ परदेशीअस पाल टाँग्‍क बैस्‍ल। असहेँक परमेश्‍वर इसहाक ओ इसहाकक् छावा याकूबह फे प्रतिज्ञा कर्ल ओ हुँक्र फे ओसहँक बैस्‍ल।
58011010	अब्राहाम त सड्‌डभर पलरना जगम बनल सहरक अश्‍या लग्‍लरलह, जौन सहरक योजना करुइया ओ बनुइया परमेश्‍वर अपन्‍हे हुइट।
58011011	सारा बाँझी रलसे फे अब्राहाम विश्‍वासक भरम धेर बुह्राइल ब्‍यालम फे बाबा हुइना शक्ति पैल, काकरकि परमेश्‍वर आपन करल प्रतिज्ञा पूरा कर्ठ कैक अब्राहाम विश्‍वास कर्ल।
58011012	असिक मुवमुव होस्‍याकल ब्‍याला एकठो मनैया अब्राहामकमसे आकाशक तोरैँयाअस धेर ओ गन नैसेक्‍जैना समुद्रक रटुइयम रना बालुरअस धेर सन्‍तान हुइलन।
58011013	हिँक्र परमेश्‍वरक प्रतिज्ञा करल बात बिना पैल विश्‍वास केल कैक मुल। उहफे परमेश्‍वरक प्रतिज्ञा करल बातह हुँक्र दूरसे देख्‍ल ओ स्‍वागत कर्ल, ओ हुँक्र यी पृथ्‍वीम अपन्‍हेह परदेशी ओ विदेशी रहल मन्‍ल।
58011014	असिन बात बट्‌वैना जे किउ हुइलसे फे हुँक्र एकठो देश खोज्‍टिबाट कना बात स्‍पष्‍ट बुझ्‍जैठा, जौन देश हुँकन्‍हक आपन हुउइया बाटन।
58011015	हुँक्र जौन देशमसे निकर्क आरलह उ देशह सम्‍झटी नैरल। निकर्क आइल देशह सम्‍झटीरट कलसे हुँक्र फेदोस्र घुम्‍क उ देशम जाइ सेक्‍नेरलह।
58011016	तर हुँक्र त उ देशसे फे मजा देश, अर्थात्‌ स्‍वर्गदेशक चाहना कैरख्‍लह। उहओर्से हुँकन्‍हक परमेश्‍वर हुइटुँ कना फे परमेश्‍वर नैलजैट, काकरकि परमेश्‍वर हुँकन्‍हक लाग एकठो सहर तयार पारदेरख्‍ल।
58011017	परमेश्‍वर अब्राहामक जाँच करबेर विश्‍वासक भरम अब्राहाम आपन छावा इसहाकह बलि चह्राइक लाग तयार हुइल। परमेश्‍वर अब्राहामह प्रतिज्ञा कैरख्‍लह, तर फे अब्राहाम आपन एक्‍कठो छावह बलिदान चढैना राजी हुइल।
58011018	यिह छावक बारेम परमेश्‍वर असिक कैरख्‍लह, “इसहाकक्‌मसे जन्‍मल् सन्‍तान जो टुँहार सन्‍तान मान्‍जैनेबाट।”
58011019	इसहाक मुलसे फे परमेश्‍वर हुँकहीन जीवित बनाइसेक्‍ठ कैक अब्राहाम विश्‍वास कर्ल, ओ एक हिसाबले इसहाकह मुवलमसे जियलअस फेदोस्र फिर्ता पैल।
58011020	इसहाक विश्‍वासक भरम याकूब ओ एसावह पाछ ह्‍वाए अइना बातक बारेम आशीर्वाद देल।
58011021	विश्‍वासक भरम मुना ब्‍याला याकूब आपन लट्‍ठीम अरेस लगाक परमेश्‍वरक आराधना कर्ल, ओ योसेफक दुनु छावन अर्थात्‌ आपन नट्‍यन आशीर्वाद देल।
58011022	विश्‍वासक भरम योसेफ अप्‍न मुना ब्‍यालम इस्राएलीहुँक्र मिश्रदेश छोड्‍ना विषयम कैरख्‍लह। ओ ऊ आपन मुवल शरीरह का करपर्ना हो, उ बात फे कैरख्‍लह।
58011023	विश्‍वासक भरम मोशक दाइ-बाबा मोशह जन्‍मलक तीन मैह्‍नासम नुकाक ढर्ल। हुँक्र आपन लर्कह सुहावन देख्‍क राजक हुकुमक डरसमेत नैमन्‍ल।
58011024	मोशा बरा हुइल त विश्‍वासक भरम अप्‍न राजक छाईक छावा हुइटुँ कैक चिह्‍न्‍जैना अस्‍वीकार कर्ल।
58011025	पापम एकघरी सुख भोग्‍नासे त बेनसे परमेश्‍वरक मनैन्‍हकसँग दुःख भोग्‍ना रोज्‍ल।
58011026	मिश्रदेशक धनसम्‍पत्तिसे त ख्रीष्‍टक लाग हेल्‍हा, बदनामी कर्‍वापैना बरा बात सम्‍झल, काकरकि हुँकहार नजर त परमेश्‍वरक इनामओर रलहन।
58011027	राजक रिसक डर बिना डरैल विश्‍वासक भरम ऊ मिश्रदेश छोर्ल। काकरकि आँखिले द्‍याख नैसेक्‍जैना परमेश्‍वरह द्‍याखअस ऊ पाछ घुम्‍बोघुम्‍बो नैकर्ल।
58011028	विश्‍वासक भरम ऊ मुक्ति-दिवस मनैल, ओ पैल्‍ह जन्‍मलहुँकन नाश करुइया दूत इस्राएलीहुँकन नैछुहीँ कैक ड्‍वारिम बलिक रगत लगैल।
58011029	विश्‍वासक भरम इस्राएलीहुँक्र सुख्‍खा भुमिम न्याङ्‌गअस लाल समुद्र पार कर्ल, तर मिश्रदेशक मनै ओसहँक समुद्र पार कर ख्‍वाजबेर डुब्‍क मुगैल।
58011030	विश्‍वासक भरम इस्राएलीहुँक्र सात दिनसम यरीहो सहरक पर्खालक गिन्यौर घुमबेर पर्खाल ढल्‍लहा।
58011031	राहाब वेश्‍या विश्‍वासक भरम परमेश्‍वरक बात नैमन्‍ना यरीहो सहरक और मनैन्‍हकसँग मुव नैपर्लिन, काकरकि ऊ इस्राएली सुराकिन मजा स्‍वागत कैरख्‍लही।
58011032	और बहुत का बट्‌वैना? काकरकि गिदोन, बाराक, शिमशोन, यिप्‍ता, दाऊद, शमूएल ओ अगमवक्तन्‍हक बारेम बट्‌वैना आब म्‍वार समय नैहो।
58011033	विश्‍वासले हुँक्र कैयौ देश जित्‍ल ओ न्यायसे राज्‍य कर्ल। परमेश्‍वरक प्रतिज्ञा करल बात फे पैल। विश्‍वासले हुँक्र सिंहन्‍हक मुह् फे थुनदेल।
58011034	दन्‍कल आगी बुटादेल, तरवालक धारमसे फे उम्‍कल। हुँक्र कमजोर रलह तर आब शक्तिशाली हुइल। लडाइँम साहससे लड्‍क सक्‍कु विदेशी सेनाहुँकन खेद्‍ल।
58011035	स्‍त्रीहुँक्र आपन मनैन मुवलमसे जीवित पैल। और कत्रा जन मृत्‍युपाछ और असल जीवन पैना आशम परमेश्‍वरह इन्‍कार कैक छुट्‌कारा पाइलसे त बेन यातनापूर्ण मृत्‍यु सहना बात रोज्‍ल।
58011036	और कत्रा जन हेल्‍हा कर्‍वापैल, कोर्रा खाइपर्लन, बन्‍ध्‍वापैल, कैदी हुइल।
58011037	मनै हुँकन पत्‍थ्रले मार्क मुवैल, आराले चिर्ल, तरवालले कट्‍ल। हुँक्र गरीब होक छेग्रीभेँरीन्‍हक छालले जीउ छोप्‍ल। अत्‍याचार ओ दुर्व्‍यवहार सहटी दुःख भोग्‍ल।
58011038	हुँकन्‍हक लाग यी संसार लायक नैरलहन। हुँकन उजार ठाउँम, पाहाडओर भाग पर्लन, गुफा ओ ओडारम बैठ पर्लन।
58011039	हुँकन्‍हक विश्‍वासक कारण हुँक्र सबजहनसे परमेश्‍वर खुशी हुइल, तर परमेश्‍वरक प्रतिज्ञा करल बात हुँक्र नैपैल।
58011040	काकरकि परमेश्‍वर हमार लाग और असल बातक योजना कैरख्‍लह। हमारसँग केल हुँक्र सिद्ध हुइहीँ कना उहाँक इच्‍छा रलहन।
58012001	हमार आञ्‍जरपाञ्‍जर विश्‍वासक जीवनक विषयम गवाही देहुइयन्‍हक भारी भीड रलकओर्से हम्र फे हमार दौड नैरोक्‍क दगुरपर्ठा। दौडम आइल हरेक वाधह ओ हमन सजिलोसे लटपटैना पापह पन्‍छाक हमार सामने रहल दौड धैर्यसे अन्‍तिमसम दगुरपर्ठा।
58012002	हमार विश्‍वास सुरु कर्ना ओ पूरा कर्ना येशूह हेर्टीरही। पाछ पाजैना आनन्‍दक लाग येशू क्रूसक अपमानह फे कुछु नैहो जसिन मान्‍क दुःख भोग्‍ल, ओ आब उहाँ परमेश्‍वरक दाहिन पाञ्‍जर बैठलबाट।
58012003	पापी मनैन्‍हक विरोध कत्रा सहल यी बात विचार करो, ओ टुह्र जिन डट्‌करो ओ हरेस फे जिन खाओ।
58012004	टुह्र पापक विरोधम कर्ना सङ्‌घर्षम आपन प्राण गुमैना अवस्‍थम पुग्‍ल नैहुइटो।
58012005	का परमेश्‍वर टुँहन छावनअस अर्ती देहल वचन भुलगैलो? उहाँ कल, “म्‍वार छावाहुँक्र, परमप्रभु टुँहन तह लगाइबेर ठट्‌टा जिन सम्‍झो, ओ उहाँ टुँहन हप्‍काइबेर हरेस जिन खाओ,
58012006	काकरकि परमप्रभु आपन प्रेम करल मनैन तह लगैठ ओ आपन छावनअस सम्‍झल मनैन सजाय देठ।”
58012007	उहओर्से हरेक दुःख बाबक करल अनुशासन समझ्‍क सहपर्ठा। जसहँक बाबा आपन छावन सुधारक लाग सजाय देठ ओसहँक परमेश्‍वर बाबा फे आपन सन्‍तान समझ्‍क सुधारक लाग सजाय देठ। सब सन्‍तान सुध्रक लाग आपन बाबसे सजाय पैठ।
58012008	उहाँ टुँहन तह नैलगैट कलसे, टुह्र उहाँक सन्‍तान नैहुइटो, तर नाजायज सन्‍तान हुइटो।
58012009	हमार शारीरिक बाबा फे हमन तह लगाइँट्‍ ओ हम्र उ कामक लाग उहाँक आदर करी। आब हम्र जीवन पाइसेकी कैक आपन आत्‍मिक बाबक अधीनम झन् रहनैपरट्‍ का?
58012010	हमार शारीरिक बाबहुँक्र उहाँहुँकन ठीक लागल अनुसार हमन सुधार करक लाग कुछ दिन सजाय देहँट्‍। तर हमार परमेश्‍वर बाबा हमार भलाइ ह्‍वाए ओ हम्र उहाँकअस पवित्र हुइसेकी कैक हमन सुधार करक लाग सजाय देठ।
58012011	तह लगाजाइबेर कुई फे खुशी नैहुइट्‍। वास्‍तवम असिन कामले मनैन धेर दुःखी बनैठा। तर हम्र तह लाग्‍क असल बात सिख्‍ली कलसे, हम्र ठीक हिसाबले चल भिर्ठी ओ शान्‍तिक अनुभव कर्ठी।
58012012	उहओर्से कमजोर हाँठ-ग्‍वारा बलगर बनाओ।
58012013	टुह्र आपन डगर स्‍वाझ बनाओ, कि नाङ्‌गर मनैन्‍हक पौली नैखुस्‍कहीन, बेनसे चोखाजैहीन।
58012014	सब मनैनसे मिल्‍क शान्‍तिसे रना ओ पवित्र जीवन बितैना कोसिस करो, पवित्र बिना हुइल कौनो मनैया परमप्रभुह द्‍याख नैस्‍याकट्‍।
58012015	होस करो, कि परमेश्‍वरक अनुग्रह कुई फे गुमाई जिन पर, ओ विषाहा जर फैलाक कुई फे टुँहन्‍क मन तीत बनाई ओ टुन्‍हक हानि कर जिन पाए। ओसिन मनै धेर जहन दुषित बनाइसेक्‍ठ।
58012016	कौनोजन फे किहुसे अनैतिक यौनसम्‍बन्‍ध जिन ढरो ओ एसावअस अधर्मी जिन होओ, एसाव त एक छाक भोजनक लाग आपन ज्‍येष्‍ठ सन्‍तानक अधिकार बेँचदेहल।
58012017	टुँहन थाहाँ बा, पाछ ऊ आपन बाबसे आशीर्वाद पाइख्‍वाजल, तर नैपाइल। ऊ आपन आँस बहा-बहाक बिन्‍ती कर्लसे फे वाकर आपन करल निर्णय उल्‍टैना समय बितरलहस।
58012018	परमेश्‍वर व्‍यवस्‍था देहबेर इस्राएलीहुँक्र सीनै पर्वत्‍वम आइलअस टुह्र छुव सेक्‍जैना पर्वत्‍वम नैअइलहुइटो, जहाँ महाकर्रा आगीक ज्‍वाला, कर्‍या बद्री, घोर अन्‍धकार, हुरीबौखा,
58012019	तुरहीक भारी आवाज, ओ एकठो असिन बातक आवाज रह, जौन आवाज सुनुइयन “आब यिहिसे आघ एक वचन फे जिन बोलजाए” कैक बिन्‍ती कर्ल।
58012020	काकरकि “यदि कौनोजनावर हुइलसे फे उ पर्वत्‍वा छुइ कलसे, ओहीह पत्‍थ्रले मार्क मुवैहो” कना आज्ञा हुँक्र सह नैसेक्‍ल।
58012021	उ दृश्‍य महाडरलग्‍टिक रलकओर्से “मै त डरले लग्‍लगैठुँ” कैक मोशा फे कैरख्‍लह।
58012022	तर टुह्र त सियोन पर्वत्‍वम आरलो, जीवित परमेश्‍वरक सहर, स्‍वर्गीय यरूशलेम, ओ हजारौँहजार स्‍वर्गदूतहुँक्र रमैना ठाउँम आरलो।
58012023	टुह्र त परमेश्‍वरक पैल्‍ह जन्‍मल हक पउइयन्‍हक सभम पुगरलो, ज्‍याकर नाउँ स्‍वर्गम फे लिखल बा। टुह्र सबजन्‍हक न्याय करुइया परमेश्‍वरकठे, सिद्ध पारगैल्‌ धार्मिक मनैन्‍हक आत्‍मक बीचम आरलो।
58012024	ओ लौव बाचक मध्‍यस्‍थकर्ता येशूक सामनेम आरलो। उहाँक छिटल रगतक सामनेम आरलो, जौन रगत हाबिलक रगतसे फे उच्‍च बात देखैठा।
58012025	होस करो, टुँहनसे बोलुइयह अस्‍वीकार जिन करो। काकरकि यी पृथ्‍वीम चेताउनी देहुइयह अस्‍वीकार करुइयन उम्‍क नैसेक्‍ल, आब स्‍वर्गसे चेताउनी देहुइयह अस्‍वीकार कर्बी कलसे झन् हम्र कसिक उम्‍क सेक्‍बी?
58012026	उ समयम सीनै पर्वत्‍वम परमेश्‍वर ब्‍वालबेर पृथ्‍वी हिल्‍लहा। आब त उहाँ असिक कैक प्रतिज्ञा कैरख्‍ल, “पृथ्‍वी केल नाही, तर आम्‍ही एक फ्‍यारा स्‍वर्गह समेत मै हिलुइयाबाटुँ।”
58012027	“आम्‍ही एक फ्‍यारा” कना वचनले यी देखैठा, कि हिलाइ सेक्‍जिना या सृष्‍टि हुइल् बात हटाजिने बा, तर हिलाइ नैसेक्‍जिना बात स्‍थिर रनेबा।
58012028	उहओर्से हिलाइ नैसेक्‍जिना राज्‍य पैलकम हम्र परमेश्‍वरह धन्यवाद चह्राई ओ उहाँह मनपर्ना किसिमले भक्ति ओ आदर कैक उहाँक आराधना करी।
58012029	काकरकि हमार परमेश्‍वर त भस्‍म पर्ना आगी हुइट।
58013001	एक-दोसरजहन आपन मनै मान्‍क प्रेम कर्टिरहो।
58013002	परदेशी मैनन आपन घरम बलाक मानमर्जाट्‍ कर जिन बिस्राओ, काकरकि कौनो-कौनोजन असिक करबेर थाहँ नैपाक स्‍वर्गदूतन्‍हक मानमर्जाट्‍ कैरख्‍ल।
58013003	अपन्‍हे फे थुन्‍वापाइल समझ्‍क थुन्‍वापाइल मनैन्‍हक वास्‍ता करो। दुःख पाइल मनैन अपन्‍हे दुःख पाइलअस सम्‍झो।
58013004	सबजन्‍हक बीचम वैवाहिक जीवन आदरणीय ह्‍वाए, वैवाहिक सम्‍बन्‍ध बिट्‌वालल्‌ जिन ह्‍वाए। काकरकि वैवाहिक सम्‍बन्‍ध बिटोलुइयन ओ व्‍यभिचारीहुँकन परमेश्‍वर दण्‍ड देहुइयाबाट।
58013005	टुह्र रूप्‍या-पैँसक मोहसे दूर रहो। टुन्‍हकठे ज्‍या बा उहिँम सन्‍तुष्‍ट रहो, काकरकि परमेश्‍वर कैरख्‍ल, “मै कौनो हालतम फे टुँहन छोरुइया नैहुइटुँ, ओ टुन्‍हकठेसे दूर जउइया नैहुइटुँ।”
58013006	उहओर्से हम्र निर्धक्‍क होक कहसेक्‍ठी, “प्रभु महीह सहायता करुइयाबाट। मै डरुइया नैहुइटुँ। मनै महीह का कर सेकहीँ जे?”
58013007	टुँहन सुरुम परमेश्‍वरक वचन सिखाइल अगुवन जिन बिस्रैहो। हुँकन्‍हक जीवनशैलीमसे आइल असल परिणाम विचार करो, ओ परमेश्‍वरम हुँकन्‍हकअस भरोसा करो।
58013008	येशू ख्रीष्‍ट काल, आज ओ सड्‌डभर एकसमान बाट।
58013009	धेर किसिमक अनौठो शिक्षक भ्रमम जिन परो। खानपिनक विधिद्वारा नाही, तर परमेश्‍वरक अनुग्रहद्वारा हृदय मजबूत हुइल् मजा हो। खानपिनक विधि किहुह फाइदा नैपुगैल हो।
58013010	ख्रीष्‍टक बलि चह्राइल हमार एकठो वेदी बा, जौन वेदीम सहभागी हुइना अधिकार हुँकन नैहुइटन, जे मोशक व्‍यवस्‍था मान्‍क पवित्र पालम सेवा कर्ठ।
58013011	प्रधान पूजारी महापवित्रस्‍थानम पापक लाग बलि चह्राइल पशुन्‍हक रगत लेक जैठ। तर बलि चह्राइल पशुन्‍हक शरीर बस्‍तीसे बाहर लैजाक जरैठ।
58013012	ओस्‍तहँक येशू फे आपन रगतले मनैन पवित्र बनाइक लाग सहरसे बाहर दुःख भोग्‍ल।
58013013	उहओर्से हम्र फे बस्‍तीसे बाहर उहाँकठे जाई ओ उहाँक सहल अपमान हम्र फे सही।
58013014	काकरकि हमार लाग यी संसारम सड्‌डभर रना कौनो सहर नैहो। हम्र त पाछ अइना सहरक बट्‌या हेर्क बैठल बाटी।
58013015	उहओर्से येशूक माध्‍यमद्वारा परमेश्‍वरह प्रशंसक बलि निरन्‍तर चढैटीरही। उहाँ जो हमार प्रभु हुइट कैक स्‍वीकार कर्टी हमार मुहमसे निक्रल् प्रशंसा जो हमार चह्राइल भेटी हो।
58013016	एक-औरजहन भलाइ कर ओ आपनठे रहल चिज बाँचचूँड कर जिन बिस्राओ, काकरकि अस्‍तह बलिले परमेश्‍वर खुशी हुइठ।
58013017	टुह्र अगुवन्‍हक आज्ञापालन करो ओ हुँकन्‍हक अधीनम बैठो। आपन कामक लेखा परमेश्‍वरह देहपर्ठा कैक हुँक्र टुन्‍हक आत्‍मक रेखदेख कर्ठ। हुँकन्‍हक कहल मन्‍बो त हुँक्र आपन काम खुशी होक करहीँ, नकि त दुःखी होक करहीँ, ओ उ बातले टुँहन कुछु फाइदा नैहुइनेहो।
58013018	हमार लाग प्रार्थना कर जिन छोरो। हम्र निश्‍चित बाटी कि हमार मन शुद्ध बा, ओ हम्र सब काम ईमान्‍दारसे केल कर चहठी।
58013019	मै फेदोस्र टुन्‍हकठे झट्‌ट आइसेकु कैक म्‍वार लाग प्रार्थना कैदेओ। टुँहनसे यी म्‍वार विशेष आग्रह हो।
58013020	भेँरीन्‍हक महान गोठाला हमार प्रभु येशू त आपन रगत बहाक अनन्‍त कालसम्‍मक लाग लौव बाचा स्‍थापित कर्ल। उह बहागैल्‌ रगतक आधारम परमेश्‍वर उहाँह मुवलमसे फेदोस्र जीवित बनैल।
58013021	आब टुह्र उहाँक इच्‍छा पूरा कर सेको कैक शान्‍ति देना परमेश्‍वर टुँहन हरेक असल गुणले सम्‍पन्‍न बनैहीँ। ओ टुन्‍हकम उहाँह मनपर्ना बात ह्‍वाए कैक उहाँ येशू ख्रीष्‍टद्वारा टुन्‍हकम काम करहीँ। सड्‌डभर येशू ख्रीष्‍टक महिमा ह्‍वाए। आमेन।
58013022	भैयौ, टुह्र यी उत्‍साहक उपदेश बिना झर्कल मानदेहो कना म्‍वार बिन्‍ती बा, काकरकि मै टुँहन छोटकरीम लिखरख्‍नु।
58013023	हमार भैया तिमोथी जेलमसे छुटरल कना खबर मै टुँहन देह चाहटुँ। ऊ झट्‌ट यिहाँ अइहीँ कलसे मै हुँकहीन लेक टुन्‍हकठे अइनेबाटुँ।
58013024	मण्‍डलीक सब अगुवन ओ परमेश्‍वरक भक्तहुँकन हमार अभिवादन सुनादेहो। इटालिया देशम रहल भाइहुँक्र फे टुँहन अभिवादन पठारख्‍ल।
58013025	परमेश्‍वरक अनुग्रह टुह्र सबजन्‍हकसँग पलरह।
59001001	परमेश्‍वर ओ प्रभु येशू ख्रीष्‍टक कमारा मै याकूब यी चिठी संसारभर फैलल् यहूदी ख्रीष्‍टियनहुँकन लिखटुँ। सबजहन म्‍वार अभिवादन बा।
59001002	म्‍वार भैयौ, टुन्‍हक्‌म आपत्‌विपत्‌ परिआजाइ कलसे फे, बरा आनन्‍दित होओ।
59001003	आपत्‌विपत्‌ त टुन्‍हक विश्‍वासक जाँच कर्ठा, ओ उ जाँचले टुन्‍हक सहना क्षमता बह्रैना मौका देठा।
59001004	उहओर्से आपत्‌विपत्‌ सहटीजाओ, त टुह्र परिपक्‍व हुइटीजैबो, ओ टुन्‍हक गुणम कमी नैरही।
59001005	तर यदि असिन अवस्‍थम का कर्ना कना बात टुह्र नैजन्‍टो कलसे, खुशी मनले देहुइया परमेश्‍वरसे बुद्धि माङ्‌गो। उहाँ बिना अन्‍कनैल टुँहन बुद्धि देहुइयाबाट।
59001006	तर माङ्‌गबेर विश्‍वाससे माङगपर्ठा, शङ्‍का नैकरपरट्‍। शङ्‍का करुइया बयालले उठाजैना ओ झटकजैना समुद्रक छल्‍काअस हो।
59001007	ओसिन मनै, परमेश्‍वरसे कुछु पैबी कैक नैचितैलसे फे हुइठा।
59001008	हुँक्र त दुइ मन रहल मनै हुइट, ओ हुँकन्‍हक सब चालचलन अस्‍थिर रठन।
59001009	टुह्र गरीब भैयहुँक्र गर्व करपर्ठा, काकरकि परमेश्‍वर टुँहन उठारख्‍ल।
59001010	ओसहेँक, धनी भैयहुँक्र नम्र हुइपर्लक्‌म गर्व करपर्ठा, ओ धनी मनै हुँकन्‍हक धनसम्‍पत्ति समेत फूलाअस सुख्‍जैठ।
59001011	जब चरचरावा घाम लग्‍ठा, तब फूला ऐल्‍याजैठा। असिक ल्‍वाभलग्‍टिक फूला फे झर्जैठा, ओ वाकर स्‍वाभा हेराजैठस। ओसहेँक आपन कामकाजम दौरधूप कर्टीकर्टी, धनी मनैन्‍हक जुनी ओराजैठन।
59001012	आपत्‌विपत्‌ परिअइलसे फे, परमेश्‍वरम विश्‍वास कर्लरना मनै उहाँसे आशिष पैठ। आपत्‌विपत्‌म स्‍थिर रहुइयन जीवनक मुकुट पैठ, जौन बात परमेश्‍वर उहाँह प्रेम कर्ना मनैन देना प्रतिज्ञा कैरख्‍ल।
59001013	परीक्षा हुइबेर, कुई “परमेश्‍वर म्‍वार परीक्षा करट” कैक जिन स्‍वाँच, काकरकि परमेश्‍वरह पाप काम कर्नास लग्‍बोलग्‍बोनैकर्टन, ओ उहाँ किहुह पापम फँसाइ फे नैखोज्‍ट।
59001014	मनै आपनऽ खराब चाहनम लोभ्‍याक परीक्षम पर्ठ।
59001015	उह चाहनले मनैन पाप कामम लैजैठा, ओ पाप बहर्टीगैल्‌ कलसे मनैन् मृत्‍युम लैजैठा।
59001016	म्‍वार प्रिय भैयौ, अपन्‍हेह ध्‍वाखा जिन देओ।
59001017	हरेक असल ओ सिद्ध वरदान परमेश्‍वरसे केल अइठा, जे आकाशम चम्‍कना ज्‍योति बनैल। फेरबदल हुइटीरना छैह्‍याँअसक गुण परमेश्‍वरक नैहुइटन।
59001018	उहाँ आपन इच्‍छा अनुसार सत्‍य वचनले हमन लौव जन्‍म देल। उहाँक करल सृष्‍टिमध्येम हम्र सबसे मूल्‍यवान हुइसेकी कैक उहाँ यी काम कर्ल।
59001019	म्‍वार प्रिय भैयौ, यी बात सम्‍झलरहो: बात ध्‍यान देक सुनक लाग सड्‌डभर तयार रहपर्ठा, होस कैक ब्‍वालपर्ठा, ओ झनक्‍क रिसाइ नैपरट्‍,
59001020	काकरकि मनैन्‍हक जीवनम रहल पापी रिसह परमेश्‍वर ठीक नैठह्रैट।
59001021	उहओर्से सब खराब विचार ओ खराब काम आपन जीवनमसे हटादेओ। नम्र होक टुन्‍हक मनम बोगैल्‌ परमेश्‍वरक वचनक अधीनम रहो, काकरकि उ वचनम टुँहन मुक्ति देना शक्ति बा।
59001022	असिक उहाँक वचन पालन करुइया होओ, सुनुइया केल नाहीँ। सुन केल सुनुइयन त अपन्‍हेह ध्‍वाखा देठ।
59001023	यदि टुह्र वचन सुन केल सुन्‍ठो, तर पालन नैकर्टो कलसे, टुह्र त ऐनम आपन मुह् हेर्ना मनैयाअस हुइटो।
59001024	टुह्र ऐनम अपन्‍हेह हेर्लसे फे, ह्‍यार छोर्टीकि, मै कसिन रनहुँ कना बात जातसे बिस्राडर्ठो।
59001025	तर यदि परमेश्‍वर मनैन पापक दण्‍डमसे छुट्‌कारा देहक लाग प्रयोग कर्ना उहाँक वचनम ध्‍यान लगैलो ओ पालन कर्लो कलसे, टुन्‍हक कामकाजम परमेश्‍वर आशिष देहीँ।
59001026	यदि टुह्र अपन्‍हेह धर्मी सम्‍झठो, तर जथाभाबी बोल्‍टीरठो कलसे, टुह्र अपन्‍हेह ध्‍वाखा देठो। टुन्‍हक धर्म बेकार हो।
59001027	टुह्र विधवन ओ टुवर लर्कन हुँकन्‍हक आपत्‌विपत्‌म सहायता कर्ठो ओ आपनम संसारक पापक दाग लाग नैदेटो कलसे, टुह्र जाट्‍टिसे धर्मी हुइटो। परमेश्‍वर बाबक नजरम उह हो सक्‍कली धर्म।
59002001	म्‍वार भैयौ, यदि टुह्र हमार महिमामय प्रभु येशू ख्रीष्‍टक्‌म जाट्‌टीसे विश्‍वास कर्ठो कलसे, कबु फे पक्षपात जिन करो।
59002002	मानिले, टुन्‍हक सङ्‌गतिम स्‍वानक मजामजा मुन्‍द्री ओ धेर महङ लुगा लगैल एकठो धनी मनैया आइल, ओ फाटल-फाटल लुगा लगैल और गरीब मनैया फे आइल।
59002003	यदि टुह्र, धनी मनैयह आदर कर्टी, “अप्‍न यिहिँम बैठी” कठो, तर गरीब मनैयह “टैँ उहँरे ठह्र्‍यैल रोह्” या “भूइँयम म्‍वार ग्‍वारटर बैठ्” कठो कलसे,
59002004	उ त सरासर आपनऽ समाजम पक्षपात करल होगैल्‌ नि। ओसिन त खराब विचार रहल न्यायाधीश कर्ठ।
59002005	म्‍वार प्रिय भैयौ, विश्‍वासम धनी हुहीँ कैक परमेश्‍वर संसारक गरीब मनैन रोज्‍ल। परमेश्‍वरक राज्‍यम अधिकार कर पैना मनै हुँक्रहे हुइट, काकरकि परमेश्‍वर उहाँह प्रेम कर्ना मनैन उ अधिकार देना प्रतिज्ञा कैरख्‍ल।
59002006	तर टुह्र त गरीबन्‍हक अपमान कर्ठो। वास्‍तवम अत्‍याचार कैक धनीय मनै टुँहन बलजब्री अदालतम नैलैजैट का?
59002007	येशूक बदनाम करुइयन हुँक्रहे नैहुइट का? टुह्र त उहाँकऽ मनै हुइटो ओ उहाँकऽ उच्‍च नाउँले परिचित बाटो।
59002008	यदि टुह्र धर्मशास्‍त्रम उहाँक देहल नियम अनुसार चल्‍ठो कलसे, टुह्र एकदम ठीक कर्टिबाटो। हमार राजा परमेश्‍वरक नियम यिह हो, “आपन छिमेकीह अपन्‍हेहअस प्रेम करो।”
59002009	तर यदि टुह्र पक्षपात कर्ठो कलसे, टुह्र पाप कर्टिबाटो, ओ परमेश्‍वरक नियम अनुसार नैचल्‍लक प्रमाण त उह हो।
59002010	काकरकि यदि कौनो मनैया परमेश्‍वरक सक्‍कु नियम पालन कर्टीकर्टी, एक्‍कठो नियमम चुकल कलसे फे, उ सक्‍कु नियम पालन नैकरल बराबर दोषी हुइठा।
59002011	वास्‍तवम “व्‍यभिचार जिन करो” कहुइया परमेश्‍वर जो “हत्‍या जिन करो” कलह। उहओर्से, यदि टुह्र व्‍यभिचार नैकर्लसे फे, हत्‍या कर्लो कलसे, टुह्र व्‍यवस्‍था भङ्‌ग करुइयन हुइठो।
59002012	परमेश्‍वर मनैन पापमसे छुट्‌कारा देना वचनक आधारम टुन्‍हक न्याय कर्ठ। उहओर्से टुन्‍हक बोली ओ व्‍यवहार मजा हुइपर्ठा।
59002013	ओ दया नैदेखैना मनैयक न्याय बिना दयक हुइनेबाटस। दया त न्यायह जित्‍ठा।
59002014	म्‍वार भैयौ, यदि कौनो मनैया “मै परमेश्‍वरम विश्‍वास कर्ठुं” त कठा, तर उहाँक् इच्‍छा अनुसार काम नैकरट्‍ कलसे, का फाइदा? ओसिन मनैन परमेश्‍वर बचैहीँ का?
59002015	मानिले कौनो भैया या बहिनेकठे आवश्‍यक लुगाफाटा नैहुइटस, ओ ओहीह दिन-दिनऽ खाइ फे नैपुग्‍टस।
59002016	यदि टुह्रमध्‍ये कुई ओहीह “मज-मज रहहो, टुँहीन खैना, लगैना प्रशस्‍त पुग” केल कठा, तर ओहीह आवश्‍यक परल चिज कुछु फे नैदेहट्‍ कलसे, का फाइदा?
59002017	ओसहेँक यदि टुह्रमध्‍ये कुई विश्‍वास अनुसारक काम नैकरट्‍ कलसे, वाकर त मुवल विश्‍वास हुइटस।
59002018	तर कुई महीह पुछी, “का टुँ परमेश्‍वरम विश्‍वास कर्ठो?” मै कहम, “मै त उहाँक आज्ञा अनुसार काम कर्ठुं। उहाँक आज्ञापालन बिना कर्ल आपन विश्‍वास देखाओ जे? मै त कामले आपन विश्‍वास देखैठुँ।”
59002019	परमेश्‍वर एक्‍कठो बाट कना बात टुँ विश्‍वास कर्ठो। उ मजा हो। ओसिक त भूत फे विश्‍वास कर्ठ ओ दण्‍ड पैना डरकमार लग्‍लगैठ।
59002020	का टुँहार अक्‍किल नैहो? उहाँक आज्ञापालन नैकर्ना विश्‍वास बेकार हो कना बात टुँ नैबुझ्‍टो का?
59002021	हमार पुर्खा अब्राहामक बारेम विचार करो ना। काजे परमेश्‍वर हुँकहीन धर्मी ठह्रैलह? ऊ आपन छावा इसहाकह वेदीम बलि चह्रैलक कारणले नैहो का?
59002022	काम ओ विश्‍वास सँगसँग रठा कना बात देख्‍लो? हुँकहार आज्ञापालनले हुँकहार विश्‍वासह प्रमाणित करल।
59002023	“अब्राहाम परमेश्‍वरम विश्‍वास कर्ल, ओ परमेश्‍वर हुँकहीन धर्मी ठह्रैल” कैक धर्मशास्‍त्रम लिखल बात हुँकहार करल कामले पक्‍का साबित कर्ठा। उहओर्से हुँकहीन परमेश्‍वरक संघारी कैगिल्‌ बा।
59002024	विश्‍वास कैक केल नैहुइट्‍, तर विश्‍वास अनुसार काम करुइयह परमेश्‍वर धर्मी ठह्रैठ कना बात देख्‍लो।
59002025	राहाब बेश्‍यक बारेम फे विचार करो ना। ऊ सुराकी कर गैल्‌ इस्राएलीन नुकैलही ओ और डगरओर्से भागक लाग हुँकन मद्दत कर्लही। असिक हुँकहार करल कामकमार जो परमेश्‍वर हुँकहीन धर्मी ठह्रैलह।
59002026	जसहेँक प्राण नैरहल शरीर मुवल शरीर हो, ओसहेँक कामसे अलग रहल विश्‍वास फे मुवल विश्‍वास हो।
59003001	म्‍वार भैयौ, टुह्रमध्ये धेर जन मण्‍डलीम वचन सिखुइया हुइ जिन खोजो, काकरकि परमेश्‍वर हम्र सिखुइयन्‍हक न्याय औरजन्‍हक्‌से कर्रा हिसाबले करुइयाबाट कैक त टुह्र जन्‍लबाटो।
59003002	वास्‍तवम हम्र सबजन भूलचूक्‌म धेर गल्‍ती कैडर्ठी। बोलीवचनम कबु गल्‍ती नैकर्ना मनैया परिपक्‍व मनैया हो। ऊ अपन्‍हेह पूरा अनुशासनम ढर्लरठा।
59003003	कहल मानऽ कैक घोर्‍वक मुहम कैँजा लगाजैठा। तबदोस्र घोर्‍वह जहोँर मन लागल, उहँरे लैजाइ सेक्‍जैठा।
59003004	पानीजहाजक बारेम फे विचार करो ना। उ बराबरा रठा ओ बर्का बयालले चल्‍ठा। तर फे, वाकर पाछओर रना एकठो छिटिमिटि साधनले, जहाज चलुइयन ओहीह जहोँर मन लग्‍लन, उहँरे लैजाइसेक्‍ठ।
59003005	ओसहेँक मुह् एकठो छिटिमिटि अङ्‌ग रलसे फे, बराबरा बातक घमण्‍ड कर्ठा। आगीक छिटिमिटि झिल्कले सारा बन्‍नोम राह् लाग्‍जैठा।
59003006	हमार खराब बोली आगीक झिल्काअस हो। धेर किसिमक पाप मुहओर्से निक्रठा ओ सारा जीवनम दाग लगादेठा। वास्‍तवम नरकमसे अइना खराब बोली हमार सारा जीवनम आगी लगाइ फे सेक्‍ठा।
59003007	चिरैँ, मच्‍छी, घस्रना ओ समुद्रम रना जीवजनावर लगायत सब किसिमक जीवजनावर मनैद्वारा अधीन कैजैठ, ओ अधीन कैगिल्‌ फे बाट।
59003008	तर आपन बोलीह, कुई फे अधीन कर नैस्‍याकट्‍। विषअसक बोली बराबरा विनाश फे करैठा।
59003009	हम्र यिह मुहले प्रभु ओ बाबक प्रशंसा कर्ठी ओ यिह मुहले परमेश्‍वरक स्‍वरूपम बनागैल्‌ मनैन सराप फे देठी।
59003010	एक्‍क मुहमसे प्रशंसा ओ सराप अइठा। म्‍वार भैयौ, असिन नैहुइपर्ना हो।
59003011	एक्‍क मुहानमसे मीठ ओ तीत पानी अइठा का?
59003012	म्‍वार भैयौ, अञ्‍जीरक रूख्‍वम जैतून, या अङ्‌गूरिक ब्‍वाँटिम अञ्‍जीर फर्ठा का? ओसहेँक तीत पानीक मुहानमसे मीठ पानी नैआइट्‍।
59003013	टुह्र अपन्‍हेह बुद्धिमान ओ समझदार सम्‍झुइयन असल जीवन जिलक प्रमाण देखाइपर्ठा। यी असल जीवनम टुह्र सब काम नम्र होक बुद्धिमानी हिसाबले करपर्ठा।
59003014	तर यदि टुह्र एकदम बिह्र मुठो, ओ आपन स्‍वार्थी चाहनह आघ सार चहठो कलसे, टुह्र घमण्‍डी हिसाबले झूट नैबोल्‍लसे हुइठा।
59003015	असिन सोँचाइ स्‍वर्गमसे नैआइट्‍, तर यी संसारमसे, मनैन्‍हक आपन चाहनमसे, ओ भूतन्‍हक प्रभावमसे अइठा।
59003016	काजेकलसे जहाँ बिह्र मुना ओ स्‍वार्थी मनै रठ, उहाँ गन्‍जागोल ओ सब किसिमक खराब काम हुइठा।
59003017	तर परमेश्‍वरक देहल बुद्धि अनुसार जीवन जिना मनैन्‍हक मन सबसे पैल्‍ह त, खराब बातओर लागल नैरटन। उहाँसेकि, हुँक्र सबजहनसे मेलमिलापम जिठ, आनक अवस्‍था बुझदेठ, नम्र ओ दयालु रठ, ओ भलाइक काम कर्ठ। हुँक्र पक्षपात नैकर्ट, हुँकन्‍हक मनम छलकपट नैरटन।
59003018	शान्‍ति चहना मनै एक-आपसम मेलमिलापम रठ, ओ परिणाम स्‍वरूप हुँक्र धार्मिक हिसाबले जीवन जिठ।
59004001	काजे टुह्र एक-आपसम लडाइँझग्रा कर्टिरठो? टुन्‍हक स्‍वार्थी चाहनले नैहो का? जौन हरेक मनैयक मनम हुँकन्‍हक असल विचारसे लडाइँ कर्टिरठा।
59004002	बिह्र मुना हुइलकओर्से टुह्र लडाइँ ओ झग्रा करभिर्जैठो। टुह्र कौनो चिज पाइक लाग धेर चाहना कर्ठो, ओ यदि टुन्‍हक चाहना पूरा नैहुइल् कलसे, टुह्र बाधा पुगैना मनैन्‍हक हत्‍या कैडर्ठो। टुन्‍हक चाहना पूरा नैहुइट्‍, काकरकि टुह्र परमेश्‍वरसे नैमङ्‌ग्‍टो।
59004003	माङ्‌गीडर्लसे फे, उहाँ टुँहन नैदेट, काकरकि टुह्र मोजमजा करक लाग गल्‍ती विचारले मङ्‌ग्‍ठो।
59004004	टुह्र व्‍यभिचारी मनै, परमेश्‍वरह छोर्क यी संसारक खराब चालचलनम लग्‍ना मनै परमेश्‍वरक विरोध करुइयन हुइट कना बात टुँहन थाहाँ नैहो का? उहओर्से यदि कुई यी संसारक खराब हिसाबले चल्‍ठा कलसे, ऊ परमेश्‍वरक शत्रु हो।
59004005	परमेश्‍वर हमारम डारल आत्‍मक लाग धेर बिह्र मुठ कना बात धर्मशास्‍त्रम बिना अर्थक लिखल बा कैक टुह्र सोँच्‍ठो का?
59004006	वास्‍तवम परमेश्‍वर हमन धेर अनुग्रह देठ, जसिन कि वचनम लिखल बा, “परमेश्‍वर घमण्‍डी मनैन्‍हक विरोध कर्ठ, तर नम्र मनैन अनुग्रह देठ।”
59004007	उहओर्से विनम्र होक परमेश्‍वरक अधीनम रहो। शैतानक विरोध करो, त उ टुँहन छोर्क भागी।
59004008	परमेश्‍वरसे लग्‍घक सम्‍बन्‍ध जोरो, त उहाँ फे टुँहनसे लग्‍घक सम्‍बन्‍ध जोरहीँ। टुह्र पाप कर्टिरना मनै, खराब काम कर छोरदेओ। टुह्र दुइ मनक मनै, आपन मन परमेश्‍वरम केल लगाओ।
59004009	आपन पापी जीवनक बारेम सोँच्‍क शोक करो ओ रोओ! टुह्र खुशी हुइल् ओ हाँसल से त, दुःखी हुइपर्ठा ओ रुइपर्ठा!
59004010	प्रभुक आघ नम्र होओ, ओ उहाँ टुँहन उठुइयाबाट।
59004011	हेरो भैयौ, केक्रो विरोधम खराब बात जिन बट्‌वाओ। यदि बटोइठो ओ हुँकन दोषी ठह्रैठो कलसे, टुह्र व्‍यवस्‍थक विरोधम खराब बात बटोइठो ओ व्‍यवस्‍थह दोषी ठह्रैठो। यदि टुह्र व्‍यवस्‍थह दोषी ठह्रैठो कलसे, टुह्र व्‍यवस्‍थम लिखल अनुसार चलुइयन नैहुइटो, तर टुह्र अपन्‍हेह व्‍यवस्‍थसे धेर अधिकार रहल न्यायाधीश सम्‍झटो।
59004012	वास्‍तवम व्‍यवस्‍था देहुइया परमेश्‍वरकठे केल न्याय कर्ना अधिकार बाटन। प्राण बचैना या नाश कर्ना शक्ति उहाँकठे केल बाटन। टुह्र अपन्‍हेक का सोँच्‍ठो ओ औरजहन दोषी ठह्रैठो?
59004013	टुह्र “आज या काल हम्र फलाना सहरम जैबी, ओ उहाँ वर्ष दिन व्‍यापार कर्बी, ओ धन कमैबी” कैक घमण्‍ड करुइयन यिहाँ सुनो।
59004014	टुह्र त द्वासर दिन हुइना बात फे नैजन्‍टो। टुन्‍हक जिन्‍दगी का हो जे? टुन्‍हक जिन्‍दगी त एकघरी देखपर्ना ओ बिलाजैना वाफअस केल त हो।
59004015	बेनसे टुह्र असिक कहपर्ना हो, “यदि परमेश्‍वर चहहीँ कलसे, हम्र बच्‍लरबी ओ असिन-ओसिन कर्बी।”
59004016	तर टुह्र त घमण्‍डी होक आपन बनाइल योजनम खूब धाक लगैठो। असिक धाक लगैना खराब हो।
59004017	उहओर्से यी बात जन्‍लरहो: यदि कुई जानजान्‍क फे असल काम नैकरट्‍ कलसे, ऊ पाप कर्ठा।
59005001	धनी मनै सुन पर्ना म्‍वारठे एक बात बा। हुँक्र विलाप कै-कै रुइपर्ठा, काकरकि हुँकन्‍हक जीवनम धेर दुःखकष्‍ट अइटीबाटन।
59005002	हुँकन्‍हक धनसम्‍पत्ति कुह्‍रलन, लुगाफाटा कीरा खारख्‍लन,
59005003	ओ स्‍वानचाँदीम फे कस लागरलन। उह कस जो हुँकन्‍हक दोष देखैने बा, ओ आगीअस हुँकन्‍हक जीउ जरैने बा। हुँकन्‍हक कुह्र्‍याइल धनसम्‍पत्ति त न्याय कर्ना दिनम हुँकन्‍हक्‍के विरोधम प्रमाण हुउइया बा।
59005004	हेरो! हुँकन्‍हक खेत्‍वक बालीनाली सहेरदेना मनैन हुँक्र ज्‍याला नैदेलहुइट। ज्‍याला नैपैलकओर्से हुँक्र परमेश्‍वरसे जोरसे प्रार्थना कर्टिबाट। सर्वशक्तिमान् परमप्रभु हुँकन्‍हक प्रार्थना सुनरख्‍ल।
59005005	पृथ्‍वीम धनी मनै मोजमजा ओ सुखविलासम आपन जीवन बितैती आइट। कट्‌वापैना दिनिक लाग हुँक्र अपन्‍हेह ठुल्‍हारख्‍ल।
59005006	हुँकन्‍हक विरोध फे नैकर्ना निर्दोष मनैन हुँक्र दोषी ठह्राक मुवाइ लगारख्‍ल।
59005007	उहओर्से हेरो भैयौ, प्रभु येशू फेदोस्र नैआइट्‍सम धैर्य करो। खेतीकिसान करुइयन आघक ओ पाछक वर्षा नैहुइट्‍सम धैर्य कैक बहुमूल्‍य बालीनाली उब्‍जाइक लाग अश्‍या लग्‍लरठ।
59005008	ओसहेँक, टुह्र फे धैर्य करो ओ साहस करो, काकरकि प्रभुक अइना दिन पुगलग्‍लन।
59005009	एक-औरजन्‍हक विरोधम गनगन जिन करो, भैयौ, नकि टुह्र फे दोषी ठह्राजैबो। हेरो, ठीक न्याय करुइया ड्‍वारीटर पुगरल।
59005010	हेरो भैयौ, बराबरा दुःखकष्‍ट फे धैर्य कैक सहना ओ प्रभुक नाउँम वचन बोल्‍ना अगमवक्तन विचार करो।
59005011	धैर्य कर्ना मनै आशिष पैठ कना बात हम्र मन्‍लबाटी। अय्‍यूब धैर्य कर्लक, ओ प्रभु हुँकहीन धेर दया ओ कृपा देखैलक बात हुँकहार जीवनम स्‍पष्‍ट देखपर्लन।
59005012	म्‍वार भैयौ, सबसे महत्‍वपूर्ण बात का हो कलसे, स्‍वर्गम या पृथ्‍वीम रना केक्रो नाउँम किर्‍या जिन खैहो, या कौनो और तरिकाले फे किर्‍या जिन खैहो। बेनसे टुह्र “हो” कलसे “हो”, ओ “नैहो” कलसे “नैहो” कैदेहो, नकि टुह्र परमेश्‍वरक न्यायम पर्बो।
59005013	टुह्रमध्‍येम यदि कुई दुःखकष्‍ट भ्वागटा कलसे, ऊ परमेश्‍वरसे सहायता माङ्‌गक लाग प्रार्थना करपर्ठा। टुह्रमध्‍येम यदि कुई आनन्‍दित बा कलसे, ऊ भजन गैटी परमेश्‍वरक आराधना करपर्ठा।
59005014	टुह्रमध्‍येम यदि कुई बेराम बा कलसे, ऊ मण्‍डलीक एल्‍डरहुँकन बलाइपर्ठा, ओ हुँक्र आक प्रभुक कृपा हुइल् संकेतक रूपम वाकरम त्‍याल लगादेटी वाकर लाग परमेश्‍वरसे प्रार्थना कैदेहपर्ठा।
59005015	यदि “यी बेरम्‍हेह प्रभु चोखैहीँ” कना विश्‍वासले प्रार्थना कर्ना हो कलसे, प्रभु ओहीह चोखैहीँ। उ मनैया पाप कैराखल कलसे फे, ऊ क्षमा पैनेबा।
59005016	उहओर्से यदि टुह्र चोखाइ चहठो कलसे, टुह्र एक-औरजन्‍हक आघ आपन-आपन पाप स्‍वीकार करो, ओ एक-औरजन्‍हक लाग प्रार्थना करो। धर्मी मनै प्रार्थना कर्ल कलसे, परमेश्‍वर शक्तिशाली ओ प्रभावशाली तरिकाले काम कर्ठ।
59005017	एलिया फे हमारअस मनै त रलह। पानी जिन आए कैक ऊ जोड्‍दार प्रार्थना कर्ल त, तीन वर्ष छ मैन्‍हासम एक बुन्‍डा पानी नैआइल।
59005018	पाछ पानी आए कैक ऊ प्रार्थना कर्ल त, पानी आइल ओ बालीनाली फरल।
59005019	म्‍वार भैयौ, टुह्रमध्‍येम यदि कुई सत्‍य बातसे दूर गैरहल, ओ टुह्र ओहीह फेदोस्र घुमाक आन सेक्‍लो कलसे,
59005020	टुह्र यी बात महसुस करपर्ठा: टुह्र एकठो मनैयह मृत्‍युमसे बाँचक लाग ओ सब पाप क्षमा पाइक लाग सहायता कैरख्‍लो।
60001001	येशू ख्रीष्‍टक प्रेरित मै पत्रुस यी चिठी लिखटुँ। टुह्र पोन्‍टस, गलातिया, कापाडोकिया, एशिया ओ बिथिनिया क्षेत्रम परदेशीअस तितरबितर हुइल् परमेश्‍वरक र्‍वाजल मनैन यी चिठी पठाइटुँ।
60001002	परमेश्‍वर बाबा आपन आघहेँक योजना अनुसार टुँहन रोज्‍ल, ओ उहाँक आत्‍मले टुँहन पवित्र बनारख्‍ल। उहओर्से टुह्र येशू ख्रीष्‍टक आज्ञापालन कर्लो ओ उहाँक रगतले शुद्ध हुइलो। परमेश्‍वर टुँहन धेर से धेर अनुग्रह करहीँ ओ शान्‍ति देहीँ।
60001003	हमार प्रभु येशू ख्रीष्‍टक परमेश्‍वर ओ बाबक प्रशंसा ह्‍वाए। येशू ख्रीष्‍टह मुवलमसे फेदोस्र जियाक उहाँ आपन महान दयाले हमन लौव जन्‍म देल। आब हम्र जीवित आशा पारख्‍ली।
60001004	परमेश्‍वर हमार लाग कबु नाश नैहुइना, नैबिग्रना, नैबिलैना आशिष स्‍वर्गम साँचदेरख्‍ल।
60001005	टुह्र विश्‍वास कर्लकओर्से परमेश्‍वर आपन शक्तिले टुँहन मुक्तिक लाग सुरक्षा कर्ठ। यी मुक्ति आखिरी समयम प्रकट हुउइया बा।
60001006	यिह बातम टुह्र आनन्‍दित होओ। हुइना त, आब टुँहन कुछ समयक लाग विभिन्‍न किसिमक दुःख भ्‍वागपरटा।
60001007	यी दुःखले टुन्‍हक विश्‍वास सक्‍कली हो कना बात देखुइयाबा। स्‍वान आगीले खार्क शुद्ध बनाजैठा, तर फे नाश हुइठा। टुन्‍हक विश्‍वास त स्‍वानसे धेर मूल्‍यवान बा, ओ ओहीह शुद्ध बनाइक लाग दुःखकष्‍टद्वारा वाकर जाँच हुइठा। उहओर्से धेर दुःखकष्‍ट सहक फे टुन्‍हक विश्‍वास बलगर पलरही कलसे, येशू ख्रीष्‍ट प्रकट हुइल् समयम टुह्र धेर प्रशंसा, सम्‍मान ओ इज्‍जत पैबो।
60001008	टुह्र उहाँह कबु देख्‍ल नैहुइटो, ओ आब फे नैदेख्‍टो, तर फे टुह्र उहाँह प्रेम कर्ठो ओ उहाँकम भरोसा कर्ठो। बयान कर नैसेक्‍जिना गौरवमय खुशीले टुह्र आनन्‍दित बाटो,
60001009	काकरकि उहाँकम विश्‍वास कर्लक कारण टुह्र आत्‍मक मुक्ति पैटीबाटो।
60001010	टुन्‍हक लाग तयार पारगैल्‌ यिह मुक्तिक बारेम अगमवक्ताहुँक्र खोजतलास कैक जान खोज्‍लह। परमेश्‍वर टुँहन देना अनुग्रहक बारेम हुँक्र आघहेँ बट्‌वारख्‍लह।
60001011	जब हुँकन्‍हकम रहल ख्रीष्‍टक आत्‍मा ख्रीष्‍टह दुःख भ्‍वाग परहीन ओ पाछ उहाँ महान आदर पउइयाबाट कैक हुँकन आघहेँ देखादेल, तब हुँक्र यी बात कैह्‍या ओ कसिक हुई कैक जान खोज्‍ल।
60001012	तब हुँक्र आपन नाहीँ, तर टुन्‍हक सेवा कर्टिरलह कना बात परमेश्‍वर हुँकन प्रकट कैदेल। अगमवक्तन्‍हक ब्‍वालल्‌ वचन, आब स्‍वर्गसे पठागैल्‌ पवित्र आत्‍मक शक्तिम खुशीक खबर प्रचार करुइयन टुँहन स्‍पष्‍ट रूपले सुनैल। यी सब बात बुझक लाग त स्‍वर्गदूतहुँक्र फे धेर चाहना कर्ठ।
60001013	उहओर्से काम करक लाग आपन मन तयार पारो, ठीकसे विचार करो, ओ येशू ख्रीष्‍ट अइहीँ त पाजैना अनुग्रहम पूरा आशा करो।
60001014	परमेश्‍वरक आज्ञाकारी सन्‍तान होक चलो, पैल्‍हक अन्‍जान अवस्‍थक खराब चाहना अनुसार जिन चलो।
60001015	टुँहन रोजुइया परमेश्‍वर पवित्र रहलअस टुह्र फे आपन सब रहनसहनम पवित्र होओ।
60001016	धर्मशास्‍त्रम लिखल बा, “पवित्र होओ, काकरकि मै पवित्र बाटुँ।”
60001017	टुह्र परमेश्‍वरह बाबा कैक पुकारा कर्ठो, ओ उहाँ केक्रो पक्षपात नैकर्ट। उहाँ मनैन्‍हक करल काम अनुसार न्याय कर्ठ। उहओर्से पृथ्‍वीम परदेशीअस जियट्‍सम परमेश्‍वरक डरम रहक जीवन बिताओ।
60001018	परमेश्‍वर म्‍वाल तिर्क टुन्‍हक पुर्खासे चल्‍तीआइल बेकार परम्‍परामसे टुँहन छुट्‌कारा देलह कना बात टुह्र जन्‍ठो। यी म्‍वाल स्‍वान या चाँदीजसिन नाश हुइना चिजले तिरल नैहो,
60001019	तर ख्रीष्‍टक बहुमूल्‍य रगतले तिरल हो। उहाँ खोट या दाग नैरहल बलि हुइना पठ्‌रू रलह।
60001020	परमेश्‍वर टुन्‍हक म्‍वाल तिरक लाग संसारक सृष्‍टि कर्नासे आघहेँ उहाँह रोज्‍लह, तर टुन्‍हक लाग यी आखिरी समयम उहाँह प्रकट करैल।
60001021	ख्रीष्‍टद्वारा टुह्र परमेश्‍वरम भरोसा कैरख्‍लो। परमेश्‍वर उहाँह मृत्‍युमसे जीवित पर्ल ओ उहाँह महिमा देल। उहओर्से टुह्र परमेश्‍वरम विश्‍वास ओ आशा कैरख्‍लो।
60001022	टुह्र सत्‍य बात पालन कैक आपन पापमसे शुद्ध हुइलो ओ आपन दादुभैयन पवित्र प्रेम कर्टिबाटो। आब आपन सारा हृदयले एक-औरजहन सक्‍कली प्रेम देखाओ।
60001023	परमेश्‍वरक जीवित ओ सड्‌डभर रना वचनद्वारा टुह्र लौव जन्‍म पारख्‍लो। टुह्र नाश हुइना बाबक सन्‍तान नाहीँ, तर नाश नैहुइना बाबक सन्‍तान हुइटो।
60001024	काकरकि धर्मशास्‍त्रम लिखल बा, “सब मनै घाँसअसक बाट, ओ हुँकन्‍हक गौरव फे घाँसक फूलाअस बा। घाँस सुखजैठा, फूला झरजैठा,
60001025	तर प्रभुक वचन सड्‌डभर पलरठा।” यिह वचन टुँहन प्रचार कैगिल्‌ खुशीक खबर हो।
60002001	उहओर्से सारा खराब व्‍यवहार, सब छलछाम, कपट, डाहा ओ फुहर बोलीमसे मुक्त होओ।
60002002	भक्‍खर जन्‍मलक लर्का शुद्ध दूधक चाहना करअस टुह्र सत्‍य वचनक चाहना करो। असिक टुह्र बहर्टीजैबो ओ मुक्ति पैबो।
60002003	काकरकि प्रभु दयालु बाट कना बात टुह्र अनुभव कैरख्‍लो।
60002004	ख्रीष्‍टकठे आओ, उहाँ परमेश्‍वरक मन्‍दिरक जीवित पत्‍थ्रा हुइट। मनै उहाँह काम नैलग्‍ना कैक इन्‍कार कर्ल, तर परमेश्‍वर उहाँह महान सम्‍मान देहक लाग रोज्‍ल।
60002005	ओ टुह्र फे जिती पत्‍थ्रा हुइटो, परमेश्‍वर टुँहन प्रयोग कैक आपन आत्‍मिक मन्‍दिर बनैटीबाट। टुह्र येशू ख्रीष्‍टक सहायताले परमेश्‍वरह मनपर्ना आत्‍मिक बलिदान चह्रैना पवित्र पूजारी हुइटो।
60002006	काकरकि धर्मशास्‍त्रम लिखल बा, “हेरो, मै सियोनम एकठो पत्‍थ्रा ढरटुँ, जे बरा सम्‍मानक लाग रोजगैल्‌ बाट। उहाँकम विश्‍वास करुइया कुई फे निराश हुइनेनैहो।”
60002007	टुह्र विश्‍वास करुइयन्‍हक लाग उहाँ बहुमूल्‍य बाट। तर विश्‍वास नैकर्ना मनैन्‍हक लाग उहाँ असिन बाट, “घर बनुइयन रद्दी ठह्राक फाँकल पत्‍थ्रा त कोनोक मुख्‍य पत्‍थ्रा बनल।”
60002008	ओ, “उहाँ यिह पत्‍थ्रा हुइट, उहिँम धेर जहन ठ्‌यास लगहिन, उहाँ यिह चट्‌टान हुइट, उहिँम मनै उस्‍टनेबाट।” काकरकि परमेश्‍वरक वचनह विश्‍वास नैकरुइयन ठ्‌यास लग्‍ठन कैक तोकगैल्‌ रह।
60002009	तर टुह्र त परमेश्‍वरक र्‍वाजल मनै हुइटो। टुह्र राजकीय पूजारी, पवित्र जाति, परमेश्‍वरक आपन मनै हुइटो। उहाँ टुँहन अन्‍धकारमसे अचम्‍मक अजरारम अन्‍ल। आब टुह्र उहाँक करल अचम्‍मक कामक बयान औरजन्‍हकठे करपर्ठा।
60002010	पैल्‍ह टुह्र परमेश्‍वरक आपन मनै नैरलहो, तर आब परमेश्‍वरक आपन मनै होरलो। पैल्‍ह टुह्र परमेश्‍वरक दया नैपैलरलहो, तर आब परमेश्‍वरक दया पारख्‍लो।
60002011	प्रियहुँक्र, यी संसारम टुह्र विदेशी ओ परदेशीअस बाटो। उहओर्से मै टुँहन का बिन्‍ती करटुँ, कि आपन स्‍वार्थी चाहना पूरा कर्ना कामम जिन लागो। असिन चाहना टुन्‍हक आत्‍मक विरोधम युद्ध कर्ठा।
60002012	गैरयहूदी मनैन्‍हक बीचम टुन्‍हक चालचलन असल हुइपर्ठा। हुँक्र टुँहन “खराब काम करुइयन” कैक दोष लगैलसे फे हुँक्र टुन्‍हक करल असल काम देखहीँ, ओ परमेश्‍वर न्याय कर अइना दिनम हुँक्र उहाँक महिमा करहीँ।
60002013	प्रभुक आदरक लाग सब सरकारी अधिकारीन्‍हक अधीनम रहो। सबसे उच्‍च राजक अधीनम,
60002014	ओ हाकिमन्‍हक अधीनम फे रहो। हुँक्र खराब काम करुइयन दण्‍ड देहक लाग ओ असल काम करुइयन प्रशंसा करक लाग राजक खटाइल मनै हुइट।
60002015	हुइना त मूर्ख मनै टुँहन दोष लगाइक लाग बात बिना बुझ्‍ल ब्‍वालसेक्‍ठ। तर परमेश्‍वरक इच्‍छा का बाटन कलसे, टुन्‍हक करल असल कामले हुँकन्‍हक बोलीह चूप लगाइपर्ठा।
60002016	टुह्र स्‍वतन्‍त्र रलसे फे परमेश्‍वरक कमारन हुइटो। उहओर्से आपन स्‍वतन्‍त्रतह खराब कामक लाग प्रयोग जिन करो।
60002017	सब मनैन आदर करो। ख्रीष्‍टम विश्‍वास कर्ना दादुभैयन प्रेम करो। परमेश्‍वरक डर डराओ। राजक मान करो।
60002018	कमाराहुँक्र, सारा आदरसहित आपन मालिकन्‍हक अधीनम रहो। टुन्‍हक भलो चितैना ओ दया कर्ना मालिकन्‍हक केल नाहीँ, तर खट्‍ठाहा मालिकन्‍हक अधीनम फे रहो।
60002019	यदि परमेश्‍वरह समझ्‍क टुह्र ठीक काम कर्लो ओ धीरजी होक अन्याय फे सहलो कलसे, परमेश्‍वर टुँहनसे खुशी हुइठ।
60002020	यदि कुई खराब काम कैक चूपचाप दण्‍ड भ्‍वागल कलसे, ऊ कहाँसे स्‍याबासी पाई? तर यदि कुई असल काम कर्टीकर्टी फे चूपचाप दण्‍ड भ्‍वागल कलसे, परमेश्‍वर ओहीसे खुशी हुइठ।
60002021	काकरकि दुःख हुइलसे फे टुह्र भलाइक काम कर्टीरहपर्ठा कैक परमेश्‍वर टुँहन रोज्‍लह। ख्रीष्‍ट फे टुन्‍हक लाग दुःख भोग्‍लह, ओ उहाँ एकठो उदाहरण होरल। आब टुह्र उहाँक देखाइल डगरम चलपर्ठा।
60002022	उहाँ ना त कबु पाप कर्ल, ना त छलकपटक बात बटोइल।
60002023	उहाँ आपन अपमान हुइबेर बद्‌ला नैलेल, दुःख भ्‍वागबेर धम्‍की नैदेल, तर ठीक न्याय कर्ना परमेश्‍वरम भर पर्ल।
60002024	हम्र पापक लाग मुव सेकी ओ असल कामक लाग जिय सेकी कैक ख्रीष्‍ट आपन शरीरम हमार पाप बोक्‍क क्रूसम मुल। उहाँह लागल च्‍वाटले टुह्र चोखारलो।
60002025	टुह्र हेराइल भेँरीअस रलहो, तर आब टुह्र येशूकठे घुम्‍क आरलो। गोठाला भेँरीन्‍हक रक्षा करअस उहाँ टुन्‍हक रक्षा कर्ठ।
60003001	ओसहेँक, गोसिनेन आपन-आपन गोस्‍यक अधीनम रहपर्ठा। असिक कर्लसे, परमेश्‍वरक वचन पालन नैकर्ना गोस्‍यन फे टुन्‍हक असल चालचलनक कारण विश्‍वास करसेक्‍ठ। टुह्र कुछु फे कटीरह नैपरी,
60003002	काकरकि टुन्‍हक शुद्ध ओ आदरणीय जीवन हुँक्र अपन्‍हे देखहीँ।
60003003	बाहिरी हिसाबले केल सुहावन देखैना बातम धेर ध्‍यान जिन देओ। जसिन कि ठिस पार्क झोँटी पर्ना, स्‍वानक गरगहना लगैना या महङ-महङ लुगा लगैना।
60003004	बेनसे भित्री हिसाबले सुहावन बनैना बातम ध्‍यान देओ, जसिन कि नम्र ओ शान्‍त हुइना। यी गुण नैहेराइट्‍, ओ परमेश्‍वरक नजरम यी धेर मूल्‍यवान बा।
60003005	काकरकि परमेश्‍वरम भरपर्ना अघट्‌टेक भक्त महिलाहुँक्र अपन्‍हेह असहेँक सुहावन बनाइँट्‍ ओ आपन-आपन गोस्‍यन्‍हक अधीनम रहँट्‌।
60003006	जस्‍तहँक, सारा आपन गोस्‍या अब्राहामह मालिक मान्‍क हुँकहार कहल मानीँट्‍। यदि कौनो बातक डर नैमान्‍क टुह्र ठीक काम कर्बो कलसे, टुह्र सारक छाईहुँक्र ठहर्बो।
60003007	ओसहेँक, टुह्र गोस्‍यहुँक्र आपन-आपन गोसिन्यन आदर करो ओ हुँकहीनसे सँगसँग रहबेर विचारशील होक व्‍यवहार करो। काकरकि टुँहार गोसिन्या टुँहीनसे कमजोर रलसे फे, ऊ टुँहार सँगसँग परमेश्‍वरक जीवनदान पारख्‍ली। प्रार्थना करबेर कुछु बाधा जिन ह्‍वाए कैक आपन गोसिन्यसे सुहैना व्‍यवहार करो।
60003008	अन्‍तिमम मै यी कह चाहटुँ, टुह्र सबजन एक्‍क मनक होओ, एक-औरजन्‍हक मर्का बुझो, भाइ-भाइह करअस एक-औरजहन प्रेम करो, कोमल मनक ओ नम्र हृदयक होओ।
60003009	खराबीक बद्‍ला खराबी या अपमानक बद्‍ला अपमान जिन करो। बेनसे वाकर सटाहा आशिष देओ, काकरकि यिह करक लाग परमेश्‍वर टुँहन बलैलह, ओ टुह्र फे आशिष पैबो।
60003010	काकरकि धर्मशास्‍त्रम लिखल बा, “सुखी जीवन बिताइ चहना ओ खुशी दिन द्‍याख चहना मनै आपन मुहले खराब बोली नैब्‍वालपरट्‍ ओ आपन ओठले छली बात नैबट्‌वाइपरट्‍।
60003011	ऊ खराब काममसे घुम्‍क असल काम करपर्ठा, ओ पूरा मन लगाक मेलमिलापम जिना कामम लागपर्ठा।
60003012	काकरकि परमप्रभु धर्मी मनैन हेर्टीरठ, ओ उहाँ हुँकन्‍हक प्रार्थना सुन्‍टीरठ। तर उहाँ खराब कर्ना मनैन्‍हक विरोध कर्ठ।”
60003013	यदि टुह्र भलाइक कामम लग्‍लरबो कलसे, टुन्‍हक हानि कर के खोजी?
60003014	यदि असल काम कर्टीकर्टी फे टुँहन दुःख भ्‍वाग परल कलसे, टुह्र आशिष पैबो। किहुसे जिन डराओ, ओ चिन्‍ता फे जिन करो।
60003015	बेनसे ख्रीष्‍टह प्रभु मानो ओ आपन हृदयले उहाँक श्रद्धा करो। टुन्‍हक आशक बारेम सोधपुछ कर्ना सबजहन जवाफ देहक लाग टुह्र जब फे तयार रहहो।
60003016	तर नम्र होक आदरसहित शुद्ध विवेकले हुँकन जवाफ देहहो। यदि टुह्र असिक कर्बो कलसे, ख्रीष्‍टह पछ्‌याइबेर टुन्‍हक असल चालचलन देख्‍क टुन्‍हक बदनाम करुइयन अपन्‍हे लाजम परहीँ।
60003017	खराब काम कैक दुःख भ्‍वागलसे, भलाइक काम कैक परमेश्‍वरक इच्‍छा अनुसार दुःख भोग्‍ना असल हो।
60003018	काकरकि ख्रीष्‍ट सड्‌डभर पुग्‍ना हिसाबले पापक लाग मुल। उहाँ पाप नैरहल मनैया रलसे फे, हमन परमेश्‍वरकठे लैजैना उद्देश्‍यले पापीन्‍हक लाग मुल। उहाँ शरीरम मुवापैल, तर पवित्र आत्‍माद्वारा फेदोस्र जियागैल।
60003019	उह आत्‍मक शक्तिम जाक उहाँ कैदम परल आत्‍माहुँकन प्रचार कर्ल।
60003020	यी आत्‍माहुँक्र अघट्‌टे परमेश्‍वरक आज्ञापालन नैकर्ल। उ समयम नोआ पानीजहाज बनाइबेर हिँक्र आपन पापमसे घुम्‍ठ कि कैक परमेश्‍वर धीरज कर्लरलह। उ पानीजहाजम डान्‍चे अर्थात् जम्‍मा आठ जन केल जलप्रलयमसे बच्‍लह।
60003021	यी पानी बप्‍तिस्‍मह संकेत कर्ठा, जे टुँहन बचैठा। यी शरीरक मैल पुहाइलअस नैहो, तर शुद्ध विवेकले परमेश्‍वरप्रति कैगिल्‌ समर्पणता हो। येशू ख्रीष्‍ट मुवलमसे फेदोस्र जिलक कारणले बप्‍तिस्‍मा टुँहन बचैठा।
60003022	उहाँ स्‍वर्गम जाक परमेश्‍वरक दाहिन पाञ्‍जर सम्‍मानीत ठाउँम बैठलबाट, ओ सारा स्‍वर्गदूतहुँक्र, शक्ति ओ अधिकार चलुइयन उहाँक अधीनम बाट।
60004001	उहओर्से, ख्रीष्‍ट शरीरम दुःख भोग्‍लक कारणले टुह्र फे उहाँकअस विचार करपर्ठा, काकरकि शरीरम दुःख भ्‍वागल मनै पापमसे अलग होरठ।
60004002	आबठेसे टुह्र आपन बाँकी जीवन पापी चाहना अनुसार नाहीँ, तर परमेश्‍वरक इच्‍छा अनुसार बिताओ।
60004003	गैरयहूदी मनैअस बितल समयम टुह्र खराब चालचलनम जीवन बितैलो। टुह्र छाडा काम कर्ना, खराब इच्‍छम लग्‍ना, मत्‍वार पलरना, मोजमज्‍जा कर्ना, भँक्रिह अगोर्ल रना, ओ मूर्तिपूजा जसिन घिनलग्‍टिक काम कर्लो।
60004004	आब काजे टुह्र हुँकन्‍हकसँग घिनलग्‍टिक ओ भ्रष्‍ट चाल नैचल्‍टो कैक हुँक्र छक्‍क पर्ठ, ओ टुन्‍हक बदनाम कर्ठ।
60004005	तर जिटीह ओ मुवल मनैन्‍हक न्याय करक लाग तयार रहल परमेश्‍वरक सामुन्‍नेम हुँकन जवाफ देहपरहीन।
60004006	उहओर्से हुँकन फे खुशीक खबर प्रचार कैगिल्‌, जे आब मुरल। हुइना त औरजन्‍हकअस मृत्‍युद्वारा हुँकन्‍हक फे शरीरम न्याय हुइलन, तर हुँक्र आत्‍मम परमेश्‍वरकसँग अनन्‍तसम जिठ।
60004007	सब चिजिक अन्‍त्‍य हुइना ब्‍याला होरहल। उहओर्से स्‍वच्‍छ मनक ओ सचेत होओ। असिक टुह्र प्रार्थना कर सेक्‍बो।
60004008	सबसे मुख्‍य बातजुन एक-औरजहन सारा मनले प्रेम करो, काकरकि प्रेमले धेर पाप छोपदेठा।
60004009	एक-औरजहन आपन घरम खुशीसे स्‍वागतसत्‍कार करो।
60004010	परमेश्‍वर टुह्र हरेकजहन किसिम-किसिमक वरदान देरख्‍ल। एक-औरजहन सेवा पुगाइक लाग देगैल्‌ यी वरदानक पूरा सदुपयोग करो।
60004011	बोल्‍ना वरदान पाइल मनैया परमेश्‍वरक वचन ब्‍वालअस ब्‍वालपर्ठा। सेवा कर्ना वरदान पाइल मनैया परमेश्‍वरक देहल शक्तिले सेवा करपर्ठा। सारा कामकाज येशू ख्रीष्‍टद्वारा परमेश्‍वरह प्रशंसा हुइना हिसाबले करपर्ठा। उहाँक महिमा ओ शक्ति सड्‌डभर पलरठन। आमेन।
60004012	प्रिय भैयौ, आगीक धूनिम न्याङ्‌गलअस महसुस हुइना दुःखकष्‍टद्वारा टुन्‍हक जाँच हुइटीबा। यी नैहुइपर्ना काम हुइल् कैक अचम्‍म जिन मानो।
60004013	बेनसे ख्रीष्‍टक दुःखकष्‍टम सहभागी हुइ पैलक कारण आनन्‍दित होओ। यिहिँले उहाँ फेदोस्र आक आपन महिमा प्रकट करबेर टुह्र झन् धेर खुशी हुइसेक्‍बो।
60004014	यदि ख्रीष्‍टियन हुइलकम टुन्‍हक अपमान हुइठा कलसे, खुशी होओ, काकरकि परमेश्‍वरक महिमित आत्‍मा टुन्‍हकम बाट।
60004015	यदि टुह्र दुःखकष्‍ट भ्‍वागटो कलसे, टुन्‍हक दुःख भोगाइ हत्‍या कर्लक, चोरी कर्लक, खराब काम कर्लक या आनक मामिलम हाँठ डर्लक कारण जिन ह्‍वाए।
60004016	तर ख्रीष्‍टियन हुइलकम दुःखकष्‍ट भ्‍वागक लाग लाज जिन मानो। बेनसे ख्रीष्‍टक मनैन्‍हक रूपम चिह्‍न्‍जाइ पैलकम परमेश्‍वरह महिमा देओ।
60004017	न्याय हुइना ब्‍याला होरहल, ओ यी न्याय परमेश्‍वरक आपन मनैन्‍हकमसे सुरु हुउइया बा। हमार त न्याय हुउइया बा कलसे, परमेश्‍वरक खुशीक खबर नैमनुइयन्‍हक अन्‍त्‍य कसिन हुहीन?
60004018	धर्मशास्‍त्रम फे लिखल बा, “यदि धर्मी मनैन्‍हक मुक्ति मुस्‍किलले हुइठन कलसे, अधर्मी ओ पापी मनैन्‍हक गति का हुहीन?”
60004019	उहओर्से यदि टुह्र परमेश्‍वरक इच्‍छा अनुसार दुःख भ्‍वागटो कलसे, भलाइक काम कर्टिरहो, ओ आपन जीवन विश्‍वासयोग्य सृष्‍टिकर्ता परमेश्‍वरह सुम्‍पदेओ।
60005001	आदरणीय एल्‍डरहुँक्र, मै अप्‍नहुँकन का अनुरोध कर चाहटुँ कलसे, मै फे अप्‍नहुँकन्‍हकअस एकठो एल्‍डर हुइटुँ। ख्रीष्‍टक भ्‍वागल दुःख मै अपन्‍हे देखरख्‍नु ओ पाछ प्रकट हुइना सम्‍मानम सहभागी हुइबुँ।
60005002	म्‍वार अनुरोध यी हो: गोठाला भेँरीन्‍हक रेखदेख करअस परमेश्‍वर टुन्‍हक जिम्‍मम देहल विश्‍वासीन्‍हक रेखदेख करो। यी काम करकापम पर्क नाहीँ तर खुशीसे परमेश्‍वरक इच्‍छा अनुसार, ओ पैँसक ल्‍वाभले नाहीँ तर सेवा कर्ना मन लेक करो।
60005003	टुन्‍हक जिम्‍मम रहल विश्‍वासीन्‍हकम हैकम जमैना नाहीँ तर हुँकन्‍हक लाग उदाहरण होओ।
60005004	जब मुख्‍य गोठाला ख्रीष्‍ट प्रकट हुइहीँ, तब टुह्र सड्‌डभर चम्‍कटीरना सानदार मुकुट पैबो।
60005005	ओसहेँक जवान मनै, उमेर ढल्‍कल मनैन्‍हक अधीनम रहो। टुह्र सबजन नम्र होक एक-औरजन्‍हक सेवा करो। काकरकि धर्मशास्‍त्रम लिखल बा, “परमेश्‍वर घमण्‍डी मनैन्‍हक विरोध कर्ठ, तर नम्र मनैन अनुग्रह देठ।”
60005006	उहओर्से नम्र होक शक्तिशाली परमेश्‍वरक अधीनम रहो, ओ उहाँ ठीक समयम टुँहन उठुइयाबाट।
60005007	परमेश्‍वर टुन्‍हक वास्‍ता कर्ठ, उहओर्से आपन सारा चिन्‍ता-फिक्रि उहाँह सुम्‍पदेओ।
60005008	होस करो ओ जागा रहो। टुन्‍हक शत्रु शैतान केहीह फ्‍याला पारूँ ओ खाडारूँ कैक गुञ्‍ज्रना सिंहअस खोज्‍टी घुम्‍ठा।
60005009	विश्‍वासम बलगर होक शैतानक विरोध करो। काकरकि संसारम और विश्‍वासीहुँक्र फे टुन्‍हकअस दुःख भ्‍वागट कना बात टुँहन थाहँ बा।
60005010	सारा अनुग्रहले पूर्ण परमेश्‍वर जो ख्रीष्‍टम आपन अनन्‍त महिमम सहभागी हुइक लाग टुँहन बलारख्‍ल। टुह्र कुछ समय दुःख उठैबो त पाछ उहाँ टुँहन फेदोस्र लौव बनैहीँ, ओ शक्ति देक टुँहन अरगर बनैहीँ।
60005011	सड्‌डभर सारा शक्ति उहाँक ह्‍वाए। आमेन।
60005012	विश्‍वासयोग्य भैया सिलासह यी छुटीमुटि चिठी लिख लगैनु। यी चिठी लिख लगैना उद्देश्‍य का हो कलसे, टुँहन उत्‍साह देना ओ यिहाँ लिखल बात परमेश्‍वरक सत्‍य अनुग्रह हो कैक टुँहन साक्षी देना हो। आब यी अनुग्रहम अरगर पलरहो।
60005013	टुन्‍हकअस रोजगैल्‌ बेबिलोनम रहल मण्‍डली टुँहन अभिवादन पठारख्‍ल। म्‍वार छावाअस रहल मर्कूस फे टुँहन अभिवादन पठारख्‍ल।
60005014	एक-औरजहन पवित्र प्रेमले अभिवादन करो। ख्रीष्‍टम रहल टुह्र सबजहन शान्‍ति ह्‍वाए।
61001001	प्रभु येशू ख्रीष्‍टक कमारा ओ प्रेरित मै सिमोन पत्रुस यी चिठी लिखटुँ। हमार परमेश्‍वर ओ मुक्ति देहुइया येशू ख्रीष्‍टक धार्मिकताद्वारा हमारअस बहुमूल्‍य विश्‍वास पाइल सबजहन मै चिठी पठाइटुँ।
61001002	परमेश्‍वर ओ हमार प्रभु येशूक ज्ञानम टुह्र बहर्टीगैलकओर्से उहाँ टुँहन अनुग्रह ओ शान्‍ति प्रशस्‍त मात्रम देहीँ।
61001003	परमेश्‍वर आपन शक्तिले हमन उहाँह खुशी लग्‍ना जीवन जियक लाग आवश्‍यक पर्ना सब चिज देरख्‍ल। आपन महिमा ओ भलाइद्वारा हमन बलुइया परमेश्‍वरह चिन्‍हलकओर्से हम्र यी सब चिज पारख्‍ली।
61001004	उहाँक महिमा ओ असल स्‍वभावद्वारा उहाँ हमन महान ओ बहुमूल्‍य चिज देना प्रतिज्ञा कैरख्‍ल। यी सब चिज पैलकओर्से हम्र उहाँक ईश्‍वरीय स्‍वभावम सहभागी हुइसेक्‍ठी, ओ संसारम रहल खराब चाहना ओ भ्रष्‍ट प्रभावमसे उम्‍कसेक्‍ठी।
61001005	उहओर्से आब आपन विश्‍वास बलगर बनाइक लाग स्‍याकलसम असल व्‍यवहार करो। असल व्‍यवहार कर्ना केल नाहीँ, ज्ञानम फे बहर्टीजाओ।
61001006	ज्ञानम बहर्टी जैना केल नाहीँ, तर अपन्‍हेह नियन्‍त्रण कर्ना फे होओ। अपन्‍हेह नियन्‍त्रण कर्ना केल नाहीँ धीरजी फे होओ। धीरजी हुइना केल नाहीँ परमेश्‍वरह खुशी लग्‍ना जीवन फे जिओ।
61001007	परमेश्‍वरह खुशी लग्‍ना जीवन जिना केल नाहीँ, एक-औरजन्‍हक वास्‍ता फे करो। एक-औरजन्‍हक वास्‍ता प्रेमिलो भावनाले करो।
61001008	यदि टुन्‍हकम यी गुण बहर्टीगैल्‌ कलसे, हमार प्रभु येशू ख्रीष्‍टह चिन्‍हल बात टुन्‍हक जीवनक लाग उपयोगी हुइठा ओ टुन्‍हक जीवनह अर्थपूर्ण बनादेठा।
61001009	तर यदि टुन्‍हकम यी गुण नैहो कलसे, टुह्र दूरीक बात नैदेख्‍ना आन्‍धर मनैअस हुइटो। ओसिन मनै त आघ करल पापमसे शुद्ध हुइलक बात फे बिस्रारख्‍ठ।
61001010	उहओर्से हेरो भैयौ, परमेश्‍वर टुँहन बलैल ओ रोज्‍ल कना बात आपन जीवनम प्रमाणित करक लाग स्‍याकलसम कोसिस करो। यदि टुह्र यी सब बात कर्बो कलसे, विश्‍वासमसे पाछ नैहट्‍ने हुइटो।
61001011	तब हमार प्रभु ओ मुक्ति देहुइया येशू ख्रीष्‍ट आपन अनन्‍त राज्‍यम भव्‍य स्‍वागत करुइयाबाट।
61001012	हुइना त टुँहन यी सब बात थाहाँ बा, ओ टुँहन सिखागैल्‌ सत्‍य बातम टुह्र अरगरसे अर्‍यैलबाटो, तर फे मै टुँहन यी सब बात घरीघरी सम्‍झैटीरहम।
61001013	मै यी शरीररूपी ड्‍यारम जियट्‌सम टुँहन यी बात सम्‍झैटीरह परी जसिन लग्‍ठा,
61001014	काकरकि मै यी शरीरह हाली छ्‌वार परी कना बात महीह थाहाँ बा। यी बात हमार प्रभु येशू ख्रीष्‍ट महीह पैल्‍हहेँ देखादेरख्‍ल।
61001015	मै मुक जाजैम त फे टुह्र यी बात सम्‍झलरबो कैक मै स्‍याकलसम कोसिस कर्टिबाटुँ।
61001016	हमार प्रभु येशू ख्रीष्‍ट शक्तिसहित घुम्‍क अउइयाबाट कैक हम्र टुँहन ज्‍याकरत्‍याकर सिर्जाइल बातक भरम नैकली। हम्र आपनऽ आँखिले उहाँक चमकदार महिमा देख्‍लही।
61001017	महिमामय परमेश्‍वरसे “यी म्‍वार प्रिय छावा हुइट। हिँकहीनसे मै धेर खुशी बाटुँ” कना आवाज आइल त, उहाँ परमेश्‍वर बाबसे आदर ओ सम्‍मान पैल।
61001018	हम्र उहाँकसँग पवित्र पर्वत्‍वम रहल समयम स्‍वर्गसे आइल उ आवाज हम्र अपन्‍हे सुन्‍लही।
61001019	उ अनुभवक कारणले अगमवक्तन्‍हक ब्‍वालल्‌ वचन सत्‍य हो कना बातम हम्र झन् पक्‍का होरली। हुँकन्‍हक कहल वचनम टुह्र मजासे ध्‍यान देहपर्ठा, काकरकि उ वचन अन्‍धार ठाउँम दिया चम्‍कअस हो। बिहानिक अजरार नैहुइट्‍सम, बिहानिक तोरैँया ख्रीष्‍ट टुन्‍हक हृदयम नैचम्‍कट्‍सम टुह्र उ वचनम ध्‍यान देटीरहपर्ठा।
61001020	टुह्र सबसे पैल्‍ह बुझपर्ना बात का हो कलसे, धर्मशास्‍त्रम लिख्‍गैल्‌ अगमवाणी मनै आपन हिसाबले अर्थ लगैना बात नैहो,
61001021	काकरकि अगमवाणी केक्रो कल्‍पना कैक सिर्जाइल बात नैहो। तर अगमवक्ताहुँक्र पवित्र आत्‍मक अगुवाइ पाक परमेश्‍वरक तर्फसे ब्‍वालँट्‍।
61002001	तर इस्राएलीन्‍हक बीचम झूटा अगमवक्ताहुँक्र फे रलह। ओसहेँक टुन्‍हक बीचम फे झूटा शिक्षकहुँक्र देखपरुइयाबाट। हुँक्र गोप्‍य रूपले विनाशम लैजैना शिक्षा सिखुइयाबाट, ओ म्‍वाल तिर्क हुँकन छुट्‌कारा देना प्रभुह समेत इन्‍कार करुइयाबाट। असिक हुँक्र अचानक आपनम अपन्‍हे दण्‍ड अनुइयाबाट।
61002002	हुँकन्‍हक देखासिकी कैक धेर जन घिनलग्‍टिक जीवन जिउइयाबाट। ओ हुँकन्‍हक कारण और मनै फे सत्‍य डगरक बदनाम करुइयाबाट।
61002003	ऊ लोभी झूटा शिक्षकहुँक्र बनौटी बात बट्‌वाक टुँहनसे अनुचित फाइदा उठुइयाबाट। परमेश्‍वर हुँकन पैल्‍हहेँ दोषी ठह्रारख्‍ल, उहाँ पक्‍का फे हुँकन नाश करुइयाबाट।
61002004	परमेश्‍वर पाप कर्ना स्‍वर्गदूतन समेत बाँकी नैरख्‍ल। उहाँ हुँकन नरकम फाँकदेल। हुँक्र न्याय हुइना दिन सम्‍मक लाग पातालक अन्‍धकारम बाहान्‍गैल्‌ बाट।
61002005	अघट्‌टे नोअक समयम परमेश्‍वर संसारभरिक अटेरी मनैन समेत बाँकी नैरख्‍ल, तर हुँकन जलप्रलय कराक नाश कैदेल। परमेश्‍वरक धार्मिक न्यायक बारेम नोआ हुँकन चेताउनी देल। उहओर्से परमेश्‍वर जलप्रलय कराक संसारह नाश करबेर नोअह ओ हुँकहार घरक और सातजहन बचैल।
61002006	परमेश्‍वर सदोम ओ गमोरा सहरह भस्‍म पार्क हुँकन्‍हक नाउँ निशान मेटादेल। परमेश्‍वरह नैमन्‍ना मनैन्‍हक गति कसिन हुइठा कैक उहाँ हुँकन एकठो उदाहरण बनादेल।
61002007	तर परमेश्‍वर सदोममसे लोतह बचैल, काकरकि ऊ धर्मी रलह। ऊ छाडा मनैन्‍हक घिनलग्‍टिक चालचलनक कारण हुक्‍क होरलह।
61002008	ऊ दुष्‍ट मनैन्‍हक समाजम रहँट्‍, ओ हुँकन्‍हक करल कुकर्म हरेक दिन देख्‍क ओ सुन्‍क व्‍याकुल हुइँट्‍, काकरकि ऊ धर्मी रलह।
61002009	असिक असल मनैन आपत्‌विपत्‌मसे कसिक बचैना ओ दुष्‍ट मनैन दण्‍ड देटी न्यायक दिनसम कसिक बहन्‍लरना कना बात प्रभु जन्‍ठ।
61002010	ओसिक दण्‍ड पैना मनै खासकैक घिनलग्‍टिक छाडा काम कर्ना ओ परमेश्‍वरक अधिकार इन्‍कार कर्ना मनै हुइट। यी झूटा शिक्षकहुँक्र कठोर ओ घमण्‍डी रठ, ओ स्‍वर्गीय प्राणीन्‍हक अपमान कर्ना फे डर नैमन्‍ट।
61002011	हुइना त स्‍वर्गदूतहुँक्र शक्ति ओ सामर्थ्‍यम झूटा शिक्षकहुँकनसे महान बाट, तर फे हुँक्र प्रभुक आघ स्‍वर्गीय प्राणिन दोष लगैटी अपमान नैकर्ट।
61002012	तर यी झूटा शिक्षकहुँक्र त विवेक नैरहल जनावरअस बाट, हुँक्र आपन स्‍वभावक इच्‍छक कब्‍जम रठ, हुँक्र मार्क मुवापाइक लाग जन्‍मल् जङ्‌गली जनावरअस हुइट। हुँक्र आपन नैबुझल बातक निन्‍दा कर्ठ, ओ जनावरअस नाश हुउइया बाट।
61002013	औरजहन दुःख देलक कारण हुँकन अपन्‍हे फे दुःख भ्‍वाग परहीन। दिनऽक भोगविलासम मस्‍त रना हुँकन्‍हक लाग आनन्‍दक बात हुइटन। हुँक्र टुन्‍हकसँग खानपिन करबेर समेत छलकपट कर्ठ। यी त कत्रा लाजलग्‍टिक ओ घिनलग्‍टिक बात हो।
61002014	हुँक्र जौन जन्‍नीमनैयह देख्‍ना ओइहेसे व्‍यभिचार कर खोज्‍ठ, ओ जत्रा पाप कर्लसे फे नैअघैट। हुँक्र कमजोर मनैन फँसाडर्ठ। ल्‍वाभ कर्नाम त हुँक्र ढिट्‍गर रठ। हुँक्र सराप परल मनै हुइट।
61002015	हुँक्र सत्‍य डगर छोर्क बओरक छावा बालामक देखासिकी कर भिररल। बालाम त खराब काम कैक पैँसा कमैना दाउम रलह।
61002016	तर ऊ आपन पाप कामक कारण हप्‍कावापैल। ब्‍वाल नैसेक्‍ना एकठो गधा मनैन्‍हक बोली बोल्‍क ऊ अगमवक्तक होस हेराइल कामसे हुँकहीन रोक्‍लहन।
61002017	असिन मनै त सुखल मुहान हुइट, आँधीबौखले उराजैना बद्री हुइट। हुँकन्‍हक लाग पातालक अन्‍धकार साँचल बाटन।
61002018	हुँक्र घमण्‍डी ओ मूर्ख गफ लगैठ, ओ शरीरह लोभैना काम देखाक गलत जीवनशैलीमसे हालसालऽ उम्‍कल मनैन फेदोस्र फँसैठ।
61002019	हुँक्र औरजहन, “हम्र टुँहन पूरा स्‍वतन्‍त्र करैबी” कना त कठ, तर हुँक्र अपन्‍हे पाप ओ भ्रष्‍ट बातक कमारा हुइट। काकरकि मनै जौन चिजिक कब्‍जम पर्ठ, हुँक्र उह चिजिक कमारा हुइठ।
61002020	जब मनै हमार प्रभु ओ मुक्ति देहुइया येशू ख्रीष्‍टह चिन्‍ह्‍ठ, तब हुँक्र संसारक घिनलग्‍टिक चालचलनमसे उम्‍कठ। तर यदि हुँक्र फेदोस्र पापम फँसगैल ओ वाकर कब्‍जम पर्ल कलसे, हुँकन्‍हक गति पैल्‍हकसे झन् खराब होजैठन।
61002021	परमेश्‍वरक धार्मिकतक बात जानजानक फे पवित्र जीवन जिना आज्ञह इन्‍कार करलसे त, हुँक्र उ बात कबु नैजन्‍ट कलसे, हुँकन्‍हक लाग मजा हुइनेरलहन।
61002022	यी उखान हुँकन्‍हकम ठ्‌याक्‍क मिल्‍ठन, “कुक्‍कुर घुम्‍क आक आपन उल्‍टी खैठ” ओ “लहादेलक सुवर फेदोस्र हिलम लोट्‍ठ।”
61003001	प्रियहुँक्र, टुँहन लिखल यी म्‍वार द्वासर चिठी हो। दुनु चिठीम मै कत्रा बातक सम्‍झना कराक टुँहन ठीक प्रकारले विचार करक लाग उत्‍साहित करैना कोसिस कैरख्‍नु।
61003002	पवित्र अगमवक्तन्‍हक ब्‍वालल्‌ वचन, ओ प्रेरितन्‍हक मार्फत मुक्ति देहुइया प्रभुक देहल आज्ञह टुह्र सम्‍झलरहपर्ठा।
61003003	सबसे पैल्‍ह टुह्र बुझपर्ना बात का हो कलसे, आखिरी दिनम छाडा मनै आपन स्‍वार्थी चाहना बाहेक और कुछु फे नैसोँचुइया हुइट। हुँक्र टुँहन हियैटी कहहीँ,
61003004	“का टुन्‍हक प्रभु फेदोस्र अइम कैक प्रतिज्ञा नैकर्लह? पुर्खाओँ मुगैल, तर संसारक सृष्‍टिसे चल्‍तीआइल सब बात जस्‍तक तस्‍त पलिबा।”
61003005	परमेश्‍वर आपन वचनले स्‍वर्ग ओ पृथ्‍वी सृष्‍टि कर्लह कना बात हुँक्र जानजान्‍क फे मतलब नैकर्ट। पृथ्‍वी पानीमसे ओ पानीद्वारा बनागैल्‌।
61003006	उह पानीले उ समयक संसार जलप्रलय होक नाश हुइल्।
61003007	परमेश्‍वर उह वचनले न्याय हुइना दिन सम्‍मक लाग आबक आकाश ओ पृथ्‍वी साँचरख्‍ल। तबदोस्र उ आगीले भस्‍म पारजउइया बा, ओ अटेरी मनै नाश हुउइया बाट।
61003008	तर प्रियहुँक्र, यी एकठो बात जिन बिस्रैहो, परमप्रभुक लाग एक दिन हजार वर्षअस ओ हजार वर्ष एक दिनअस हो।
61003009	कुई-कुई विचार करअस परमप्रभु आपन करल प्रतिज्ञा पूरा कर ढिल नैकर्ट। तर कुई नाश जिन ह्‍वाए, बेनसे सबजन आपन-आपन पापी मन परिवर्तन करहीँ कना इच्‍छा कैक अश्‍या लग्‍टिबाट।
61003010	तर प्रभु न्याय कर्ना दिन त चोर्‍वा आइअस सुटुक्‍क अउइया बा। उ दिन सारा आकाश भारी आवाज सहित बिलाजउइया बा, दिन, जोन्‍ह्‍या लगायत सारा तोरैँया भस्‍म हुउइया बा, ओ सारा पृथ्‍वी ओ उहिँम रहल चिज सखाप हुउइया बा।
61003011	हमार आसपासम रहल सारा चिज असिक नाश हुइना हुइलकओर्से, टुह्र कसिन मनै हुइपर्ना हो? टुन्‍हक जीवन पवित्र ओ परमेश्‍वरम समर्पित हुइपर्ठा।
61003012	टुह्र परमेश्‍वर न्याय कर्ना दिनिक बट्‌या हेर्ठो, उ दिन झट्‌ट आए कैक करपर्ना काम पूरा करो। उह दिन सारा आकाश आगीले भस्‍म हुउइया बा, सारा चिज गलजउइयाबा।
61003013	तर हम्र त परमेश्‍वरक प्रतिज्ञा करल लौव स्‍वर्ग ओ लौव पृथ्‍वीक बट्‌या हेर्ठी। उहाँ धर्मी मनै केल रठ।
61003014	उहओर्से, प्रियहुँक्र, टुह्र यी बातक बट्‌या हेर्ना हुइलकओर्से परमेश्‍वरक नजरम शुद्ध ओ दाग नैरहल होक मेलमिलापम जिना कोसिस करो।
61003015	प्रभु मनैन पापमसे मुक्ति पैना मौका देह चहठ, उहओर्से, उहाँ फेदोस्र आइक लाग हतार नैकर्लहुइट कना टुह्र जिन बिस्रैहो। हमार प्रिय भैया पावल फे परमेश्‍वरसे पाइल बुद्धि अनुसार यिह बात टुँहन लिख्‍लह।
61003016	पावल आपन सब चिठीम अस्‍तहेँ बातक बारेम लिख्‍रख्‍ल। हुँकहार लिखल कौनो-कौनो बात बुझ्‍ना मुस्‍किल फे बा। बात नैबुझल मनै ओ दुइ मन रहल मनै वाकर उल्‍टा अर्थ लगैठ। हुँक्र धर्मशास्‍त्रक और खण्‍ड फे ओस्‍तहेँक अर्थ लगैठ। असिक हुँक्र आपनम अपन्‍हे विनाश अन्‍ठ।
61003017	प्रियहुँक्र, टुह्र यी बात पैल्‍हहेँ जन्‍लकओर्से होसियार रहो। तब दुष्‍ट मनै टुँहन अलमलाई नैपैहीँ, ओ टुह्र अप्‍न अरगरक ठह्‍र्‍याइल ठाउँमसे नैखस्‍बो।
61003018	तर हमार प्रभु ओ मुक्ति देहुइया येशू ख्रीष्‍टक अनुग्रह ओ ज्ञानम बहर्टीजाओ। उहाँह आब ओ सड्‌डभर महिमा ह्‍वाए। आमेन।
62001001	हम्र सुरुसे रहुइयक बारेम टुँहन प्रचार कर्ठी। हम्र उहाँक बात सुनरख्‍ली, उहाँह आपन आँखिले देखरख्‍ली, निहारक हेररख्‍ली, ओ हाँठले छुरख्‍ली। उहाँ मनैन जीवन देहुइया वचन हुइट।
62001002	उ जीवन देहुइया प्रकट हुइल। हम्र उहाँह देखरख्‍ली ओ उहाँक बारेम साक्षी देठी, ओ उ अनन्‍त जीवनक बारेम टुँहन प्रचार कर्ठी। उहाँ सुरुसे परमेश्‍वर बाबकसँग रलह ओ हमारठे प्रकट हुइल।
62001003	हमारसँग टुन्‍हक सङ्‌गति हुइस्‍याक कैक हम्र आपन द्‍याखल सुनल व्‍यक्तिक बारेम टुँहन प्रचार कर्ठी। हमार सङ्‌गति त परमेश्‍वर बाबा ओ उहाँक छावा येशू ख्रीष्‍टकसँग बा।
62001004	हमार धेर से धेर आनन्‍द हुइस्‍याक कैक हम्र यी बात लिखटी।
62001005	हम्र उहाँसे सुनल सन्‍देश त टुँहन प्रचार कर्ठी। उ का हो कलसे परमेश्‍वर ज्‍योति हुइट, ओ उहाँकम एक्‍को फे अन्‍धार नैहो।
62001006	यदि हम्र परमेश्‍वरसे हमार सङ्‌गति बा कने अन्‍धकारम नेङ्‌ग्‍ने कर्ठी कलसे, हम्र झूट बोल्‍ठी ओ सत्‍यम नैचल्‍टी।
62001007	तर यदि उहाँ ज्‍योतिम रहलअस हम्र फे ज्‍योतिम नेङ्‌ग्‍ठी कलसे, हम्र एक-औरजहनसे सङ्‌गति कर्ठी, ओ उहाँक छावा येशूक रगत हमन सब पापमसे शुद्ध पर्ठा।
62001008	यदि हम्र हमार मन पापी नैहो कठी कलसे, हम्र अपन्‍हेह ध्‍वाखा देठी ओ हमार मनम सत्‍य नैरहट्‍।
62001009	तर यदि हम्र आपन पाप स्‍वीकार कर्ली कलसे, उहाँ हमार पाप क्षमा कैदेठ ओ हमन सब अधर्मसे शुद्ध पर्ठ, काकरकि उहाँ विश्‍वासयोग्य ओ न्यायी बाट।
62001010	यदि हम्र पाप कर्ल नैहुइटी कठी कलसे, हम्र उहाँह झूट ठह्रैठी ओ हम्र उहाँक वचनह आपन जीवनम काम कर नैदेटी।
62002001	हेरो लर्काओँ, टुह्र पाप जिन करो कना उद्देश्‍यले मै यी बात टुँहन लिख्‍टीबाटुँ। तर यदि कुई पाप कैडारल कलसे फे, हमार पक्षम परमेश्‍वर बाबकठे बिन्‍ती कैदेहुइया एकठो धर्मी जन बाट। उहाँ येशू ख्रीष्‍ट हुइट।
62002002	उहाँ हमन पापक दण्‍डसे बचाइक लाग बलि हुइलह, ओ हमन केल नाहीँ, तर सारा संसारह बचाइक लाग बलि हुइलह।
62002003	यदि हम्र उहाँक आज्ञापालन कर्ली कलसे, हम्र उहाँह चिनरख्‍ली कना बात हम्र जन्‍ठी।
62002004	मै उहाँह चिनरख्‍नु कना तर उहाँक आज्ञाजुन पालन नैकर्ना मनैया झूट बोलुइया हो, ओ ऊ सत्‍य हिसाबले नैचलट्‍।
62002005	तर परमेश्‍वरक वचन पालन करुइयन उहाँह जाट्‌टीसे प्रेम कर्ठ। यैहेँमसे हम्र उहाँकम बाटी कैक हम्र जन्‍ठी।
62002006	उहाँकम रठुँ कहुइया येशूकअस जीवन जिएपर्ठा।
62002007	प्रियहुँक्र, मै टुँहन कौनो लौव आज्ञा नैलिखठुइटुँ, तर टुह्र सुरुसे सुन्‍टीआइल उह पुरान आज्ञा हो।
62002008	तर फे, एकठो लौव आज्ञा मै लिखटुँ, जौन सत्‍यता येशू ख्रीष्‍टक ओ टुन्‍हक जीवनम प्रमाणित हुइल्, काकरकि अन्‍धकार हेरैटीजाइटा ओ ज्‍योतिजुन आघहेँसे चम्‍क भिररहल।
62002009	ज्योतिम बाटुँ कना तर विश्‍वासी भैयह हेल्‍हा कर्ना मनैया आम्‍ही फे अन्‍धकारम जो बा।
62002010	आपन भैयह प्रेम करुइया ज्योतिम रठा, ओ वाकरम ठ्‌यास लग्‍ना कुछु कारण नैरटस।
62002011	तर आपन भैयह हेल्‍हा करुइया अन्‍धकारम पलबा, ओ अन्‍धकारम जो नेङ्‌ग्‍टीबा। ऊ अन्‍धकारम कुछु फे नैदेख्‍लकओर्से अप्‍न कहाँ जाइटा कैक थाहाँ नैपाइट्‍।
62002012	हेरो लर्काओँ, येशू ख्रीष्‍टद्वारा टुन्‍हक पाप क्षमा हुइलक कारण मै टुँहन यी लिखटुँ।
62002013	मै टुह्र बाबा सरहक परिपक्‍व मनैन यी लिखटुँ, काकरकि टुह्र सुरुसे रहुइयह चिनरख्‍लो। मै टुह्र जवान हुइल् मनैन यी लिखटुँ, काकरकि टुह्र दुष्‍ट शैतानह जितरख्‍लो।
62002014	हेरो लर्काओँ, मै टुँहन यी लिखटुँ, काकरकि टुह्र परमेश्‍वर बाबह चिनरख्‍लो। मै टुह्र बाबा सरहक परिपक्‍व मनैन यी लिखटुँ, काकरकि टुह्र सुरुसे रहुइयह चिनरख्‍लो। मै टुह्र जवान हुइल् मनैन यी लिखटुँ, काकरकि टुह्र विश्‍वासम बलगर बाटो, ओ परमेश्‍वरक वचन टुन्‍हक जीवनम काम कर्ठा, ओ टुह्र दुष्‍ट शैतानह जितरख्‍लो।
62002015	संसारह या संसारम रहल कौनो चिजह प्रेम जिन करो। यदि कुई संसारह प्रेम कर्ठा कलसे, ऊ परमेश्‍वर बाबह प्रेम कर नैस्‍याकट्‍।
62002016	काकरकि संसारम रहल चिज कलक शरीरक पापी चाहना, आँखिले देख्‍क लग्‍ना लालच, धनसम्‍पत्तिक कारण अइना घमण्‍ड हो। असिन चिज परमेश्‍वर बाबकठेसे नैआइट्‍, तर संसारमसे अइठा।
62002017	संसार ओ संसारप्रतिक चाहना हेरैटीजाइटा, तर परमेश्‍वरक इच्‍छा अनुसार चलुइया सड्‌डभर पलरहुइयाबा।
62002018	हेरो लर्काओँ, संसारक यी अन्‍तिम समय हो। “ख्रीष्‍ट विरोधी” अइटीबा कैक टुह्र सुनरख्‍लो, ओ धेर “ख्रीष्‍ट विरोधीहुँक्र” पैल्‍हहेँ आरल। उहओर्से यी अन्‍तिम समय हो कैक हम्र जन्‍ठी।
62002019	हुँक्र हमार मण्‍डलीमसे निकर्क गैल, वास्‍तवम हुँक्र हमार बगालिक नैरलह। यदि रट कलसे, हुँक्र मण्‍डलीमसे निकर्क जैनेनिरलह। हुँक्र गैल त, जाट्‌टीसे हमार बगालिक नैरलह कना बात प्रमाणित हुइल्।
62002020	तर ख्रीष्‍ट त टुँहन पवित्र आत्‍मा देरख्‍ल, ओ टुह्र सबजन सत्‍य बात जन्‍ठो।
62002021	टुह्र सत्‍य बात नैजन्‍टो कैक नाहीँ, तर टुह्र सत्‍य ओ झूट अल्‍गाइ सेक्‍ना हुइलकओर्से लिखटुँ।
62002022	येशू जो ख्रीष्‍ट हुइट कैक इन्‍कार करुइया झूट हो। परमेश्‍वर बाबह ओ उहाँक छावह इन्‍कार करुइया “ख्रीष्‍ट विरोधी” उह हो।
62002023	छावह इन्‍कार करुइयकम बाबा नैरट। छावह स्‍वीकार करुइयकम बाबा फे रठ।
62002024	सुरुसे टुँहन सिखागैल्‌ बात आपन मनम ढर्लरहो। ढर्लरलो कलसे, टुह्र छावकम ओ बाबकम रठो।
62002025	ओ उहाँक प्रतिज्ञा करल बात यिह हो- अनन्‍त जीवन।
62002026	मै यी सब बात टुँहन छल करुइयन्‍हक बारेम टुँहन चेताउनी देहक लाग लिखटुँ।
62002027	तर टुह्र त पवित्र आत्‍मा पारख्‍लो, ओ उहाँ टुन्‍हकम पलरठ। उहओर्से कुई फे टुँहन सत्‍य बात सिखाइपर्ना जरुरी नैहो। काकरकि टुह्र जानपर्ना सब बात उहाँ टुँहन सिखैठ ओ उहाँक सिखाइल बात झूट नैरहट्‍। उहाँक सिखाइल अनुसार ख्रीष्‍टम पलरहो।
62002028	हेरो लर्काओँ, ख्रीष्‍ट फेदोस्र अइहीँ त हम्र निडर हुइबी ओ हमन लजाइ नैपरी कैक ख्रीष्‍टम पलरहो।
62002029	ख्रीष्‍ट धर्मी बाट कैक टुह्र जन्‍ठो। उहओर्से ठीक काम करुइयन परमेश्‍वरक सन्‍तान हुइट कना बात फे टुह्र जानपर्ठा।
62003001	हेरो, परमेश्‍वर बाबा हमन कत्रा धेर प्रेम कैरख्‍ल, यहाँसम कि उहाँ हमन आपन सन्‍तान कठ! ओ हम्र जाट्‌टीसे उहाँक सन्‍तान हुइटी। संसारक मनै परमेश्‍वरह नैचिन्‍ह्‍लकओर्से हमन फे नैचिन्‍ट।
62003002	प्रियहुँक्र, आब हम्र परमेश्‍वरक सन्‍तान जो हुइटी। पाछ हम्र कसिन हुइबी कना बात आम्‍हीसम प्रकट कैगिल्‌ नैहो। तर उहाँ अइहीँ त हम्र उहाँकअस हुइबी कना बातभर हमन थाहाँ बा काकरकि उहाँ जसिन बाट हम्र उहाँह ओस्‍तहँ देख्‍बी।
62003003	उहाँकम यी आशा करुइयन सबजन अपन्‍हेह उहाँकअस पवित्र बनैठ।
62003004	पाप करुइया हरेक व्‍यक्ति परमेश्‍वरक नीतिनियम उल्‍लङ्‍घन कर्ठा। वास्‍तवम सारा पाप परमेश्‍वरक नीतिनियम उल्‍लङ्‍घन कर्ना हो।
62003005	हमार सारा पाप हटाइक लाग ख्रीष्‍ट अइलह ओ उहाँकम पाप नैहुइटन कना बात टुँहन थाहाँ बा।
62003006	उहाँकम रहुइया कुई फे पाप कर्टी नैरहट्‍। पाप कर्टी रहुइया ना त उहाँह देख्‍लहो ना त चिह्‍न्‍लहो।
62003007	हेरो लर्काओँ, यी बातम कुई टुँहन जिन भर्माए। ठीक काम कर्ना मनैया ख्रीष्‍टकअस धर्मी हो।
62003008	पाप कर्टिरना मनैया शैतानक सन्‍तान हो। काकरकि शैतान त सुरुसे पाप कर्टी आइल बा। शैतानक काम नाश करक लाग जो परमेश्‍वरक छावा यी संसारम अइलह।
62003009	परमेश्‍वरक सन्‍तान हुइल् मनै पाप कर्टी नैरट, काकरकि हुँकन्‍हकम परमेश्‍वरक स्‍वभाव रठन। हुँक्र परमेश्‍वरक सन्‍तान हुइलकओर्से पाप कर नैसेक्‍ट।
62003010	असिक परमेश्‍वरक सन्‍तान के हो ओ शैतानक सन्‍तान के हो कना बात स्‍पष्‍ट रूपले चिन्‍ह सेक्‍जैठा। ठीक काम नैकर्ना ओ आपन दादुभैयन प्रेम नैकर्ना मनैया परमेश्‍वरक सन्‍तान नैहो।
62003011	टुह्र सुरुम येशू ख्रीष्‍टम विश्‍वास करल समयसे सुन्‍टीआइल सन्‍देश यिह हो: “हम्र एक-औरजहन प्रेम करपर्ठा।”
62003012	कयिनअस जिन होओ। ऊ त शैतानक मनैया रह, उहओर्से आपन भैयक हत्‍या करल। ऊ आपन भैयक हत्‍या काजे करल? काकरकि वाकर काम खराब रलहस ओ वाकर भैयक काम असल रलहस।
62003013	हेरो भैयौ, यदि संसारक मनै टुँहन हेल्‍हा करहीँ कलसे, अचम्‍म जिन मानो।
62003014	एक-औरजहन कर्लक प्रेमले हम्र मृत्‍युमसे जीवनम सररली कना बात देखैठा। तर प्रेम नैकर्ना मनै आम्‍हीसम मृत्‍युक अधीनम पलबाट।
62003015	औरजहन हेल्‍हा करुइया त हत्‍यारऽ हो, ओ कौनो हत्‍यारकसँग अनन्‍त जीवन नैरहट्‍ कना बात टुह्र जन्‍ल जो बाटो।
62003016	प्रेम का हो कना बात हम्र असिक बुझरख्‍ली, येशू ख्रीष्‍ट हमार लाग आपन प्राण देल। उहओर्से हम्र फे औरजन्‍हक लाग आपन प्राण देहपर्ठा।
62003017	यदि केक्रोठे संसारम जियक लाग प्रशस्‍त धनसम्‍पत्ति बा, ओ ऊ और मनैयक खाँचो देखराखल, तर फे ऊ वाकरपर आपन मन कठोर पर्ठा कलसे, परमेश्‍वरह प्रेम कर्ठुं कैक कसिक कहसेकी?
62003018	हेरो लर्काओँ, हम्र बातले या मुहले केल प्रेम नैकरी, तर हमार प्रेम सत्‍य हुइपर्ठा। असिन प्रेम व्‍यवहारद्वारा देखपर्ठा।
62003019	यी हिसाबले प्रेम कर्ली कलसे, हम्र सत्‍य अनुसार चलटी कना बातम निश्‍चित हुइसेक्‍ठी ओ परमेश्‍वरक आघ निर्धक्‍कसे ठह्र्‍याइसेक्‍ठी।
62003020	हम्र दोषी रलक महसुस कर्लसे फे, परमेश्‍वर हमार करल महसुससे धेर महान बाट, ओ उहाँ सब बात जन्‍ठ।
62003021	प्रियहुँक्र, यदि हम्र दोषी रलक महसुस नैकर्ली कलसे, हम्र परमेश्‍वरक आघ निर्धक्‍कसे आइसेक्‍ठी।
62003022	हम्र आपन माङ्‌गल चिज उहाँसे पैठी, काकरकि हम्र उहाँक आज्ञापालन कर्ठी ओ उहाँह खुशी लग्‍ना जीवन जिठी।
62003023	उहाँक आज्ञा यिह हो: हम्र उहाँक छावा येशू ख्रीष्‍टम विश्‍वास करपर्ठा, ओ उहाँ हमन देहल आज्ञा अनुसार एक-औरजहन प्रेम करपर्ठा।
62003024	उहाँक आज्ञापालन करुइयन उहाँकम रठ, ओ उहाँ हुँकन्‍हकम रठ। उहाँ हमारम जिठ कैक हम्र जन्‍ठी, काकरकि उहाँक देहल पवित्र आत्‍मा हमार जीवनम बाट।
62004001	प्रियहुँक्र, पवित्र आत्‍मसे पाइल बात कैक दाबी कर्ना ज्‍याकरत्‍याकर बातम विश्‍वास जिन करो, बेनसे उ बात परमेश्‍वरसे आइल हो कि नाही कैक जाँच करो। काकरकि धेर झूटा अगमवक्ताहुँक्र यी संसारम आरल।
62004002	परमेश्‍वरक आत्‍मा रहल मनैयह टुह्र असिक चिन्‍हसेक्‍ठो: यदि अपन्‍हेह अगमवक्ता दाबी करुइया व्‍यक्ति येशू ख्रीष्‍ट शरीरम यी संसारम अइल कैक स्‍वीकार कर्ठा कलसे, वाकरम परमेश्‍वरक आत्‍मा बाटस।
62004003	यदि कुई अपन्‍हेह “मै अगमवक्ता हुइटुँ” कैक दाबी कर्ठा, तर येशूह स्‍वीकार नैकरट्‍ कलसे, ऊ परमेश्‍वरक आत्‍मा पाइल मनैया नैहो। वाकरम ख्रीष्‍ट विरोधीक आत्‍मा बाटस। उ आत्‍मा अउइया बा कैक टुह्र सुनरख्‍लो, ऊ त यी संसारम आस्‍याकल।
62004004	हेरो लर्काओँ, टुह्र परमेश्‍वरक हुइटो, ओ झूटा अगमवक्तन जितरख्‍लो, काकरकि टुन्‍हकम रना पवित्र आत्‍मा संसारम रना आत्‍मसे महान बाट।
62004005	हुँक्र, संसारक मनै हुइलकओर्से, संसारक हिसाबले बात बटोइठ, ओ संसारक मनै हुँकन्‍हक बात सुन्‍ठन।
62004006	तर हम्र त परमेश्‍वरक मनै हुइटी, ओ परमेश्‍वरह चिन्‍हल मनै हमार बात सुन्‍ठ। जे परमेश्‍वरक मनैया नैहो, ऊ हमार बात नैसुनट्‍। असिक हम्र क्‍याकरम सत्‍य आत्‍मा बाट ओ क्‍याकरम झूट आत्‍मा बा कैक अल्‍गाइसेक्‍ठी।
62004007	प्रियहुँक्र, हम्र एक-औरजहन प्रेम करी, काकरकि प्रेमक स्रोत परमेश्‍वर हुइट। प्रेम करुइया व्‍यक्ति परमेश्‍वरक सन्‍तान हो, ओ ऊ परमेश्‍वरह चिह्‍न्‍ठा।
62004008	प्रेम नैकरुइया व्‍यक्ति परमेश्‍वरह नैचिह्‍नट्‍, काकरकि परमेश्‍वर प्रेम हुइट।
62004009	परमेश्‍वर हमन असिक प्रेम देखैल, कि हम्र उहाँक छावाद्वारा जीवन पाइसेकी कैक उहाँ आपन एक्‍कठो छावह यी संसारम पठैल।
62004010	प्रेम कलक यिह हो, कि हम्र परमेश्‍वरह प्रेम कर्लक नैहो, तर उहाँ हमन प्रेम कर्ल ओ बलिदान हुइक लाग आपन छावह पठैल, जौन बलिदानद्वारा हमार पाप क्षमा हुइठा।
62004011	प्रियहुँक्र, परमेश्‍वर हमन असिन प्रेम कर्ल कलसे, हम्र फे एक-औरजहन प्रेम करपर्ठा।
62004012	परमेश्‍वरह कुई फे कबु नैदेख्‍लहो। तर यदि हम्र एक-औरजहन प्रेम कर्ली कलसे, परमेश्‍वर हमारम रठ, ओ उहाँक प्रेम हमारम पूरा होरहल।
62004013	हम्र परमेश्‍वरम रठी ओ उहाँ हमारम रठ कना प्रमाणक रूपम उहाँ हमन आपन पवित्र आत्‍मा देरख्‍ल।
62004014	परमेश्‍वर बाबा आपन छावह मनैन मुक्ति देहक लाग यी संसारम पठैल। हम्र उहाँक छावह देख्‍ली ओ आब उहाँक बारेम साक्षी देटीबाटी।
62004015	येशू परमेश्‍वरक छावा हुइट कैक स्‍वीकार करुइयकम परमेश्‍वर रठ ओ ऊ परमेश्‍वरम रठा।
62004016	परमेश्‍वर हमन प्रेम कर्ठ कना बात हम्र महसुस कैरख्‍ली, ओ उहाँक प्रेमम भर परलबाटी। परमेश्‍वर प्रेम हुइट, उहओर्से प्रेम करुइया परमेश्‍वरम रठा ओ परमेश्‍वर वाकरम रठ।
62004017	हम्र परमेश्‍वरम पलरली कलसे, हमार प्रेम पूरा होरहल। उहओर्से न्यायक दिनम हमन डराइ नैपरी। काकरकि हम्र यी संसारम येशूकअस जीवन जिठी।
62004018	प्रेमम डर नैरहट्‍, काकरकि पूरा प्रेम डरह हटादेठा। यदि हम्र डरैठी कलसे, दण्‍डक डर डरैठी। यिहिँले हमार प्रेम पूरा नैहुइलहो कना बात देखपर्ठा।
62004019	हम्र प्रेम कर्ठी, काकरकि पैल्‍ह उहाँ हमन प्रेम कर्ल।
62004020	यदि कुई “मै परमेश्‍वरह प्रेम कर्ठुं” कठा, तर औरजहन हेल्‍हा कर्ठा कलसे, ऊ झूट हो। काकरकि आपन द्‍याखल मनैयह प्रेम कर नैसेकुइया व्‍यक्ति नैद्‍याखल परमेश्‍वरह कसिक प्रेम कर सेकी?
62004021	ओ उहाँ हमन यी आज्ञा देरख्‍ल: परमेश्‍वरह प्रेम करुइया व्‍यक्ति औरजहन फे प्रेम करपर्ठा।
62005001	येशू जो ख्रीष्‍ट हुइट कैक विश्‍वास करुइया हरेक मनैया परमेश्‍वरक सन्‍तान हो, ओ बाबह प्रेम करुइया मनैया उहाँक सन्‍तानन फे प्रेम कर्ठा।
62005002	यदि हम्र परमेश्‍वरह प्रेम कर्ठी ओ उहाँक आज्ञापालन कर्ठी कलसे, हम्र परमेश्‍वरक सन्‍तानन प्रेम कर्ठी कना बात हम्र जन्‍ठी।
62005003	परमेश्‍वरह प्रेम कर्ना कलक उहाँक आज्ञापालन कर्ना हो, ओ उहाँक आज्ञा झन्‍झट लगैना हिसाबक नैहुइटन।
62005004	काकरकि जे परमेश्‍वरक सन्‍तान हो, ऊ यी दुष्‍ट संसारह जितदेठ, ओ यी जित हमार विश्‍वासद्वारा हुइठा।
62005005	संसारह के जितसेक्‍ठा? येशू त परमेश्‍वरक छावा हुइट कैक विश्‍वास करुइया केल जितसेक्‍ठा।
62005006	एक जन यी पृथ्‍वीम आक पानीम बप्‍तिस्‍मा लेल, ओ उहाँक मृत्‍युम रगत बहलन। उहाँ त येशू ख्रीष्‍ट हुइट, जे पानीद्वारा केल नाहीँ, तर पानी ओ रगतद्वारा प्रकट हुइल। ओ यी बातक साक्षी पवित्र आत्‍मा बाट, काकरकि पवित्र आत्‍मा त सत्‍य हुइट।
62005007	तीन तरिकाले उहाँक बारेम साक्षी देगैल्‌ बा:
62005008	पवित्र आत्‍मा, पानी ओ रगत। यी तीन्यौ तरिकाले एक्‍क बातक साक्षी देगैल्‌ बा।
62005009	मनैन्‍हक देहल साक्षी त हम्र विश्‍वास कर्ठी कलसे, परमेश्‍वरक देहल साक्षी त झन् विश्‍वासयोग्य बा। परमेश्‍वर आपन छावक बारेम साक्षी देरख्‍ल।
62005010	परमेश्‍वरक छावकम विश्‍वास करुइयन सबजन आपन मनम उहाँक देहल साक्षी सत्‍य हो कैक जन्‍ठ। तर परमेश्‍वरम विश्‍वास नैकरुइयन उहाँह झूट मन्‍ठ, काकरकि आपन छावक बारेम परमेश्‍वरक देहल साक्षीम हुँक्र विश्‍वास नैकर्ट।
62005011	हमन देगैल्‌ साक्षी यिह हो: परमेश्‍वर हमन अनन्‍त जीवन देरख्‍ल, ओ यी जीवनक स्रोत उहाँक छावा हुइट।
62005012	परमेश्‍वरक छावा रहुइयकम जीवन बा, परमेश्‍वरक छावा नैरहुइयकम जीवन नैहो।
62005013	टुह्र अनन्‍त जीवन पारख्‍लो कना बात जान सेको कैक टुह्र परमेश्‍वरक छावकम विश्‍वास करुइयन मै यी चिठी लिखटुँ।
62005014	परमेश्‍वरक इच्‍छा अनुसार ज्‍या मङ्‌ग्‍लसे फे उहाँ हमार प्रार्थना सुन्‍ठ कैक हमन पूरा विश्‍वास बा।
62005015	यदि हम्र प्रार्थनम ज्‍या मङ्‌ग्‍लसे फे परमेश्‍वर सुन्‍ठ कना बात जन्‍ठी कलसे, हमार माङ्‌गल सब चिज उहाँ देठ कैक फे जन्‍ठी।
62005016	यदि कुई आपन भैयह पाप करट्‍ देख्‍ठा, ओ उ पापक नतिजा मृत्‍यु नैहो कलसे, ऊ वाकर लाग प्रार्थना कैदेहपर्ठा ओ परमेश्‍वर ओहीह जीवन देहुइयाबाट। तर मृत्‍यु नतिजा अन्‍ना पाप फे बा, ओसिन पाप करुइयक लाग प्रार्थना कैदेहपर्ठा कैक मै नैकहठुइटुँ।
62005017	सब खराब काम पाप हो, तर हरेक पाप मृत्‍यु नतिजा नैआनट्‍।
62005018	परमेश्‍वरक सन्‍तान हुइल् मनैया पाप कर्टीनैरहट्‌ कना बात हमन थाहाँ बा। काकरकि परमेश्‍वरक छावा वाकर सुरक्षा कर्ठ, ओ शैतान ओहीह छुव नैस्‍याकट्‍।
62005019	हम्र परमेश्‍वरक सन्‍तान हुइटी, ओ सारा संसार शैतानक अधीनम बा कैक हमन थाहाँ बा।
62005020	परमेश्‍वरक छावा आरल ओ हमन सत्‍य परमेश्‍वरह चिन्‍ह्‍ना समझशक्ति देरख्‍ल कना बात फे हमन थाहाँ बा। हम्र सत्‍य परमेश्‍वरम बाटी काकरकि हम्र उहाँक छावा येशू ख्रीष्‍टम बाटी। मनैन अनन्‍त जीवन देहुइया सत्‍य परमेश्‍वर उहाँ जो हुइट।
62005021	हेरो लर्काओँ, देवीदिउँतनसे अलग रहो।
63001001	मै, एल्‍डर, परमेश्‍वरक र्‍वाजल महिलह ओ हुँकहार छाई-छावन यी चिठी लिखटुँ, जेहीह मै जाट्‌टीसे प्रेम कर्ठुं। मै केल नाहीँ, तर सत्‍यह चिन्‍ह्‍ना सबजन टुँहन प्रेम कर्ठ।
63001002	काकरकि सत्‍य हमारम बा ओ सड्‌डभर पलरनेबा।
63001003	परमेश्‍वर बाबा ओ बाबक छावा येशू ख्रीष्‍टसे अइना अनुग्रह, दया ओ शान्‍ति हम्र सत्‍य अनुसार प्रेमम चलुइयनसे पलरहुइयाबा।
63001004	टुँहार छाई-छावनमध्‍ये कत्राजहन परमेश्‍वर बाबक देहल आज्ञा अनुसार सत्‍यम चलट्‍ देख्‍क मै धेर आनन्‍दित बाटुँ।
63001005	हेरो बाबु, मै कौनो लौव आज्ञा नैलिखठुइटुँ, तर हम्र सबजन एक-औरजहन प्रेम करपर्ठा कैक सुरुम हमन सिखागैल्‌ आज्ञा लिखटुँ।
63001006	प्रेम कर्ना जो उहाँक आज्ञा अनुसार नेङ्‌ग्‍ना हो। टुह्र सुरुसे सुनल् आज्ञा यिह हो, कि टुह्र सबजन प्रेम अनुसार चलपर्ठा।
63001007	काकरकि औरजहन भ्रमम पर्ना धेर जन यी संसारम आरल, जे येशू ख्रीष्‍ट शरीरम अइल कैक स्‍वीकार नैकर्ट। असिन मनै जो झूट ओ ख्रीष्‍ट विरोधी हुइट।
63001008	उहओर्से होसियार रहो, जौन चिजिक लाग काम कैरख्‍लो उ हेरैना नाहीँ तर पूरा इनाम पैना होओ।
63001009	ख्रीष्‍टक शिक्षासे सीमा नाहाङ्‍क बाहर जैना मनैयकसँग परमेश्‍वर नैरट, तर उहाँक शिक्षम लग्‍लरना मनैयकसँग परमेश्‍वर बाबा ओ छावा दुनु जन रठ।
63001010	यदि कुई ख्रीष्‍टक असिन शिक्षा नैदेहुइया टुन्‍हकठे आई कलसे, ओसिन मनैयह आपन घरम जिन बलैहो ओ अभिवादन फे जिन करहो।
63001011	काकरकि ओहीह अभिवादन कर्ना त वाकर खराब कामम सहभागी हुइना हो।
63001012	मै टुँहन लिखपर्ना बात त धेर बा, तर मै चिठीम लिख नैचाहठुँ। बेनसे टुन्‍हकठे जाक आमने-सामने बात बट्‌वैना आशा करटुँ, ताकि हमार आनन्‍द पूरा हुइस्‍याक।
63001013	परमेश्‍वरसे रोजगैल्‌ टुँहार बहिनेक छाई-छावन फे टुँहिन अभिवादन कैरख्‍ल।
64001001	मै एल्‍डर, प्रिय सङ्‌घारी गायसह यी चिठी लिखटुँ, जेहीह मै सत्‍य प्रेम कर्ठुं।
64001002	प्रिय सङ्‌घारी, सब बातम टुँहार भलो ह्‍वाए ओ आत्‍मिक जीवन स्‍वस्‍थ रहलअस शारीरिक जीवन फे स्‍वस्‍थ ह्‍वाए कैक मै प्रार्थना कर्ठुं।
64001003	कत्रा भैयहुँक्र आक टुँ सत्‍य हिसाबले चलल् बात बट्‌वैल त, मै एकदम आनन्‍दित हुइनु। टुँ जाट्‌टीसे सत्‍य अनुसार चल्‍ठो।
64001004	म्‍वार छाई-छावन सत्‍य अनुसार चल्‍ठ कना बात सुन पैनासे धेर आनन्‍दक बात म्‍वार लाग और कौन हुइसेकी जे?
64001005	प्रिय सङ्‌घारी, टुँ नैचिन्‍हल विश्‍वासी दादुभैयन्‍हक सेवासत्‍कार कर्ना कामम समेत विश्‍वासयोग्य बाटो।
64001006	हुँक्र मण्‍डलीक मनैन्‍हकठे टुँहार देखाइल प्रेमक बारेम बट्‌वारख्‍ल। टुँ परमेश्‍वरह मनपर्ना तरिकाले ओसिन मनैन सहायता देना काम कर्टीरहहो।
64001007	काकरकि ख्रीष्‍टम विश्‍वास नैकरल मनैनसे कुछु फे नैलेक हुँक्र प्रभुक बारेम प्रचार करक लाग यात्रम निक्रल् हुइट।
64001008	उहओर्से ओसिन मनैन्‍हक सेवासत्‍कार करपर्ठा। यदि कर्ली कलसे, सत्‍य बात फैलैना कामम हम्र फे हुँकन्‍हक सँगसँग सहभागी हुइठी।
64001009	मै मण्‍डलीह यी विषयम चिठी लिख्‍क पठैनहुँ, तर टुन्‍हक बीचम बरा हुइखोजुइया डियोत्रिफस म्‍वार बात स्‍वीकार नैकरट्‍।
64001010	मै उहाँ अइम त, वाकर कर्टिरहल कामक ओ हमार विरोधम ऊ खराब बात बट्‌वैटी नेङ्‌ग्‍लक बात उठैम। ओत्रम सन्‍तुष्‍टी नैहोक ऊ नैचिन्‍हल विश्‍वासी दादुभैयन स्‍वागत नैकरट। ऊ हुँकन स्‍वागत कर चहना मनैन रोक्‍ना केल नैहोक ओसिन मनैन मण्‍डलीमसे फे निक्रादेठा।
64001011	प्रिय भैयौ, खराब कामक देखासिकी जिन करो, बेनसे असल कामक देखासिकी करो। जे असल काम कर्ठा, ऊ परमेश्‍वरक सन्‍तान हो, ओ जे खराब काम कर्ठा, ऊ परमेश्‍वरह नैचिन्‍हट्‍।
64001012	डेमेत्रियसक बारेम त सबजन मजा बात बट्‌वैठ, ओ सत्‍यम चल्‍ठ कना बात हुँकहार जीवनद्वारा सत्‍य फे अपन्‍हे साक्षी देठा। हम्र फे यी बातक साक्षी देठी ओ हमार साक्षी सत्‍य बा कना बात टुह्र फे जन्‍ठो।
64001013	मै टुँहन लिखपर्ना बात त धेर बा, तर मै चिठीम लिख नैचाहठुँ।
64001014	बेनसे मै टुँहन झट्‌ट भेँट्‍ना ओ आमने-सामने बात बट्‌वैना आशा करटुँ।
64001015	टुँहीन शान्‍ति मिल। यिहाँक सक्‍कुजन टुँहीन अभिवादन कैरख्‍ल, उहाँ रहल सक्‍कु सङ्‌घरेन म्‍वार अभिवादन सुनादेहो।
65001001	मै यहूदा, येशू ख्रीष्‍टक कमारा ओ याकूबक भैया, परमेश्‍वर बाबाद्वारा बलागैल्‌ प्रियहुँकन यी चिठी लिखटुँ। उहाँ टुँहन प्रेम कर्ठ ओ येशू ख्रीष्‍टम रक्षा कर्ठ।
65001002	परमेश्‍वर टुँहन दया, शान्‍ति ओ प्रेम प्रशस्‍त मात्रम देहीँ।
65001003	प्रियहुँक्र, हुइना त हम्र सबजन पाइल मुक्तिक बारेम लिख्‍ना मै विचार करटनहुँ, तर हम्र विश्‍वास करल सत्‍य बातक रक्षा कर्ना बारेम लिखपर्ना बात जरुरी हुइलक मै महसुस कर्नु, जौन सत्‍य बात एक फ्‍यारा सड्‌डभरिक लाग परमेश्‍वर आपन पवित्र मनैन सुम्‍परख्‍ल।
65001004	काकरकि परमेश्‍वरह आदर नैकर्ना कुई-कुई मनै टुन्‍हक बीचम सुटुक्‍क घुसरल। हुँकन्‍हक दण्‍डक बारेम अघट्‌टे लिख्‍गैल्‌ रलहन। हुँक्र परमेश्‍वरक देहल अनुग्रहह अनैतिक काम कर्ना अवसर बनारख्‍ल। हुँक्र हमार एक्‍कठो प्रभु ओ मालिक येशू ख्रीष्‍टह इन्‍कार कर्ठ।
65001005	हुइना त टुह्र यी सब बात पैल्‍हहेँ जानरख्‍लो, तर फे मै टुँहन सम्‍झना कराइ ख्‍वाजल बात का हो कलसे, परमप्रभु आपन मनैन मिश्रदेशमसे बचाक अन्‍ल, तर विश्‍वास नैकरुइयन पाछ नाश कैदेल।
65001006	टुह्र सम्‍झल रहपर्ना और बात का हो कलसे, आपन पाइल अधिकारक सीमा नाहाङ्‍क आपन ठाउँ छोड्‍देना स्‍वर्गदूतन परमेश्‍वर सड्‌डभरिक लाग बाहानरख्‍ल। उहाँ न्यायक दिनम सजाय देहक लाग हुँकन पातालक अन्‍धकारम थुनदेरख्‍ल।
65001007	सदोम, गमोरा ओ वाकर आसपासम रहल सहरम हुइल् घट्‍ना फे जिन बिस्रैहो। हुँक्र अनैतिक होक अस्‍वाभाविक खालक घिनलग्‍टिक व्‍यभिचार कर्ल। स्‍वर्गसे वर्षल आगीले हुँक्र सारा सहरसहित भस्‍म हुइल ओ कबु नैबुट्‍ना आगीम दण्‍ड पउइयन्‍हक एकठो उदाहरण बनरल।
65001008	टुन्‍हक बीचम सुटुक्‍क घुसल यी मनै ओस्‍तहेँ बाट। हुँक्र आपन सपनक पाछ लाग्‍क आपन शरीरह फुहर बनैठ, परमेश्‍वरक अधिकार इन्‍कार कर्ठ, स्‍वर्गीय प्राणीन्‍हक अपमान कर्ठ।
65001009	तर मुख्‍य स्‍वर्गदूत मिखाएल फे मोशक लाशक बारेम शैतानसे कहिककहा हुइलन त ओहीह अपमान कैक दोष नैलगैल। खाली “प्रभु टोहीह हप्‍कैहीँ” कल।
65001010	तर यी मनै आपन नैबुझल बातक निन्‍दा कर्ठ। बिना बुद्धिक जनावरअस हुँक्र ज्‍या मन लग्‍ठन उह कर्ठ। असिक हुँक्र आपन खुशी कर्लक कारणले नाश हुउइया बाट।
65001011	हुँकन धिक्‍कार बा! काकरकि हुँक्र हत्‍यारा कयिनक देखासिकी कर्ठ, पैँसा कमाइक लाग बालामकअस खराब उपाय लगैठ, ओ कोरह करलअस परमेश्‍वरक विरोध कर्लक कारणले हुँक्र नाश हुउइया बाट।
65001012	आपसी प्रेम देखैना खानपिनम टुन्‍हक सँगसँग खाइबेर हुँक्र कलङ्क हुइट। हुँक्र केक्रो मतलब नैकैक आपन केल प्‍याट भर्ना गोठाला हुइट, बयालले उराजैना पानी नैरहल बद्री हुइट, आपन मौसमम फे फारा नैफरैना जरब्‍वाँटीसे उँखारगैल्‌ मुवल रूख्‍वा हुइट।
65001013	हुँक्र समुद्रक डरलग्‍टिक छालअस हुइट, ओ आपन लाजलग्‍टिक काम समुद्रक फेफ्‍नाअस देखैठ। हुँक्र ठरनाठेगानक तरैँयाअस बाट। हुँकन्‍हक लाग पातालक अन्‍धकार सड्‌डभरिक लाग साँचल बाटन।
65001014	आदमसे पाछ सातौँ पुस्‍तम जियल हनोक यी मनैन्‍हक बारेम अगमवाणी बोल्‍लह। ऊ कल, “हेरो, परमप्रभु आपन हजारौँ पवित्र दूतन्‍हकसँग अइटीबाट।
65001015	उहाँ सबजन्‍हक न्याय करुइयाबाट ओ घिनलग्‍टिक काम करल सबजहन दोषी ठह्रुइयाबाट। उहाँक विरोधम हरेक घिनलग्‍टिक बात बट्‌वाइल दुष्‍ट मनैन उहाँ पक्‍क फे दण्‍ड देहुइयाबाट।”
65001016	हिँक्र गनगन कर्ठ, आनक दोष खोज्‍ठ, ओ आपन खराब चाहना पूरा करक लाग केल जिठ। हिँक्र घमण्‍डी बात बटोइठ ओ नाजायज फाइदा उठाइक लाग औरजहन फूर्र पर्ठ।
65001017	तर टुह्र, प्रिय भैयौ, हमार प्रभु येशू ख्रीष्‍टक प्रेरितहुँक्र आघहेँ कहल बात जिन बिस्रैहो।
65001018	हुँक्र टुँहन कलह, “आखिरी समयम गिल्‍ला करुइयन आपन खराब चाहना पूरा करक लाग केल जिउइयाबाट।”
65001019	टुन्‍हक बीचम फूट करुइयन हिँक्रहे हुइट। हिँक्र संसारिक हिसाबले चल्‍ठ, काकरकि हिँकन्‍हकम पवित्र आत्‍मा नैहुइटन।
65001020	तर टुह्र, प्रिय भैयौ, आपन पवित्र विश्‍वासम बलगर हुइटीजाओ, ओ पवित्र आत्‍मक शक्तिम प्रार्थना कर्टिरहो।
65001021	अनन्‍त जीवन देना हमार प्रभु येशू ख्रीष्‍टक दयक बट्‌या हेरो ओ परमेश्‍वरक प्रेमम पलरहो।
65001022	दोधारम परल मनैन दया करो।
65001023	औरजहन न्यायक आगीमसे झपोस्‍क बचाओ। और कत्राजहन दया करो, तर होसियार फे होओ, ओ पापक फुहर लागल लुगह समेत हेल्‍हा करो।
65001024	परमेश्‍वरक प्रशंसा ह्‍वाए, जे टुँहन पापम फँस्‍नासे बचाइसेक्‍ठ, ओ आपन महिमित उपस्‍थितिम टुँहन निष्‍कलङ्‍क पुगाइसेक्‍ठ। ओ टुह्र एकदम धेर आनन्‍दित हुइबो।
65001025	हमार प्रभु येशू ख्रीष्‍टद्वारा हमन मुक्ति देना हमार एक्‍कठो परमेश्‍वरक जयजयकार ह्‍वाए। उहाँ सुरुसे, आब, ओ पाछ फे सड्‌डभर महिमा, आदर, शक्ति, ओ अधिकारक योग्य बाट। आमेन।
66001001	यी किताबम रहल बात येशू ख्रीष्‍ट प्रकट कर्लह। परमेश्‍वर झट्‌टहेँ हुइना धेर घटनक बारेम आपन सेवकहुँक्र बुझ सेकहीँ कैक येशूह यी दर्शन देलह। येशू यी बात बट्‌वाइक लाग एकठो दूतह आपन सेवक यूहन्‍नकठे पठैल।
66001002	आपन द्‍याखल सब बात यूहन्‍ना बट्‌वारख्‍ल। हुँकहार बट्‌वाइल परमेश्‍वरक सन्‍देश ओ येशू ख्रीष्‍टक देखाइल सत्‍य बात यिह हो।
66001003	यी किताब पहर्ना ओ यिहिँम रहल अगमवाणीक वचन सुन्‍ना ओ मन्‍ना सबजन धन्‍यक हुइट, काकरकि यी बात झट्‌टहेँ पूरा हुइनेबा।
66001004	एशियम रहल सातठो मण्डललीह यूहन्‍नक अभिवादन: परमेश्‍वर जे बाट, रलह ओ अउइयाबाट उहाँसे टुँहन अनुग्रह ओ शान्‍ति ह्‍वाए, ओ उहाँक सिंहासनआघ रना सातठो आत्‍मसे टुँहन अनुग्रह ओ शान्‍ति ह्‍वाए।
66001005	विश्‍वासयोग्य साक्षी ओ मृत्‍युमसे फेदोस्र जिएलमध्‍येम पैल्‍ह व्‍यक्ति, संसारक राजाहुँकन्‍हक राजा येशू ख्रीष्‍टसे फे टुँहन अनुग्रह ओ शान्‍ति ह्‍वाए। उहाँ हमन प्रेम कर्ठ ओ आपन बलिदानक रगतले हमन पापमसे छुट्‌कारा देरख्ल।
66001006	उहाँ आपन बाबा परमेश्‍वरक सेवा करक लाग हमन राजाअस शासन कर ओ पूजारीअस सेवा कर देठ। येशू ख्रीष्‍टक महिमा ओ अधिकार सड्‌डभर कायम पलरह। आमेन।
66001007	हेरो, उहाँ बद्रीम अइटीबाट ओ उहाँह गोभुइया मनै समेत सबजन उहाँह देख्‍नेबाट। संसारक सब जाति उहाँक लाग शोक कर्नेबाट। पक्‍का अस्‍तह हुउइया बा। आमेन।
66001008	“शुरू ओ अन्‍तिम मैहे हुइटुँ,” कैक सर्वशक्तिमान परमप्रभु परमेश्‍वर कठ, “उहाँ बाट, रलह ओ अउइयाबाट।”
66001009	मै टुन्‍हक दादु यूहन्‍ना हुइटुँ। येशूम विश्‍वास कर्लकओर्से टुन्‍हकसँग मै फे धीरजी होक दुःख सहरख्‍नु, जौन दुःख उहाँक राज्‍यम रहुइयन्‍हकम परिअइठा। परमेश्‍वरक वचन ओ येशू ख्रीष्‍टक प्रकाश पारल सत्‍य बात प्रचार कर्लकओर्से मै कैदी होक पत्‍मोस टापुम रनहुँ।
66001010	प्रभुक दिनम मै आत्‍मले भरिपूर्ण हुइनु ओ म्‍वार पाछओर एकठो तुरहीकअस बरा आवाजम ब्‍वालट मै सुन्‍नु।
66001011	उ आवाज असिक कहल, “टुँ आपन द्‍याखल बात एकठो किताबम लिख्‍क सातठो मण्‍डलीह पठादेओ अर्थात्‌ एफिसस, स्‍मुर्ना, पर्गामम, थिआटीरा, सार्डिस, फिलाडेल्‍फिया ओ लाउडिकियम।”
66001012	महीसे बोलुइया के हो कैक मै घुम्‍क हेर्नु। मै दिया ढर्ना स्‍वानक सातठो सामदान देख्‍नु।
66001013	मै सामदानक बीचम पौलीसम झुहार लुगा लगाइल ओ छातीम स्‍वानक पेटी बान्‍धल एकजहन देख्‍नु। उहाँ मनैयक छावाअस रलह।
66001014	उहाँक भुत्‍ला ऊन वा हिँऊअस उज्‍जर रलहन ओ उहाँक आँख आगीक लहरअस बरल रलहन।
66001015	उहाँक पाउ आगीक भट्‌टीम खार्क टल्‍काइल काँसाअस चम्‍कल रलहन ओ उहाँक आवाजजुन छाँगमसे गिर्ना पानीक गर्जनअस रलहन।
66001016	दाहिन हाँठम उहाँ सातठो तोरैँया पकर्लरलह ओ उहाँक मुहमसे धर्‍यार दुइधार्‍या तरवाल निक्रल रलहन। उहाँक अनुहार दुपहरिक घामअस चम्‍कल रलहन।
66001017	उहाँह देख्‍क मै मुवलअस हुइनु ओ उहाँक पाउम गिर्नु। म्‍वार कपारिम आपन दाहिन हाँठ ढर्टी उहाँ कल, “जिन डराओ, शुरू ओ अन्‍तिम मैहे हुइटुँ।
66001018	जिटीह रहुइया मैहे हुइटुँ। मै मुवल रनहुँ, तर आब सड्‌डभरिक लाग जीवित होरनु, मृत्‍यु ओ पातालक साँचा म्‍वार हाँठम बा।
66001019	उहओर्से टुँ आपन द्‍याखल बात लिखो। आब हुइटीरहल घटना ओ पाछ हुइना घटना सब लिखो।
66001020	म्‍वार दाहिन हाँठम रहल टुँहार द्‍याखल सातठो तोरैँया ओ स्‍वानक सातठो सामदानक रहस्‍यजुन यी हो: सातठो तोरैँया कलक सातठो मण्‍डलीह रेखदेख कर्ना दूत हुइट ओ स्‍वानक सातठो सामदान कलकजुन सातठो मण्‍डली हो।”
66002001	“एफिसस मण्‍डलीक हेरविचार कर्ना दूतह यी बात लिखो: सातठो तोरैँया आपन दाहिन हाँठम लेहुइया ओ सातठो स्‍वानक सामदानक बीचम नेङ्‌गुइया व्‍यक्तिक बात यिह हो:
66002002	टुँ परिश्रमसे करल काम ओ टुँहार धीरज महीह थाहाँ बा। दुष्‍ट मनैन टुँ सह नैसेक्‍टो कैक फे महीह थाहाँ बा। प्रेरित नैरलसे फे प्रेरित हुइटी कहुइयन टुँ जाँच कैक हुँक्र झूटा रहल बात पत्ता लगारख्‍लो कैक फे महीह थाहाँ बा।
66002003	टुह्र धीरजी बाटो ओ म्‍वार लाग टुह्र दुःख भोग्‍लो ओ महीह छोर्ल नैहुइटो।
66002004	तर फे एकठो बातभर मै टुन्‍हक विरुद्धम कहपर्ठा। टुह्र महीह पैल्‍ह करलअस प्रेम आब कर छोररख्‍लो।
66002005	टुँ कत्रा गिरल बाटो, अपन्‍हे विचार करो। आपन पापी मन परिवर्तन करो ओ टुँ पैल्‍ह करलअस महीह प्रेम करो। नकि त मै टुन्‍हकठे अइम ओ टुँहार सामदान वाकर ठाउँमसे हटादेहम।
66002006	तर टुँहारम एकठो असल गुण बा, अर्थात्‌ मै हेल्‍हा करल ऊ निकोलाइटस कैजउइयन्‍हक कामह टुह्र फे हेल्‍हा कर्ठो।
66002007	ज्‍याकर कान बा, पवित्र आत्‍मा मण्‍डलीहुँकन कहल बात सुन! जे जिती, ओहीह परमेश्‍वरक फुलर्‍यम रहल जीवनक रूक्‍खोक फारा मै खाइदेहम।”
66002008	“स्‍मुर्ना मण्‍डलीह हेरविचार कर्ना दूतह यी बात लिखो: जे शुरू ओ अन्‍तिम हुइट ओ मुवलमसे फेदोस्र जीवित हुइल व्‍यक्ति असिक कठ:
66002009	टुँहार दुःखकष्‍ट महीह थाहाँ बा, टुँ गरीब बाटो कैक फे मै जन्‍ठुँ, तर वास्‍तवम टुँ धनी बाटो! यहूदी हुइटी कैक बहाना करुइयन टुँहार विरुद्धम करल नैमजा बात महीह थाहाँ बा, हुँक्र त शैतानक बगालिक हुइट।
66002010	टुन्‍हकम परी अइना कौनो संकटसे जिन डराओ। टुह्रमध्‍ये कौनो-कौनोजहन शैतान झ्‍यालखानम डारदेनेबा, उ ठाउँम टुँहार विश्‍वासक जाँच हुइनेबा। तर टुँहार कष्‍ट दश दिनसम केल हुइनेबा। मुवपर्लसे फे म्‍वारम विश्‍वास कर जिन छोरो ओ मै टुँहन इनामक रूपम जीवनक मुकुट देहम।
66002011	ज्‍याकर कान बा, पवित्र आत्‍मा मण्‍डलीहुँकन कहल बात सुन! जे जिती, ओहीह द्वासर मृत्‍यु कुछु हानि कर्ने नैहो।”
66002012	“पर्गामम मण्‍डलीक हेरविचार कर्ना दूतह यी बात लिखो: ज्‍याकरठे धर्‍यार दुइधार्‍या तरवाल बा, उहाँ असिक कठ:
66002013	टुह्र शैतानक सिंहासन रहल ठाउँम बास बैस्‍ठो कना बात महीह थाहाँ बा। तर टुह्र म्‍वार भक्त हुइटो ओ म्‍वारम विश्‍वास कर नैछोर्लहुइटो कना मै जन्‍ठुँ। म्‍वार विश्‍वासी साक्षी एन्‍टिपासह शैतानक बैस्‍ना ठाउँम मुवागैल्‌ ब्‍यालम फे टुह्र विश्‍वास नैछोर्लो।
66002014	तर फे एकठो बातभर मै टुन्‍हक विरुद्धम कहपर्ठा। टुन्‍हक बीचम कुई-कुई बालामक शिक्षा मनुइयन बाट। बालाम त इस्राएलीहुँकन पापम फँसैना बात बालाक राजह कलहा। ऊ खासकैक इस्राएलीहुँकन मूर्तिह चह्राइल चिज खाए ओ व्‍यभिचार कर लगाक फँसैना बात सिखैलहा।
66002015	ओसहेँक निकोलाइटसक शिक्षा मनुइयन फे टुन्‍हक बीचम बाट।
66002016	आपन पापी मन परिवर्तन कैक परमेश्‍वरकठे घुमो, नकि त मै झट्‌टहेँ अइम ओ म्‍वार मुहमसे निक्रना तरवालले उ दुष्‍ट काम कर्ना मनैन्‍हक विरोधम लडाइँ करम।
66002017	ज्‍याकर कान बा, पवित्र आत्‍मा मण्‍डलीहुँकन कहल बात सुन! जे जिती, मै हुँकन गुप्‍तम रहल भोजन देहम। मै हुँकन एकठो उज्‍जर पत्‍थ्रा फे देहम, उहिँम एकठो लौव नाउँ लिखल रही। यी उज्‍जर पत्‍थ्रा पउइया केल उ नाउँ जन्‍ठा।”
66002018	“थिआटीरा मण्‍डलीक हेरविचार कर्ना दूतह यी बात लिखो: आगीअस बर्ना आँख ओ खार्क टल्‍कना पित्तलअस चम्‍कना पाउ रहल परमेश्‍वरक छावा असिक कठ:
66002019	टुह्र का-का कर्ठो, महीह थाहाँ बा। टुन्‍हक करल प्रेम, विश्‍वास, सेवा ओ धीरज रहल बात मै सब जन्‍ठुँ। टुह्र पैल्‍हसे धेर सेवा आब कर्ठो कना फे महीह थाहाँ बा।
66002020	तर फे एकठो बातभर मै टुन्‍हक विरुद्धम कहपर्ठा, उ ईजेबेल कना जन्‍नीमनैयह टुह्र ठाउँ देठो। ऊ त मै अगमवादिनी हुइटुँ कठ्‌या ओ आपन शिक्षाले म्‍वार सेवा कर्ना मनैन भर्माक व्‍यभिचार कर ओ मूर्तिह चह्राइल चिज खाइ सिखैठ्‌या।
66002021	ओहीह आपन पापी मन परिवर्तन कैक परमेश्‍वरकठे घुम्‍ना मौका मै देरख्‍नु। तर ऊ व्‍यभिचार कर छोर्बोछोर्बोनैकरट्‍।
66002022	हेरो, मै ओहीह रोगले थला पारदेहम ओ ओहीसे व्‍यभिचार करुइयन एकदम दुःख ओ कष्‍ट पैनेबाट। हुँक्र आपन पापी मन परिवर्तन कैक दुष्‍ट काम नैछोरहीँ कलसे मै हुँकन ओसिन सजाय देहम।
66002023	वाकर पाछ लग्‍ना सबजहन मै खतम करम ओ सबजन्‍हक मनसाय ओ चाहना देखुइया ओ जनुइया मै हुइटुँ कैक सब मण्‍डली बुझ्‍नेबाट। टुह्र सबजहन आपन-आपन काम अनुसार मै इनाम देहम।
66002024	तर असिन खराब शिक्षम नैलागल ओ शैतानक गहिँर रहस्‍य नैजानल थिआटीरक मण्‍डलीम रहल औरजहन कहटुँ, कि मै टुँहन कौनो भार नैलगैम।
66002025	तर मै नैआइट्‍सम टुन्‍हकठे रहल विश्‍वास कर्रसे पक्रलरहो।
66002026	जितुइयह ओ अन्‍तिमसम म्‍वार इच्‍छा पूरा करुइयह, मै जाति-जातिन्‍हकम अधिकार कर देहम।
66002027	तबदोस्र हुँक्र एकठो लुहाकिक डण्‍डले शासन करहीँ ओ माटीक भाँराअस हुँकन चकनाचूर परहीँ। मै यी अधिकार बाबकठेसे पाइलअस मै हुँकन देहम।
66002028	मै हुँकन बिहानिक तोरैँया फे देहम।
66002029	ज्‍याकर कान बा, पवित्र आत्‍मा मण्‍डलीहुँकन कहल बात सुन!”
66003001	“सार्डिस मण्‍डलीक हेरविचार कर्ना दूतह यी बात लिखो: ज्‍याकरठे सातठो तोरैँया ओ परमेश्‍वरक सातठो आत्‍मा बा, उहाँ असिक कठ: टुँहार काम महीह थाहाँ बा, टुह्र जिटीह बाटो कना नाउँ चलल् बा, तर वास्‍तवम टुह्र मुवल बाटो।
66003002	उहओर्से जागो ओ टुन्‍हकठे मुवमुव रहल डान्‍चे चिजह बचैल रहो काकरकि परमेश्‍वरक आघ टुँहार काम मै सिद्ध नैभेटैलहुइटुँ।
66003003	टुँ आपन सुनल ओ सिखल बातक सम्‍झना करो। उ बात मानो ओ आपन पापी मन परिवर्तन करो। टुह्र जागा नैहुइबो कलसे मै टुन्‍हकठे चोर्‍वा आइअस सुटुक्‍क अइनेबाटुँ ओ मै कैह्‍या अइम कना बात टुँहन थाहाँ नैहुइनेहो।
66003004	तर सार्डिसम फे कुई-कुई मनै बाट, जे आपन लुगा फुहर बनैल नैहुइट। हुँक्र उज्‍जर लुगा लगाक म्‍वारसँग नेङ्‌गहीँ काकरकि हुँक्र असिक कर्ना योग्यक बाट।
66003005	जे जिती, उह असिन उज्‍जर लुगा लगैनेबा ओ वाकर नाउँ मै जीवनक किताबमसे कबु फे मेटैने नैहुइटुँ, ओ ऊ म्‍वार हो कैक आपन बाबा ओ उहाँक सब स्‍वर्गदूतन्‍हक आघ स्‍वीकार कर्नेबाटुँ।
66003006	ज्‍याकर कान बा, पवित्र आत्‍मा मण्‍डलीहुँकन कहल बात सुन!
66003007	“फिलाडेल्‍फिया मण्‍डलीक हेरविचार कर्ना दूतह यी बात लिखो: उहाँ जे पवित्र ओ सत्‍य बाट, ज्‍याकर हाँठम दाऊद राजक साँचा बाटन ओ ज्‍याकर ख्‍वालल् ड्‍वार कुई फे बन्‍द कर नैस्‍याकट्‍ अथवा बन्‍द करल ड्‍वार कुई फे ख्‍वाल नैस्‍याकट्‍, उहाँ असिक कठ:
66003008	टुँहार काम महीह थाहाँ बा। मै टुँहार लाग ड्‍वार खोलदेरख्‍नु, ओहीह कुई फे बन्‍द कर नैसक्‍ने हो। कमजोर रलसे फे टुँ म्‍वार सब वचन मानरख्‍लो ओ म्‍वार नाउँ इन्‍कार नैकर्लहुइटो।
66003009	हेरो, हम्र यहूदी हुइटी कैक झूट बोलुइयन यिहाँ बाट। हुँक्र त शैतानक बगालिक हुइट। हुँकन मै टुँहार पाउम दण्‍डवत् कर लगैनेबाटुँ ओ मै टुँहीन प्रेम कर्ठुं कना बात हुँक्र थाहाँ पैनेबाट।
66003010	पृथ्‍वीक सब जातिन जाँच करक लाग यी संसारम अइना दुःखकष्‍टमसे मै टुँहन जोगैम काकरकि टुह्र धेर बात सह्‍क म्‍वार आज्ञा मानरख्‍लो।
66003011	मै झट्‌टहेँ अइनेबाटुँ। टुन्‍हकठे रहल विश्‍वास कर्रसे पक्रलरहो, ताकि कुई फे टुन्‍हक विजयक मुकुट लिह जिन पाए।
66003012	जितुइयह मै आपन परमेश्‍वरक मन्‍दिरम एकठो खुँटा बनैम ओ ओठेसे ऊ कबु फे निस्‍कने नैहो। मै वाकरम आपन परमेश्‍वरक नाउँ ओ स्‍वर्गसे टर अइना उहाँक सहर लौव यरूशलेमक नाउँ लिखम ओ वाकरम आपन लौव नाउँ फे लिखम।
66003013	ज्‍याकर कान बा, पवित्र आत्‍मा मण्‍डलीहुँकन कहल बात सुन!
66003014	“लाउडिकिया मण्‍डलीह हेरविचार कर्ना दूतह यी बात लिखो: परमेश्‍वरक सारा सृष्‍टिक मूल, जे विश्‍वासयोग्य बाट, ओ सत्‍य साक्षी ओ आमेन हुइट, उहाँ असिक कठ:
66003015	टुन्‍हक काम मै जन्‍ठुँ। टुह्र ना त जुर ना तातुल बाटो। टुह्र जुर कि तातुल रटो त हुइनेरह।
66003016	तर टुह्र ना त जुर ना तातुल तर मनतातुल रलकओर्से मै आपन मुहमसे टुँहन उल्‍टी कैदेहम।
66003017	मै धनी बाटुँ ओ महीह कुछु चिजिक कमी नैहो कैक टुँ कठो तर टुँ कत्रा दुःखी, स्‍वाग लग्‍टिक, कङ्‌गाल, आन्‍धर ओ नङ्‌गा बाटो कना टुँहीन थाहाँ नैहो।
66003018	तर मै टुँहीन असिन सल्‍लाह देठुँ, सड्‍ड धनी हुइक लाग आगीले खारल स्‍वान महीसे किनो। आपन लाज छ्‌वापक लाग उज्‍जर लुगा महीसे किन्‍क लगाओ, देख्‍नाहा हुइक लाग महीसे मलम किन्‍क लगाओ।
66003019	जेहीह मै प्रेम कर्ठुं, ओहीह मै हप्‍कैठुँ ओ सजाय देठुँ। उहओर्से आपन पापी मन परिवर्तन कैक म्‍वारठे आओ ओ उत्‍साहित होओ।
66003020	हेरो! मै ड्‍वारिम ठह्र्‍याक ढकढकैटीबाटुँ। कुई म्‍वार आवाज सुन्‍क ड्‍वार खोलदेहल कलसे मै भित्तर आक वाकरसँग भोजन खैबु ओ ऊ म्‍वारसँग खैनेबा।
66003021	जितुइयह मै आपन सिंहासनम महीसे सँग बैठ्‍ना हक देहम, जसिन कि मै जित्‍लकओर्से आपन बाबकसँग उहाँक सिंहासनम बैठ पारख्‍नु।
66003022	ज्‍याकर कान बा, पवित्र आत्‍मा मण्‍डलीहुँकन कहल बात सुन!”
66004001	तबदोस्र मै और दर्शन पैनु ओ स्‍वर्गम एकठो ड्‍वार उघारल देख्‍नु। मै पैल्‍ह सुनल आवाज तुरहीकअस आवाजम असिक महीसे ब्‍वालट्‍ मै सुन्‍नु, “यिहाँ उप्‍पर आओ, तबदोस्र पाछ हुइना बात मै टुँहीन देखैम।”
66004002	तब मै आत्‍मले भरिपूर्ण हुइनु। स्‍वर्गम एकठो सिंहासन रह ओ उहिँम एक जन विराजमान् रलह।
66004003	उहाँक मुहार उज्‍जर ओ लाल-लाल चम्‍कना मणिअस सुन्‍दर रलहन ओ सिंहासनक चारिओरजुन टल्‍कना पन्‍ना रङ्‌गक एकठो इन्‍द्रेणी रह।
66004004	मुख्‍य सिंहासनक चारिओर चौबीसठो और सिंहासन रह ओ उ सिंहासनम स्‍वानक मुकुट ओ उज्‍जर लुगा लगाइल चौबीस जन धर्मगुरुहुँक्र बैसल रलह।
66004005	मुख्‍य सिंहासनमसे बिज्‍ली चम्‍क, ओ गड्याङ्-गुडुङ करल गर्जनक आवाज आए। सिंहासनक आघ आगीक सातठो दिया बरटह, जौन परमेश्‍वरक सात आत्‍मा हो।
66004006	सिंहासनक आघ सिसाअस छर्लङ्‌ग देखपर्ना समुद्र रह। आँख-आँख रहल चारठो जीवित प्राणीहुँक्र सिंहासनक आघ ओ पाछ ओ चारिओर घेर्लरलह।
66004007	पैल्‍ह जीवित प्राणी सिंहअस रह, द्वासर गोरुअस रह, तीसर जीवित प्राणीक मुहार मनैयकअस रह ओ चौथा जीवित प्राणी उर्टिरहल गरुडअस रह।
66004008	उ चारठो जीवित प्राणीन्‍हक छ-छठो डैना रलहन ओ उ डैनक बाहर ओ भित्तर दुनुओर आँखिले भरल रलहन। रातदिन हुँक्र एक्‍को नैबिसाक असिक गीत गाइटलह, “सर्वशक्तिमान् परमप्रभु परमेश्‍वर पवित्र, पवित्र, पवित्र बाट। उहाँ रलह, उहाँ बाट ओ उहाँ अउइयाबाट।”
66004009	सड्‌डभर जीवित ओ सिंहासनम विराजमान् रहुइयह उ चारठो जीवित प्राणीहुँक्र महिमा, आदर ओ धन्‍यवादक गीत गाइटलह।
66004010	हुँक्र गीत गैटीरहल ब्‍याला सड्‌डभर जीवित ओ सिंहासनम विराजमान् रहुइयहक आघ उ चौबीस जन धर्मगुरुहुँक्र दण्‍डवत् कर्ल ओ आपन-आपन मुकुट उहाँक पाउठे ढैक असिक कल,
66004011	“हे हमार परमप्रभु परमेश्‍वर, अप्‍न महिमा, आदर ओ अधिकारक योग्यक बाटी काकरकि सब चिज अप्‍न जो सृष्‍टि कर्लही ओ उ ह्‍वाए आइल्, काकरकि अप्‍न आपन खुसीले सब चिज सृष्‍टि कर्लही।”
66005001	सिंहासनम विराजमान् रहुइयक दाहिन हाँठम मै कागतक एकठो लप्‍याटल मुट्‌ठा देख्‍नु। उ कागतक मुट्‌ठक भित्तर ओ बाहर दुनुओर लिखल रह ओ ओहीह सातठो मोहर लगाक बन्‍द कैगिल्‌ रह।
66005002	परमेश्‍वरक एकठो शक्तिशाली दूतह मै देख्‍नु। भारी आवाजले ऊ असिक महीह पुछ्‌ल, “यी मोहर टुर्क कागतक मुट्‌ठा खोल्‍ना योग्यक के बा?”
66005003	तर स्‍वर्गम, पृथ्वीम ओ पातालम कागत खोल्‍क भित्तर ह्‍यार सेक्‍ना कुई फे नैरह।
66005004	कागतक मुट्‌ठा खोल्‍क हेर्ना योग्यक कुई फे नैपागैलक कारण मै धेर रुइनु।
66005005	एकठो धर्मगुरु महीह कल, “जिन रोओ, हेरो, यहूदा कुलसे आइल सिंह, जे दाऊदक सिंहासनक उत्तराधिकारी हुइट, उहाँ विजयी होरल ओ सातठो मोहर टुर्क उ कागतक मुट्‌ठा खोल्‍ना योग्यक बाट।”
66005006	तबदोस्र मै चार जीवित प्राणी ओ धर्मगुरुहुँक्र घ्‍यारल उ सिंहासनक बीचम एकठो पठ्‌रू ठह्र्‍याइल देख्‍नु। यी पठ्‌रूजुन मुवागैल्‌ अस देखपर। वाकर सातठो सिङ ओ सातठो आँख रलहस, सातठो आँख कलक सारा पृथ्वीम पठागैल्‌ परमेश्‍वरक सातठो आत्‍मा हुइट।
66005007	पठ्‌रू आघ जाक सिंहासनम विराजमान् रहुइयक दाहिन हाँठमसे उ कागतक मुट्‌ठा लेल।
66005008	तबहेँ उ चारठो जीवित प्राणीहुँक्र ओ चौबीस जन धर्मगुरुहुँक्र पठ्‌रूक पाउ पर्क दण्‍डवत् कर्ल। हरेक व्‍यक्तिक हाँठम एक-एकठो वीणा ओ धूपक सुबासनले भरल स्‍वानक खोर्‍या रलहन, उ धूपक बासजुन परमेश्‍वरक भक्तहुँकन्‍हक चह्राइल बिन्‍तीप्रार्थना हो।
66005009	हुँक्र असिक कैक एकठो लौव गीत गैल, “यी कागतक मुट्‌ठा लेना ओ याकर मोहर टुर्क खोल्‍ना योग्यक अप्‍न केल बाटी, काकरकि अप्‍न मुवागैली ओ आपन रगतले सब कुल, सब भाषा, सब देश ओ सब जातिमसे परमेश्‍वरक लाग मनैन किन्‍ली।
66005010	अप्‍न त हुँकन राजाअस शासन कर ओ पूजारीअस परमेश्‍वरक सेवा कर देठी, ओ हुँक्र पृथ्‍वीम राज्‍य कर्नेबाट।”
66005011	फेदोस्र मै हेर्नु, ओ सिंहासन, जीवित प्राणी ओ धर्मगुरुन्‍हक चारिओर लाखौँ, करोडौँ स्‍वर्गदूतहुँकन गीत गाइट्‍ सुन्‍नु। हुँक्र मुख्‍य सिंहासन, चार जीवित प्राणी ओ धर्मगुरुन्‍हक चारिओर ठह्र्‍याक
66005012	बरा सोरले गाइटलह: “बलिदानक रूपम मुवापाइल पठ्‌रू अधिकार, धन, बुद्धि, बल, मान, महिमा ओ स्‍तुति ग्रहण कर्ना योग्यक बाट!”
66005013	स्‍वर्ग, पृथ्‍वी, पाताल ओ समुद्रम रहल सब प्राणी यी गीत गाइट्‍ मै सुन्‍नु, “सिंहासनम विराजमान् रहुइया ओ पठ्‌रूह सड्‌डभर स्‍तुति, सम्‍मान्, महिमा ओ अधिकार हुइटीरहस!”
66005014	उ चारठो जीवित प्राणीहुँक्र, “आमेन” कैक जवाफ देल ओ धर्मगुरुहुँक्र जुन भुइँयासम लिहुर्क दण्‍डवत् कर्ल!
66006001	तबदोस्र पठ्‌रू सातठो मोहरमध्ये पैल्‍ह मोहर ख्‍वालल् मै देख्‍नु ओ उ चार जीवित प्राणीमध्‍ये एकठो गर्जनअस आवाजम “आओ!” कहल मै सुन्‍नु।
66006002	म्‍वार आघ उज्‍जर एकठो घोर्‍वा देखपरल ओ वाकरम सवार हुइल् मनैया एकठो धनु लेल्‍ह रह, ओहीह एकठो मुकुट देगैल्‌ ओ ऊ औरजहन हरैटी विजय पाइक लाग आघ गैल्‌।
66006003	तबदोस्र पठ्‌रू द्वासर मोहर खोल्‍ल ओ मै द्वासर जीवित प्राणी “आओ!” कहल सुन्‍नु।
66006004	और एकठो लाल घोर्‍वा निक्रल ओ मनै एक-औरजहन मारिकमारा करहीँ कैक उ लाल घोर्‍वकम सवार हुउइयह लडाइँ मच्‍चैना अधिकार देगैल्‌ रह। ओहीह एकठो बराभारी तरवाल देगैल्‌।
66006005	तबदोस्र पठ्‌रू तीसर मोहर खोल्‍ल ओ तीसर जीवित प्राणी “आओ!” कहल मै सुन्‍नु। कर्‍या घोर्‍वा निक्रल। वाकरम सवार हुइल् मनैयक हाँठम एकठो तराजु रह।
66006006	उ चार जीवित प्राणीन्‍हक बीचम एकठो आवाज असिक कहल मै सुन्‍नु, “एक दिनिक ज्‍यालाले एक किलो गोहूँ वा तीन किलो जौँ केल किन सेक्‍जैठा तर जैतून ओ अङ्‌गूरिक ब्‍वाँटिह नोक्‍सान जिन करो।”
66006007	तब पठ्‌रू चौथा मोहर खोल्‍ल ओ चौथा जीवित प्राणी “आओ!” कहल मै सुन्‍नु।
66006008	मै हेर्नु! हल्‍का हड्‍यार रङ्‌गक एकठो घोर्‍वा देखपरल। वाकरम सवार हुउइयक नाउँ “मृत्‍यु” रह ओ पाताल फे वाकर पाछ-पाछ लागलरह। हुँकन लडाइँ, अनिकाल, महामारी ओ जङ्‌गली जनावरद्वारा एक चौथाइ भाग नाश कर्ना अधिकार देगैल्‌ रह।
66006009	तबदोस्र पठ्‌रू पाँचवाँ मोहर खोल्‍ल ओ वेदीक टर परमेश्‍वरक वचन सुनैलक ओ उहाँक साक्षी हुइलक कारणले मुवागैल्‌ विश्‍वासी शहीदहुँकन्‍हक आत्‍मा मै देख्‍नु।
66006010	हुँक्र असिक कैक बराभारी आवाजले चिल्‍ला-चिल्‍लाक कल, “हे पवित्र, सत्‍य, सर्वशक्तिमान् परमप्रभु! हमन मुवैलक कारण पृथ्‍वीक मनैन कैह्‍या न्याय कैक दण्‍ड देबी?”
66006011	ऊ हरेकजहन एक-एकठो उज्‍जर लुगा देगैल्‌ रह ओ हुँकन असिक कैगिल्‌ रह, कि टुन्‍हक सहकर्मीहुँक्र ओ दादुभाइहुँक्र पूरा सङ्‍ख्‍याम टुन्‍हकअस नैमुवाजाइट्‍सम विश्राम करो।
66006012	तब पठ्‌रू छैठवाँ मोहर खोल्‍लक मै देख्‍नु। एकठो डरलग्‍टिक भुइँचाल गैल्‌। दिन त अन्‍धर्‍या रातअस कर्‍या हुइल् ओ सल जोन्‍ह्‍या जुन रगतअस लाल हुइल्।
66006013	आँधी अञ्‍जीरक रूख्‍वह हिलाक वाकर नैपाकल फारा झरादेहल अस आकाशक धेर तोरैँया पृथ्वीम खसल।
66006014	कागत लपेटगैल्‌ अस आकाश हट्‌क गैगिल् ओ पर्वत्‍वा ओ टापु आपन-आपन ठाउँमसे हट्‍गैल्‌।
66006015	तबदोस्र संसारक राजा, शासक, सेनापति, धनी, अधिकारी, कमारा, मुक्त ओ और सब मनै ओडार, पर्वत्‍वा ओ चट्‌टानक कोनिकाटरओर नुक्‍ल।
66006016	हुँक्र पर्वत्‍वा ओ चट्‌टानह कल, “सिंहासनम विराजमान् रहुइयक सामुन्‍नेमसे ओ पठ्‌रूक क्रोधमसे हमन नुकाइक लाग हमारम खस
66006017	काकरकि हुँकन्‍हक न्याय ओ सजाय पैना बराभारी दिन आस्‍याकल ओ उ दिन के सह सेकी?”
66007001	तबदोस्र पृथ्वीम, समुद्रम अथवा कौनो रूख्‍वम बतास जिन लागस कैक चार जन स्‍वर्गदूत पृथ्वीक चारिओरिक बतासह थुन्‍क पृथ्वीक चर्‍यौ कोनोम ठह्‍र्‍याइल मै देख्‍नु।
66007002	जीवित परमेश्‍वरक मोहर बोक्‍क एकठो स्‍वर्गदूतह पूरुबओर्से उठट्‍ मै देख्‍नु ओ पृथ्‍वी ओ समुद्रह हानि कर्ना अधिकार पाइल चारठो स्‍वर्गदूतन ऊ बराभारी आवाजले असिक कल,
66007003	“हम्र आपन परमेश्‍वरक सेवकन्‍हक लिल्‍हारिम मोहर नैलगाइट्‍सम पृथ्‍वी, समुद्र ओ रूख्‍वा जिन बिगारो!”
66007004	असिक परमेश्‍वरक मोहर लागल सेवकन्‍हक संख्‍या इस्राएलीन्‍हक हरेक कुलमसे मिलाक एक लाख चवालीस हजार हुइलक बात मै सुन्‍नु।
66007005	इस्राएलक एक कुलमसे बाह्र हजार जन्‍हक हिसाबले मोहर लगागैल्‌ रह: यहूदक कुलमसे बाह्र हजार, रूबेनक कुलमसे बाह्र हजार, गादक कुलमसे बाह्र हजार,
66007006	आशेरक कुलमसे बाह्र हजार, नप्‍तालीक कुलमसे बाह्र हजार, मनश्‍शेक कुलमसे बाह्र हजार,
66007007	शिमियोनक कुलमसे बाह्र हजार, लेवीक कुलमसे बाह्र हजार, इस्‍साखारक कुलमसे बाह्र हजार,
66007008	जबूलूनक कुलमसे बाह्र हजार, योसेफक कुलमसे बाह्र हजार, बेन्‍यामीनक कुलमसे बाह्र हजार।
66007009	तबदोस्र मै हेर्नु त कुई फे गन नैसेक्‍ना एकठो बराभारी भीड देख्‍नु। हुँक्र हरेक जाति, कुल, देश ओ भाषासे आइल् रलह। हुँक्र उज्‍जर लुगा लगाक हाँठम खजुरक झाला लेल्‍ह मुख्‍य सिंहासन ओ पठ्‌रूक आघ ठह्‍र्‍याइल रलह।
66007010	हुँक्र बराभारी आवाजले असिक कल: “उद्धार त सिंहासनम विराजमान् रहुइया हमार परमेश्‍वर ओ पठ्‌रूसे जो अइठा।”
66007011	मुख्‍य सिंहासन, धर्मगुरु ओ चार जीवित प्राणीन्‍हक चारिओर स्‍वर्गदूत ठह्र्‍याइल रलह। हुँक्र सिंहासनक आघ दण्‍डवत् कर्ल ओ परमेश्‍वरक जयजयकार असिक कर्ल:
66007012	“आमेन। प्रशंसा, महिमा, ज्ञान-बुद्धि, धन्‍यवाद, आदर, अधिकार ओ शक्ति सड्‌डभर हमार परमेश्‍वरक हो! आमेन!”
66007013	एक जन धर्मगुरु महीह पुछ्‌ल, “यी उज्‍जर लुगा लगाइल मनै के हुइट ओ कहाँसे अइल?”
66007014	मै हुँकहीन कनु, “महीह थाहाँ नैहो। हजुरह जो थाहाँ बा।” ऊ महीह कल, “हुँक्र त बराभारी सतावट सह्‍क आरल ओ हुँक्र आपन-आपन लुगा पठ्‌रूक रगतले धोक उज्‍जर बनारख्‍ल। उहओर्से,
66007015	हुँक्र परमेश्‍वरक आघ बाट ओ रातदिन उहाँक पवित्र मन्‍दिरम उहाँक सेवा कर्ठ। सिंहासनम विराजमान् रहुइयाजुन आपन उपस्‍थितिले हुँकन्‍हक रक्षा करुइयाबाट।
66007016	आबठेसे हुँकन भुँख-प्‍यास कबु फे नैलगहीन। घाम वा कौनो राप हुँकन्‍हकम पर्ने नैहुइटन
66007017	काकरकि सिंहासनक बीचम रहुइया पठ्‌रू जो हुँकन्‍हक गोठाला होक रक्षा कर्नेबाट। परमेश्‍वर हुँकन जीवनक पानीक मूलम लैजैनेबाट ओ हुँकन्‍हक आँखिमक सब आँस पोँछदेनेबाट।”
66008001	पठ्‌रू सातवाँ मोहर खोल्‍ल त स्‍वर्गम आधा घण्‍टासम सुनसान हुइल्।
66008002	तबदोस्र मै परमेश्‍वरक आघ ठह्‍र्‍याइल रना सातठो स्‍वर्गदूतन देख्‍नु। हुँकन सातठो तुरही देगैल्‌ रह।
66008003	धूप बर्ना स्‍वानक भाँरा ब्‍वाकल और एकठो स्‍वर्गदूत आक वेदीठे ठह्रेइल। सिंहासनक आघ रहल स्‍वानक वेदीम, परमेश्‍वरक भक्त मनैन्‍हक प्रार्थनम मिलाक चह्राइक लाग हुँकहीन धेर सुगन्‍धित धूप देगैल्‌ रह।
66008004	परमेश्‍वरक आघ ठह्‍र्‍याइल स्‍वर्गदूतक हाँठमसे जर्टिरहल धूपक धूवाँ परमेश्‍वरक भक्त मनैन्‍हक प्रार्थनक सँगसँग उप्‍पर जाइटह।
66008005	तबदोस्र उ स्‍वर्गदूत धूपौरो लेक उहिँम वेदीक आगी भर्ल ओ पृथ्वीम फाँकदेल त गड्याङ्-गुडुङ आवाज आइल्, बिज्‍ली चम्‍कल ओ भुइँचाल गैल्‌।
66008006	तबदोस्र उ सातठो तुरही रहल सात जन स्‍वर्गदूत तुरही फुकक् लाग तयार हुइल।
66008007	पैल्‍ह स्‍वर्गदूत तुरही फुक्ल त रगत मिलल् पत्‍थ्रा ओ आगी पृथ्वीम बर्सल। याकर कारण पृथ्वीक एक तिहाइ भाग, जंगलक एक तिहाइ भाग ओ सब काइल घाँस जरगैल्‌।
66008008	तबदोस्र द्वासर स्‍वर्गदूत आपन तुरही फुक्ल त आगी लागल पर्वत्‍वाअस देखपर्ना चिज समुद्रम फाँक्‍गैल्‌ ओ समुद्रक एक तिहाइ भाग पूरा रगत होगैल्‌।
66008009	समुद्रक एक तिहाइ भागक सब जीवित प्राणी मुगैल ओ एक तिहाइ जहाज फे नष्‍ट होगैल्‌।
66008010	तबदोस्र तीसर स्‍वर्गदूत आपन तुरही फुक्ल त आकाशमसे ज्‍वाँजाअस बर्टिरहल एकठो बराभारी तोरैँया खसल। उ त एक तिहाइ लद्‍यम ओ पानीक मुहानम खसल।
66008011	उ तोरैँयक नाउँ “तीत” कैगैल्‌ ओ पानीक एक तिहाइ भागह सब तीत बनादेहल, ओ उ तीत पानी पिलक कारण धेर मनै मुल।
66008012	तबदोस्र चौथा स्‍वर्गदूत आपन तुरही फुक्ल त दिन, जोन्‍ह्‍या ओ सारा तोरैँयक एक तिहाइ भागम प्रहार हुइल् ओ हुँकन्‍हक एक तिहाइ ज्‍योति हेरागैल्‌। असिक दिन ओ रातक एक तिहाइ भाग अन्‍धार होगैल्‌।
66008013	तबदोस्र मै हेर्नु ओ आकाशम उर्टिरहल एकठो बराभारी गरुड असिक कहल मै सुन्‍नु, “पृथ्‍वीम बास करुइयन धिक्‍कार! धिक्‍कार! धिक्‍कार! काकरकि बाँकी रहल तीनठो स्‍वर्गदूत आपन-आपन तुरही फुकहीँ त पृथ्वीम परिअइना विपत् झन् कसिन रही?”
66009001	तबदोस्र पाँचवाँ स्‍वर्गदूत आपन तुरही फुक्ल त मै आकाशमसे एकठो तोरैँया पृथ्वीम खसल देख्‍नु। उ तोरैँयह अतल कुण्‍डक साँचा देगैल्‌।
66009002	उ तोरैँया अतल कुण्‍ड ख्‍वालल् ओ बराभारी भट्‌टीमसे धूवाँ निक्रल अस उहिँमसे धूवाँ निक्रल ओ उ धुवँक कारण दिनक ज्‍योति ओ आकाश फे कर्‍या हुइल्।
66009003	उ धुवँमसे धेर सलह पृथ्वीम अइल ओ हुँकन बिच्छीकअस डस्‍ना शक्ति देगैल्‌ रह।
66009004	घाँसपात अथवा रूखविरुवह कुछु फे हानि नैकर्ना तर लिल्‍हारिम परमेश्‍वरक मोहर नैलागल मनैन केल सँतैना हुँकन कैगैल्‌ रह।
66009005	उ मनैन मुवाडर्ना नाहीँ तर पाँच मैन्‍हासम सताइक लाग सलह अधिकार पैल। ओसिक सताइबेर ऊ मनैन बिच्‍छी डसल अस बठाए।
66009006	उ पाँच मैन्‍हम मनै मुव त खोजहीँ तर मुव नैपैहीँ। हुँक्र मुव चाहलसे फे मृत्‍यु हुँकन्‍हकठेसे भग्‍नेबा।
66009007	उ सलह लडाइँम जाइक लाग तयार हुइल् घ्‍वारअस देखपरँट्‍। हुँकन्‍हक कपारिम स्‍वानक मुकुटअस कुछ चिज रलहन ओ हुँकन्‍हक अनुहार मनैन्‍हकअस रलहन।
66009008	हुँकन्‍हक भुत्‍लाजुन जन्‍नीमनैयक भुत्‍लाअस ओ हुँकन्‍हक दाँतजुन सिंहक दाँतअस रलहन।
66009009	हुँकन्‍हक छातीपाताजुन फलामकअस रलहन ओ हुँकन्‍हक डैनाले निक्राइल आवाजजुन युद्धस्‍थानम धेर घ्‍वार तानल रथक आवाजअस सुनमिल।
66009010	हुँकन्‍हक पुच्‍छी ओ खिल बिच्छीकअस रलहन, ओ पाँच मैन्‍हासम मनैन पिरोल्‍ना शक्ति हुँकन्‍हक पुछीम रलहन।
66009011	अतल कुण्‍डक दूतजुन हुँकन्‍हक राजा रलहन। हिब्रू भाषम वाकर नाउँ एबाड्डोन ओ ग्रीक भाषम वाकर नाउँ अपोल्‍लियोन हो। याकर अर्थ हो, नाश कर्ना।
66009012	पैल्‍ह विपत्ति बितगैल्‌। आम्‍ही दुइठो विपत्ति अइना बाँकी बा।
66009013	तबदोस्र छैठवाँ स्‍वर्गदूत आपन तुरही फुक्ल त परमेश्‍वरक आघ रहल स्‍वानक वेदीक चर्‍यौ कोनोमसे आवाज आइल मै सुन्‍नु।
66009014	उ आवाज छैठवाँ स्‍वर्गदूतह असिक कहल, “यूफ्रेटिस नाउँ रहल बराभारी लद्‍यम बान्‍धल चारठो स्‍वर्गदूतन छोरदेओ।”
66009015	उ चारठो स्‍वर्गदूत छोरगैल, सारा संसारक एक तिहाइ मनैन उह वर्षक उह दिन उहब्‍याला मुवाइक लाग हुँक्र तयार पारगैल्‌ रलह।
66009016	उहाँ बीस करोड घोडचढी फौज बाट कैक मै सुन्‍नु।
66009017	तब म्‍वार यी दर्शनम मै उ घ्‍वार ओ घोडचढीन देख्‍नु। हुँकन्‍हक छातीम लगाइल छातीपाता आगीअस लाल, नीलमणीअस नीलो, गन्‍धकअस हड्‍यार देख्‍नु। घोरोन्‍हक कपार सिंहक कपारअस रलहन ओ हुँकन्‍हक मुहमसे आगी, धूवाँ, ओ गन्‍धक निक्र।
66009018	हुँकन्‍हक मुहमसे आगी, धूवाँ ओ गन्‍धकक् तीन विपत्ति निक्रल रह, उह विपत्ति एक तिहाइ मनैन मुवाइल।
66009019	काकरकि उ घोर्‍वन्‍हक मुह् ओ पुछीम मुवैना शक्ति रलहन। हुँकन्‍हक पुच्‍छी विषालु साँपक कपारअस रलहन ओ मनैन पिर्‍वालक लाग उ पुच्‍छी चलाइँट्।
66009020	यी विपत्तिमसे बाँचल मनै आपन-आपन पापी मन परिवर्तन कैक परमेश्‍वरकठे नैघुम्‍ल। हुँक्र भूतन ओ नैदेख्‍ना, नैसुन्‍ना, हलचल कर नैसेक्‍ना स्‍वान, चाँदी, काँसा, पत्‍थ्रा ओ कट्‍ठोक आपन बनाइल मूर्तिह पूजा कर नैछोर्ल।
66009021	हुँक्र हत्‍या कर्ना, टुनामुना कर्ना, व्‍यभिचार कर्ना, चोरी कर्ना काममसे आपन मन परिवर्तन नैकर्ल।
66010001	तबदोस्र मै और शक्तिशाली स्‍वर्गदूतह स्‍वर्गसे ओल्‍हाइट्‍ देख्‍नु। हुँकहार जिउह बद्रीले छ्‌वापल रलहन ओ कपारिक चारिओर इन्‍द्रेणी रलहन। हुँकहार अनुहार दिनअस रलहन ओ ग्‍वाराजुन आगीक खुँटाअस रलहन।
66010002	हुँकहार हाँठम ख्‍वालल् कागतक छुटीमुटि मुट्‍ठा रलहन। ऊ आपन दाहिन ग्‍वारा समुद्रम ओ बाउँ ग्‍वारा जमिनम टेक्‍ल
66010003	तब सिंह गर्जलअस ऊ कर्रसे चिल्‍लैल, ओ चिल्‍लैटी कि सात फ्‍यारा बद्री थर्कल।
66010004	सात फ्‍यारा बद्री थर्कटी कि मै लिखक लाग रनहुँ। तर स्‍वर्गसे असिन एकठो आवाज मै सुन्‍नु, “सात फ्‍यारा बद्री थर्कल बात जिन लिखो, तर यी बात मनम नुकैलरहो।”
66010005	समुद्र ओ जमिनम टेक्‍ना म्‍वार द्‍याखल उ शक्तिशाली स्‍वर्गदूत स्‍वर्गओर आपन दाहिन हाँठ उठाक
66010006	सड्‌डभर जीवित रना, आकाश, पृथ्‍वी, समुद्र ओ उहिँम रहल सब चिज सृष्‍टि कर्ना परमेश्‍वरक नाउँम एकठो किर्‍या खागैल्‌ रह। स्‍वर्गदूत कल, “आब ढिल नैहुई।
66010007	तर सातवाँ स्‍वर्गदूत आपन तुरही फुक्ल त परमेश्‍वर आपन सेवक अगमवक्ताहुँकन कहल गुप्‍त योजना पूरा कर्नेबाट।”
66010008	आघ स्‍वर्गसे आइल आवाजले फेदोस्र असिक कहल सुन्‍नु, “जाओ! समुद्र ओ जमिनम टेक्‍ना उ स्‍वर्गदूतक हाँठमसे उ ख्‍वालल् कागतक मुट्‍ठा लेओ।”
66010009	तब मै उ स्‍वर्गदूतकठे जाक उ कागत मङ्‌नु त ऊ महीह कल, “लेओ, खाओ! टुँहार प्‍याटिम उ आमिल हुइनेबा तर टुँहार मुहमभर महअस गुरी लग्‍नेबा।”
66010010	दूतक हाँठमसे मै उ कागतक मुट्‍ठा लेक खैनु। म्‍वार मुहम महअस गुरी लागल तर खाक सेक्‍नु त उ म्‍वार प्‍याटिम जाक आमिल हुइल्।
66010011	तब महीह असिन हुकुम हुइल्, “टुँ धेर मनैन, धेर जातिन, धेर भाषम ओ धेर राजाहुँकन परमेश्‍वरक वचन फेदोस्र सुनाइपर्ठा।”
66011001	तबदोस्र नप्‍ना डण्‍डीअस एकठो लट्‍ठी महीह देगैल्‌ ओ एक जन महीह कल, “उठो, परमेश्‍वरक मन्‍दिर ओ वाकर वेदी नापो, ओ मन्‍दिरम आराधना करुइयन गनो।
66011002	मन्‍दिरसे बाहर रहल अङ्‌ग्‍नाभर जिन नापो काकरकि उ त और जातिक मनैन देगैल्‌ बा ओ हुँक्र बयालीस मैन्‍हासम पवित्र सहरह कच्‍याककुचुक परहीँ।
66011003	ओ भङ्‌ग्रक लुगा लगाइल म्‍वार दुइठो साक्षीहुँकन एक हजार दुइ सय साठी दिनसम अगमवाणी बोल्‍ना अधिकार देहम।”
66011004	उ दुइठो साक्षी त जैतूनिक दुइठो रूख्‍वा ओ पृथ्वीम राज्‍य कर्ना प्रभुक सामुन्‍ने रना दुइठो सामदान हो।
66011005	कुई हुँकन नाश कर खोजी कलसे हुँकन्‍हक मुहमसे आगी निकर्क उ शत्रुन नाश कर्नेबा। ओ हुँकन हानि कर खोज्‍ना सबजन मुवापैहीँ।
66011006	हुँक्र परमेश्‍वरक वचन सुनाइट्‍सम पानी जिन परस कैक आकाश बन्‍द कर्ना हुँकन्‍हक शक्ति बाटन। पानीक मूलह रगत बनैना ओ पृथ्वीम हुँक्र चाहल अनुसार किसिम-किसिमक महामारी फैलैना समेत हुँकन्‍हक शक्ति बाटन।
66011007	हुँक्र साक्षी देना काम सेक्‍लसे पाछ उ अतल कुण्‍डमसे निक्रना जनावर उ दुइ जहनसे लडाइँ कर्नेबा, ओ हुँकन जित्‍क मुवादेनेबा।
66011008	हुँकन्‍हक लाश त हुँकन्‍हक प्रभुह क्रूसम टङ्‌गाक मुवागैल उ बराभारी सहरक डगरिम लब्‍डाइल रहुइया बा, जौन सहरह आहानक रूपम सदोम वा मिश्रदेश कैजैठा।
66011009	साह्रे तीन दिनसम हरेक देश, कुल, भाषा ओ जातिक मनै हुँकन्‍हक लाश हेरहीँ ओ उ लाश गार नैदेहीँ।
66011010	यी दुइठो साक्षी मुलकम संसारक मनै खुशी मनैहीँ। हुँक्र आनन्‍द मनैहीँ ओ एक-आपसम उपहार साटासाट करहीँ काकरकि यी दुइठो अगमवक्ताहुँक्र संसारक मनैन धेर दुःख देरख्‍लह।
66011011	तर साह्रे तीन दिन बितल त परमेश्‍वरसे जीवन देना साँस उ दुइजन्‍हकम पैँसल ओ हुँक्र आपन ग्‍वारम ठह्र्‍यैल। उ देख्‍क मनै भारी कर्रसे डरैल।
66011012	उ दुइठो अगमवक्ताहुँक्र स्‍वर्गसे एकठो असिन बराभारी आवाज सुन्‍ल, “यिहाँ उप्‍पर आओ।” तब सब दुश्‍मन हेर्टीहेर्टी उ दुइ जन बद्रीम स्‍वर्गओर गैल।
66011013	तबहेँ कर्रसे भुइँचाल गैल्‌ ओ उ बराभारी सहरक दशौँ भाग ढलगैल्‌। यी भुइँचालम सात हजार मनै मुल ओ बाँकी रहल मनै डरले कायल हुइल ओ स्‍वर्गम विराजमान रहल परमेश्‍वरक महिमा कर्ल।
66011014	द्वासर विपत्ति बितल। आब तीसर विपत्ति आइक लाग बा!
66011015	तबदोस्र सातवाँ स्‍वर्गदूत आपन तुरही फुक्ल त स्‍वर्गम बराबरा आवाज असिक गुञ्‍जल, “पृथ्वीम राज्‍य कर्ना अधिकार आबठेसे हमार प्रभु ओ उहाँक ख्रीष्‍टक हो ओ उहाँ जो सड्‌डभर राज्‍य करहीँ।”
66011016	तबदोस्र परमेश्‍वरक आघ आपन-आपन सिंहासनम बैस्‍ना उ चौबीस धर्मगुरुहुँक्र परमेश्‍वरक पाउ पर्क दण्‍डवत् कर्ल ओ असिक कैक उहाँक जयजयकार कर्ल,
66011017	“हे सर्वशक्तिमान् परमप्रभु परमेश्‍वर, जे बाट ओ जे रलह, हम्र अप्‍नह धन्‍यवाद चह्रैठी, काकरकि अप्‍न आपन महान अधिकार लेरख्‍ली ओ आपन राज्‍य सुरु कैरख्‍ली।
66011018	जाति-जातिक मनै रिसाइल बाट, तर अप्‍नक क्रोध देखैना ब्‍याला होरहल ओ मुवल मनैन्‍हक न्याय कर्ना ब्‍याला आरहल। अप्‍न सेवकहुँकन अर्थात्‌ अप्‍नक अगमवक्ताहुँकन, पवित्र जनहुँकन ओ अप्‍नक नाउँ मन्‍ना छोटीबरा सबजहन इनाम देना, ओ पृथ्‍वी नाश करुइयन नाश कर्ना ब्‍याला आरहल।”
66011019	तब स्‍वर्गम परमेश्‍वरक पवित्र मन्‍दिर उघारगैल्‌ ओ बाचा करल सन्‍धूक देखपरल। तबदोस्र बिज्‍ली चम्‍कल, डरलग्‍टिक आवाज आइल् ओ गड्याङ्-गुडुङ सुनगैल्‌, भुइँचाल गैल्‌, ओ बराबरा पत्‍थ्रा वर्षल।
66012001	तबदोस्र आकाशम एकठो अचम्‍मक बराभारी चिन्‍ह देखपरल। एकठो जन्‍नीमनैया घामक लुगा लगैलरह, वाकर ग्‍वारक टर जोन्‍ह्‍या रलहिस ओ कपारिम जुन बाह्रठो तोरैँयक मुकुट रलहस।
66012002	ऊ गर्भवती रह ओ ब्‍याथा लग्‍लकओर्से छट्‍पटैटी चिच्‍याइटह।
66012003	तबदोस्र आकाशम और एकठो अचम्‍मक चिन्‍ह देखपरल, सातठो कपार ओ दशठो सिङ रहल एकठो बराभारी लाल अजगर रह। वाकर सातठो कपारिम सातठो मुकुट रलहस।
66012004	वाकर पुछीले आकाशक एक तिहाइ तोरैँयह सओँर्टी पृथ्वीम फाँकदेहल ओ लर्का जन्‍मटीकि ओहीह खादेहम कैक उ अजगर ब्‍याथा लागल जन्‍नीमनैयक आघ ठह्र्‍याइल।
66012005	उ जन्‍नीमनैया लुहाकिक् डण्‍डले सारा जातिन्‍हकम शासन कर्ना एकठो छावा जन्‍माइल। जन्‍मैटिकी वाकर छावा उठागैल्‌ ओ परमेश्‍वरकठे लैजागैल्‌, ओ उहाँक सिंहासनम बैठागैल्‌।
66012006	उ जन्‍नीमनैयाजुन उजार ठाउँओर भागल, जहाँ एक हजार दुइ सय साठी दिनसम वाकर पालनपोषण करक लाग परमेश्‍वर ठाउँ तयार पाररख्‍लह।
66012007	तबदोस्र स्‍वर्गम लडाइँ सुरु हुइल्। मिखाएल ओ हुँकहार और स्‍वर्गदूतहुँक्र उ अजगरक विरोधम लडाइँ कर्ल, ओ उ अजगर ओ वाकर दूतहुँक्र फे हुँकन्‍हक विरोधम लडाइँ कर्ल।
66012008	तर अजगर ओ वाकर दूतहुँक्र हर्ल, तब हुँक्र स्‍वर्गम बैठ नैपैल।
66012009	असिक उ बराभारी अजगर पृथ्वीम फाँक्‍गैल्‌, ओ वाकर दूत फे वाकर सँगसँग पृथ्वीम फाँक्‍गैल्‌। उ अजगर त सुरुक सँप्‍वा हो, ज्‍याकर नाउँ दुष्‍टात्‍मा वा शैतान हो, जे सारा संसारह भर्मैलरह।
66012010	तब मै स्‍वर्गम असिक कहल एकठो बराभारी आवाज सुन्‍नु, “आब हमार परमेश्‍वर आपन मनैन मुक्ति देहुइयाबाट, उहाँ आपन राज्‍यकीय शक्ति देखुइयाबाट, उहाँ राजा होक शासन करुइयाबाट, ओ उहाँ आपन ख्रीष्‍टह अधिकार देरख्‍ल। हमार दादुभाइहुँकन रातदिन परमेश्‍वरक आघ दोष लगुइया शैतान स्‍वर्गसे फँक्‍वापाराखल।
66012011	हमार दादुभाइहुँक्र पठ्‌रूक रगतले, ओ घोषणा करल सत्‍य वचनले ओहीह जितरख्‍ल। हुँक्र आपन जीउज्‍यान देह समेत तयार हुइल।
66012012	उहओर्से टुह्र स्‍वर्गम रहुइयन सबजन रमाओ! तर पृथ्‍वी ओ समुद्रह धिक्‍कार बा! काकरकि हुँकन्‍हक बीचम शैतान झोँक्‍याक आरहल ओ वाकर समय धेर नैहो कना ओहीह थाहाँ बाटस।”
66012013	तब पृथ्वीम फाँकगैनु कना थाहाँ पाइल त अजगर उ छावा पाइल जन्‍नीमनैयह ख्‍याद लागल।
66012014	अजगरसे बाँच्‍क उजार ठाउँम रहल आपन शरणस्‍थानम पुगक लाग उ जन्‍नीमनैयह गरुडक दुइठो डैना देगैल्‌ रह। उहाँ साह्रे तीन वर्षसम वाकर पालनपोषण करक लाग ठाउँ तयार पारगैल्‌ रह।
66012015	उ जन्‍नीमनैयह बाहारले पुहादेहीँस कैक उ अजगर आपन मुहमसे एकठो लद्‍याअस पानी अनाइल
66012016	तर पृथ्‍वी उ जन्‍नीमनैयह बचाइक लाग आपन मुह् उघार्क उ अजगरक अनाइल पानीह लिलदेहल।
66012017	अजगर जन्‍नीमनैयसे झन् रिसाइल ओ उ वाकर सन्‍तान, परमेश्‍वरक आज्ञा मनुइयन ओ येशूक वचनम विश्‍वास करुइयनसे लडाइँ करक लाग गैल्‌।
66012018	तब उ अजगर समुद्रक किनारम ठह्र्‍याइल।
66013001	तबदोस्र समुद्रमसे निकर्क अइलक एकठो जनावर मै देख्‍नु। वाकर दशठो सिङ ओ सातठो कपार रलहस ओ हरेक सिङम एक-एकठो मुकुट रलहस, ओ वाकर हरेक कपारिम परमेश्‍वरह अपमान कर्ना नाउँ रलहस।
66013002	उ जनावर चितुवाअस रह। वाकर ग्‍वारा भालुक ग्‍वाराअस रलहस ओ मुह्‍जुन सिंहक मुह्‍अस रलहस। उ अजगर आपन शक्ति, सिंहासन ओ महान अधिकार उ जनावरह देलस।
66013003	वाकर एकठो कपारिम मुनागरी गहिँरसे च्‍वाट लागलअस देखपरस, तर उ च्‍वाट चोखारलहस। सारा संसार छक्‍क पर्क उ जनावरक पाछ लागल।
66013004	उ अजगर आपन अधिकार जनावरह देलकओर्से सबजन अजगरक पूजा करँट्‍ ओ उ जनावरक फे असिक जयजयकार करँट्‍, “उ जनावरअस और के बा जे? ओहीसे लडाइँ कर सेकुइया के बा?”
66013005	उ जनावरह घमण्‍डी हिसाबले परमेश्‍वरक अपमान करक लाग बयालीस मैन्‍हासम समय देगैल्‌ रह।
66013006	ऊ परमेश्‍वरह, उहाँक नाउँह, उहाँक वासस्थानह ओ स्‍वर्गम रना सबजहन सराप लागल।
66013007	ओहीह परमेश्‍वरक भक्त मनैन्‍हक विरोधम लडाइँ कैक हुँकन जित्‍ना हक देगैल्‌ रह। सब कुल, सब देश, सब भाषा ओ सब जातिन्‍हकम शासन करक लाग ओहीह हक देगैल्‌ रह।
66013008	मुवागैल्‌ पठ्‍रूक जीवनक किताबम संसारक उत्‍पत्तिसे पैल्‍हहेँ नाउँ लिख्‍गैल्‌ मनै बाहेक पृथ्वीम रहुइयन सबजन उ जनावरक पूजा कर्नेबाट।
66013009	टुँहार कान बा कलसे, यी बात सुनो!
66013010	कैदम जाइपर्ना मनैया कैदम लैजाजैने बा, तरवालले मुवापैना मनैया तरवालले जो मुवापैने बा। याकर मतलब परमेश्‍वरक भक्तजनहुँक्र सहनशील ओ विश्‍वासयोग्य हुइपर्ठा।
66013011	तबदोस्र मै पृथ्वीमसे निकर्क अइलक और एकठो जनावर देख्‍नु। पठ्‌रूकअस वाकर दुइठो सिङ रलहस ओ वाकर बोली अजगरकअस रलहस।
66013012	ऊ पैल्‍ह जनावरक महान अधिकार चलाइल ओ उ गहिँर घाउ चोखाइल पैल्‍ह जनावरक पूजा करक लाग संसारक सब मनैन कर लगाइल।
66013013	यी द्वासर जनावर अचम्‍म-अचम्‍मक चिन्‍ह देखाइल। यिहाँसम कि मनै हेर्टीहेर्टी ऊ आकाशमसे पृथ्वीम आगी समेत वर्षाइल।
66013014	पैल्‍ह जनावरक सामुन्‍नेम असिन अचम्‍म-अचम्‍मक चिन्‍ह देखैना शक्ति ओहीह देगैल्‌ रलहस। उहओर्से पृथ्‍वीक मनैन ऊ भर्माइल। तरवालले गम्‍भीर च्‍वाट पाक फे बाँचल जनावरक सम्‍मानम मनै वाकर मूर्ति बनैहो कैक उ द्वासर जनावर हुकुम करल।
66013015	पैल्‍ह जनावरक मूर्तिम साँस फुकदेना अधिकार द्वासर जनावरह देगैल्‌ रह, ताकि उ मूर्ति ब्‍वाल सेकी ओ उ मूर्तिक पूजा नैकरुइयन मुवापैहीँ।
66013016	तब ऊ छुटी ओ बरा, धनी ओ गरीब, कमारा ओ मुक्त सबजहन आपन-आपन दाहिन हाँठम वा लिल्‍हारिम छाप लगाइक लाग कर लगाइल।
66013017	उ छाप नैलगुइया कुई फे किनबेच कर नैपैना हुइल। उ छापजुन उ जनावरक नाउँ वा वाकर संख्‍या रह।
66013018	यी ब्‍याला बुद्धि चहठा। समझदार मनैया उ जनावरक संख्‍या बुझ्‍क अर्थ लगाइपर्ठा, काकरकि उ संख्‍या त एकठो मनैयक संख्‍या हो, ओ उ सङ्‍ख्‍याजुन छ सय छयसट्‌ठी हो।
66014001	तब मै हेर्नु त सियोन पर्वत्‍वम पठ्‍रू ठह्र्‍याइल देख्‍नु। उहाँकसँग एक लाख चवालीस हजार मनै रलह, हुँकन्‍हक लिल्‍हारिम उहाँक नाउँ ओ उहाँक बाबक नाउँ लिखल रलहन।
66014002	छाँगक गर्जन ओ बद्रीक गड्याङ-गुडुङ आवाजअस स्‍वर्गसे एकठो बराभारी आवाज आइल मै सुन्‍नु। उ आवाज त वीणा बजुइयन धेर वीणा बजाइल अस फे सुन्‍गैल्‌।
66014003	उ एक लाख चवालीस हजार मनैजुन मुख्‍य सिंहासनक आघ ओ उ चार जीवित प्राणी ओ धर्मगुरुन्‍हक आघ ठह्र्‍याक एकठो लौव गीत गाइटलह। यी गीतजुन हुँक्र केल सिख पारख्‍लह, काकरकि पृथ्‍वीमसे म्‍वाल तिर्क हुँकन्‍हक केल उद्धार होरलहन।
66014004	हुँक्र कन्या केटीअस च्‍वाखा बाट, व्‍यभिचारी काम नैकर्लहुइट, ओ पठ्‌रूक पाछ केल लागल बाट। हुँक्र त परमेश्‍वर ओ पठ्‌रूक आघ सबसे विशेष रूपम चह्राइक लाग म्‍वाल तिर्क छुट्‌कारा देगैल्‌ भेटी हुइट।
66014005	हुँकन्‍हक मुहम कुछु छल नैहुइटन। हुँक्र निर्दोष बाट।
66014006	तबदोस्र मै आकाशम उर्टिरहल और एकठो स्‍वर्गदूत देख्‍नु। ऊ सब जाति, सब कुल, सब भाषा ओ सब देशक मनैन सुनाइक लाग खुशीक खबर लेक आइटलह।
66014007	ऊ बराभारी आवाजम कल, “परमेश्‍वरक डर डराओ, ओ उहाँक महिमा करो। काकरकि उहाँ मनैन्‍हक न्याय कर्ना ब्‍याला आरहल। स्‍वर्ग, पृथ्‍वी, समुद्र ओ सारा पानीक मूल बनुइया परमेश्‍वरह दण्‍डवत करो।”
66014008	तब पैल्‍ह स्‍वर्गदूतक पाछ द्वासर स्‍वर्गदूत असिक कटी अइल, “ध्‍वस्‍त हुइल्! महान् सहर बेबिलोन ध्‍वस्‍त हुइल्। उ सहर आपन व्‍यभिचारक कारण संसारक सब जातिन परमेश्‍वरक क्रोधक खोर्‍यमसे पिय लगाराखल।”
66014009	उ दुइठो स्‍वर्गदूतन्‍हक पाछ तीसर स्‍वर्गदूत बराभारी आवाजम असिक कल, “यदि कौनो मनैया उ जनावरह ओ वाकर मूर्तिह पूजा करी ओ वाकर छाप आपन लिल्‍हारिम वा आपन हाँठम लगाइ कलसे,
66014010	ऊ फे परमेश्‍वरक क्रोधक खोर्‍यम कुछु नैमिलाक तयार पारगैल उहाँक क्रोधक कर्रा मद पिने बा, ओ सारा पवित्र स्‍वर्गदूत ओ पठ्‌रूक सामुन्‍नेम आगी ओ गन्‍धकम यातना पैनेबा।
66014011	ओ हुँकन यातना देगैल्‌ आगीक धूवाँ सड्‌डभर उप्‍पर जैटिरनेबा। उ जनावर ओ वाकर मूर्तिह पूजा करल मनै ओ वाकर नाउँक छाप लगाइल मनै आपन सजायमसे रातदिन कबु फे आराम नैपैनेहुइट।”
66014012	याकर मतलब परमेश्‍वरक आज्ञापालन कर्ना ओ येशूम विश्‍वास कर्ना उहाँक भक्तजनहुँक्र पूरा सहनशील रहपर्ठा।
66014013	तबदोस्र स्‍वर्गसे मै एकठो असिन आवाज सुन्‍नु, “यी बात लिखो: आबठेसे प्रभुक सेवा कर्टीकर्टी मुवल मनै धन्‍यक हुइट।” पवित्र आत्‍मा असिक जवाफ देल, “जाट्‌टीसे हो! काकरकि आबठेसे हुँक्र आपन दुःख ओ परिश्रममसे आराम पैहीँ ओ हुँकन्‍हक करल काम अनुसार हुँक्र इनाम पैहीँ।”
66014014	तबदोस्र मै हेर्नु, उहाँ उज्‍जर एकठो बद्री देख्‍नु ओ उहिँम मनैयक छावाअसक एक जन बैठलरलह। उहाँक कपारिम स्‍वानक मुकुट रलहन ओ हाँठमजुन एकठो धर्‍यार हँस्‍या रलहन।
66014015	और एकठो स्‍वर्गदूत परमेश्‍वरक मन्‍दिरमसे निकर्क अइल ओ बद्रीम जे बैठलरलह हुँकहीन बराभारी आवाजम कल, “हँस्‍यले बाली काटी, काकरकि ब्‍याला होस्‍याकल। पृथ्वीक बाली पाकरहल।”
66014016	तब बद्रीम बैठल रहुइया आपन हँस्‍या पृथ्वीम चलैल ओ पृथ्वीक बाली काट्‍गैल्‌।
66014017	तबदोस्र मै स्‍वर्गम परमेश्‍वरक मन्‍दिरमसे आइल और एकठो स्‍वर्गदूत देख्‍नु। हुँकहार हाँठम फे धर्‍यार हँस्‍या रलहन।
66014018	तब आगीले नाश पारदेना अधिकार रहल और एकठो स्‍वर्गदूत वेदीमसे अइल। ऊ हँस्‍या लेहल स्‍वर्गदूतह बराभारी आवाजम असिक कल, “हँस्‍यले पृथ्वीम रहल अङ्‌गूरिक झुप्‍पा काटो, काकरकि पृथ्‍वीक सारा अङ्‌गूर पाकरहल।”
66014019	उ स्‍वर्गदूत आपन हँस्‍या पृथ्वीम चलैल, ओ सारा अङ्‌गूरिक झुप्‍पा जम्‍मा कर्ल, ओ ओहीह परमेश्‍वरक क्रोधक अङ्‌गूर पेर्ना बराभारी कोलम फाँकदेल।
66014020	सहरसे बाहर रहल कोलम उ अङ्‌गूर पेरगैल्‌ ओ उहाँसे तीन सय किलोमिटर नम्‍मा ओ साढे एक मिटर गहिँर रगतक खोल्‍ह्‍वा बहल।
66015001	तब मै आकाशम और एकठो बराभारी ओ अचम्‍मक चिन्‍ह देख्‍नु। सात जन स्‍वर्गदूतहुँक्र एक-एकठो विपत्ति लेल्‍हरलह। उ त परमेश्‍वरक क्रोधक सातठो आखिरी विपत्ति हो।
66015002	तबदोस्र मै आगी मिलल् सिसक समुद्रअस देख्‍नु। उ जनावर, वाकर मूर्ति ओ वाकर नाउँक सङ्‍ख्‍याम विजय प्राप्‍त कर्ना सबजन परमेश्‍वरक देहल वीणा लेल्‍ह-लेल्‍ह उ सिसक समुद्रक किनारम ठह्र्‍याइल रलह।
66015003	परमेश्‍वरक सेवक मोशक गीत ओ पठ्‍रूक गीत हुँक्र गाइटलह, “सर्वशक्तिमान् परमप्रभु परमेश्‍वर, अप्‍नक काम कत्रा महान् ओ अचम्‍मक बा। जाति-जातिक राजा, अप्‍नक योजना धार्मिक ओ सत्‍य बा।
66015004	हे परमप्रभु, अप्‍नक डर के नैडराइट्? ओ अप्‍नक महिमा के नैकरट्? काकरकि अप्‍न केल पवित्र बाटी। सब जातिक मनै आक अप्‍नह दण्‍डवत् करहीँ। काकरकि अप्‍नक धार्मिक काम सबजन देखरख्‍ल।”
66015005	तबदोस्र मै हेर्नु त स्‍वर्गम रहल परमेश्‍वरक मन्‍दिर उघारगैल्‌ देख्‍नु, जौन मन्‍दिर “परमेश्‍वरक उपस्‍थिति देखैना” एकठो पवित्र पाल रह।
66015006	सातठो विपत्ति लेक सातठो स्‍वर्गदूत उहिँमसे निस्‍कल। हुँक्र सफा ओ चह्‍कार लुगा लगैलरलह ओ आपन छातीम स्‍वानक पेटी बहन्‍लरलह।
66015007	तब उ चारठो जीवित प्राणीमध्‍ये एकठो प्राणी उ सातठो स्‍वर्गदूतन सातठो स्‍वानक खोर्‍या देल। उ सातठो खोर्‍यम सड्‌डभर जीवित रना परमेश्‍वरक क्रोध रह।
66015008	परमेश्‍वरक महिमा ओ शक्तिसे निस्‍कल धूवाँले मन्‍दिर भरगैल्‌। उ सातठो स्‍वर्गदूतहुँक्र लेहल सातठो विपत्ति नैओराइट्‍सम कुई फे मन्‍दिरभित्तर पैँठ नैस्‍याकल।
66016001	तब मन्‍दिरमसे आइल् एकठो बरा आवाजम सातठो स्‍वर्गदूतन मै असिक कहट सुन्‍नु, “जाओ, ओ परमेश्‍वरक सातठो खोर्‍यक रिस पृथ्‍वीम खन्‍ह्‍यादेओ।”
66016002	तब पहिल स्‍वर्गदूत जाक आपन खोर्‍या पृथ्‍वीम खन्‍ह्‍यैल, खन्‍ह्‍यैलक कारणले उ जनावरक छाप रहल ओ उ मूर्तिह पूजा कर्ना मनैन्‍हकम घिनलग्‍टिक बठैना घाउ-खाटी निक्रलन।
66016003	तबदोस्र द्वासर स्‍वर्गदूत आपन खोर्‍या समुद्रम खन्‍ह्‍यैल त समुद्रक पानी मनैन्‍हक रगतअस होगैल्‌ ओ समुद्रम रहल सब जीवित प्राणी मुगैल।
66016004	तबदोस्र तीसर स्‍वर्गदूत आपन खोर्‍या लद्‍या ओ पानीक मूलम खन्‍ह्‍यैल, त सब रगत होगैल्‌।
66016005	तब पानीक जिम्‍मा लेना स्‍वर्गदूत असिक कहट्‍ मै सुन्‍नु, “हे पवित्र परमेश्‍वर, अप्‍न जे बाटी, जे रलही, अप्‍न यी न्याय कर्लकओर्से अप्‍न ठीक बाटी।
66016006	हुँक्र अगमवक्तन्‍हक ओ भक्तजनहुँकन्‍हक रगत बहैल। उहओर्से अप्‍नहुँकन रगत पिय लगैली। हुँक्र यी सजाय पाइपर्ना रलहन।”
66016007	तबदोस्र वेदीमसे असिक कहट्‍ एकठो आवाज मै सुन्‍नु, “सर्वशक्तिमान् परमप्रभु परमेश्‍वर, अप्‍नक न्याय जाट्‌टीसे ठीक ओ सत्‍य बा।”
66016008	तबदोस्र चौथा स्‍वर्गदूत आपन खोर्‍या सूर्यम खन्‍ह्‍यैल ओ घाम मनैन डहैना शक्ति पाइल।
66016009	घामक बर्का रापले मनै डहल, यी दुःख विपत्ति अनाइसेक्‍ना परमेश्‍वरक नाउँह हुँक्र धिक्‍कर्ल, बेनसे हुँक्र आपन पापी मन परिवर्तन नैकर्ल ओ परमेश्‍वरक महिमा फे नैकर्ल।
66016010	पाँचवाँ स्‍वर्गदूत आपन खोर्‍या जनावरक सिंहासनम खन्‍ह्‍यैल त वाकर राज्‍य अन्‍धार होगैलस। मनै दुःखकष्‍ट सह नैसेक्‍क आपन-आपन जीभ कचर्ल।
66016011	हुँकन्‍हक घाउ-खाटीक दुःखले हुँक्र स्‍वर्गक परमेश्‍वरह सरप्‍ल। तर आपन करल कुकर्मसे मन परिवर्तन कैक परमेश्‍वरकठे घुम्‍ना बात अस्‍वीकार कर्ल।
66016012	तबदोस्र छठवाँ स्‍वर्गदूत आपन खोर्‍या महाभारी लद्‍या यूफ्रेटिसम खन्‍ह्‍यैल, त पानी सुख्‍गैल्‌, तब पूरुवसे अइना राजन्‍हक लाग डगर तयार हुइल्।
66016013	तबदोस्र अजगरक मुहमसे, जनावरक मुहमसे ओ झूटा अगमवक्तक मुहमसे बेङ्‌ग्‍वाअस देखपर्ना तीनठो घिनलग्‍टिक आत्‍मा निक्रट्‍ मै देख्‍नु।
66016014	हिँक्र चमत्‍कार देखैना दुष्‍टात्‍मा हुइट। सर्वशक्तिमान् परमेश्‍वरक महान दिनम यी तीनठो दुष्‍टात्‍मा सारा संसारम राजन्‍हकठे जाक लडाइँ करक लाग हुँकन जम्‍मा कर्ठ।
66016015	“सुनो, मै चोर्‍वा आइअस सुटुक्‍क अइनेबाटुँ। जे जागा बैस्‍ठा ओ आपन लुगक सुरक्षा कर्ठा ऊ धन्य हो। नकि त उ मनैयह नङ्‍ट न्याङ्‌ग परिहिँस ओ मनैन्‍हक आघ लाज मुवपरहिँस।”
66016016	हुँक्र उ राजाहुँकन हिब्रू भाषम आर-मागेड्‌डोन कना ठाउँम जम्‍मा करादेल।
66016017	तबदोस्र सातवाँ स्‍वर्गदूत आपन खोर्‍या आकाश-मण्‍डलम खन्‍ह्‍यैल त मन्‍दिरक सिंहासनमसे एकठो असिन बरा आवाज आइल, “आब ओराइल।”
66016018	तब बिज्‍ली चम्‍कल, बद्री घुर्कलक आवाज आइल ओ डरलग्‍टिक भुइँचाल गैल्‌। अत्राभारी भुइँचाल गैल्‌ कि मनैन्‍हक सृष्‍टि हुइलठेसे कबु फे नैगैल रह।
66016019	उहाँसेकि उ भारी सहर टुक्रा-टुक्रा होक तीन भाग हुइल् ओ देश-देशक सहर सब नाश हुइल्। परमेश्‍वरह महान बेबिलोन सहरक याद अइलन, उहाँक डरलग्‍टिक रिस उ सहरम झर्ल।
66016020	सब टापु बिलागैल्‌, पर्वत्‍वा बेपत्ता होगैल्‌।
66016021	पचास-पचास किलोक पत्‍थ्रा मनैन्‍हकम वर्षलग्‍लन। मनै पत्‍थ्रापानीक विपत्तिले परमेश्‍वरह सराप लग्‍ल, काकरकि यी भारी विपत्ति रह।
66017001	सात खोर्‍या लेना सातठो स्‍वर्गदूतमध्‍ये एकठो म्‍वार पञ्‍ज्र आक कल, “आओ, उ महावेश्‍या कसिक सजाय पैठ्‌या कैक मै टुँहन देखैनेबाटुँ। उ महावेश्‍या धेर लद्‍यक किनारम बनल महानगर हो।
66017002	संसारक राजाहुँक्र उ वेश्‍यसे व्‍यभिचार कैरख्‍ल ओ संसारक मनै वेश्‍यक व्‍यभिचारक मदले मट्‌वार होरल।”
66017003	तब मै पवित्र आत्‍मले भरिपूर्ण हुइनु ओ स्‍वर्गदूत महीह उजार ठाउँओर लैगैल। उहाँ मै लाल जनावरकम चिउह्रल् एकठो जन्‍नीमनैयह देख्‍नु। उ जनावरक सातठो मुन्‍टा ओ दशठो सिङ रलहस, ओ परमेश्‍वरह अपमान कर्ना नाउँ वाकर जीउभर लिखल रलहस।
66017004	उ जन्‍नीमनैया चहकार बैजङ्‌ग्यार ओ लाल लुगा लगैलरह ओ स्‍वान, महङ-महङ मोतीक गहनाले जीउभर सिँगारल रलहस। वाकर हाँठम स्‍वानक एकठो खोर्‍या रलहस। उ खोर्‍या वाकर व्‍यभिचारक घिनलग्‍टिक फुहर चिजले भरल रलहस।
66017005	वाकर लिल्‍हारिम एकठो गुप्‍त नाउँ लिखल रलहस, “महाबेबिलोन, संसारक सब वेश्‍या ओ घिनलग्‍टिक काम करुइयन्‍हक डाई।”
66017006	परमेश्‍वरक भक्तजनहुँकन्‍हक रगत ओ येशूक शहीदहुँकन्‍हक रगत पिक उ जन्‍नीमनैयह लट्‍ठ परल देख्‍नु। ओहीह देख्‍क मै धेर छक्‍क पर्नु।
66017007	तब उ स्‍वर्गदूत महीह कल, “टुँ काजे छक्‍क पर्लो?” उ जन्‍नीमनैया ओ ओहीह बोकुइया सातठो मुन्‍टा ओ दशठो सिङ रहल जनावरक रहस्‍यक अर्थ मै टुँहीन बट्‌वैनेबाटुँ।
66017008	टुँहार द्‍याखल उ जनावर एक समयम रह, तर आब नैहो, ओ गहिँर पातालमसे उप्‍पर निक्रुइया बा ओ नाश हुउइया बा। संसारक मनै, ज्‍याकर नाउँ संसारक उत्‍पत्तिसे जीवनक किताबम लिखल नैहुइटन, हुँक्र उ जनावरह देख्‍क छक्‍क पर्नेबाट, काकरकि एक समयम उ जीवित रह, आब मुरहल। तर पाछ फेदोस्र देखपर्नेबा।
66017009	“यी बात बुझक लाग ज्ञान ओ बुद्धि चहठा। उ जनावरक सातठो मुन्‍टा कलक सातठो पर्वत्‍वा हो, जहाँम उ जन्‍नीमनैया बैसल् बा।
66017010	हुँक्र त सातठो राजाहुँक्र फे हुइट, पाँचठो राजन्‍हक पतन होगैलन, छैठवाँ राजा शासन कर्टिबा, ओ सातवाँ राजा आम्‍ही अइल नैहो। ऊ अइलसे कुछ समयक लाग केल राज्‍य कर्नेबा।
66017011	कौनो समयम जीवित रह, तर आब मुस्‍याकल, उ जनावर त आठवाँ राजा हो। उ राजा सातठोमध्‍ये एकठो हो ओ वाकर फे नाश हुइनेबाटस।
66017012	“टुँहार द्‍याखल दशठो सिङ कलक दशठो राजाहुँक्र हुइट, तर हुँक्र राज्‍य कर नैपैल हुइट। तर हुँक्र डान्‍चे समयक लाग उ जनावरसे राजक अधिकार पैनेबाट।
66017013	यी दशठो राजन्‍हक एक्‍क उद्देश्‍य बाटन ओ हुँक्र आपन शक्ति ओ अधिकार उ जनावरह सुम्‍पनेबाट।
66017014	हुँक्र पठ्‍रूक विरोधम लडाइँ कर्नेबाट, तर पठ्‍रू आपन बलागैल्‌ ओ रोजगैल्‌ विश्‍वासी भक्तहुँकन लेक हुँकन जित्‍नेबाट, काकरकि उहाँ प्रभुहुँकन्‍हक प्रभु ओ राजाहुँकन्‍हक राजा हुइट।”
66017015	स्‍वर्गदूत महीह यी बात फे कल, “वेश्‍या बैसल पानी जौन टुँ द्‍याखटो, उ विभिन्‍न देश, जाति, भाषक मनै हुइट।
66017016	टुँहार द्‍याखल उ दशठो सिङ ओ जनावर उ वेश्‍यसे शत्रु होजैहीँ। वाकर सब चिज लुट्‌क ओहीह नङ्‌गा बनैहीँ। वाकर शिकार खैहीँ ओ आगीले भसम पारदेहीँ।
66017017	काकरकि परमेश्‍वर आपन उद्देश्‍य पूरा कर्ना मन हुँकन देरख्‍ल ओ परमेश्‍वरक कहल वचन पूरा नैहुइट्‍सम हुँक्र एकजुट होक काम कर्नेबाट, आपन राज्‍य कर्ना अधिकार उ जनावरह देहुइयाबाट।
66017018	टुँहार द्‍याखल उ वेश्‍या संसारक सब राजन्‍हकम शासन कर्ना महानगर हो।”
66018001	तबदोस्र मै और एकठो स्‍वर्गदूतह स्‍वर्गसे ओल्‍हाइट्‍ देख्‍नु। हुँकहार भारी अधिकार रलहन र हुँकहार तेजले सारा पृथ्‍वी अजरार हुइल्।
66018002	ऊ असिक कैक कर्रसे चिल्‍लैल, “महानगर बेबिलोन नाश हुइल्, उ महानगर भूतन्‍हक बैस्‍ना, हरेक किसिमक दुष्‍टात्‍मा, हरेक अशुद्ध ओ फुहर पंक्षीन्‍हक बैस्‍ना ठाउँ होरहल।
66018003	काकरकि सब जातिक मनै वाकर व्‍यभिचारक मद पिक मत्तारल। संसारक राजाहुँक्र ओहीसे व्‍यभिचार कैरख्‍ल ओ संसारक व्‍यापारीहुँक्र वाकर नैमेट्‍ना भोग-विलासक कारण धनी होरल।”
66018004	तब मै आकाशमसे और एकठो आवाज सुन्‍नु, “हे म्‍वार मनै, उहाँसे निक्रो, नकि त वाकर पापक सँगसँग टुह्र फे पर्बो ओ वाकर विपत्ति टुँहन फे भ्‍वागपरी।
66018005	काकरकि वाकर पाप स्‍वर्गसम रास लागल बाटस, परमेश्‍वर वाकर अपराध नैबिस्रैलहुइट।
66018006	ऊ टुँहन जसिक कैराखल, ओहीह फे ओस्‍तहँ करो। ऊ टुन्‍हक लाग ज्‍या जसिक काम कैराखल वाकर दुइ गुणा घुमादेओ। ऊ टुन्‍हक लाग मद खोर्‍यम जत्रा भररख्‍लह्‍या वाकर दुइ गुणा कर्रा लग्‍नागरी घुमादेओ।
66018007	ऊ जत्रा मानसम्‍मान पाइल ओ ऐशआराम करल रह, ओत्रह ओहीह कष्‍ट ओ शोक देओ काकरकि ऊ मनमन कठ्‌या, ‘मै त महारानी होक बैसलबाटुँ, मै विधवा नैहुइटुँ, महीह कबु फे शोक कर नैपरी।’
66018008	उहओर्से एक्‍क दिनम उ सहरम मृत्‍यु, शोक, ओ अनिकाल सारा विपत्ति अइनेबाटस। आगीले ऊ भसम पारजैनेबा, काकरकि वाकर न्याय कर्ना परमप्रभु परमेश्‍वर शक्तिशाली बाट।”
66018009	उहीसे व्‍यभिचार करल, वाकरसँग भोग-विलासक जीवन जियल संसारक राजाहुँक्र उ सहर जर्टीरहल‍ धूवाँ देख्‍क रुइनेबाट ओ शोक कर्नेबाट।
66018010	वाकर दण्‍डक यातनक डरले दूरसे ठह्र्‍याक असिक कनेबाट, “शक्तिशाली बेबिलोन! ट्‌वारम कसिन दुर्दशा परिआइल, एकघरी ट्‌वारम दण्‍ड परल।”
66018011	संसारक व्‍यापारीहुँक्र वाकर लाग रुइनेबाट ओ शोक कर्नेबाट, काकरकि कौनोजन फे हुँकन्‍हक व्‍यापारक मालसामान फेदोस्र कबु फे किनुइया नैहुइट।
66018012	कौनोजन फे हुँकन्‍हक स्‍वान, चाँदी, रत्‍न, मोती ओ मलमलक लुगा, बैजङ्‌ग्यार लुगा, रेसमी लुगा, लाल रङ्‌गक लुगा ओ सब मेह्रिक वास अइना कठ्‍वा, हाँथीन्‍हक दाँतले बनल चिज, बहुमूल्‍य कठ्‍वा, काँसक चिज, लुहाक ओ सिङ्‌गमरमरक बनल चिज किन्‍नेनैहुइट।
66018013	दालचिनी, सब मेह्रिक मसला, वास अइना धूप, मूर्र ओ उज्‍जर धूप, मद ओ त्‍याल, मैदा ओ गोहूँ, गोरु-बच्‍छु ओ छेग्री-भेँरी, घ्‍वार ओ रथ, कमारा-कमारी कुछु फे नैकिन्‍नेहुइट।
66018014	व्‍यापारीहुँक्र ओहीह कनेबाट, “टुँहार इच्‍छालागल मजा बात सब हेराइल। टुँहार धनसम्‍पत्ति ओ मानसम्‍मान सब नाश होगैल्‌, आब उ कबु फे पैनेनैहुइटो।”
66018015	उ सहरम व्‍यापार कैक धनी हुइल् व्‍यापारीहुँक्र वाकरम परिअइना दुःख देख्‍क दूरहेँ ठह्र्‍याक असिक कटी बरा स्‍वरले रुइहीँ ओ शोक करहीँ,
66018016	“यी सहरम कसिन दुर्दशा परिअइलस, यी मलमलक मजा लुगा, बैजङ्‌ग्यार लुगा लगाए, स्‍वान, हिरा-मोतीक गहना लगाए।
66018017	एक्‍कघरीम वाकर सारा सब सखाप होगैलस।” सब पानीजहाजक कप्‍तानहुँक्र, जहाजम यात्रा करुइया, नावीकहुँक्र ओ सामुद्रिक व्‍यापारीहुँक्र दूर ठह्र्‍यैल,
66018018	ओ उ सहर जर्क निक्रल धूवाँ देख्‍क असिक चिल्‍लैल, “यीअस भारी सहर त कौनो फे नैरह।”
66018019	हुँक्र आपन कपारिम धूर डार्क रुइटी, विलाप कर्टी असिक कल, “यी सहरम कसिन दुर्दशा परिअइलस। यी सहरक धनसम्‍पत्तिमसे पानीजहाजक मालिकहुँक्र धनी होरलह। एक्‍कघरीम उ नाश होगैल्‌।
66018020	हे स्‍वर्गम रहल सबजन, वाकर सब नाश हुइलकम रमाओ। परमेश्‍वरक भक्तहुँक्र, प्रेरित ओ अगमवक्ताहुँक्र सबजन रमाओ काकरकि ऊ टुँहन ज्‍या करल वाकर लाग परमेश्‍वर ओहीह दण्‍ड देरख्‍ल।”
66018021	तब एकठो शक्तिशाली स्‍वर्गदूत चक्‍याअस एकठो भारीनक पत्‍थ्रा उठाक असिक कैक समुद्रम फँक्‍ल, “यी महान सहर बेबिलोन फे असहँक कर्रसे फाँक्‍जैनेबा ओ उ फेदोस्र कबु फे नैदेखपर्ने हो।
66018022	वीणा, बश्‍या, तुरहीक आवाज ओ गीत गउइन्‍हक सोर आबठेसे ट्‌वारम कबु नैसुन्‍जैने हो। कौनो किसिमक शिप रहल मनै कबु फे नैपाजैने हुइट। चक्यक आवाज फे कबु फे नैसुन्‍जैने हो।
66018023	दियक अजरार फे ट्‌वारम कबु नैचम्‍कने हो। दुल्‍हा-दुल्‍हीक स्‍वर फे ट्‌वारम नैसुन्‍जैने हो। काकरकि ट्‌वार व्‍यापारीहुँक्र पृथ्‍वीक बराबरा मनै रलह, ओ ट्‌वार मन्‍त्रतन्‍त्रले सब जातिक मनैन् ठग्‍लरलह्‍या।
66018024	बेबिलोन सजाय पाराखल काकरकि पृथ्‍वीभरिक अगमवक्ता ओ परमेश्‍वरक सब भक्तन्‍हक रगत उह सहरम बहाइल पागैल्‌।”
66019001	तबदोस्र स्‍वर्गम मनैन्‍हक भारी भीडक आवाजअस असिक कहट्‍ मै सुन्‍नु, “परमेश्‍वरक प्रशंसा ह्‍वाए! मुक्ति, महिमा ओ शक्ति परमेश्‍वरक हुइटन।
66019002	उहाँ ठीक न्याय कर्ठ ओ उहाँक न्याय सत्‍य बाटन। आपन व्‍यभिचारम सारा पृथ्‍वीह भ्रष्‍ट बनैना उ वेश्‍यह उहाँ सजाय देरख्‍ल। उहाँ आपन सेवकन्‍हक रगतक बद्‍ला ओइहेसे लेरख्‍ल।”
66019003	हुँक्र फेदोस्र एकचो बरा सोरले कल, “परमेश्‍वरह प्रशंसा ह्‍वाए, उ महाभारी सहरह ध्‍वस्‍त पर्ना आगीक धूवाँ सड्‌डभर उप्‍पर जैटीरठा।”
66019004	तब उ चौबीस धर्मगुरु ओ उ चार प्राणीहुँक्र सिंहासनम विराजमान रहल परमेश्‍वरह दण्‍डवत् कर्ल ओ असिक कैक जयजयकार कर्ल, “आमेन, परमेश्‍वरक प्रशंसा ह्‍वाए!”
66019005	तब सिंहासनमसे बरा सोरम असिक कहट्‍ सुनमिलल्, “उहाँक आदर करुइयन, छोटीबरा सबजन परमेश्‍वरक प्रशंसा करो।”
66019006	तबदोस्र मनैन्‍हक भारी आवाजअस ओ छाँगमसे गिर्ना पानीक गर्जनअस ओ बद्री थर्कअस आवाज मै सुन्‍नु, “परमेश्‍वरक प्रशंसा ह्‍वाए! काकरकि परमप्रभु हमार परमेश्‍वर सर्वशक्तिमान् बाट।
66019007	हम्र खुशी हुई, रमाई ओ उहाँक महिमा करी! काकरकि पठ्‌रूक भ्‍वाजक समय आगैल्‌। उहाँक दुल्‍ही अपन्‍हे तयार होरली।
66019008	चह्‍कार ओ सफा मलमलिक लुगा लगाइक लाग देगैलन।” चह्‍कार मललिक लुगा कलक परमेश्‍वरक भक्त मनैन्‍हक धार्मिक काम हुइटन।
66019009	तबदोस्र उ स्‍वर्गदूत महीह असिक कैक अह्रैल, “यी लिखो, पठ्‌रूक भ्‍वाजम निउटा पउइयन धन्य हुइट।” तब स्‍वर्गदूत महीह फेदोस्र कल, “परमेश्‍वरक सत्‍य वचन यिह हो।”
66019010	तब स्‍वर्गदूतह आदर करक लाग मै हुँकहार पाउ पर्नु, तर ऊ महीह कल, “टुँ महीह असिक जिन करो। मै त टुँहार भैयनसे ओ येशूक सत्‍य वचन मन्‍ना सबजहनसे काम कर्ना परमेश्‍वरक सेवक केल हुइटुँ। परमेश्‍वरह केल दण्‍डवत करो! काकरकि प्रभु येशू ख्रीष्‍टक प्रकट करल सत्‍यले जो अगमवक्तन प्रेरणा देठा।”
66019011	मै स्‍वर्ग उघ्रल देख्‍नु ओ उहाँ एकठो उज्‍जर घोर्‍वा रह। वाकरम सवार करुइया “विश्‍वासिलो ओ सत्‍य” कैजैठ। उहाँ ठीकसे न्याय कर्ठ ओ लडाइँ कर्ठ।
66019012	उहाँक आँख आगीक ज्‍वाँजाअस रलहन, ओ उहाँक शिरम धेर मुकुट लगाइल रलहन। उहाँकम एकठो नाउँ लिखल रलहन, उ नाउँ उहाँह बाहेक और कौनोजहन थाहाँ नैरलहन।
66019013	उहाँ रगतम ब्‍वारल लुगा लगैलरलह। उहाँक नाउँ “परमेश्‍वरक वचन” रलहन।
66019014	स्‍वर्गक सेनाहुँक्र सफा उज्‍जर मलमलिक लुगा लगाक, उज्‍जर घोर्‍वकम चिहुर्क उहाँक पाछपाछ लग्‍ल।
66019015	उहाँक मुहमसे एकठो धर्‍यार तरवाल निक्रल रलहन। उह तरवालले उहाँ जाति-जातिक मनैन कटुइयाबाट, ओ हुँकन्‍हकम कर्रा शासन करुइयाबाट। उहाँ कोलम अङ्‌गूर पेर्क रस निकारअस सर्वशक्तिमान परमेश्‍वरक रिसक कोलम हुँकन पेर्नेबाट।
66019016	उहाँक लुगा ओ जाङ्‍घम “राजाहुँकन्‍हक राजा ओ प्रभुहुँकन्‍हक प्रभु” कना नाउँ लिखल रलहन।
66019017	तब मै एकठो स्‍वर्गदूतह दिनम ठह्र्‍याइल देख्‍नु। ऊ आकाशम उर्टिरहल सब चिँरैन बरा आवाजले असिक कल, “आओ, परमेश्‍वरक भारी भ्‍वाजभत्‍यारम जम्‍मा होओ।
66019018	टुह्र राजाहुँकन्‍हक, सेनापतिन्‍हक, शक्तिशाली मनैन्‍हक, घ्‍वारन्‍हक ओ उहिँम सवार हुउइयन्‍हक, फुक्‍का ओ कमारा-कमारीन्‍हक, छुटी ओ बरा सबजन्‍हक शिकार खाओ।”
66019019	तब उ जनावर ओ संसारक राजाहुँक्र आपन-आपन सेनन् लेक उज्‍जर घोर्‍वकम सवार हुउइयक ओ उहाँक सेनन्‍हक विरोधम लडाइँ कर जम्‍मा हुइल् मै देख्‍नु।
66019020	तब उ जनावर ओ वाकर उपस्‍थितिम अचम्‍मक चिन्‍ह देखैना झूटा अगमवक्ता दुनु पक्राउ पर्ल। असिन अचम्‍मक कामसे उ झूटा अगमवक्ता उ पशुक छाप लेना ओ मूर्तिपूजा करुइयन छल कैरख्‍लहा। उ दुनु जन बर्टिरहल गन्‍धकक् आगीम जिटीह फाँक्‍गैल।
66019021	बाँकी रहुइयनजुन घोर्‍वकम सवार हुउइयक मुहमसे निक्रल् तरवालले मुवागैल, ओ सब चिरैँ हुँकन्‍हक शिकार अघाअघा खैल।
66020001	तबदोस्र मै एकठो स्‍वर्गदूतह स्‍वर्गसे टर आइट देख्‍नु। हुँकहार हाँठम अतल कुण्‍डक साँचा ओ भारी सिक्री रलहन।
66020002	ओ उ अजगर पकर्क एक हजार वर्षसमक लाग बाहान्‍देल। उ अजगर त सुरुक सँप्‍वा या भूतन्‍हक रज्‍वा शैतान हो।
66020003	उ जाति-जातिक मनैन छल कर नैपाई कना हिसाबले स्‍वर्गदूत ओहीह अतल कुण्‍डम डारदेल ओ ताल्‍चा मार्क मोहर लगादेल। एक हजार वर्ष बिति कलसे कुछ समयक लाग खुल्‍ला छोरजैने बा।
66020004	तबदोस्र मै सिंहासन ओ उहिँम बैठुइयन देख्‍नु, हुँकन न्याय कर्ना अधिकार देगैल्‌ रलहन। येशूक देखाइल सत्‍य बात ओ परमेश्‍वरक सन्‍देश सुनाइल कारणले मुवापाइल मनैन्‍हक आत्‍मा फे मै देख्‍नु। हुँक्र जनावर या उ मूर्तिह नैपूज्‍ल रलह, ना त आपन लिल्‍हारिम या हाँठम वाकर चिन्‍ह लगैलरलह। हुँक्र फेदोस्र जिक उठ्‌ल ओ एक हजार वर्षसम ख्रीष्‍टसे राज्‍य कर्ल।
66020005	तर बाँकी मुर्दा एक हजार वर्ष बितल त जीवित हुइल। यी पहिल पुनरुत्‍थान हो।
66020006	पहिल पुनरुत्‍थानम सहभागी हुउइयन धन्य ओ पवित्र हुइट। हिँकन द्वासर मृत्‍युक शक्तिले कुछु कर नैस्‍याकी, तर हुँक्र परमेश्‍वर ओ ख्रीष्‍टक पूजारी होक उहाँकसँग एक हजार वर्षसम राज्‍य कर्नेबाट।
66020007	एक हजार वर्ष बिति कलसे शैतान वाकर कैदमसे मुक्त कैजउइया बा,
66020008	ओ पृथ्‍वीक चर्‍योओर रहल देश-देशक मनैन छल या गोग ओ मागोगह लडाइँक लाग जम्‍मा कर निकर्क अउइया बा। हुँकन्‍हक संख्‍या समुद्रक बालुरअस धेर हुइनेबाट।
66020009	हुँक्र सारा पृथ्‍वीभर फैलगैल ओ परमेश्‍वरक भक्तहुँकन्‍हक बैठना ठाउँ ओ उहाँक प्रेम करल सहरह घेरा डर्ल, तर स्‍वर्गसे आगी वर्षल ओ हुँकन भसम पारदेहल।
66020010	जाति-जातिक मनैन छल्‍ना दुष्‍ट शैतान आगी ओ गन्‍धकक् कुण्‍डम फाँक्‍गैल्‌, जहाँ उ जनावर ओ झूटा अगमवक्ता फाँक्‍गैल्‌ रलह। हुँक्र उहाँ रातदिन सड्‌डभर यातना भोग्‍टीरनेबाट।
66020011	तब एकठो भारी उज्‍जर सिंहासन ओ उहिँम विराजमान रहुइयह मै देख्‍नु। उहाँक सामनेसे पृथ्‍वी ओ आकाश भागल ओ फेदोस्र नैदेखपरल।
66020012	मै छुटी ओ बरा सब मुवलहुँकन सिंहासनक सामनेम ठह्र्‍याइल देख्‍नु। ओ धेर किताब बिठ्‍नाइल रह, और एकठो किताब फे बिठ्‍नाइल मै देख्‍नु, जौन जीवनक किताब हो। उ किताबम लिखल अनुसार, हुँकन्‍हक काम अनुसार मुवलहुँकन्‍हक न्याय कैजाइटह।
66020013	समुद्र उहिँम रहल मुवलहुँकन देडारल, ओ मृत्‍यु ओ पाताल फे हुँकन्‍हम रहल मुवलहुँकन देडर्ल। हुँकन्‍हक सबजन्‍हक आपन-आपन काम अनुसार न्याय हुइलन।
66020014	मृत्‍यु ओ पाताल अग्‍नि-कुण्‍डम फाँक्‍गैल। यी अग्‍नि-कुण्‍ड द्वासर मृत्‍यु हो।
66020015	ज्‍याकर-ज्‍याकर नाउँ जीवनक किताबम लिख्‍गैल्‌ नैभेटागैल्‌ हुँक्र अग्‍नि-कुण्‍डम फाँक्‍गैल।
66021001	तबदोस्र मै लौव आकाश ओ लौव पृथ्‍वी देख्‍नु, काकरकि पैल्‍हक आकाश ओ पैल्‍हक पृथ्‍वी बितरलहा ओ समुद्र बिलारलहा।
66021002	तबदोस्र मै पवित्र सहर, लौव यरूशलेम, स्‍वर्गसे या परमेश्‍वरक लग्‍घसे टर ओल्‍हाइट देख्‍नु। ऊ आपन दुल्‍हक लाग सिङ्‌गारल दुल्‍हीअस रलही।
66021003	सिंहासनमसे एकठो बरा सोर मै असिक कहट्‍ सुन्‍नु, “हेर, परमेश्‍वरक बास मनैनसे होरहल। उहाँ हुँकनसे बास कर्नेबाट, ओ हुँक्र उहाँक प्रजा हुइनेबाट। परमेश्‍वर अपन्‍हे हुँकन्‍हक परमेश्‍वर होक हुँकन्‍हकसँग रनेबाट।
66021004	हुँकन्‍हक आँखिक सब आँस उहाँ पोँछदेहुइयाबाट। आबठेसे कौनोजहन मुव नैपरहीन। कौनोजहन शोक ओ दुःख मान नैपरहीन। काकरकि पैल्‍हक सब बात बितगैल्‌।”
66021005	तब सिंहासनम विराजमान रहुइया परमेश्‍वर महीह असिक कल, “हेरो! आब मै सब बात लौव बनुइयाबाटुँ।” उहाँ असिक फे कल, “यी लिखो, यी बात विश्‍वासयोग्य ओ सत्‍य बा।”
66021006	उहाँ महीह फेदोस्र कल, “आब सब काम पूरा होस्‍याकल। अल्‍फा ओ ओमेगा, शुरू ओ अन्‍तिम मैहे हुइटुँ। जे पियासल रही ओहीह मै जीवनक मुलमसे बिना म्‍वालक पिय देहुइयाबाटुँ।
66021007	जे जिती ऊ यी सब अधिकार पउइया बा, मै वाकर परमेश्‍वर हुइबुँ ओ ऊ म्‍वार छावा हुइनेबा।
66021008	तर डरप्‍वाँकहुँक्र, धोखेवाजहुँक्र, घिनलग्‍टिक काम करुइयन, ज्‍यानमाराहुँक्र, व्‍यभिचारीहुँक्र, मन्‍त्रतन्‍त्र करुइयन, मूर्तिपूजा करुइयन ओ झूट बोलुइयन यी सबजन आगी ओ गन्‍धक दन्‍कना कुण्‍डम फँक्‍वापैहीँ। यी द्वासर मृत्‍यु हो।”
66021009	तब उ सात अन्‍तिम विपत्तिले भरल सातठो खोर्‍या रहल सात स्‍वर्गदूतहुँक्रमध्‍ये एक जन आक महीह असिक कल, “आओ, मै टुँहीन पठ्‌रूक गोसिन्या, उहाँक दुल्‍ही देखाइटुँ।”
66021010	तबदोस्र मै पवित्र आत्‍मले भरिपूर्ण हुइनु ओ स्‍वर्गदूत महीह ढ्‍याङ पर्वत्‍वम लैगैल। स्‍वर्गदूत महीह परमेश्‍वरकठेसे टर ओल्‍हैटीरहल पवित्र सहर यरूशलेम देखैल।
66021011	उ सहर परमेश्‍वरक महिमले चम्‍कटह। वाकर चमक एकठो बहुमूल्‍य मोतीकअस रह। यी निखार हिरामोती अस रह।
66021012	वाकर चारिओर भारीनक ओ ढ्‍याङ पर्खालले घ्‍यारल रह। पर्खालक बाह्रठो गेट रह ओ हरेक गेटम एक-एकठो स्‍वर्गदूत लागलरह। उ गेटम इस्राएलक बाह्र कुलक नाउँ लिख्‍गैल्‌ रलहन।
66021013	पूरुबओर तीनठो, उत्तरओर तीनठो, दखिनओर तीनठो ओ पश्‍छिउँओर तीनठो गेट रह।
66021014	सहरक पर्खालक बाह्रठो जग रह ओ उहिँम पठ्‌रूक बाह्र जन प्रेरितन्‍हक नाउँ लिख्‍गैल्‌ रह।
66021015	महीसे बोल्‍ना स्‍वर्गदूतक हाँठम उ सहर, वाकर गेट, ओ पर्खाल नापक लाग एकठो स्‍वानक नप्‍ना लट्‍ठी रलहन।
66021016	उ सहर चार ओरसे लम्‍बाइ ओ चौडाइ बराबर रह। स्‍वर्गदूत डण्‍डीले नापबेर उ सहर दुइ हजार दुइ सय किलोमिटर रह। वाकर लम्‍बाइ, चौडाइ ओ उचाइ बराबर रह।
66021017	स्‍वर्गदूत उ सहरक पर्खालक मोटाइ फे नप्‍ल ओ मनैन्‍हक चलाइल नापअनुसार साठी मिटर हुइल्।
66021018	उ पर्खाल चमकदार पत्‍थ्रले बनल रह ओ सहर निखार स्‍वानले बनल रह ओ सफा सिसाअस चम्‍कना रह।
66021019	पर्खालक जग अनेक किसिमक बहुमूल्‍य पत्‍थ्रले सिङ्‌गारल रह। पहिल जग चमकदार पत्‍थ्रक, द्वासर नीरक, तीसर हरितमणिक, चौथा पन्‍नक,
66021020	पाँचवाँ आनिक्‍सक, छैठवाँ लालमणिक, सातवाँ पितमणिक, आठवाँ बेरूजक, नववाँ पुष्‍पराजक, दशवाँ लसुनेक, ग्यारवाँ निलमणिक ओ बाह्रवाँ कटेलक रह।
66021021	उ बाह्रठो गेट बाह्रठो मोतीले बनल रह। हरेक गेट एक-एकठो मोतीले बनल रह। वाकर सडक चह्‍कार सिसाअस निखुर स्‍वानक रह।
66021022	मै उ सहरम कौनो मन्‍दिर नैदेख्‍नु, काकरकि सर्वशक्तिमान परमेश्‍वर ओ पठ्‌रू जो मन्‍दिर हुइट।
66021023	उ सहर अजरार बनैना सूर्य ओ जोन्‍ह्‍यक आवश्‍यक नैहो, काकरकि परमेश्‍वरक महिमा उहाँ चम्‍कठा ओ पठ्‌रू जो वाकर दिया हुइट।
66021024	संसारक सब मनै उहाँक अजरारम नेङ्‌गुइयाबाट ओ सबओरिक राजाहुँक्र आपन धन, मानसम्‍मान उहँ अनुइयाबाट।
66021025	उ सहरक गेट कबु बन्‍द नैहुई, काकरकि उहाँ कबु फे रात नैहुइनेहो।
66021026	सब जातिक मनै उहाँ आपन मानसम्‍मान ओ धनदौलत अन्‍नेबाट।
66021027	तर कौनो अशुद्ध चिज, घिनलग्‍टिक बात ओ झूट बोलुइयन कौनो हालतम फे वाकर भित्तर पैँठ पउइया नैहुइट। पठ्‌रूक जीवनक किताबम नाउँ लिखल केल भित्तर पैँठ पउइयाबाट।
66022001	तबदोस्र स्‍वर्गदूत महीह स्‍फटिकअस चह्‍कार जीवनक पानीक लद्‍या देखैल। उ लद्‍या परमेश्‍वर ओ पठ्‌रूक सिंहासनसे निकर्क
66022002	उ सहरक सरकक् बीचमसे बहटह। उ लद्‍यक डिउँम जीवनक रूख्‍वा रह, जौन रूख्‍वा हरेक मैन्‍हम बाह्र किसिमक फारा फराए। वाकर पत्‍याजुन जात-जातिक मनैन चोखाइक लाग बिर्‍वा रह।
66022003	आबठेसे उ सहरम कबु फे सराप नैपर्नेहो। परमेश्‍वरक ओ पठ्‌रूक सिंहासन उहाँ रनेबा ओ उहाँक सेवकहुँक्र उहाँक आराधना करहीँ।
66022004	हुँक्र परमेश्‍वरक अनुहार देखहीँ ओ उहाँक नाउँ हुँकन्‍हक लिल्‍हारिम रहिन।
66022005	उहाँ कबु फे रात नैहुइनेहो, उहाँ दिया या घामक अजरार चहने नैहो, काकरकि परमप्रभु परमेश्‍वर जो हुँकन्‍हक अजरार हुउइया बाट। हुँक्र सड्‌डभर राज्‍य करुइयाबाट।
66022006	तबदोस्र स्‍वर्गदूत महीह कल, “यी वचन विश्‍वासयोग्य ओ सत्‍य बा। अगमवक्ताहुँकन पवित्र आत्‍मा देहुइया परमप्रभु परमेश्‍वर आपन सेवकहुँकन आब झट्‌टहेँ ह्‍वाए अइना घटना देखाइक लाग स्‍वर्गदूतह पठारख्‍ल।”
66022007	“हेरो, मै हाली अइटिबाटुँ। यी किताबम लिख्‍गैल्‌ अगमवाणीक वचन मनुइया धन्य हो।”
66022008	यी बात सुन्‍ना ओ देख्‍ना मै यूहन्‍ना हुइटुँ। जब मै यी बात सुन्‍नु ओ देख्‍नु, तब महीह यी बात देखैना स्‍वर्गदूतक पाउ पर्क दण्‍डवत् करक लाग रनहुँ।
66022009	तर ऊ महीह कल, “असिक जिन करो। मै त टुँहार अगमवक्ता दादुभैया ओ यी किताबक वचन पालन करुइयाअस परमेश्‍वरक सेवक केल हुइटुँ। परमेश्‍वरह केल दण्‍डवत् कैक उहाँह आदर करो।”
66022010	ऊ महीह आम्‍ही कल, “यी किताबक अगमवाणीक वचन गुप्‍तम जिन ढरो, काकरकि सब बात हुइना समय लग्‍घ आरहल।
66022011	दुष्‍ट काम करुइया दुष्‍ट काम कर्टिजाई, फूहर काम करुइया फूहर काम कर्टिजाई, धर्मी मनैया धर्मी काम कर्टिजाई ओ पवित्र मनैया पवित्र हुइटिजाई।”
66022012	“हेरो, मै झट्‌टहेँ अइटिबाटुँ। हरेक मनैयह वाकर काम अनुसार देना इनाम म्‍वारठे बा।
66022013	मै अल्‍फा ओ ओमेगा, पैल्‍हा ओ अन्‍तिम, सुरु ओ अन्‍त्‍य हुइटुँ।”
66022014	आपन लुगा धोक सफा ढरुइयन धन्य हुइट। हुँक्र जीवनक रूख्‍वक फारा खाइ ओ उ सहरम पैठ पैना अधिकार पैनेबाट।
66022015	तर कुक्‍कुर, मन्‍त्रतन्‍त्र करुइयन, व्‍यभिचार करुइयन, हत्‍या करुइयन, मूर्तिपूजा करुइयन, असत्‍य मन परुइयन ओ असत्‍य हिसाबले चलुइयन सहरक बाहर रठ।
66022016	“मै येशू आपन स्‍वर्गदूतह टुँहारठे मण्‍डलीक लाग यी बात थाहाँ देह पठारख्‍नु। मै दाऊद राजक कुलक सन्‍तान हुइटुँ ओ बिहान हुइना ब्‍यालक चम्‍कना तोरैँया हुइटुँ।”
66022017	पवित्र आत्‍मा ओ दुल्‍ही कठ, “आई।” जे सुनी ऊ कही, “आई।” जेहीह पियास लागी ऊ आए, जे इच्‍छा करी ऊ जीवनक पानी निःशुल्‍क पिय।
66022018	यी किताबक अगमवाणीक वचन सुनुइया हरेक मनैयह मै यूहन्‍ना यी चेताउनी देहटुँ, जे यिहिँम कुछु थपी कलसे ओहीह परमेश्‍वर यी किताबम लिखल विपत्ति थपदेनेबाट।
66022019	ओ कुई यी अगमवाणीक किताबक वचनमसे कुछु बात हटाइ कलसे, परमेश्‍वर फे जीवनक रूक्‍खोक फारा खैना ओ पवित्र सहरम जैना वाकर हक हटादेहुइयाबाट।
66022020	यी बातक गवाही देहुइया कठ, “जाट्‌टीसे, मै झट्‌टहेँ अइटिबाटुँ।” आमेन। आई, हे प्रभु येशू!
66022021	प्रभु येशूक अनुग्रह सबजहनसे पलरह। आमेन।
