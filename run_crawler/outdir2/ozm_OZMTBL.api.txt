40001001	Bimpɑ́m mé Yésʉs-Krîst, byé ó bî: Yésʉs-Krîst ɑ́ be ó mwɑ̂n mé Dɑvid, bé le Abrɑhɑm.
40001002	Abrɑhɑm ɑ́ byɑ̂ ó Isɑɑc. Isɑɑc byɑ̂ Jɑcob. Jɑcob byɑ̂ Yʉ́dɑ, bé e bɨ́ɔɔ́ bé.
40001003	Yʉ́dɑ, bé e mʉmɑ́ wé, Tɑmɑ̂r, bé ɑ́ byɑ̂ ó Pɑrɛ̂s le Zɑ́rɑ. Pɑrɛ̂s ɑ́ byɑ̂ ó Esrɔ̂m. Esrɔ̂m byɑ̂ Árɑm.
40001004	Árɑm byɑ̂ Aminɑdɑ̂b. Aminɑdɑ̂b byɑ̂ Nɑɑsɔ̂n. Nɑɑsɔ̂n byɑ̂ Sɑlmɔ̂n.
40001005	Sɑlmɔ̂n, bé e mʉmɑ́ wé, Rɑhɑ̂b, bé ɑ́ byɑ̂ ó Bôɑz. Bôɑz, bé e mʉmɑ́ wé, Rø̂t, bé ɑ́ byɑ̂ ó Óbed. Óbed ɑ́ byɑ̂ ó Yesê.
40001006	Yesê byɑ̂ njǿø Dɑvid. Dɑvid, bé e mʉmɑ́ ɑ́ be kúhó mé Uríɑs nyɑ́, bé ɑ́ byɑ̂ ó, Sɑlomɔ̂ŋ.
40001007	Sɑlomɔ̂ŋ byɑ̂ Robwɑ̂m. Robwɑ̂m byɑ̂ Abiɑ̂. Abiɑ̂ byɑ̂ Ásɑ.
40001008	Ásɑ byɑ̂ Yosɑ́fɑt. Yosɑ́fɑt byɑ̂ Yorɑ̂m. Yorɑ̂m byɑ̂ Ozíɑs.
40001009	Ozíɑs byɑ̂ Yoɑtɑ̂m. Yoɑtɑ̂m byɑ̂ Akɑ̂z. Akɑ̂z byɑ̂ Ezekyɑ̂s.
40001010	Ezekyɑ̂s byɑ̂ Mɑnɑsê. Mɑnɑsê byɑ̂ Amôn. Amôn byɑ̂ Yósiɑs.
40001011	Yósiɑs byɑ̂ Yekoníɑs, bé e bɨ́ɔɔ́ bé, ɨ́ jɔʼ bé ɑ́ tô ɨ́ mikómó Bɑbilɔ̂n yɨ́.
40001012	Tœ́ɑ́ míkómó Bɑbilɔ̂n, wé osí lɑɑ, Yekoníɑs ɑ́ byɑ̂ ó Sɑlɑ́tyɛl. Sɑlɑ́tyɛl byɑ̂ Zorobɑbɛ̂l.
40001013	Zorobɑbɛ̂l byɑ̂ Abyûd. Abyûd byɑ̂ Eliɑkîm. Eliɑkîm byɑ̂ Azɔ̂r.
40001014	Azɔ̂r byɑ̂ Sɑdôk. Sɑdôk byɑ̂ Akîm. Akîm byɑ̂ Élyʉ̂d.
40001015	Élyʉ̂d byɑ̂ Eléɑzɑr. Eléɑzɑr byɑ̂ Mɑtɑ̂n. Mɑtɑ̂n byɑ̂ Jɑcob.
40001016	Jɑcob byɑ̂ Joseph, njʉ̂m mé Mɑrie. Nye ó b'ɑ́ byɑ̂ Yésʉs, bé dí ejébě “Krîst”. Díe lɑɑ́, lé pɑ́ʼlɔ́ɔ́ ó, Mʉ̌r Nzyɛ̌m ɑ́ lœm múló mé jǿø nyɑ́.
40001017	Mimyɑ̌ mi bʉ̂r bé mímyɛ̂h ó mî. Tɑ́ɑre lɨ́ Abrɑhɑm, tó pyɑ̂l ɨ́ jɔʼ mé Dɑvid, mimyɑ̌ mi bʉ̂r myɑɑ́, myé ɑ́ be ó kɑ́m e minɑ̂. Tɑ́ɑre ɨ́ jɔʼ mé Dɑvid, tó pyɑ̂l ɨ́ jɔʼ bé ɑ́ tô ɨ́ mikómó ɨ́ Bɑbilɔ̂n yɨ́, mimyɑ̌ mi bʉ̂r, myé ɑ́ be ó kɑ́m e minɑ̂. Tɑ́ɑre ɨ́ jɔʼ bé ɑ́ be lɨ́ okómó Bɑbilɔ̂n yɨ́, tó pyɑ̂l lɨ́ ebyɛ́l mé Krîst, mimyɑ̌ mi bʉ̂r, myé ɑ́ be ntémé ó, kɑ́m e minɑ̂.
40001018	Yésʉs-Krîst ɑ́ byɛ̂l ó, mbi wɨ̂: Mɑrie, nyɔ̌ŋ wé, bé e Joseph, bé ɑ́ be le etié ó, bé óbɛ́ɑ. Bé jínɑ ɑpɑ̌ syɛŋɑ nɛ́ɛ: Mɑrie nzě nʉɑ ébum ɨ́ nkul Sísǐm mé Nzyɛ̌m.
40001019	Njʉ̂m wé, Joseph, ɑ́ be ó tîtyěl mʉr. Nye ntémé ɑ́ bé ɑkpɛl ésɑ́mle nyé témé bʉr. Nó nyé ɑ́ jøʼ ɨ́ lémé wé ó, nye óbîr nyé ɨ́ mesǒ, bʉr ɑgʉ́ɑ yɨ́.
40001020	Nye jínɑ lɨ́ ejøʼ nó nɛ́ɛ: nye nzě bee éngeles mé Dɑ̂ ɨ́ límɑ. Éngeles wɑɑ́ nzě lɛ́ɛ e né ó: «Joseph, mɑ̂ ntɑ mé Dɑvid, ɑlíʼɑ lɨ́ enʉɑ̌ Mɑrie, mʉmɑ́ gǒ, ebě, nye nʉɑ ébum ó, e nkul Sísǐm mé Nzyɛ̌m.
40001021	Nye óbyɑ̂ mɑ̂ mʉrʉ̂m. Go ójør nyé “Yésʉs”, ebě, nye ó ngɑ́ cǐʼ kúl yé, lɨ́ etɑ́ɑ̌ góo, le edwih yé ɨ́ mpilɑ mísyóm, pɛʼ yé ɨ́ fɑ́.»
40001022	Bisɑ̂ byɑɑ́ bíbyɛ̂h, byé ɑ́ syɛ́ɛ nó ó, lɨ́ elóŋlo ékɑ̌n Dɑ̂ Nzyɛ̌m ɑ́ boo lɛ́ɛ ɨ́ num mé ngwíhɑ milɔ̌b wé, ó:
40001023	“Bíŋ éséhe, yé ónʉɑ ébum, byɑ̂ mɑ̂ mʉrʉ̂m. Bé ójør nyé ó Emmɑnuel.” (Nó yé pɑ́ʼlɔ́ɔ́ ó: “Mɨnɑ́ gɑ́ e boo Nzyɛ̌m ó mû.”)
40001024	Jɔ̌ʼ Joseph ɑ́ jɨmɑ ɨ́ jô yɨ́, nye ntɔ̂ʼ sɑ̂ mpʉ éngeles mé Dɑ̂ Nzyɛ̌m ɑ́ lɛ́ɛ nye yɨ́. Nye ntɔ̂ʼ nʉɑ̌ Mɑrie, dil nyé ɨ́ mbɛ̌r wé.
40001025	Nye ɑ́ bé ɑsyɛŋɑ e né, tó pyɑ̂l ɨ́ jɔʼ nyé ɑ́ byɑ̂ mwɑ̂n wɑɑ́ yɨ́. Nye ntɔ̂ʼ jør nyé díe ó, Yésʉs.
40002001	Yésʉs ɑ́ byɛ̂l ó, Bétɛlɛhɛm, nkɑnɑ̌ Yʉ́dɑ. Yé ɑ́ be ó ɨ́ jɔ̌ʼ Erôd ɑ́ be njǿø yɨ́. Yésʉs, nyé osí byɛ̂l nɛ́ɛ: ocwóó ó bʉ̂r, bê nzě pyɑ̂l ɨ́ Yerʉ́zɑlɛm, duhǒ nko dʉ́o dí ejɨmɑ yɨ́.
40002002	Nó ó bé ɑ́ to le ejî bʉ̂r ó: «Mwɑ̂n byɛ́l nyɑ́, nye wó? Nye ó dí Njǿø-bʉr óYúden ebě, bɨ̌h bé ɑ́ si bee cwícwén wé kwɑ́ nyɨ́h, nko dʉ́o dí ejɨmɑ yɨ́. Bɨ̌h nzé ó, lɨ́ enzě jwe nyé kûm.»
40002003	Lɔ́ɔ wɑɑ́ kʉ́ nzě tɨ̂l ngóvinɑ Erôd mekʉ̌ sí, bé e bʉr ó Yerʉ́zɑlɛm bɨ́bɛ̂h.
40002004	Nó nyé ɑ́ gôhlo ojǿø o mpɑ́h Nzyɛ̌m bɨ́bɛ̂h le olɛ̂ʼlɑ o métié ó kûl bʉ̂r o bé Ɨ́zrɑɛ̂l. Nye ntɔ̂ʼ jî métǿǿ ɨ́ lɔ̌b Mʉ̂r Nzyɛ̌m ɑ́ lœm múló mé jǿø nyɑ́, ó nye gʉ́ŋɑɑ gúmó yé ɑ́ jɑlɑ ó, nye byɛ́lɨɨ yɨ́.
40002005	Bé e né ó: «Yé óbe ó Bétɛlɛhɛm, nkɑnɑ̌ Yʉ́dɑ. Lɔ̌b tɨ̂ʼ ó ngwíhɑ milɔ̌b ɑ́ tile yɨ́. Nye ɑ́ tile ó:
40002006	“Guɑ, Bétɛlɛhɛm, nkɑnɑ̌ Yʉ́dɑ, ɑyɨ́ bee ó, go ó dí nkɑnɑ dí ɨ́ buú twɑ̂ʼwo ɨ́ binkɑnɑ bí Yʉ́dɑ bíbyɛ̂h yɨ́, ebě, ɨ́ mbɛ̌r bʉ̂r gô ó ngɑ́ pyɑ̂l njǿø-bʉr ngɑ́ pɑ́lɑ bínteme byɑ̂m, Ɨ́zrɑɛ̂l nyɑ́.”»
40002007	Nó ó Erôd ɑ́ nze jébe ocwóó bɑɑ́ ɨ́ mesǒ, bé nkʉ̂ gwɑ́ lɛ́ɛ nyé jɔʼ cwícwén wɑɑ́ ɑ́ tɑɑre enyɨ̂n ɨ́ jʉ́o yɨ́.
40002008	Nó nyé ɑ́ nze lómo bé Bétɛlɛhɛm. Nye ó: «Tóʼ gɑ̂. Bɨ̌n ɑ tó le egwɑ́ byɑmlě súm mwɑ̂n wɑɑ́ dí yɨ́. Jɔʼ bɨ́n ókœb nyé yɨ́, bɨ̌n ɑ nzé lɛ́ɛ mê. Jɑ́ŋɑ́ mɛm ntémé ótó jwe nyé kûm.»
40002009	Jɔʼ bé ɑ́ sil ejóʼo lwǐb mé njǿø yɨ́, bê nzě tô. Bé kɑ̌ bee ó, cwícwén bé ɑ́ pɑ bee nko dʉ́o dí ejɨmɑ yɨ́ nyɑ́, mû lɨ́ esɑ́mle, nʉɑ ésóʼ é nzɨ́, tó tyɛ̂b kʉ́ gúmó mwɑ̂n ɑ́ be yɨ́.
40002010	Jɔʼ bé ɑ́ bee cwícwén yɨ́, bé ntɔ̂ʼ buú soho.
40002011	Bé ntɔ̂ʼ nî tʉ́ŋlʉ̌ mbɛ̌r, beɔɔ mwɑ̂n, bé e nyɔ̌ŋ wé Mɑrie, bê nzě bɨʼɔɔ mébóó mɔ́ɔ́ sí, lɨ́ ejweŋɔɔ nyé kûm. Píe tɨ̂, bê nzě kɛɛ métʉ́m mɔ́ɔ́, ntɔ̂ʼ jweŋɔɔ nyé bisɑ́ bé ɑ́ nze e byé bí: gʉ̂l, otú ó júu le lɔbínɑ.
40002012	Píe tɨ̂, Nzyɛ̌m nzě cɨ̂l bé ɨ́ nzɨ̌ bilímɑ ó, bé ɑyɨ́ bɑ́ʼɑ̌ búlɑ, tô kwɑ́ mé Erôd. Bé ɑ́ to kumo kwɑ́r nyɔ́ɔ́ ó, kɑ̌ cɨɔɔ ɨ́ nzɨ̌ swîh.
40002013	Jɔʼ ócwóó ó bʉ̂r bɑɑ́, bé ɑ́ be, bé mû sí tô yɨ́, nyʉ́ʉ́ éngeles mé Dɑ̂ Nzyɛ̌m ntɔ̂ʼ pyɑ̂l Joseph ɨ́ límɑ. Nye e né ó: «Gbɔlwɑɑ sí, nʉŋɑɑ mwɑ̂n, bé e nyɔ̌ŋ. Kpɛ́yɨ́ɨ, tóʼ sí Egîpten, go ɑ dí gʉ̂, tó pyɑ̂l ɨ́ jɔʼ mé ólɛ́ɛ e go ó, go búlɑɑ yɨ́, ebě, Erôd mû ɨ́ cɑ̌r ó, nyě jʉ́ ó mwɑ́n nyɑ̂.»
40002014	Nó ó Joseph ɑ́ nze gbɔlwɑ sí, nʉɑ mwɑ̂n, bé e nyɔ̌ŋ ɨ́ pum, sɔlwɑ, tô sí Egîpten.
40002015	Nye ntɔ̂ʼ di gʉ̂, tó pyɑ̂l ɨ́ jɔ̌ʼ Erôd ɑ́ jwe yɨ́. Yé nkʉ̂ syɛ́ɛ̌ mpʉ̌ Dɑ̂ Nzyɛ̌m ɑ́ boo lɛ́ɛ ɨ́ num ngwíhɑ milɔ̌b wé yɨ́, ó: “Me ɑ́ si jébe mwɑ̂n wɑ̌m lɨ́ enzě pɛʼ nyé sí Egîpten.”
40002016	Jɔ̌ʼ Erôd ɑ́ gʉ́ɑ ó, ocwóó ó bʉ̂r bɑɑ́, bé ɑ́ si sɑ̂ nye mikóo yɨ́, nye ntɔ̂ʼ buú kpɑɑ ébúʼ. Nye ntɔ̂ʼ lómo bʉ̂r ó, bé tôʼ le ejʉ̂ bwɑ́ ó bʉrʉ̂m ó Bétɛlɛhɛm le bɑɑ́ sí yɑɑ́ bɨ́bɛ̂h, tɑ́ɑre e bicyéé, kɑlɑ e duo yé ɑ́ be, yé mû e mimbú mímbɑ́ yɨ́. Nye ɑ́ sɑ̂ nó ó, lɨ́ edû sɑ́ ócwóó ó bʉ̂r, bé ɑ́ lɛ́ɛ nye yɨ́.
40002017	Nó ó sɑ́ ngwíhɑ milɔ̌b Jérémie ɑ́ boo lɛ́ɛ yɨ́, yé ɑ́ nze syɛ́ɛ. Nye ɑ́ lɛ́ɛ ó:
40002018	“Cím, yé ɑ́ si jø̂ʼ, duhǒ Rɑmɑ̂, le mejwê e mimbɨhlɑ ɨ́ buo buo. Yé ó Rɑkɛ̂l ó dí ejɨ bwɑ́n bé. Nye ɑ́ bé ɑkpɛl ó, mʉr léʼɑɑ nye, ebě, bé ɑkɑ̌ be.”
40002019	Píe l'eswie mé Erôd, Joseph jínɑ̌ sí Egîpten, nye nzě bee éngeles mé Dɑ̂ Nzyɛ̌m ɨ́ límɑ.
40002020	Éngeles, nye e né ó: «Gbɔlwɑɑ sí, nʉŋɑɑ mwɑ̂n, bé e nyɔ̌ŋ wé; go ɑ swíʼ, tô sí Ɨ́zrɑɛ̂l, ebě, bʉr o b'ɑ́ sɨsɑ́ɑ ó, bé jʉ́ ó mwɑ̂n bɑ́, bɨ́ jwe.»
40002021	Joseph nzě gbɔlwɑ sí, nʉɑ mwɑ̂n, bé e nyɔ̌ŋ, ntɔ̂ʼ swîʼ, tô sí Ɨ́zrɑɛ̂l.
40002022	Sɑ̂ gwɑ́r, ɨ́ jɔʼ nyé ɑ́ kɑ jóʼo ó, Arkélɑos ó b'ɑ́ nʉɑ jǿø ɨ́ sí Yʉ́dɑ píe koo sɔ́ŋ wé, Erôd yɨ́, nye ntɔ̂ʼ bil bʉ́ɑ́, nye l'ɑkɑ̌ kpɛl ébúlɑ gʉ̂. Jɔʼ yɑɑ́ ó Nzyɛ̌m ɑ́ nze cɨ̂l nye ɨ́ nzɨ̌ bilímɑ ó, nye tôʼ ɨ́ sí Gɑlilê.
40002023	Bé ntɔ̂ʼ tô, tó di ɨ́ kwɑ́r dí ejébɔɔ ó, “Nɑzɑrɛ̂t” nyɨ́. Yé ɑ́ pyɑ̂l nó ó, ebě, sɑ́ ógwíhɑ o mílɔ̌b bé ɑ́ boo lɛ́ɛ yɨ́, yé nkʉ̂ syɛ́ɛ. Yé ɑ́ be tilɑ́ ó: “Nye ódi ó, mʉr Nɑzɑrɛ̂t.”
40003001	Ɨ́ melû mɑɑ́, Jeɑn Ndu-bʉr nzě pyɑ̂l le elɛ́ɛ̌ lɔ́ɔ́ mé Nzyɛ̌m ɨ́ lʉɑ́ dí ɨ́ sí Yʉ́dɑ wɨ́.
40003002	Nye ɑ́ lɨlɛ́ɛ ó: «Jwirɑɑ gɑ́ miléme, ebě, Dɑ̂ mû ó kúno etyêl Mpóʼo nyé ɨ́ sɔ́mɑ́ gɑ́ yɨ́nɑ́.
40003003	Mʉr ɑ́ lwibɔɔ ɨ́ lɔ̌b wé ɨ́ kɑ́lɑr me ngwíhɑ milɔ̌b mé Nzyɛ̌m Ésɑïe nyɑ́, ɑ́ be ó Jeɑn wɑɑ́. Ésɑïe ɑ́ boo tile ó: “Cwíí, nye lɨ́ etúno ɨ́ tʉ̂ŋlʉ̌ lʉɑ́ ó: «Komlɑɑ́ gɑ́ nzɨ̌ mé Dɑ̂ Nzyɛ̌m. Jyɛŋlɑɑ́ gɑ́ nzɨ̌ nyé lɨ́ epélé.»”»
40003004	Kɑ́n Jeɑn ɑ́ bubwɑ̂r wɨ́, wé ɑ́ be ó tiɑ́ e myě mé chɑmeɑu . Kɑnɑ́ nyé ɑ́ tityeele lɨ́ odyɛ́m nyɑ́, ɑ́ be ó sɛ́ɑ́ e kʉ́r tír. Nye ɑ́ dɨde ó, océme-bikɑ́ le egbɔ́ʼ.
40003005	Nó ó bʉ̂r ó Yerʉ́zɑlɛm, le bɑɑ́ ó sí Yʉ́dɑ ti e bɑɑ́ ó sí díbé Yɔrdên, bɨ́bɛ̂h, bé ɑ́ nzě gúmó nyé ɑ́ be yɨ́,
40003006	bé ntɔ̂ʼ gwîh mísyóm myɔ́ɔ́, Jeɑn nzě du bé ɨ́ díbé Yɔrdên.
40003007	Nó ó óFɑrizyɛ̂n le oSɑjwisyɛ̂n ɨ́ buo buo bé ɑ́ nze, ó Jeɑn dúʼoo bé ɨ́ díbé yɨ́. Nye nzě lɛ́ɛ e bé ó: «Bɨ̌n bwɑ́ ó méjø̂l bɑ̂, nzé ɑ́ pʉgʉ cɨ̂l bɨ̌n ó, bɨ̌n bé e nkul ekɨ̂ŋ nkpɑ́ɑ mé Nzyɛ̌m ɨ́ jɔʼ nyé ngɑ́ lɛ̂ʼle bɨ́n nyɑ̌ yɨ́ ɛ́?
40003008	Gúmɑ́ɑ́ gɑ́ mimpɑŋ mi mpúmó mi dí ejɑlɑ e miléme mû sí jwirɑ mí.
40003009	Ayɨ́ jøʼ gɑ́ ɨ́ milémé mín ó: “Ɨ́ pɑ́ʼ gɑ́ wɨ́nɑ́, mɨnɑ́ gɑ́ bɨɛ, bé e sɔ́ŋ ó, Abrɑhɑm,” ebě, mě lɛ́ɛ́ bɨ́n ó, Nzyɛ̌m óbɛ̌m liŋ mékóʼ mɑ̂ʼ bwɑ́ mé Abrɑhɑm!
40003010	Num nzǿø, wé mû ó ɨ́ cɑ̌r lɨ́ ecíʼe míkɑɑlé bílɨ́ nko ménzuʼ. Nye ócwɛ̌l lɨ́ yɨ́yɛ̂h dí ɑgúmo mímpɑ̌ŋ mi mpúmó yɨ́, guho yé lɨ́ ebéʼé é siʼe.
40003011	Mɛ̌m du bɨ́n ó e medíbé, lɨ́ esɑ́ɑ ó, bɨ̌n nkʉ̂ jwirɑ míléme. Sɑ̂ gwɑ́r, mʉr dí ebɔmɑ mé píe koo nyɑ́, nyě e jǿø, lɑɑ mê. Mɛm, mé ɑbě tyé mʉ̂r dí ó, me pɛ́ʼɛɛ nye osípɑh ɨ́ mekʉ̌ nyɑ́. Nyɨɛ, nye ódu bɨ́n ó e Sísǐm mé Nzyɛ̌m le siʼe.
40003012	Nyě e pyɛbɑ ɨ́ mebô. Nyɨ́ gwɑ́mle ébɛhɛɛ lé, lwɑ̂l mpúmó. Nye ókomo mílɔ́lɑ́ ɨ́ nkunɑ. Sɑ̂ gwɑ́r, nye ódîʼ mpʉ́n ɨ́ siʼe dí ɑdímedime yɨ́.»
40003013	Nó ó Yésʉs ɑ́ nkɛ́ɛ ɨ́ sí Gɑlilê, tô díbé Yɔrdên kwɑ́ mé Jeɑn, lɨ́ esɑ́ɑ ó, Jeɑn dúʼoo nye.
40003014	Sɑ̂ gwɑ́r, Jeɑn ɑ́ si nyɛɛ bene. Nye e né ó: «Yé jɑlɑ ó, guɑ dúʼoo me, ɑbe ó, guɑ ntɑ̂ʼ ó me dúʼoo go.»
40003015	Yésʉs nzě yɑlɑ e né ó: «Bírɨ́ɨ, yé syɛ́yɨɨ nó, ebě, yé jɑlɑ ó, mɨnɑ́ lóŋlɑɑ bisyɛ́ɛlɑ bi dí ejɑlɑ le esyɛ́ɛ bí, bíbyɛ̂h.» Jeɑn ntɔ̂ʼ kɑm.
40003016	Mpʉ̌ Yésʉs ɑ́ sil eduŋɔɔ yɨ́, le nyé ɑ́ pɔʼɑ ɨ́ medíbé, lě jʉ́o ɑ́ bɔ́ɑ. Nye ntɔ̂ʼ beě Sísǐm mé Nzyɛ̌m lɨ́ esulo ɨ́ bɑ́ɑɑ mpʉ épɨbɑɑ, nzě berwo nyé ɨ́ nyʉ̂l.
40003017	Píe tɨ̂, nyě kɑ̌ jóʼo ó, ecyêl nzě duho ɨ́ jʉ́ó kʉ́, lɨ́ elɛ́ɛ ó: «Nyɑ̂, nye ó mwɑ̂n wɑ̌m mé dí ɨ́ buú kpɛl nyɑ́. Sʉhʉʉ yɑ̂m yɨ́yɛ̂h, yé e né.»
40004001	Sísǐm mé Nzyɛ̌m ntɔ̂ʼ tô e Yésʉs ɨ́ lʉɑ́. Nye ɑ́ tô e né gʉ̂ʼ ó, sɔ́ŋ meleme tó bóblo nyê.
40004002	Nye nzě di gʉ̂ʼ melû mekɑ́m ménɑ̂, ɑbe e mede. Píe jɔʼ yɑɑ́ ó nzɑ̂ nzě mɛ̂r nyê.
40004003	Mbôblo-bʉr ntɔ̂ʼ pyɑ̂l gúmó Yésʉs ɑ́ be yɨ́. Nye e né ó: «Yé bé go ó Mwɑ̂n mé Nzyɛ̌m nó, lɛ́yɨ́ɨ́ mékóʼ mɑ̂ʼ ó, mé líŋɑɑ mede.»
40004004	Yésʉs ntɔ̂ʼ lɛ́ɛ ó: «Yê cɛmɑ́ ó: “Mʉr, nyé ɑbe e nkul eciʼě njɨ ɨ́ lɔ̌b méde mé omér. Nyě ciʼe ó, lɨ́ ekɑ̌n lɨ́lɛ̂h dí epyɑ̂l ɨ́ num mé Nzyɛ̌m lɨ́.”»
40004005	Sɔ́ŋ meleme nzě nʉɑ nyê, nzě tô e né Yerʉ́zɑlɛm, nkɑnɑ dí ci yɨ́. Nye nzě tyêl nyé ɨ́ mié mpɑ́h Nzyɛ̌m kʉ́.
40004006	Nye e né ó: «Yé bé go ó Mwɑ̂n mé Nzyɛ̌m nó, lyɑ́hɑ́ɑ, ebě, yê tilɑ́ ó: “Ebě, nye ójwe bééngeles bé nkul ekɑmle e go ɨ́ menzɨ̌ mô mɨ́mɛ̂h. Bé ónkɛ́ɛ gó ɨ́ mebó mɔ́ɔ́, lɨ́ esú ó kʉ̌ gô wé ɑyí bɨm ébɔ̌ʼ lɨ́ ekóʼ.”»
40004007	Yésʉs nzě yɑlɑ. Nye e né ó: «Heʼé! Ebě, yé ntémé, yê tilɑ́ ó: “Ayɨ́ bóblǒ Dɑ̂, dí Nzyɛ̌m gǒ nyɑ́.”»
40004008	Sɔ́ŋ meleme ntɔ̂ʼ bɑ́ʼɑ̌ nzě nʉɑ nyê, tô e né ɨ́ nkɛ̌l ecø̂ʼ lé ɑ́ be ɨ́ buú jɑɑ kʉ́ lɨ́. Nye nzě lɛ̂ʼle nyé mesí mé sí mɨ́mɛ̂h, le okúm le ogbɑɑ o mésí mɑɑ́.
40004009	Nye e né ó: «Gó ókúrwo sí, píʼe mpóm ɨ́ mpǒm nyɑ̌m, jwe mé kûm nó, me ójwe gó bisɑ́ bîʼ bíbyɛ̂h.»
40004010	Yésʉs ntɔ̂ʼ yɑlɑ e né ó: «Sɑ́tɑn, duhɑɑ mé ɨ́ mîh. Yê cɛmɑ́ ó: “Jwéʼ Dɑ̂, dí Nzyɛ̌m gǒ nyɑ́, kûm. Go ɑ jwé júu, njɨ nye omér.”»
40004011	Píe tɨ̂ʼ ó sɔ́ŋ meleme ɑ́ líʼe nye, tô yɨ́. Beéngeles nzě pyɑ̂l, bé ntɔ̂ʼ séɑ e Yésʉs.
40004012	Yésʉs nzě jóʼǒ mpʉ bé ɑ́ gbɑ̂ Jeɑn ɨ́ mbʉʼ yɨ́. Nye nzě bɑ́ʼɑ̌ tô ɨ́ sí Gɑlilê.
40004013	Nó nyé ɑ́ duhǒ Nɑzɑrɛ̂t, ntɔ̂ʼ tó dǐ Kɑpernɑ́ʉm ɨ́ nkpɑ̂h mɑ̂ŋ. Yé ó ɨ́ sí Zɑbulôn, bé e Nɛftɑlî.
40004014	Yé ɑ́ syɛ́ɛ nó ó, nye lóŋlɑɑ lɔ́ɔ́ mé ngwíhɑ milɔ̌b Ésɑïe. Nye ɑ́ boo lɛ́ɛ ó:
40004015	“Bʉr ó Zɑbulôn, bʉr ó Nɛftɑlî, bɨ̌n ó dí nko mɑ̂ŋ dí yɨ́. Bɨ̌n ó dí ɨ́ mipɨ̌n mí díbé Yɔrdên. Bʉr ó Gɑlilê, ɨ́ nko bʉ̂r o bíkûl e biloo dí edi yɨ́!
40004016	Kúl bʉ̂r yé ɑ́ be lɨ́ entimɑ lɨ́ ejúrʉ́ʉ́ yɨ́, yɨ́ bee myɛ́n ɨ́ bwɑʼbwɑʼ. Bʉr bé ɑ́ be lɨ́ edi ɨ́ nkom nkom bɑ́, bɨ́ beě myɛ́n lɨ́ epɑn ɨ́ sí yɔ́ɔ́!”
40004017	Tɑ́ɑre ɨ́ jɔʼ yɑɑ́, Yésʉs nzě nyɛl étúno ó: «Jwirɑɑ gɑ́ miléme, ebě, Dɑ̂ mû ó kúno etyêl Mpóʼo nyé ɨ́ sɔ́mɑ́ yɨ́n.»
40004018	Ɨ́ lʉ́ʉ́ dʉ́o, mpʉ̌ Yésʉs ɑ́ be ɨ́ nkpɑ̂h mɑ́ŋ mé Gɑlilê yɨ́, nye nzě bee bʉ̂r obɑ́. Bé ɑ́ be ó Simon, bé dí ejébě Pierre nyɑ́, bé e mɨ́ɔɔ́ wé, André. Bé ɑ́ be ó lɨ́ eguho méntɑ́m mɔ́ɔ́ ɨ́ mɑ̂ŋ mɑɑ́ le edulo mê, ebě, bé ɑ́ be ó ogwih o méntɑ̂m.
40004019	Nye ntɔ̂ʼ lɛ́ɛ e bé ó: «Dúʼóó gɑ́ me; me ósɑ̂ ó, bɨ̌n díʼee odul o bʉ̂r.»
40004020	Tyé e tyé yɑɑ́, bé ntɔ̂ʼ bîr méntɑ́m mɔ́ɔ́, dúŋɔɔ nyê.
40004021	Nye nzě lɑɑ nɑ́ɑ̌, ntɔ̂ʼ bee bwɑ́n mé Zebedê obɑ́, Jɑcques, bé e mɨ́ɔɔ́ wé, Jeɑn. Bé ɑ́ be ó ɨ́ byɛ̂l, bé e sɔ́ŋ wɔ́ɔ́ Zebedê, lɨ́ ekomlo méntɑ̂m. Nye ntɔ̂ʼ jébe bê.
40004022	Tyé e tyé yɑɑ́, bé ntɔ̂ʼ mɔɑ, líʼɔɔ byɛ̂l wɔ́ɔ́ le sɔ́ŋ wɔ́ɔ́, ntɔ̂ʼ dúŋɔɔ nyê.
40004023	Nó ó Yésʉs ɑ́ to le ecye ɨ́ bigúmó bí sí Gɑlilê bíbyɛ̂h, tô le ejwe bʉ̂r milɛ́ʼlɑ́ ɨ́ mempɑ́h bísulɑ́, le etúnǒ Mbɨɑmbɨɑ Lɔ́ɔ dí edumo e Mpóʼo mé Nzyɛ̌m wɨ́, le eciʼ bʉ̂r o b'ɑ́ bíle mekpɑɑ mɨ́mɛ̂h bɑ́. Nye ɑ́ si ciʼ bʉr o bíjyɛ̂m bíbyɛ̂h tʉ́ŋlʉ̌ kúl bʉ̂r yé.
40004024	Nó ó kûm nyé ɑ́ nze myɑŋlɑ ɨ́ sí Siríɑ yɨ́yɛ̂h yɨ́. Bê nzě nze le mimbêl kwɑ́ nyé: bɑɑ́ bé ɑ́ be lɨ́ ejɑʼrɑ le meswie le mekpɑɑ mimbi mimbi bɑ́, bʉr o méleme, mé ɑ́ nzɨnzɑmrɑ bɑ́, bɑɑ́ bé ɑ́ sîsile bʉ̂ʼ bɑ́, le mimbʉ́mbʉ́ʼ. Nye nzě ciʼ bê.
40004025	Mentumo me bʉ̂r, mé ɑ́ be ó lɨ́ edûdu nyé duhǒ sí Gɑlilê, bʉ́ʉ́ duhǒ sí Dekɑpôl, bɑ̂ʼ duhǒ Yerʉ́zɑlɛm le sí Yʉ́dɑ. Bʉ́ʉ́ duhǒ pɨ̌n díbé Yɔrdên kɔ́m nkɛ́ɛ́.
40005001	Mbeɑ́ Yésʉs ɑ́ bee entumo e bʉ̂r yɨ́, nye ntɔ̂ʼ bére lɨ́ ecø̂ʼ kʉ́, di sí. Ompʉ́n bé, bê nzě sîhlě gúmó nyé ɑ́ be yɨ́.
40005002	Nye nzě tɑ́ɑre éjwe bé milɛ́ʼlɑ́ mbi wɨ̂.
40005003	Yésʉs nzě lɛ́ɛ ó: «Metyɛʼ me mpóm, mé díʼee e bʉr o dí egʉ́ɑ ó, misísǐm myɔ́ɔ́, myé jínɑ ó le ejyêb ɨ́ pɑ́ʼ mé Nzyɛ̌m bɑ́, ebě, Mpóʼo mé Dɑ̂ Nzyɛ̌m, nye tyélɑ́ ó, lɨ́ esú é bʉ̂r o dí mpʉ bé bɑ́.
40005004	Metyɛʼ me mpóm, mé díʼee e bʉr o dí ejɨ méjwê bɑ́, ebě, Nzyɛ̌m ójilɑ méjwé mɔ́ɔ́ ó e bisʉhʉʉ.
40005005	Metyɛʼ me mpóm, mé díʼee e bʉr o mû sí tyɛʼ mínjør bɑ́, ebě, bé ó ngɑ́ lîʼ e sí yɨ̂.
40005006	Metyɛʼ me mpóm, mé díʼee e bʉr o dí ejóʼǒ jwéh le ebuú gø̂m ésɑ̂ bísyɛ́ɛlɑ bi dí tîtyěl bí bɑ́, ebě, Nzyɛ̌m ólóŋlo bé yɑ̌.
40005007	Metyɛʼ me mpóm, mé díʼee e bʉr o dí ejɨ̂ʼ bʉ́ʉ́ bʉ̂r nkoó bɑ́, ebě, Nzyɛ̌m ójɨ̂ʼ bé ntémé nkoó.
40005008	Metyɛʼ me mpóm, mé díʼee e bʉr o dí e miléme ɨ́ sɔ́ɔ́ɔ́ bɑ́, ebě, bé ó ngɑ́ beě Nzyɛ̌m.
40005009	Metyɛʼ me mpóm, mé díʼee e bʉr o dí egbɑ̂ mépyɛblɑ pɑ́ʼ bʉ̂r e bʉr bɑ́, ebě, bé ójør bé ó “bwɑ́n mé Nzyɛ̌m”.
40005010	Metyɛʼ me mpóm, mé díʼee e bʉr o dí etíblɔɔ ebe bé dí eciʼe lɨ́ otîtyěl mé Nzyɛ̌m bɑ́, ebě, Mpóʼo mé Dɑ̂ Nzyɛ̌m, nye tyélɑ́ ó, lɨ́ esú é bʉ̂r o dí mpʉ bé bɑ́.
40005011	Metyɛʼ me mpóm, mé díʼee e bɨ̌n ɨ́ jɔʼ bé ópyɑ bɨ́n, le etíble bɨ́n, le elɑʼ bɨ́n milɔ̌b mí ébébe mimbi mimbi ɨ́ lɔ̌b wɑ̂m yɨ́.
40005012	Sohɑɑ gɑ̂, mɛɛlɑɑ gɑ̂, ebě, myɛ́nɑ ménɨ́nɨ́ɨ́ le embɨɑ, mé lɨ́ ebóno bɨ́n ɨ́ jʉ́ó kʉ́, ebě, bé ɑ́ tîtible ogwíhɑ o mílɔ̌b bé ɑ́ nyɛɛ pyɑ̂l e bɨ̌n bɑ́ ó mpʉ́nʉ̌.»
40005013	«Bɨ̌n ó dí ekpɑ é sí yɨ̂. Sɑ̂ gwɑ́r, ékpɑ, lé óbe, ɑkɑ̌ jómo nó, bé óbɑ́ʼɑ̌ sɑ̂ ó, lé jǿʼøø ejómo e yé? Lé ójɑɑ́ kɑ̌ jɑlɑ ó, njɨ esʉ́ŋɔɔ̌ kʉ̌l, bʉr tyéele lé e mekʉ̌.»
40005014	«Bɨ̌n ó dí njʉl sí yɨ̂. Nkɑnɑ dí sumɑ́ ɨ́ nkɛ̌l ecø̂ʼ yɨ́, yé ɑbe lɨ́ eswɑb.
40005015	Bé ɑbe lɨ́ etumo élɑ́mɑ ó, bé óbûr lé ɨ́ mpɨ̌. Yé jɑlɑ ó, bé tyélɨɨ lé ɨ́ tyélɑ́tyélɑ élɑ́mɑ kʉ́, gúmó lé ókʉn bʉ̂r bɨ́bɛ̂h o dí ɨ́ mbɛ̌r bɑ́ yɨ́.
40005016	Nó njʉl wɨ́n, wé ɨ́ jɑlɑ le epɑ̌n jwê ɨ́ bʉr, ó bé nkʉ̂ gwɑ́ bee bísyɛ́ɛlɑ bimpɑ̂ bín, le ejwe Sɔ́ŋ wɨ́n dí ɨ́ jʉ́ó kʉ́ nyɑ́ kûm tɨ̂.»
40005017	«Abûʼlɑ gɑ́ ó, me ɑ́ nze ó, nzě gbɛ́ɛ métié, nkʉ̂ gbɛ́ɛ mílɛ́ʼlɑ́ ógwíhɑ o mílɔ̌b ɑ́ jwe mí. Me ɑ́ bé ɑnzě gbɛ́ɛ. Me ɑ́ nze ó, nzě lóŋlo.
40005018	Mě lɛ́ɛ́ bɨ́n lɨ́ otyeetye ó, tó pyɑ̂l ɨ́ jɔʼ kʉ́ e sí ngɑ́ síe yɨ́, kɑŋɑ́ gwɑ́r tɨ̂, nkʉ̂ mɑ̂ etɔ́n égwɑ́r e tɨ̂, byé ɑ́kóʼó pɔʼɑ, tó pyɑ̂l ɨ́ jɔ̌ʼ sɑ́ yɨ́yɛ̂h ngɑ́ syɛ́ɛ yɨ́.
40005019	Mʉ̂r ógbɑh étié, le elɛ̂ʼle bʉ̂r ó, bé sɑ̂ʼ nó wɑ́, nye óbe ó mpʉ mʉ̂r dí ɑlɑ́ŋɔɔ ɨ́ nkɔb sɔ́mɑ́ bʉ̂r o Mpóʼo mé Dɑ̂ Nzyɛ̌m, dɑmɑ́ jóʼo ó, etié lɑɑ́, lé ɑ́ be ɨ́ buú twɑ̂ʼwo. Tó kœb ó, mʉr nyɨnyɛ̂h óbɑʼle métié mɑɑ́, le elɛ̂ʼle bʉ́ʉ́ bʉ̂r esɑ̂ nó nyɑ́, ódi mʉ̂r nɨ́nɨ́ɨ́ ɨ́ Mpóʼo mé Dɑ̂.
40005020	Nó mě lɛ́ɛ́ bɨ́n ó: ótîtyěl wɨ́n, wé óbe, ɑlɑɑ wɑɑ́ óFɑrizyɛ̂n le olɛ̂ʼlɑ o métié nó, bɨ̌n bé ɑ́kóʼó nî ɨ́ Mpóʼo mé Dɑ̂.»
40005021	«Bɨ̌n bé ɑ́ be ó sí jóʼǒ mpʉ bé ɑ́ boo lɛ́ɛ bimpɑ́m gɑ́ bínɑ́ ó: “Ajʉ̂ mʉ̂r; mʉ̂r jʉ̂ mɨ́ɔɔ́ wé mʉr nó, nye ótóŋɔɔ e yé ɨ́ mpɑ́h milɔ̌b.”
40005022	Nó mɛ̌m lɛ́ɛ́ bɨ́n ó: mʉr nyɨnyɛ̂h dí elɛ̂ʼle mɨ́ɔɔ́ wé nkpɑɑ nyé nyɑ́, ótóŋɔɔ e yé ɨ́ mpɑ́h milɔ̌b. Mʉ̂r lǿǿ mɨ́ɔɔ́ nó, nye ótóŋɔɔ e yé ɨ́ bʉ̌m nɨ́nɨ́ɨ́. Mʉ̂r lɛ́ɛ́ e mɨ́ɔɔ́ ó, nye ó gʉ̌ nó, nye ótóŋɔɔ e yé Gehên, bɨ́ siʼe dí ɑdímedime yɨ́.
40005023	Yé sí kɑ̌ pyɑ̂l ó, go mû lɨ́ etô ɑlɑtɑ̂r lɨ́ etó lɛ̂ʼlě Nzyɛ̌m bisɑ́ gô nze jwé nyé bí, go kɑ̌ toŋlo mɨ́ʉ̌ dí etɛ́ɛ gó nó,
40005024	líʼɑ́ɑ́ bísɑ̂ byɑɑ́ nɑ́ɑ̌ bɑ̌ʼ le ɑlɑtɑ̂r. Tɑ́ɑ́rɑ́ɑ́ étó komlǒ lɔ̌b dí pɑ́ʼ nyɨ́n wɨ́. Píe tɨ̂, gó obɑ́ʼɑ̌ nzě jwě Nzyɛ̌m bisɑ́ gô pɑ nzé e byé bí.
40005025	«Gó óbe, go mû sí byɑ̌ʼ lɔ̌b e nyʉ́ʉ́ mʉ̂r, bɨ̌n e mʉr wɑɑ́ mû lɨ́ etô ɨ́ mpɑ́h mílɔ̌b nó, kpɑ́hwɑ́ sɑ̂ ó, bɨ̌n kómlɑɑ, bɨ̌n jínɑ nzɨ́ e nzɨ̌. Nye ɑ́mû jɑɑ́ tô e go kwɑ́ cîʼ milɔ̌b, cîʼ milɔ̌b cyen gó kwɑ́ bisójɑ, ó bé gbɑ̂ʼ go ɨ́ mbʉʼ.
40005026	Me lɨ́ elɛ́ɛ gó lɨ́ otyeetye ó, go ɑ́kóʼó pɔʼɑ̌ sûm yɑɑ́, tyé yɨ́yɛ̂h gó jínɑ ɑpɑ̌ jɛ́nɑ mpʉ́lɑ́ nyǒ nyɨnyɛ̂h, pɑ́rɑ gwɑ́r ɑlîʼ yɨ́.»
40005027	«Bɨ̌n bé ɑ́ be ó sí jóʼǒ mpʉ bé ɑ́ boo lɛ́ɛ ó: “Asɑ̂ míswɛbɑ” yɨ́.
40005028	Nó mɛ̌m lɛ́ɛ́ bɨ́n ó: mʉrʉ̂m nyɨnyɛ̂h jwɛ́ʼ mʉ́mɑ́ nye onkɑ́n le egø̂m nyé ɨ́ léme tʉ́ŋlʉ̌ nyɑ́, nye mû nɑ́ɑ̌ ó, sí sɑ̂ míswɛbɑ e né ɨ́ lémé wé ó nɨ̌.
40005029	Nó yé bé ó, díh lé éjʉ́m lô, lé ó dí esɑ̂ ó, go sɑ̂ʼ syóm nó, pɛʼɛɛ lê; go ɑ myɑ́h lé kɑ́ kɑ́ lɨ́ ejɑɑ, ebě, yé mbɨɑ ɨ́ pɑ́ʼ gô ó, go dímlɑɑ yʉ́ʉ́ cíl nyʉ̂l yô gwɑ́r, lɑɑ ó, nyʉ̂l nyǒ nyɨnyɛ̂h, nye gúhɔɔ lɨ́ Gehên, bɨ́ siʼe dí ɑdímedime yɨ́.
40005030	Yé bé mbó éjʉ́m gô, wé ó dí esɑ̂ ó, go sɑ̂ʼ syóm nó, cíʼɑ́ɑ́ wê, go ɑ myɑ́h wé kɑ́ kɑ́ lɨ́ ejɑɑ, ebě, yé mbɨɑ ɨ́ pɑ́ʼ gô ó, go dímlɑɑ yʉ́ʉ́ cíl nyʉ̂l yô gwɑ́r, lɑɑ ó, nyʉ̂l nyǒ nyɨnyɛ̂h, nye tôʼ ɨ́ bɨ́ siʼe dí ɑdímedime yɨ́.»
40005031	«Yé ɑ́ si lɛ́ɔɔ ntémé ó: “Mʉ̂r gǿm ó, nye bwóolɑɑ mʉmɑ́ wé nó, nye ɑ cɛ́mɑ́ mekɑnɑ́ mé éjǿǿ lé ébɑ̂, jwe nyé mɑ̌.”
40005032	Nó mɛm, mě lɛ́ɛ́ bɨ́n ó: mʉ̂r óbwóolo mʉ́mɑ́ wé ɨ́ lɔ̌b swîh, ɑbe ɨ́ lɔ̌b míswɛbɑ nó, myɛ́l ótó bɑ̂ mʉ̂r swîh nó, nyɨ́ lómo nyé ó, nye sɑ̂ʼ miswɛbɑ e mʉr wɑɑ́. Mʉr bɑ́ mʉ́mɑ̂ bé sí bwóolɔɔ nyɑ́ nyɨɛ, nye ntémé, nyɨ́ sɑ̂ míswɛbɑ.»
40005033	«Bɨ̌n bé ɑ́ si jóʼo ntémé mpʉ bé ɑ́ boo lɛ́ɛ e bimpɑ́m gɑ́ bínɑ́ ó: “Alêh ɨ́ minkɑ̂l gó ɑ́ ntɑɑ mí. Go ɨ́ jɑlɑ le elóŋlo nkɛ́ʼ gó ɑ́ pɑ kɛʼ Dɑ̂ Nzyɛ̌m ɨ́ jɔʼ gó ɑ́ ntɑɑ myé yɨ́.”
40005034	Nó mɛ̌m lɛ́ɛ́ bɨ́n ó: mʉr ɑntɑɑ gɑ́ minkɑ̂l. Agbɑ̂ gɑ́ díé é jʉ́o ɨ́ minkɑ̂l, ebě, yé ó mecǿǿ mé jǿǿ mé Nzyɛ̌m.
40005035	Agbɑ̂ gɑ́ díé é sí ɨ́ minkɑ̂l, ebě, yé ó tyélɑ́tyélɑ mékʉ̌ mé Nzyɛ̌m. Agbɑ̂ gɑ́ díé é Yerʉ́zɑlɛm ɨ́ minkɑ̂l, ebě, yé ó nkɑnɑ mé Njǿø̌ nɨ́nɨ́ɨ́.
40005036	Akɑ́ɑle ntémé, gbɑ̂ díé é lʉ́ gô ɨ́ minkɑ̂l, ebě, gó ɑbe e nkul líŋ mpuo gwɑ́r yô ó, yé sɑ̂ʼ mpî, nkʉ̂ ó, yé díʼee jwîjwîn.
40005037	Yɑlɑ́ yô sí bě “eee” nó, yé díʼee sɔ̂ʼ njɨ “eee”. Yé bé yé ó “heʼé” nó, yé díʼee sɔ̂ʼ njɨ “heʼé”, ebě, ekɑ̌n e dí ekɑ̌ kɛlɔɔ tɨ̂ʼ kʉ́ lɨ́, lé duho ó kwɑ́ mé Sɑ́tɑn.»
40005038	«Bɨ̌n bé ɑ́ si jóʼo mpʉ bé ɑ́ boo lɛ́ɛ ó: “Dîh tɑ́ɑ dîh; ejye tɑ́ɑ éjye” yɨ́.
40005039	Nó mɛ̌m lɛ́ɛ́ bɨ́n ó: ɑlwímlɑ gɑ́ e mʉr dí esɑ̂ bɨ́n ebébe nyɑ́. Mʉ̂r ŋmɛ́h gó bɛ̂h lɨ́ emúʼ lé éjʉ̂m nó, bírɨ́ɨ́ ntémé ó, nye ŋmɛ́hɛɛ ɨ́ lɑɑ́ lé émyɛ̌l.
40005040	Mʉ̂r sí kpɛl étô e go mpɑ́h milɔ̌b, le esɑ́ɑ édɛn gó dur nó, bírɨ́ɨ́ ntémé ó, nye tôʼ ti e kʉ̂r.
40005041	Mʉ̂r sɑ́ gó mpêl, sɑ̂ ó, go nkɛ́yɨɨ nye mimbeʼ tɑ̂ŋ kílomérɑ ngwɑ́r nó, guɑ, go ɑ sɑ́ óbɑ́.
40005042	Mʉ̂r sí gwɑ̂m gó sɔ̂ʼ nó, go ɑ jwé nyé yɑ̌. Wɑɑ́ jí gó kʉlɑ́ nyɑ́, go ɑ kʉ́l nyê.»
40005043	«Bɨ̌n bé ɑ́ si jóʼo mpʉ bé ɑ́ boo lɛ́ɛ ó: “Kpɛlɨɨ mɨ́ɔɔ́ gǒ mʉr. Go ɑ nwím óntɨ̂m le obɨn bô” yɨ́.
40005044	Nó mɛ̌m lɛ́ɛ́ bɨ́n ó: kpɛlɨɨ gɑ́ ontɨ̂m le obɨn bɨ́n. Bɨ̌n ɑ jɨ́ʼlɑ́ e Nzyɛ̌m lɨ́ esú é bʉ̂r o dí ebene bɨ́n bɑ́.
40005045	Jɔʼ yɑɑ́ ó bɨ́n ódi bwɑ́n mé Sɔ́ŋ wɨ́n dí ɨ́ jʉ́ó kʉ́ nyɑ́ yɨ́. Nye lɨ́ esɑ̂ ó, dʉ́o lé, lé kɑ́hɑɑ lɨ́ esú é bʉ̂r o dí ɨ́ bébe, le bɑɑ́ o dí ɨ́ mbɨɑ bɑ́. Nzyɛ̌m, nye lɨ́ esɑ̂ ntémé ó, mpíé nǿyɨɨ lɨ́ esú lé ótîtyěl le onzyɛ́h ó bʉ̂r.
40005046	Bɨ́n ójɑɑ́ kpɛ̌l njɨ bʉr o kpɛ́l bɨ́n bɑ́ nó, ɑ́ bɨ̌n bé óbóno myɛ́nɑ mé Nzyɛ̌m nɑ́ɑ̌ yɑ́ɑ̌ sûm ɛ̌? Bʉr o dí enʉɑ̌ mɔnɨ́ tœ́ɑ bɑ́, bé sɑ́ ntémé ó, jøʼ gwɑ́r mpʉ bɨ́n dí esɑ̂ nɨ̌!
40005047	Bɨ́n ójɑɑ́ sohǒ njɨ bɨ́ɔɔ́ bɨ́n nó, yé dí sɑ́ éjwɑ́n tɨ̂? Bʉr o dí ɑgʉ́ɑ̌ Nzyɛ̌m bɑ́, bé sɑ́ ntémé ó, jøʼ gwɑ́r yɑɑ́!
40005048	Diʼee gɑ́ bʉr o dí mbɨ̂mbɨɑ́ ɨ́ mipɑ́ʼ mímyɛ̂h bɑ́, mpʉ Sɔ́ŋ wɨ́n dí ɨ́ jʉ́ó kʉ́ nyɑ́ dí yɨ́.»
40006001	«Bɑʼɑɑ gɑ́ lɨ́ elɛ̂ʼle ɨ́ míh mé bʉ̂r mpʉ bɨ́n dí ejwě Nzyɛ̌m kûm yɨ́, ó bɨ̌n nkʉ̂ beɔɔ. Bɨ́n sɑ́ nó wɑ́, bɨ̌n bé ɑ́bǐ mpɑ̌ŋ myɛ́nɑ kwɑ́ sɔ́ŋ wɨ́n dí ɨ́ jʉ́ó kʉ́ nyɑ́.
40006002	«Yé bé gǒ jwé ó njyêbnjyéb mɔnɨ́ nó, ɑyɨ́ tô le elɛ́ɛ̌ sɑ̂ yɑɑ́ kʉ́kʉ́ mpʉ bɑ́ɑ́nyɑ̂-mikóo dí esɑ̂ ɨ́ mempɑ́h bísulɑ́ le memɑn mínkpɑ̌ʼ yɨ́. Bé sɑ́ nó ó, bʉr nkʉ̂ gúmlo bê. Mě lɛ́ɛ́ bɨ́n lɨ́ otyeetye ó, bɨ́hɑɑ́ bʉ̂r, bɨ́ boó bi myɛ́nɑ mɔ́ɔ́.
40006003	Sɑ̂ gwɑ́r, guɑ, gó ójwě njyêbnjyéb mɔnɨ́ nó, mbó émyɛ̌l gô, wé ɑyɨ́ gʉ́ɑ̌ sɑ́ mbó éjʉ̂m sɑ́ yɨ́,
40006004	ebě, ejwɛ́nɑ lô, lé ɨ́ jɑlɑ le esyɛ́ɛ ó ɨ́ mesǒ. Sɔ́ŋ gǒ dí ebeě sɑ́ yɨ́yɛ̂h dí solɑ́ yɨ́ nyɑ́, ójwe gó mpɑ̌ŋ myɛ́nɑ tɨ̂.»
40006005	«Jɔʼ bɨ́n dí ejɨʼlɑ e Nzyɛ̌m yɨ́, ɑsɑ̂ gɑ́ mpʉ bɑ́ɑ́nyɑ̂-mikóo dí esɑ̂ yɨ́. Bé jɨjɨʼlɑ ó, mitîtyěl lɨ́ mempɑ́h bísulɑ́ le memɑn mínkpɑ̌ʼ, ó bʉr, bé béyɨɨ bê. Mě lɛ́ɛ́ bɨ́n lɨ́ otyeetye ó, bɨ́ boó bi mɔ́ɔ́ myɛ́nɑ.
40006006	Sɑ̂ gwɑ́r, guɑ, ɨ́ jɔʼ gó dí ekpɛl éjɨʼlɑ e Nzyɛ̌m yɨ́, níʼéé ɨ́ ntɔ́ɔ nyǒ, dible ébê, jɨʼlɑ e Sɔ́ŋ gǒ dí nɑ́ɑ̌ lɨ́ esǒ nyɑ́. Nó ó, Sɔ́ŋ gǒ dí ebeě sɑ́ gó dí esɑ̂ nɑ́ɑ̌ mesǒ yɨ́ nyɑ́, ójwe gó mpɑ̌ŋ myɛ́nɑ.
40006007	«Ɨ́ minjɨʼlɑ bɨ́n dí ejɨʼlɑ e Nzyɛ̌m mí, ɑbul gɑ́ mekɑ̌n me dí ɑdirɑ̌ nyɔm mɑ́ mpʉ bʉ̂r o dí ɑpɑ̌ gʉ́ɑ̌ Nzyɛ̌m bɑ́ dí esɑ̂ yɨ́. Bé búʼlɑ́ ó, Nzyɛ̌m ójóʼo bé ó, ebě, bé lɨ́ elwib ɨ́ buo buo.
40006008	Nó, ɑbɑŋɑ gɑ́ bê, ebě, Sɔ́ŋ wɨ́n, nye lɨ́ eboó gʉ́ɑ̌ sɑ́ dí esɑ̂ bɨ́n sɔ́ɔlʉ yɨ́, bɨ̌n jínɑ ɑpɑ̌ gwɑ̂m nyé yɑ̌.
40006009	Jɨjɨʼlɑɑ gɑ́ e Nzyɛ̌m ɨ́ mbi wɨ̂: “Sɔ́ŋ wɨ́h dí ɨ́ jʉ́ó kʉ́ nyɑ́, lɛ́ʼlɑ́ɑ́ bʉ̂r bɨ́bɛ̂h ó, go ó Nzyɛ̌m dí ci nyɑ́.
40006010	Jǿǿ yô, yé ntɑ̂ʼ. Micíʼɑ́ mí lémé gô, myé syɛ́yɨɨ ɨ́ sí yɨ̂, mpʉ ntémé myé dí esyɛ́ɛlɨ ɨ́ jʉ́ó kʉ́ yɨ́.
40006011	Jwéʼ bɨ́h mûh mede gó dí eboó jwe bɨ́h dʉ́ó lɨ́lɛ̂h mɑ́.
40006012	Pɛʼɛɛ bíbɑɑ bí ébébe gó dí eniʼe lɨ́ misyém míh bí, ɨ́ mpʉ bɨ́h ntémé mû sí pɛʼ bíbɑɑ bí ébébe bɨ́h ɑ́ niʼe bʉr o b'ɑ́ sɑ̂ bɨ̌h ebébe bɑ́ yɨ́.
40006013	Ayɨ́ bîr ó, bɨ̌h níʼee ɨ́ mebʉ́blɑ́. Syɛbɨɨ bɨ́h ɨ́ mebó mé Sɑ́tɑn.”»
40006014	«Bɨ́n ópɛʼ bíbɑɑ bí ébébe bʉ̂r, bé ɑ́ sɑ̂ bɨ̌n lɨ́ nó, Sɔ́ŋ wɨ́n dí ɨ́ jʉ́ó kʉ́ nyɑ́ ntémé ópɛʼ bíbɑɑ bí ébébe bín.
40006015	Sɑ̂ gwɑ́r, bɨ́n ólɛ́ɛ ó, bɨ̌n bé ɑpɛʼ bíbɑɑ bɨ́n ɑ́ niʼe bʉr bí nó, Sɔ́ŋ wɨ́n ntémé, nye ɑ́pɛʼ bíbɑɑ nyé ɑ́ niʼe ɨ́ lɔ̌b mísyém mín bí.
40006016	«Nó ó, ɨ́ jɔʼ bɨ́n dí eci méde lɨ́ ejwě Nzyɛ̌m kûm yɨ́, mʉr ɑlwɑɑre méncémé ɨ́ mpʉ bɑ́ɑ́nyɑ̂-mikóo dí esɨsɑ̂ yɨ́. Bé lulwɑɑre méncémé ó, lɨ́ ekpɛl élɛ̂ʼle bʉ̂r ó, bé mû ó lɨ́ eci méde. Mě lɛ́ɛ́ bɨ́n lɨ́ otyeetye ó, bɨ́ boó bi myɛ́nɑ mɔ́ɔ́.
40006017	Nó, gúɑ óci méde lɨ́ ejwě Nzyɛ̌m kûm nó, jøyɨɨ mpóm nyǒ. Lɔmɑɑ múlo.
40006018	Go nkʉ̂ di, ɑlɛ̂ʼle bʉ̂r ó, go lɨ́ eci méde lɨ́ ejwě Nzyɛ̌m kûm. Sɔ́ŋ gǒ nye omér dí nɑ́ɑ̌ lɨ́ esǒ nyɑ́ ó gó lɛ̂ʼle. Sɔ́ŋ gǒ dí ebeě sɑ́ gó dí esɑ̂ nɑ́ɑ̌ mesǒ yɨ́ nyɑ́, ójɛ́nɑ e go mpɑ̌ŋ myɛ́nɑ.
40006019	«Amɑ̂ʼ gɑ́ okúm le ogbɑɑ wɨ́n ɨ́ sí yɨ̂, gúmó óswôʼ le myɑ́m-nkɛ̂l dí endɑ́mɑ bísɔ̂ʼ, minjíblʉ̌ bʉ̂ mébê le ejíbe yɨ́.
40006020	Mɑ́ʼɑ́ɑ́ gɑ́ okúm le ogbɑɑ wɨ́n ɨ́ jʉ́ó kʉ́, gúmó óswôʼ le myɑ́m-nkɛ̂l dí ɑndɑ́mɑ bísɔ̂ʼ, minjíblʉ̌ ɑbʉ̂ mébê, jíbe yɨ́.
40006021	Ebě, gúmó ókúm le ogbɑɑ gô dí yɨ́, gúmo yɑɑ́ ntémé ó lémé gô, wé óbe yɨ́.
40006022	«Dîh, lé ó mpʉ élɑ́mɑ ɨ́ nyʉ̂l mʉr. Yé bé díh lô, lé ó mbɨ̂mbɨɑ́ nó, lɛ́ɛ́, nyʉ̂l nyǒ nyɨnyɛ̂h óbe ó ɨ́ jwê tʉ́ŋlʉ̌.
40006023	Díh lô, lé óbe, ɑbě mbɨ̂mbɨɑ́ nó, nyʉ̂l nyǒ nyɨnyɛ̂h óbe ó lɨ́ ejúrʉ́ʉ́. Yé sí kɑ̌ be ó, jwé dí ɨ́ nyʉ̂l nyǒ yɨ́, sí liŋɑ éjúrʉ́ʉ́ nó, ejúrʉ́ʉ́ lɑɑ́, lé óbe ó ɨ́ ntime ntime!»
40006024	«Kɑ̂r tɔʼ e mʉr ngwɑ́r dí e nkul eséɑ le ojǿø obɑ́ jɔʼ gwɑ́r, ebě, nye ónwim nyʉ́ʉ́, kpɛl nyʉ́ʉ́; nkʉ̂ ntɔ̂ʼ ó, nye ójwe nyʉ́ʉ́ júu; pyêh nyʉ́ʉ́. Nó, bɨ̌n bé ɑbe e nkul eséɑ̌ Nzyɛ̌m syɛ́ɛ́, séɑ Ókúm-le-Ogbɑɑ syɛ́ɛ́ ɨ́ jɔʼ gwɑ́r.
40006025	«Sɑ̂ yɑɑ́ ó mé lɛ́ɛ́ bɨ́n ó: ɑsyɛl gɑ́ bɑ́ ɨ́ lɔ̌b cwiʼ yɨ́n, lɨ́ eyêʼwo méde bɨ́n ngɑ́ de yɨ́. Asyɛl gɑ́ ntémé bɑ́ ɨ́ lɔ̌b míkɑ́n bɨ́n óbwɑ̂r ɨ́ menyʉ́l mɨ́n mí. Nzê bɨ̌n bé ɑgʉ́ɑ ó, cwiʼ, yé e nyɔm, lɑɑ méde, le ntémé ó, nyʉ̂l, nyě e nyɔm, lɑɑ míkɑ́n ɛ́?
40006026	Jwɛ́ʼɛ́ɛ́ gɑ́ binʉ̌n dí epiilɨ kʉ́ bí: Byé ɑbe mémpeʼ, ɑkpɛm, ɑsyɛŋ méde lɨ́ bitɑ́ɑ. Sɔ́ŋ wɨ́n dí ɨ́ jʉ́ó kʉ́ nyɑ́ ó dí ejwe byé mede. Ntʉ́ʼ bɨ́n dí elɑɑ bínʉ̌n byɑɑ́ lɨ́ odimé ɛ̌?
40006027	Nzé ɨ́ sɔ́mɑ́ yɨ́n dí e nkul ekɛl élû egwɑ́r ɨ́ melú mé cwiʼ yé ɨ́ lɔ̌b bɑ́ nyé dí esisyɛl ɨ́ léme yɨ́?
40006028	«Bɨ̌n bé lɨ́ eyêʼwo míkɑ́n ɨ́ yé? Pɑɑ́ gwɑ́ jwɛ̂ʼ gɑ́ mpʉ ménzɔ̌m dí etô le ebuʼwɑ ɨ́ bipemé yɨ́. Menzɔ̌m, mé ɑbe lɨ́ eséɑ̌ syɛ́ɛ́, nkʉ̂ lɑr míkɑ́n.
40006029	Mě lɛ́ɛ́ bɨ́n ó, dɑmɑ́ bě Sɑlomɔ̂ŋ ɨ́ jɔʼ nyé ɑ́ be le okúm le ogbɑɑ wé yɨ́, ɑ́ bé ɑbwɑ̂r míkɑ́n mi dí ɨ́ nkɑɑɑ́ mí mpʉ nzɔ́m mpwɑ́r ɨ́ menzɔ̌m mɑ̂.
40006030	Nzyɛ̌m pɑ̌ nyɛɛ́ bôr mémpeʼ dí ɨ́ bipemé, ngɑ́ guhɔɔ ómɛ́n ɨ́ duró mɑ́, ɑ́ jwɛʼrɑ e bɨ̌n! E yé, yé ósɑ̂ ó, nye ɑyɨ́ bôr bɨ́n, lɑɑ nɑ́ɑ̌? Á twɑ̂ʼwǒ búʼó yɨ́n ɛ̂!
40006031	Ayɨ́ syɛl gɑ́ bɑ́, lɨ́ elɛ́ɛ ó: “Mɨnɑ́ bé óde gɑ́ mɑ́ɑ méde le mɑ́ɑ ményoʼ? Mɨnɑ́ bé óbwɑ̂r gɑ́ yé?”
40006032	Bisɑ́ bínɨ̌, minjéʼe-Nzyɛ̌m ó dí esɑ́ɑ byê. Tó kœb ó, Sɔ́ŋ wɨ́n dí ɨ́ jʉ́ó kʉ́ nyɑ́, nye lɨ́ eboó gʉ́ɑ ó, bɨ̌n bé lɨ́ egø̂m byê.
40006033	Sɑ́ ésôʼ, tɑ́ɑ́rɑ́ɑ́ ésɑ́ɑ gɑ́ enî ɨ́ Mpóʼo nyé, le eciʼe lɨ́ otîtyěl wé. Byɑɑ́ byúú bɨ́n kɑ́ jɨ̌ nɨ̌, Nzyɛ̌m ólóŋlo bɨ́n byɑ̌.
40006034	Nó, mʉr ɑyêʼwo gɑ́ sɑ́ ngɑ́ syɛ́ɛ ómɛ́n yɨ́, ebě, ómɛ́n ó yéʼwó nyé mʉr tɨ̂. Móhó jɑlɑ ó e wé túú.»
40007001	«Ajwe gɑ́ bʉr mebě ebě, bɨ̌n ntémé ɑ́mû jɑɑ́ jweŋɔɔ mê.
40007002	Mbi bɨ́n dí ejwe bʉ̂r mebě wɨ́, mbi ngwɑ́r e ngwɑ́r wɑɑ́ ntémé ó Nzyɛ̌m ngɑ́ jwe bɨ́n mɑ̌ wɨ́. Bím mébě gó ngɑ́ jwe bʉ̂r mɑ́, bím yɑɑ́ ntémé ó bé ngɑ́ jwe gó yɨ́.
40007003	Gǒ jɑɑ́ bɨbee ó, njɨ mpǔm dí mɨ́ɔɔ́ gǒ ɨ́ dîh yɨ́, kɑ̂r éjʉ̂ʼrɑ̌ mbʉ́ŋʉʉ̌ ntinɨ̂ dí ɨ́ lô dîh wɨ́, ɨ́ yé?
40007004	Gǒ e nkul elɛ́ɛ mɨ́ʉ̌ nyɑ́ ó: “Pɑɑ́ nze. Me pɛ́ʼɛɛ go mpǔm dí go ɨ́ dîh yɨ́,” tó kœb ó, guɑ, go mʉr tɨ̂, gó e mbʉ́ŋʉʉ tʉ́ŋlʉ̌ dîh?
40007005	Ányɑ̂-mikóo, tɑ́ɑ́rɑ́ɑ́ épɛ̌ʼ mbʉ́ŋʉʉ dí ɨ́ díh lô wɨ́. Jɔʼ yɑɑ́ ó gó ngɑ́ gwɑ́ bee, ntɔ̂ʼ pɛ̌ʼ mpǔm dí mɨ́ɔɔ́ gǒ ɨ́ díh lé yɨ́.
40007006	«Ajwe gɑ́ ompyê sɑ́ dí ci yɨ́. Bé ɑ́mû jɑɑ́ jwirɑ, lʉ̂ le enyɑ bɨ́n. Ajwe gɑ́ onkʉ̌ minjwê mi dí ɨ́ buo díɑ mí. Bé ɑ́mû jɑɑ́ tyéele myê.»
40007007	«Gwɑ́mɑ́ɑ́ gɑ̂, bɨ̌n nkʉ̂ bi. Sɑ́ŋɑ́ɑ́ gɑ̂, bɨ̌n nkʉ̂ bee. Kwɑ́ʼlɑ́ɑ́ gɑ́ ebê, lé nkʉ̂ dibɔɔ bɨ́n.
40007008	Ebě, mʉr nyɨnyɛ̂h dí egwɑ̂m nyɑ́, óbi. Mʉr dí esɑ́ɑ nyɑ́, óbee. Ebê, lé ódibɔɔ lɨ́ esú é mʉ̂r dí ekwɑ̂ʼle nyɑ́.
40007009	Wɑ́ɑ mʉ̂r dí ɨ́ sɔ́mɑ́ yɨ́n, mwɑ̂n wé gwɑ́m nyé blêr nɛ́ɛ: nyě kɑ̌ jwe nyé mekóʼ?
40007010	Nzê nye ójwe nyé nyʉ́ɑ ɨ́ jɔʼ nyê jɑ́ʼ sû yɨ́ ɛ́?
40007011	Bím bíbɨ́blɑ bi bʉ̂r bɨ́n dí nɨ̌, bɨ̌n pɑ̌ nyɛɛ́ jwe bwɑ́n bɨ́n bisɑ́ bímpɑ̂, ɑ́ jwɛʼrɑ e Sɔ́ŋ wɨ́n dí ɨ́ jʉ́ó kʉ́ nyɑ́! Nye ójwe bʉ̂r o dí egwɑ̂m nyé bɑ́, lɑɑ nɑ́ɑ̌.
40007012	«Mbi bɨ́n dí ekpɛl ó bʉr sɑ̂ʼ bɨ̌n wɨ́, sɑ́ʼ gɑ́ bé ntémé nó. Nó ó dí tilɑ́ ɨ́ kɑ́lɑr metié, le okɑ́lɑr bé ógwíhɑ o mílɔ̌b mé Nzyɛ̌m yɨ́.»
40007013	«Níʼéé gɑ́ lɨ́ ebê dí ɨ́ twɑ̂ʼwo lɨ́, ebě, nzɨ̌ dí ɨ́ bwɑʼ le ɑkɔblɑ nyɨ́, nyě tó ó, nko éswie. Nó bʉr o dí ecɨɨ tɨ̂ʼ bɑ́, bé ɨ́ buo.
40007014	Tó kœb ó, nzɨ̌ dí etô nkǒ cwiʼ nyɨ́, nye ɨ́ kɔblɑ. Ebé é tɨ̂, lé ɨ́ twɑ̂ʼwo. Bʉr o dí ecɨɨ ɨ́ nzɨ̌ nyɑɑ́ bɑ́, bé ɑbuo.»
40007015	«Bɨ̌n ɑ bɑ́ʼ ógwíhɑ o mílɔ̌b o bíbɛr, ebě, bé nzɨ́nzé ɨ́ sɔ́mɑ́ yɨ́n ó e njør ɨ́ tɑlɑ tɑlɑ, nøølɑ e binteme. Tó kœb ó, ɨ́ milémé myɔ́ɔ́ tʉ́ŋlʉ̌, bé ó mpʉ ónkœœ dí ekpɛl édɛn bínteme bɑ́.
40007016	Bɨ̌n bé ójweʼe bé ó ɨ́ bisyɛ́ɛlɑ byɔ́ɔ́. Mʉr nyé ɑbe lɨ́ emwɑ̂ʼ mpúmó sɔɔ́ lɨ́ esyɛh, nkʉ̂ mpumó nwɑ̂ʼ lɨ́ esɨ́ɑ̌.
40007017	Mpɑ̌ŋ lɨ́, yé gúmó ó mpumó mpɑ̂. Bǒl lɨ́ gúmó ó, mpumó dí ɨ́ bébe nyɨ́.
40007018	Mpɑ̌ŋ lɨ́, yé ɑ́gúmó bébebébe mpumó. Bǒl lɨ́ ɑgúmo mpúmó dí ɨ́ mbɨɑ nyɨ́.
40007019	Lɨ́ yɨ́yɛ̂h dí ɑgúmo mímpɑ̌ŋ mi mpúmó yɨ́, yé lɨ́ ecwɛlɔɔ, guhɔɔ lɨ́ ebéʼé é siʼe.
40007020	Nó bɨ̌n bé ójweʼe ógwíhɑ o mílɔ̌b ó bíbɛr ó ɨ́ bisyɛ́ɛlɑ byɔ́ɔ́.»
40007021	«Ntʉ mʉ̂r nyɨnyɛ̂h ngɑ́ lɛ́ɛ ó: “Dɑ̂ ɔ́, Dɑ̂ ɔ́!” nyɑ́, ngɑ́ nî ɨ́ Mpóʼo mé Dɑ̂ Nzyɛ̌m, njɨ wɑɑ́ nyɨnyɛ̂h dí esɑ̂ gǿmɑ́ mé Sɔ́ŋ wɑ̌m dí ɨ́ jʉ́ó kʉ́ nyɑ́.
40007022	Ebě, ɨ́ móhó écíʼ é mílɔ̌b, bʉr ɨ́ buo buo, bé ólɛ́ɛ e me ó: “Dɑ̂ ɔ́, Dɑ̂ ɔ́, pɑɑ́ bee ɔ̌! Bɨ̌h bé ɑ́ si gwîh milɔ̌b mé Nzyɛ̌m ɨ́ díé lô. Ɨ́ díé lô, bɨ̌h bé ɑ́ si so meleme! Ɨ́ díé lô, bɨ̌h bé ɑ́ be ó sí sɑ̂ mésimɑ́ ɨ́ buo buo!”
40007023	Nó me óyɑlɑ e bé ó: “Ajóʼo! Mé ɑgʉ́ɑ bɨ́n. Pɔʼɑɑ gɑ́ me ɨ́ mîh, bɨ̌n bɑɑ́nyɑ̂-ebébe bɑ̂!”»
40007024	«Nó ó, mʉr nyɨnyɛ̂h dí ejóʼǒ lwǐb mê lwǐb e bɨ̌n yɨ́, le esɑ̂ mpʉ mê lɛ́ɛ́ yɨ́ nyɑ́, nyě nøølɑ ó, e cwóó mʉrʉ̂m ɑ́ sumo mbɛ̌r, tyêl wé lɨ́ ekóʼ nyɑ́.
40007025	Mpíé nzě nǿø, mpɨɨ mɑmle, onkúo kwoolo, nkɑŋɑ ɨ́ mbɛ̌r wɑɑ́. Sɑ̂ gwɑ́r, mbɛ̌r l'ɑbîʼ, ebě, bipɑ̌b, byé ɑ́ be ó tyélɑ́ lɨ́ ekóʼ.
40007026	Mʉr nyɨnyɛ̂h mû sí jóʼǒ lwǐb yɨ̂, ɑsɑ̂ mpʉ mê lɛ́ɛ́ yɨ́ nyɑ́, nøølɑ ó, e gʉʼlʉgʉ́ yé ɑ́ sumo mbɛ̌r kʉ́ epum lé ósɨ́ɑ̌ yɨ́.
40007027	Mpíé nzě nǿø, mpɨɨ mɑmle, onkúo kwoolo, bê nzě nkɑŋɑ ɨ́ mbɛ̌r wɑɑ́, mbɛ̌r nzě bîʼ ɨ́ kum, wɨ́wɛ̂h lɨ́ ebîʼ ɨ́ jɔʼ gwɑ́r.»
40007028	Jɔ̌ʼ Yésʉs ɑ́ sil ejwe mentumo me bʉ̂r milɛ́ʼlɑ́ myɑɑ́ yɨ́, lwǐb yé, yé ɑ́ be ɨ́ buú mɛ̂r bé ɨ́ miléme.
40007029	Ebě, nye ɑ́ bé ɑjwe bé milɛ́ʼlɑ́ mpʉ ólɛ̂ʼlɑ o métié bɔ́ɔ́. Nye ɑ́ lɨlɛ̂ʼle bé ó e nkul jǿø.
40008001	Yésʉs nzě sulo lɨ́ ecø̂ʼ, bé e bʉr, entúúnó-é-nkɑ́ɑ́.
40008002	Nó ó, nyʉ́ʉ́ mʉ̂r ɑ́ be e nzɑ̌m nyɑ́, ɑ́ sîhlě bɑ̌ʼ e né, bɨʼ mébóó sí, lɨ́ ejwe nyé kûm. Nye e Yésʉs ó: «Dɑ̂ ɛ̌, gó kpɛ̂l nó, go óbɛ̌m ciʼ mê. Nyʉ̂l díʼee me ɨ́ deŋé.»
40008003	Yésʉs ntɔ̂ʼ syɛ̂m mbô, nzě kúnɑ e né. Nye e né ó: «Mɨ́ kɑm. Nyʉ̂l díʼee go ɨ́ deŋé!» Tyé e tyé yɑɑ́, nzɑ̌m síe nyé ɨ́ nyʉ̂l.
40008004	Yésʉs nzě lɛ́ɛ e né ó: «Alɛ́ɛ mʉ̂r lɔ̌b wɨ̂. Sɑ̂ gwɑ́r, tóʼ kwɑ́ opɑrɑ. Tó lɛ̂ʼle bé nyʉ̂l. Go ɑ jwé mínjwéɑ́ Moïse ɑ́ boo tile ɨ́ metié mé mí, njwéɑ́ gô nkʉ̂ lɛ̂ʼle bʉ̂r ó, gʉ́ ciʼe.»
40008005	Jɔ̌ʼ Yésʉs ɑ́ be lɨ́ enî Kɑpernɑ́ʉm yɨ́, nyʉ́ʉ́ kɑpitɛ̂n bisójɑ bí Rôm nzě sîhlě bɑ̌ʼ e né. Nye ntɔ̂ʼ jɨʼlɑ e né ó:
40008006	«Dɑ̂ ɛ̌, syɛ̂l mesɑ̂ dí me mpʉ mwɑ̂n nyɑ́, nye ó mbʉ́mbʉ́ʼ, njɑ́ʼ sí ɨ́ mbɛ̌r. Ekpɑɑ, lɨ́ ntɑɑ nyé ɨ́ nkul.»
40008007	Yésʉs nzě lɛ́ɛ e né ó: «Me ótó ciʼ nyê.»
40008008	Kɑpitɛ̂n, nye e Yésʉs ó: «Dɑ̂ ɛ̌, mbǐ bébebébe mʉr mé dí wɨ́, yé ɑjɑlɑ ó, go níʼeě mbɛ̌r wɑ̂m. Cɨʼeě njɨ ekɑ̌n egwɑ́r, syɛ̂l mesɑ̂ wɑ̌m cíʼɑɑ.
40008009	Mɛm, mé e bʉr o dí ejǿø mé bɑ́. Mɛm ntémé, mé e bisójɑ ɨ́ jǿǿ yɑ̂m. Mě jɑɑ́ lɛ́ɛ e yɨ̂ʼ ó, njɨ: “Tóʼ!” yê tô. Me e yʉ́ʉ́ ó: “Ntɑ́ʼ!” yɨ́hɑɑ́ nze. Me kɑ̌ lɛ́ɛ e syɛ̂l mesɑ̂ wɑ̌m ó: “Sɑ́ʼ sɨ̂ʼ yɨ̂!” nye sɑ̂.»
40008010	Ejóʼǒ Yésʉs ɑ́ jóʼo mekɑ̌n mɑɑ́ yɨ́, nye ntɔ̂ʼ kɑ̂m. Nye e bʉr o b'ɑ́ dû nye bɑ́ ó: «Mě lɛ́ɛ́ bɨ́n lɨ́ otyeetye ó, ɑbe e nyʉ́ʉ́ mʉ̂r ngwɑ́r, dɑmɑ́ jóʼo ɨ́ kúl bʉ̂r o bé Ɨ́zrɑɛ̂l, dí e mbǐ búʼó wɨ̂.
40008011	Mě lɛ́ɛ́ bɨ́n lɨ́ otyeetye ó, bʉr ɨ́ buo buo, bé óduhǒ nko dʉ́o dí ejɨmɑ le nko dʉ́o dí ejɑ̂ yɨ́. Bé onî ɨ́ Mpóʼo mé Dɑ̂ Nzyɛ̌m, ntɔ̂ʼ nʉɑ bídiɑ́ byɔ́ɔ́ ɨ́ dínɑ, bé le Abrɑhɑm, Isɑɑc le Jɑcob.
40008012	Minyɛ̂r mí Mpóʼo nyɑɑ́ míɛ, myé ónzéŋlɔɔ̌ kʉ̌l lɨ́ ejúrʉ́ʉ́, súm bé ójóno le epûʼlo méjye yɨ́.»
40008013	Yésʉs ntɔ̂ʼ lɛ́ɛ e kɑpitɛ̂n wɑɑ́ ó: «Tóʼ kwɑ́r nyǒ. Yé syɛ́yɨɨ mpʉ̌ búʼó yô pɑ kpɛl yɨ́.» Tyé e tyé yɑɑ́, syɛ̂l mesɑ̂ wé ntɔ̂ʼ ciʼe.
40008014	Píe tɨ̂, Yésʉs nzě tô mbɛ̌r mé Pierre, tó kœb ó, cǐ mʉmɑ́ mé Pierre ɑ́ be ó njɑ́ʼ sí lɨ́ ejóʼo ékpɑɑ, nyʉ̂l lɨ́ ejúo ɨ́ bɨl bɨl.
40008015	Nye nzě kúnɑ e né ɨ́ mbô, mejúo me nyʉ̂l ntɔ̂ʼ síe. Mʉmɑ́ wɑɑ́ ntɔ̂ʼ gbɔlwɑ sí, tɑ́ɑre éséɑ e né.
40008016	Ɨ́ bíí kʉ̌ʼ yɑɑ́, bʉr ntɔ̂ʼ nze e bʉr ɨ́ buo buo, bɑɑ́ méleme, mé ɑ́ nzɨnzɑmrɑ bɑ́. Yésʉs nzě so mísísǐm mélwɑʼwo myɑɑ́ le eciʼ ntémé mimbél mímyɛ̂h e lwǐb num.
40008017	Nye ɑ́ sɑ̂ nó ó, sɑ́ ngwíhɑ milɔ̌b Ésɑïe ɑ́ boo lɛ́ɛ yɨ́, yé dírɑɑ. Nye ɑ́ tile ó: “Nye ɑ́ si ciʼ bʉr o bíjyɛ̂m gɑ́ bínɑ́, pɛʼ mɨ́nɑ́ gɑ́ mitúú mékpɑɑ ɨ́ menyʉ̂l.”
40008018	Mbeɑ́ Yésʉs ɑ́ bee entumo e bʉ̂r lɨ́ ebɔmɑ nyé ɨ́ nkɑ́ yɨ́, nye nzě lɛ́ɛ ó, bé ntɑ́ŋɑɑ mɑ̂ŋ, tô ɨ́ lʉ́ʉ́ ébʉ̂m.
40008019	Nó ó, nyʉ́ʉ́ lɛ̂ʼlɑ metié ɑ́ nze sîhlě gúmó nyé ɑ́ be yɨ́. Nye e né ó: «Lɛ̂ʼlɑ, me ódû gó gúmó yɨ́yɛ̂h gó ótô yɨ́.»
40008020	Yésʉs nzě yɑlɑ e né ó: «Ompɔ̌ʼ, bé ó e mekul. Binʉ̌n e mɔʼ. Sɑ̂ gwɑ́r, Mwɑ̂n mé Mʉr, nyé ɑbe e gúmó nyé kɛ́lɨɨ lʉ̂.»
40008021	Nó nyʉ́ʉ́ mʉ̂r ɑ́ be ntémé mpʉ́n wé nyɑ́, ɑ́ nze lɛ́ɛ e né ó: «Dɑ̂ ɛ̌, pɑɑ́ bîr ó, mɛm pɑ́ɑ nyɛɛ́ tó dɨl sɔ́ŋ wɑ̌m.»
40008022	Yésʉs nzě yɑlɑ e né ó: «Dúʼóó mê. Bírɨ́ɨ́ ójwe, bé dɨ́lɨɨ mimúú myɔ́ɔ́.»
40008023	Yésʉs ntɔ̂ʼ kɑlwo ɨ́ byɛ̂l, ompʉ́n bé, bê nzě dû nyê.
40008024	Abeɑ nɛ́ɛ: nkúo nzě kwoolo ɨ́ mɑ̂ŋ ɨ́ buo buo. Obóʼó ó mɑ̂ŋ, wê nzě bére, byɛ̂l ɑkɑ̌ nyɨ̂n. Nɑ́ɑ̌ yé ó, Yésʉs ɨ́ jô.
40008025	Ompʉ́n nzě sîhlě súm nyé ɑ́ be yɨ́, ntɔ̂ʼ jɨmɔɔ nyé ɨ́ jô. Bé e né ó: «Dɑ̂ ɛ̌, ciʼɨɨ mɨ́nɑ́ gɑ̂! Mɨnɑ́ múo nzě jwe gɑ́ ó yɨ̂!»
40008026	Jɔʼ yɑɑ́ ó nyé ɑ́ nze lɛ́ɛ e bé ó: «Bɨ̌n jóʼó bʉ́ɑ́ mpʉ́nʉ̌ ɨ́ yé? Á twɑ̂ʼwǒ búʼó yɨ́n ɛ̂!» Nye nzě mɔɑ sí, nkɑ́ŋlɑ e nkúo le mɑ̂ŋ. Sɑ́ yɨ́yɛ̂h nzě di ɨ́ puuu.
40008027	Bʉr bɑɑ́, bê nzě jóʼo ékɛ̂n ɨ́ buo buo. Bé ó: «Mʉr nyɑ̂, nye wɑ́ɑ̌ mbi, dí, nkúo e mɑ̂ŋ, byé lɨ́ ebɑ́nɑ̌ sɑ̂ nyé mejóʼo nyɑ̂ʼ ɛ̌?»
40008028	Jɔ̌ʼ Yésʉs ɑ́ sulo lɨ́ ebʉ́m é kɔ́m nkɛ́ɛ́ ɨ́ sí Gɑdɑrɛ̂n yɨ́, bʉr obɑ́ nzě duhǒ pemé mésoo, tó bɔmɑ e Yésʉs. Bé ɑ́ be ó e meleme, mé ɑ́ nzɨnzɑmrɑ bé mɑ́. Mé ɑ́ be ɨ́ buú nyɑn. Bʉr, bé ɑ́ bé ɑkɑ̌ jûhwo écɨɨ̌ súm bé ɑ́ be yɨ́.
40008029	Bé ntɔ̂ʼ tɑ́ɑre ébʉ̂ bícím. Bé e Yésʉs ó: «Gǒ sɑ́ɑ́ yé e bɨ̌h, Mwɑ̂n mé Nzyɛ̌m? Gǒ nzě jwe bɨ́h bintɨ́ʼɑ́ ó, jɔʼ ɑpɑ̌ pyɑ̂l ɨ́?»
40008030	Bɑ́ ncɛ́rɑ́ e sûm yɑɑ́, dɑɑ lé ónkʉ̌ ɨ́ buo buo, lé ɑ́ be ó lɨ́ ede.
40008031	Nó méleme mɑɑ́, mé ɑ́ jɨʼlɑ e Yésʉs ó: «Yé bé gǒ so ó bɨ̌h nó, cyenɨɨ bɨ́h yɨ́ɛ ɨ́ dɑɑ lé ónkʉ̌ lɨ̂.»
40008032	Nó nyé ɑ́ lɛ́ɛ e mé ó: «Tóʼ gɑ̂!» Mé ntɔ̂ʼ duho ɨ́ menyʉ́l mé bʉ̂r obɑ́ bɑɑ́, tó níŋɔɔ ɨ́ menyʉ́l mé ónkʉ̌. Mesɑʼ metørɑ̂, dɑɑ lé ónkʉ̌ nzě bumɑ e mikɑ́m, ntɔ̂ʼ tulwɑ ɨ́ mbéʼé écø̂ʼ kʉ́, ntɔ̂ʼ lʉ́ŋɑ ɨ́ mɑ̂ŋ, jɨ́blɑ, jwe.
40008033	Opɑ́lɑ bé ónkʉ̌ nzě kpɛ́ɛ, tóŋɔɔ̌ nkɑnɑ, tó lɛ́ɛ̌ sɑ́ yɨ́yɛ̂h bé ɑ́ bee yɨ́, le lɔ́ɔ ɨ́ lɔ̌b bʉ̂r o b'ɑ́ dwihɔɔ meleme bɑ́.
40008034	Nó ó bʉ̂r ó nkɑnɑ bɨ́bɛ̂h bé ɑ́ nze duɑ, tó bɔmɑ e Yésʉs yɨ́. Jɔʼ bé ɑ́ bee nye yɨ́, bê nzě jɨʼlɑ e né ó, nye pɔ́ʼɑɑ ɨ́ sí yɔ́ɔ́, tô lɨ́ ejɑɑ.
40009001	Yésʉs ntɔ̂ʼ kɑlwo ɨ́ byɛ̂l, nzě bɑ́ʼɑ̌ tô nkɑnɑ yé.
40009002	Abeɑ nɛ́ɛ: bê nzě nze nyé e mbʉ́mbʉ́ʼ mʉ̂r ɨ́ myɛɛlɑ. Mbeɑ́ nyé ɑ́ bee mpʉ bé ɑ́ jyɛ̂ʼwo e né yɨ́, nye ntɔ̂ʼ lɛ́ɛ e mbʉ́mbʉ́ʼ ó: «Mwɑ̂n wɑ̌m, tɑlɑɑ̌ léme. Bibɑɑ bí ébébe lô, bí pɛʼɔɔ!»
40009003	Nó bʉ́ʉ́ ólɛ̂ʼlɑ o métié ɑ́ nze lɛ́ɛ ɨ́ milémé myɔ́ɔ́ ó: «Mʉr nyɑ̂, nye lɨ́ ekʉ́ sɑ̂ yɨ́ɛ Nzyɛ̌m nkěh!»
40009004	Mpʉ̌ Yésʉs ɑ́ gʉ́ɑ bijøʼ byɔ́ɔ́ yɨ́, nó ó nyé ɑ́ nze jî e bé ó: «Bɨ̌n bé lɨ́ edi e bibɨ́blɑ bíjøʼ bínɨ̌ ɨ́ milémé mín ɨ́ yé?
40009005	Yé dí ɨ́ kúnwo lɨ́ elɛ́ɛ mʉ̂r? Le ó: “Bibɑɑ bí ébébe lô, bí pɛʼɔɔ”, nkʉ̂ ntɔ̂ʼ ó: “Gbɔlwɑɑ sí. Bʉŋlɑ́ɑ”?
40009006	Sɑ̂ gwɑ́r, mě gǿm ó, bɨ̌n gʉ́ŋɑɑ ó, Mwɑ̂n mé Mʉr, nyě e nkul jǿø ɨ́ sí yɨ̂ʼ ó, nye pɛ́ʼɛɛ bʉr bibɑɑ bí ébébě Nzyɛ̌m dí eniʼe bé bí.» Nye ntɔ̂ʼ lɛ́ɛ e mbʉ́mbʉ́ʼ ó: «Gbɔlwɑ́ɑ, nkɛ́yɨ́ɨ́ joó yô, go ɑ tó kwɑ́r nyǒ.»
40009007	Mʉ̌r nɨ̌ ntémé ntɔ̂ʼ gbɔlwɑ sí, nzě tô kwɑ́ nyé.
40009008	Jɔ̌ʼ sɔ́mɑ́ bʉ̂r, yé ɑ́ bee syɛ́ɛlɑ yɑɑ́ yɨ́, ekɛ̂n kʉ́ nzě søø bé menyʉ̂l, bé ntɔ̂ʼ jwě Nzyɛ̌m kûm, ebě, nye ɑ́ be ó sí bɑ́nɑ̌ jwe bʉ̂r nkul jǿø nyɑɑ́.
40009009	Yésʉs, nyé osí duhǒ sûm yɑɑ́, nye mû lɨ́ elɑɑ nɛ́ɛ: nyě kɑ̌ bee ó, nyʉ́ʉ́ mʉ̂r ndîndǐl ɨ́ gúmó nyé ɑ́ nʉnʉɑ mɔnɨ́ tœ́ɑ yɨ́. Díé é mʉ̂r wɑɑ́, lé ɑ́ be ó Mɑtthieu. Yésʉs, nye e né ó: «Dúʼóó mê. Nye ntɔ̂ʼ mɔɑ sí, nzě dû nyê.»
40009010	Jɔʼ bé ɑ́ be lɨ́ ede ɨ́ mbɛ̌r mé Mɑtthieu yɨ́, bʉ́ʉ́ bʉ̂r ɨ́ buo buo bé ɑ́ nʉnʉɑ mɔnɨ́ tœ́ɑ bɑ́ le bʉ́ʉ́ ósyɛ̂l o mísyóm, bé ɑ́ be ntémé ó, lɨ́ ede bé e boo nɔ́ɔ́ le ompʉ́n mé Yésʉs.
40009011	Mpʉ óFɑrizyɛ̂n, bé ɑ́ bee sɑ̂ yɑɑ́ yɨ́, bê nzě jî le ompʉ́n bé ó: «Lɛ̂ʼlɑ wɨ́n, nye lɨ́ epûhlɑ mébô lɨ́ ebɑ́nɑ̌ de e bʉr o dí enʉɑ̌ mɔnɨ́ tœ́ɑ bɑ́, le osyɛ̂l o mísyóm ɨ́ yé?»
40009012	Yésʉs nzě jóʼo cíɑ́ nyɑɑ́. Nye ntɔ̂ʼ lɛ́ɛ e bé ó: «Bʉr o dí minjɨ̂h bɑ́, bé ɑjɨ ójomo o bʉ̂r. Mimbêl myé omér ó dí ejɨ bê.
40009013	Swíʼɨ́ɨ́ gɑ̂. Bɨ̌n ɑ tó jɨ̂ʼ sɑ́ mékɑ̌n mɑ̂ʼ dí elɛ́ɛ ɨ́ Kɑ́lɑr Nzyɛ̌m yɨ́, ó: “Mě gǿm ó, bɨ̌n lɛ̂ʼlɑɑ bʉr ncǿncǿɑ, lɑɑ ó, bɨ̌n jwêʼ me minjwéɑ́ mí ótír.”» Yésʉs nzě kɛl tɨ̂ʼ ó: «Ebě, me ɑ́ bé ɑnzě jébe ótîtyěl o bʉ̂r. Me ɑ́ nze jébe ó, osyɛ̂l o mísyóm.»
40009014	Ompʉ́n mé Jeɑn Ndu-bʉr nzě sîhlě súm Yésʉs ɑ́ be yɨ́. Bê nzě jî e né ó: «Bɨ̌h bɨɛ le oFɑrizyɛ̂n, bé lɨ́ ecici méde pɑ̂ʼ e pɑ̂ʼ lɨ́ ejwě Nzyɛ̌m kûm, ompʉ́n bô bɨ́ɛ l'ɑci ɨ́ yé?»
40009015	Yésʉs, nye e bé ó: «Nzê bɨ̌n búʼlɑ́ ó, bʉr o mû sí bɑ́ŋlɔɔ ɨ́ nzɔɔ ebɑ̂ bɑ́, bé e nkul edi, ɑsoho ɨ́ jɔʼ mbɛ̂l mʉmɑ́ jínɑ ɨ́ duo nzɔ́ɔ yɨ́ ɛ́? Sɔ̂ʼ, yé ɑbe e nkul esɑ̂ nó! Yé ópyɑ̂l jɔʼ dí ó, mbɛ̂l mʉmɑ́ ngɑ́ pɛʼɔɔ ɨ́ sɔ́mɑ́ yɔ́ɔ́ yɨ́. Jɔʼ yɑɑ́ ó bé ngɑ́ kpɑɑ mébúʼ, ci méde yɨ́.»
40009016	«Mʉr nyé ɑnʉɑ̌ kɑ́n jwɑ̂n, ntɔ̂ʼ sɑ̂ ébɑ́gɑ́ lɨ́ esú lé élɑr égʉ́ɑ́ é njʉ̌m kɑ́n, kɑ́n jwɑ̂n wɑɑ́ l'ɑpɑ̌ dubɔɔ ɨ́ medíbé, dulo, ebě, péh kɑ́n jwɑ̂n yɑɑ́, bé ɑdubɔɔ ɨ́ medíbé nó, ɨ́ jɔʼ mʉ̂r ókɑ̌ jøø̌ kɑ́n wɑɑ́ yɨ́, ebɑ́gɑ́ é kɑ́n jwɑ̂n lɑɑ́, lé ópɔʼɑ, ntɔ̂ʼ bɑ́ʼɑ̌ beʼ égʉ́ɑ́ é kɑ́n.
40009017	Nó ntémé ó, bé dí ɑbe lɨ́ elwɑn ményoʼ mejwɑ̂n ɨ́ minjʉ̌m bíntɑʼ bi dí misɛ́ɑ́ e bikʉ́r bí ótír bí yɨ́. Mʉ̂r sɑ́ nó wɑ́, menyoʼ me tɨ̂, mé ógʉ́lwɑ, bintɑʼ ntɔ̂ʼ tʉ̂l, menyoʼ kʉ́mɑ sí, bintɑʼ jwě ntuʼ. Bé lulwɑn ményoʼ mejwɑ̂n ó ɨ́ bintɑʼ bijwɑ̂n. Jɔʼ yɑɑ́ ó bíntɑʼ ngɑ́ gwɑ́ bɑʼlɔɔ yɨ́.»
40009018	Yésʉs jínɑ lɨ́ elwib nɛ́ɛ: nyʉ́ʉ́ njǿø oYúden nzě pyɑ̂l, ntɔ̂ʼ bɨʼ mébóó sí, lɨ́ ejwe nyé kûm. Nye e Yésʉs ó: «Eséhé lɑ̂m, lé ɑlúno jwe ɨ́ bɑ́ɑ́nɑ̂. Dɑmɑ́ jóʼo nó, ntɑɑ́ nzě kɛl nyé mbô, nye nkʉ̂ ciʼe.»
40009019	Yésʉs nzě mɔɑ sí, dû nyê, bé le ompʉ́n bé.
40009020	Bé mû nzɨ́ e nzɨ̌ nɛ́ɛ: nyʉ́ʉ́ mʉ́mɑ́ ɑ́ be mbêl, mecié lɨ́ esʉsolo nyé ɨ́ nyʉ̂l, tɑ̂ŋ mimbû kɑ́m e mimbɑ́ nyɑ́, ntɔ̂ʼ pyɑ̂l Yésʉs kúnókúno ɨ́ koo píhe, cyěn mbô, kúnɑ le odumo ó kɑ́n wé.
40009021	Ebě, nye ɑ́ be lɨ́ ejøʼ ɨ́ lémé wé ó: «Mê sí kúnɑ̌ kúnɑ́ɑ le odumo ó kɑ́n wé nó, me ciʼe.»
40009022	Yésʉs nzě jwɛ̂ʼ píhe, bee mʉ́mɑ́ nɨ̌. Nye e né ó: «Mwɑ̂n wɑ̌m, tɑlɑɑ̌ léme. Búʼó yô, yɨ́ ciʼ gô!» Ɨ́ tyé e tyé gwɑ́r yɑɑ́, mʉmɑ́ wɑɑ́ ntɔ̂ʼ ciʼe.
40009023	Jɔ̌ʼ Yésʉs ɑ́ nze kumǒ mbɛ̌r mé njǿø oYúden yɨ́, nye ɑ́ kɑ bee ó, bʉr o b'ɑ́ be lɨ́ elʉ́o míndie bɑ́, le entumo e bʉ̂r. Tɨ̂ʼ, yé ɑ́ be ó, yé mû ɑ́leŋéleŋé.
40009024	Yésʉs nzě lɛ́ɛ e bé ó: «Búlɑ́ɑ́ gɑ́ wɑ̂, ebě, mwɑ̂n nyɑ̂, nyé ɑjwe. Nye ɨ́ jô.» Bê nzě jo nyé le epyɑ nyê.
40009025	Jɔʼ bé ɑ́ be, bé mû sí pyêl éntumo e bʉ̂r kʉ̌l yɨ́, Yésʉs ntɔ̂ʼ nî mbɛ̌r wɑɑ́, mɛ̂r mɑ̂ mʉmɑ́ wɑɑ́ ɨ́ mbô, ntɔ̂ʼ gbɛl nyé sí.
40009026	Lɔ́ɔ wɑɑ́ nzě jɑlɑ̌ sí yɑɑ́ yɨ́yɛ̂h.
40009027	Jɔ̌ʼ Yésʉs ɑ́ be lɨ́ eduhǒ sûm yɑɑ́, nye mû lɨ́ esɑ́mle yɨ́, bɑɑ́ntím óbɑ́, bê nzě dû nyê, le ebʉ̂ bícím. Bé ó: «Mwɑ̂ mé Dɑvid ɔ́, jɨ́ʼɨ́ɨ́ bɨ́h ekpɑɑ nkóó ɔ̌!»
40009028	Nó ó, ɨ́ jɔ̌ʼ Yésʉs ɑ́ nî mbɛ̌r tʉ́ŋlʉ̌ yɨ́, bɑɑ́ntím bɑɑ́ nzě sîhlě súm nyé ɑ́ be yɨ́. Yésʉs, nye e bé ó: «Nzê bɨ̌n bé lɨ́ ebûʼlɑ ó, mě e nkul esɑ̂ sɑ́ bɨ́n dí ejî nɨ̌ ɛ̌?» Bê nzě kɑm ó: «Eee, Dɑ̂, gǒ e nkul esɑ̂.»
40009029	Nó ó Yésʉs ɑ́ nze kúnɑ e bé mîh. Nye e né ó: «Yé syɛ́yɨɨ bɨ̌n mpʉ̌ búʼó yɨ́n dí yɨ́!»
40009030	Míh mɔ́ɔ́ ntɔ̂ʼ tɑ́ɑre ébee. Yésʉs nzě bɛ̂ŋ bê. Nye e bé ó: «Mě lɛ́ɛ́ bɨ́n ó, ɑnyɑmlě lɛ́ɛ gɑ́ mʉr swîh lɔ́ɔ́ wɨ̂.»
40009031	Dɑmɑ́ jóʼo nó, tœ́ɑ́ bé ɑ́ tô kʉ̌l wɨ́, bé ntɔ̂ʼ tô le ejʉŋlɑ le elɛ́ɛ̌ lɔ́ɔ wɑɑ́ ɨ́ sí yɑɑ́ yɨ́yɛ̂h.
40009032	Jɔʼ bé e boo Yésʉs, bé ɑ́ be, bé mû lɨ́ enkɛ́ɛ yɨ́, bʉr ntɔ̂ʼ nze e nyʉ́ʉ́ mʉ̂r kwɑ́ nyé. Mʉr wɑɑ́ ɑ́ be ó le emúmó, duho e mbi éleme lé ɑ́ be nye ɨ́ nyʉ̂l lɨ́.
40009033	Lě Yésʉs ɑ́ so eleme lɑɑ́, le mʉ̂r ɑ́ pɑ be le emúmó nyɑ́, ɑ́ tɑɑre elwib ntémé. Mentumo me bʉ̂r, mé ntɔ̂ʼ kɑ̂m lɔ̌b wɑɑ́. Bé ó: «Bɨ̌h jínɑ ó, ɑpɑ̌ beě mbi wɨ̂ʼ wɑ̂ʼ ɨ́ sí Ɨ́zrɑɛ̂l!»
40009034	Sɑ̂ gwɑ́r, oFɑrizyɛ̂n bɨ́ɛ, bé ɑ́ be lɨ́ ekʉ́ boʼlo. Bé ó: «Njǿø meleme ó dí ejwe nyé nkul ó, nye sôʼ meleme!»
40009035	Yésʉs nzě tô le etô bínkɑnɑ e bínkɑnɑ byɛ̂h le mékwɑ́r e mékwɑ́r mɛ̂h, lɨ́ etô le elɛ̂ʼle bʉ̂r ɨ́ mempɑ́h bísulɑ́ mɔ́ɔ́, le etúnǒ Mbɨɑmbɨɑ Lɔ́ɔ dí edumo e Mpóʼo mé Dɑ̂ Nzyɛ̌m wɨ́, le eciʼ bʉ̂r o b'ɑ́ be e mekpɑɑ mɨ́mɛ̂h le bijyɛ̂m bíbyɛ̂h bɑ́.
40009036	Ebee nyé ɑ́ bee mentumo me bʉ̂r yɨ́, nye nzě buú jɨ̂ʼ bé nkoó, ebě, nkul ɑ́ si gwíi bê, menyʉ̂l sí tyɛʼ. Bé ɑ́ be ó mpʉ bínteme bi dí ɑbe le mbɔʼlʉ bí.
40009037	Nó nyé ɑ́ lɛ́ɛ le ompʉ́n bé ó: «Yé ɨ́ buo méde mû sí tɨ̂ ɨ́ pemé mɑ́. Yé kɑ̌ sɑ́ɑ ó, bʉr o tó kpɛm.
40009038	Nó, jɨʼlɑɑ gɑ́ e Kúm pemé, ó nye lómɑɑ bilóbilɑ ɨ́ buo buo, ó bé tôʼ kpɛm méde ɨ́ pemé.»
40010001	Nó ó Yésʉs ɑ́ nze jébe ompʉ́n kɑ́m le obɑ́ bé, ntɔ̂ʼ jwe bé nkul jǿø eso mísísǐm mélwɑʼwo le eciʼ mímbél mímyɛ̂h myé ɑ́ be e mekpɑɑ nkʉ̂ bijyɛ̂m mí.
40010002	Bʉr o mílʉ́mlʉ́ mé Yésʉs kɑ́m le obɑ́ bɑɑ́, bé ó bɑ̂: wɑɑ́ esôʼ Simon ɑ́ jɨjébɔɔ ó, “Pierre” nyɑ́, le André, mɨ́ɔɔ́ wé; Jɑcques le mɨ́ɔɔ́ wé, Jeɑn, bɨ́bɛ̂h bwɑ́n mé Zebedê;
40010003	Philippe bé e Bɑrthélemy, Thomɑs bé e Mɑtthieu (mʉr ɑ́ be lɨ́ enʉɑ̌ mɔnɨ́ tœ́ɑ nyɑ́), Jɑcques, mwɑ̂n mé Alfê, Tɑdê,
40010004	Simon, mʉr ɑ́ jɨjébɔɔ ó, “Kɔmlʉ kwɑ́r” nyɑ́, le Yʉ́dɑs Iskɑriôt, mʉr ɑ́ bɛ́mɑ Yésʉs nyɑ́.
40010005	Bʉr kɑ́m le obɑ́ ónɨ̌ ó Yésʉs ɑ́ lómo, nyé osí pɑ̌ jwe bé metǿǿ mɑ̂. Nye ó: «Atô gɑ́ kwɑ́ bʉr o dí ɑbe óYúden bɑ́. Anî gɑ́ ɨ́ nkɑnɑ bʉ̂r ó Sɑmɑrî.
40010006	Tóʼ gɑ́ kwɑ́ kúl bʉ̂r o bé Ɨ́zrɑɛ̂l, ɨ́ binteme mû sí dîm bí.
40010007	Nzɨ́ e nzɨ̌, lɛ́yɨ́ɨ́ gɑ́ ó: “Dɑ̂ mû ó kúno etyêl Mpóʼo nyé ɨ́ sɔ́mɑ́ yɨ́n!”
40010008	Ciʼɨɨ gɑ́ mimbêl. Pɛhɛɛ gɑ́ ojwe. Ciʼɨɨ gɑ́ ntémé minzɨ̂nzɑ̌m. Soʼ gɑ́ meleme. Bɨ̌n bɨ́ bi, ɑbwɑ̂m. Jwéʼ gɑ́ ntémé, ɑbɛ́mɑ.
40010009	Mʉr ɑnʉɑ gɑ́ gʉ̂l yé, dɑmɑ́ jóʼǒ nkóho mɔnɨ́, nkʉ̂ ntémé bwɑ́ mínzɑŋ ɨ́ mimpɨ́ʼ myé.
40010010	Mʉr ɑnʉɑ gɑ́ myɑh wé, nkʉ̂ bidur bibɑ́, nkʉ̂ osípɑh, nkʉ̂ súmu, ebě, lóbilɑ jɑlɑ ó, jwijweŋɔɔ méde mé, jweŋɔɔ̌ jwêʼ.
40010011	«Ɨ́ binkɑnɑ le mekwɑ́r bɨ́n ónî bí, tɑ́ɑ́rɑ́ɑ́ éjî gɑ́, nkʉ̂ yé e mʉr dí ejɑlɑ le ebɑʼle bɨ́n tɨ̂ʼ nyɑ́. Bɨ̌n ɑ dí ɨ́ mbɛ̌r wé, tó pyɑ̂l ɨ́ jɔʼ bɨ́n ólɑɑ tɨ̂ʼ yɨ́.
40010012	Bɨ́n ónî mbɛ̌r wɑɑ́ nó, lɛ́yɨ́ɨ́ gɑ́ ó: “Nzyɛ̌m gbɑ̂ʼ bɨ̌n mepyɛblɑ ɨ́ miléme, bʉr ó mbɛ̌r wɨ̂.”
40010013	Bʉ̂r ó mbɛ̌r wɑɑ́ bɑ́ʼlé bɨ́n mbi dí ejɑlɑ wɨ́ nɛ́ɛ: mepyɛblɑ mɨ́n, mé líʼɨɨ ɨ́ sɔ́mɑ́ yɔ́ɔ́ ɨ́ jɔʼ bɨ́n ólɑɑ, tô yɨ́. Sɑ̂ gwɑ́r, bʉ̂r bɑɑ́ óbe, ɑnʉɑ bɨ́n mpʉ dí ejɑlɑ yɨ́ nó, bɨ̌n ɑ pɛ́ʼ mépyɛblɑ mɨ́n, tô e mê.
40010014	Bé óbe, ɑnʉɑ bɨ́n mbɨ̂mbɨɑ́ ɨ́ gúú mbɛ̌r, nkʉ̂ yʉ́ʉ́ nkɑnɑ, nkʉ̂ ɑkɑ̌m lwǐb yɨ́n nó, pɔʼɑɑ gɑ́ ɨ́ bigúmo byɑɑ́. Bɨ̌n ɑ kúró pím ngɑ́ nɑrɑ bɨ́n ɨ́ mebo nyɨ́.
40010015	Mě lɛ́ɛ́ bɨ́n lɨ́ otyeetye ó, ɨ́ dʉ́ó Nzyɛ̌m ngɑ́ cíʼe bʉ̂r milɔ̌b yɨ́, ntɨ́ʼɑ́ le mekpɑɑ bʉ̂r o bínkɑnɑ le mekwɑ́r mɑɑ́ ngɑ́ bi bí, byé óbe ó, lɑɑ byɑɑ́ mé Sodôm e Gómɔr.»
40010016	«Pɑɑ́ bee gɑ̂: mɨ́ lómo bɨ́n mpʉ bínteme pɑ́ʼ onkœœ! Nó, gwɑ́ di gɑ́ le ocwóó. Cɨ́ɑ́ɑ́ gɑ́ mpʉ ónyʉ́ɑ. Bɨ̌n ɑ tɑ́lɑ́ míléme mpʉ mépɨbɑɑ.
40010017	Bɨ̌n ɑ bɑ́ʼ bʉ̂r, ebě, bé ópur bɨ́n ɨ́ mempɑ́h mílɔ̌b le eŋmɛ́hɔɔ bɨ́n mingɑ́hɑ́ ɨ́ mempɑ́h bísulɑ́ mɔ́ɔ́.
40010018	Bɨ̌n bé ósɑ́ŋɔɔ nó ó ɨ́ lɔ̌b wɑ̂m. Bé ótô e bɨ̌n kwɑ́ mingóvinɑ le etyêl bɨ́n ɨ́ míh mé ójǿø. Bɨ̌n bé ósɑ́ŋɔɔ nó ó, bɨ̌n nkʉ̂ gwɑ́ lɛ́ɛ ótyeetye bɨ́n dí egʉ́ɑ wɨ́ ɨ́ míh mɔ́ɔ́ le míh mé bʉ̂r o dí ɑbe óYúden bɑ́.
40010019	Bé ótô e bɨ̌n ɨ́ mpɑ́h milɔ̌b nó, ɑsyɛl gɑ́ bɑ́ ɨ́ nkɑr wɨ́n le lwǐb bɨ́n ngɑ́ lwib tɨ̂ʼ yɨ́. Nzyɛ̌m ólɛ̂ʼle bɨ́n yɑ̌ ɨ́ tyé gwɑ́r yɑɑ́.
40010020	Ebě, ntʉ bɨ́n ngɑ́ lwib. Sísǐm mé Nzyɛ̌m Sɔ́ŋ wɨ́n ó ngɑ́ lwib ɨ́ bɨ̌n.
40010021	«Mɨ́ɔɔ́ óbɛ́mɑ mɨ́ɔɔ́ ó, bé jʉ́ʼoo nye. Sɔ́ŋ óbɛ́mɑ mwɑ̂n. Bwɑ̂n, bé ógbɔbɑ le obyɛ́l bɔ́ɔ́, jʉ̂ bê.
40010022	Bʉr bɨ́bɛ̂h, bé óbene bɨ́n ɨ́ lɔ̌b wɑ̂m. Nó wɑɑ́ ngɑ́ jûhwo, tó pyɑ̂l lɨ́ esíé nyɑ́, nyɨ́hɑɑ́ ó ngɑ́ ciʼe.
40010023	Bé óntɨ̂ʼ bɨ́n ɨ́ yɨ̂ʼ nkɑnɑ nó: kpɛ́yɨ́ɨ́ gɑ̂, tô ɨ́ yʉ́ʉ́. Mě lɛ́ɛ́ bɨ́n lɨ́ otyeetye ó, Mwɑ̂n mé Mʉr, nye óbɑ́ʼɑ̌ pyɑ̂l, bɨ̌n jínɑ ɑpɑ̌ kumo bínkɑnɑ bí Ɨ́zrɑɛ̂l bíbyɛ̂h.
40010024	«Mpʉ́n ɑ́lɑ́ɑ́ mʉ̂r lɛ́ʼlé nyé nyɑ́; syɛ̂l mesɑ̂ ɑlɑɑ njǿø wé.
40010025	Mpʉ́n sɑ̂ʼ mpʉ mʉ̂r ɑ́ lɛ̂ʼle nye nyɑ́ ɑ́ sɑ̂ yɨ́; syɛ̂l mesɑ̂ sɑ̂ʼ mpʉ njǿø wé. Nó ó dí ejɑlɑ yɨ́. Lʉ́ mbɛ̌r bʉ̂r sí jørɔɔ díe ó, “Béelzébul” nó, yé lɛ́ʼlé ó, bʉr ó mbɛ̌r bʉ̂r wɑɑ́ bɨ́ɛ, bé ókɑ̌ jørɔɔ míe me dí ɨ́ buú bébe mɑ́!»
40010026	«Akpɛ́ɛ gɑ́ bê. Sɑ́ yɨ́yɛ̂h dí lɨ́ esǒ yɨ́, yé ógwíhɑ. Sɑ́ yɨ́yɛ̂h dí solɑ́ yɨ́, yé ógʉ́ŋɔɔ.
40010027	Sɑ́ mé lɛ́ɛ́ bɨ́n lɨ́ ejúrʉ́ʉ́ yɨ́, bɑ́ʼɑ́ lɛ́ɛ gɑ́ yé ɨ́ móhó ɨ́ kpɛŋlɛm. Sɑ́ bɨ́n jóʼó lɨ́ esǒ yɨ́, tyɛ́bɨ́ɨ́ gɑ́ kʉ́ mié, bɨ̌n ɑ túnó yê.
40010028	Ayɨ́ kpɛ́ɛ gɑ́ bʉr o dí e nkul ejʉ̂ bɨ́n nkǒ pɑ́ʼ bípúno, dí ɑbe e nkul ejʉ̂ bɨ́n nkǒ pɑ́ʼ sísǐm bɑ́. Kpɛ́yɨ́ɨ́ gɑ́ njɨ Nzyɛ̌m, mʉr dí e nkul esɑ̂ ó, nyʉ̂l le sísǐm, byé tô jwe ɨ́ bɨ́ siʼe nyɑ́.
40010029	Bé bɛ́mɑ́ bɑ́ɑ́tɔlɔɔ obɑ́ ó, pɑ́rɑ gwɑ́r. Dɑmɑ́ jóʼo nó, kɑ̂r ɑ́tɔlɔɔ ngwɑ́r dí e nkul ekur sí, ɑbe ɨ́ gǿmɑ́ mé Sɔ́ŋ wɨ́n.
40010030	Ntémé, Nzyɛ̌m, nyɨ́ gʉ́ɑ̌ bím mpúo nyɨnyɛ̂h dí bɨ̌n ɨ́ milʉ̂ nyɨ́ tɑ̂ŋ.
40010031	Ayɨ́ jóʼo gɑ́ bé bʉ́ɑ́: bɨ̌n bé le odimé, lɑɑ bɑ́ɑ́tɔlɔɔ ɨ́ buo buo!»
40010032	«Nó mʉ̂r sí tɨ̂ʼ bɨr yé, gbɑ̂n mé témé bʉr nó, me ntémé ógbɑ̂n nyé ɨ́ míh mé Sɔ́ŋ wɑ̌m dí ɨ́ jʉ́ó kʉ́ nyɑ́.
40010033	Sɑ̂ gwɑ́r, mʉ̂r ókɛ́lɑ ɨ́ míh mé bʉ̂r ó, nyé ɑgʉ́ɑ mé nó, me ókɛ́lɑ nyé ntémé ɨ́ míh mé Sɔ́ŋ wɑ̌m dí ɨ́ jʉ́ó kʉ́ nyɑ́.»
40010034	«Abûʼlɑ gɑ́ ó, me ɑ́ nze ó, lɨ́ enzě gbɑ̂ mépyɛblɑ pɑ́ʼ bʉr ó sí yɨ̂. Me ɑ́ bé ɑnzě gbɑ̂ mépyɛblɑ. Me ɑ́ nze ó, lɨ́ enzě tímle pɑ̂-sʉŋ.
40010035	Ebě, me ɑ́ nze bɛ̂ʼ ó, sohó, bé e sɔ́ŋ; eséhe, bé e nyɔ̌ŋ; njyɛl, bé e mpɔ́mlʉ́.
40010036	Mʉr óbɔmɑ le ontɨ̂m le obɨn bé ó ɨ́ mbɛ̌r bʉ̂r wé tʉ́ŋlʉ̌.»
40010037	«Wɑɑ́ dí ekpɛl sɔ́ŋ, nkʉ̂ nyɔ̌ŋ, lɑɑ̌ bím nyé kpɛ́l mé yɨ́ nyɑ́, nye ɨ́ dwɛ̂hwɑ, ɑjɑlɑ e me. Wɑɑ́ kpɛ́l loʼo yé, nkʉ̂ sile wé, lɑɑ̌ bím nyé kpɛ́l mé yɨ́ nyɑ́, nye ɨ́ dwɛ̂hwɑ. Nyé ɑjɑlɑ e me.
40010038	Wɑɑ́ dí ɑnkɛ́ɛ̌ kolôs yé, dû mé nyɑ́, nye ɨ́ dwɛ̂hwɑ. Nyé ɑjɑlɑ e me.
40010039	Wɑɑ́ ngɑ́ kɑmle e cwiʼ yé nyɑ́, ódímle yê. Wɑɑ́ ngɑ́ jwě cwiʼ yé ɨ́ lɔ̌b wɑ̂m nyɑ́, óbɑ́ʼɑ̌ bi yê.»
40010040	«Mʉr nʉ́ɑ́ bɨ́n mbɨ̂mbɨɑ́ nyɑ́, nyě nʉɑ ó me. Wɑɑ́ nʉ́ɑ́ mé nyɑ́, nʉɑ ó, mʉr ɑ́ ntɨh me nyɑ́.
40010041	Mʉr nʉ́ɑ́ ngwíhɑ milɔ̌b mé Nzyɛ̌m mbɨ̂mbɨɑ́ ɨ́ lɔ̌b dǐ ngwíhɑ milɔ̌b mé Nzyɛ̌m wé nyɑ́, óbǐ mbi myɛ́nɑ dí ejweŋɔɔ ógwíhɑ o mílɔ̌b mɑ́. Mʉr nʉ́ɑ́ mʉ̂r dí tîtyěl ɨ́ míh mé Nzyɛ̌m ɨ́ lɔ̌b ótîtyěl wé nyɑ́, óbǐ mbi myɛ́nɑ dí ejweŋɔɔ ótîtyěl o bʉ̂r mɑ́.
40010042	Mě lɛ́ɛ́ bɨ́n lɨ́ otyeetye ó, ɨ́ sɔ́mɑ́ ómpʉ́n bɑ̂m bɨ́bɛ̂h, mʉ̂r ójwe wɑɑ́ dí ɨ́ buú twɑ̂ʼwo tɨ̂ʼ nyɑ́, dɑmɑ́ bě bélé médíbé métɑ́lɑ́ gwɑ́r e gwɑ́r, ebe mʉ̂r wɑɑ́ dí mpʉ́n wɑ̌m nó, nye óbǐ mpɑ̌ŋ myɛ́nɑ.»
40011001	Nó ó, píhe Yésʉs ɑ́ jwe ompʉ́n bé kɑ́m le obɑ́ metié, nye nzě duhǒ gúmo yɑɑ́, tô le elɛ̂ʼle le elɛ́ɛ mílɔ̌b mé Nzyɛ̌m ɨ́ binkɑnɑ bí sí yɑɑ́.
40011002	Jɔ̌ʼ Jeɑn Ndu-bʉr ɑ́ be ɨ́ mbɛ̌r mímbʉʼ yɨ́, nye ɑ́ si jóʼo lɔ́ɔ wé ɑ́ dumo e bisyɛ́ɛlɑ mé Krîst wɨ́. Nó nyé ɑ́ lómo bʉ́ʉ́ ómpʉ́n, bé tôʼ nkǒ Yésʉs ɑ́ be yɨ́, ó bé tôʼ jî e né ó:
40011003	«Nzê go ó mʉr bɨ́h dí ebóno ó, nye ónze nyɑ́ ɛ́? Nzê bɨ̌h bónɑɑ mʉr swîh ɛ̌?»
40011004	Yésʉs nzě yɑlɑ e bé ó: «Tó lɛ́ɛ gɑ́ Jeɑn sɑ́ bɨ́n dí ejóʼo le ebee yɨ́:
40011005	Bɑɑ́ntím, bé mû ó lɨ́ ebɑ́ʼɑ̌ bee. Bʉr o b'ɑ́ tɨtɨ́ɑ bɑ́, bé lɨ́ ecye mbɨ̂mbɨɑ́. Minzɨ̂nzɑ̌m, sí ciʼe. Mingʉʼ, myé mû ó lɨ́ ejóʼo; ojwe lɨ́ epɑh ɨ́ mesoo. Mbɨɑmbɨɑ Lɔ́ɔ, wé mû ó lɨ́ elɛ́ɔɔ kwɑ́ bɑɑ́ntéʼenteʼe o bʉ̂r le bɑɑ́ o dí ɨ́ kpɑɑ nkóó bɑ́.
40011006	Metyɛʼ me mpóm, mé díʼee e mʉr bísyɛ́ɛlɑ byɑ̂m ngɑ́ be, ɑbe ébɔ̌ʼ lé óbɨmɑ nyé ɨ́ léme lɨ́ nyɑ́.»
40011007	Jɔʼ ómpʉ́n mé Jeɑn, bé ɑ́ be, bé mû sí tô yɨ́, Yésʉs nzě tɑ́ɑre élɛ́ɛ éntumo e bʉ̂r lɑɑ́ dumo e Jeɑn ó: «Yé bɨ́n ɑ́ to bee ɨ́ lʉɑ́ yɨ́? Nzê kɑ́ dí epɨ̂ʼlɑ ɨ́ pubó yɨ́ ɛ́?
40011008	Á nó? Bɨ̌n bé ɑ́ to bee yé? Nzê mʉr mbɔ́rɑ́ e bidimé míkɑ́n mí ójɔɔ́ ɛ̌? Bʉr o dí ebwɑ̂r bídimé míkɑ́n mí ójɔɔ́ bɑ́, bé di ó ɨ́ mimbɛ̌r mí ójǿø.
40011009	Á nó, bɨ̌n bé ɑ́ to bee yé? Nzê ngwíhɑ milɔ̌b mé Nzyɛ̌m ɛ̌? Eee, mě lɛ́ɛ́ bɨ́n ó: lɑɑ ngwíhɑ milɔ̌b mé Nzyɛ̌m.
40011010	Ebě, yé ó wɑɑ́ dí tilɑ́ ɨ́ Kɑ́lɑr Nzyɛ̌m ó: “Bɛɛngɛ́ɛ! Mɛm, me múo nzě lómo mʉ̂r milʉ́mlʉ́ wɑ̌m nzɨ́ nyǒ dóló ó, nye tôʼ le esyɛŋle gó nzɨ̌ lɨ́ esôʼ lô.”»
40011011	Yésʉs, nye e bé ó: «Mě lɛ́ɛ́ bɨ́n lɨ́ otyeetye ó, ɨ́ pɑ́ʼ bʉ̂r bɨ́bɛ̂h mû sí byɛ̂l ɨ́ sí yɨ̂ʼ bɑ́, ngwɑ́r mʉr dí entɑɑ̌ Jeɑn nyɑ́ ntʉ́ʼ. Dɑmɑ́ jóʼo nó, ɨ́ Mpóʼo mé Dɑ̂ Nzyɛ̌m, mʉr dí ɑgbɑ́ŋɔɔ ɨ́ nkɔb nyɑ́, nyě e kûm, lɑɑ nyê. Mě lɛ́ɛ́ bɨ́n lɨ́ otyeetye ó, ɨ́ sɑ́ yɨ́yɛ̂h yé ɑ́ byɛ̂l ɨ́ mo mʉ́mɑ́ yɨ́, ɑbe e mʉr ngwɑ́r dí ɨ́ bwɑʼ le buo kûm mpʉ mé Jeɑn Ndu-bʉr. Tó kœb ó, mʉr dí ɨ́ buú twɑ̂ʼwo ɨ́ Mpóʼo mé Dɑ̂ nyɑ́, nye ɨ́ buú bwɑʼ, lɑɑ nyê.
40011012	Tɑ́ɑre ɨ́ jɔ̌ʼ Jeɑn Ndu-bʉr ɑ́ nyɛl edu bʉ̂r yɨ́, nzě kumo ɨ́ bɑ́ɑ́nɑ̂: Mpóʼo mé Dɑ̂, nye lɨ́ esuŋɔɔ e nkul. Bʉr o cére, bé sɑ́ɑ́ ó, bé dɛ́nɨɨ nye e nkul.
40011013	Tɑ́ɑre ɨ́ jɔʼ mé Moïse, tó kumo lɨ́ ogwíhɑ o mílɔ̌b mé Nzyɛ̌m bɨ́bɛ̂h, bé ɑ́ si boo gwîh milɔ̌b mé Nzyɛ̌m, nzě kumo ɨ́ jɔʼ mé Jeɑn nye mʉr tɨ̂.
40011014	Bɨ́n kpɛ́l ékʉ́ gwɑ́ jóʼo mé nó, Jeɑn ó dí Élie, wɑɑ́ nzéɑ́ wé, wé ɑ́ boo lɛ́ɔɔ wɨ́.
40011015	Bɨ́n bé e megwɑ̌l mé éjóʼo nó, bɨ̌n jóʼɑɑ nɑ́ɑ̌!
40011016	«Me ójø̌ʼ myɑ̌ bʉ̂r wɨ̂ʼ e wɑ́ɑ? Wé kʉ́ nøølɑ ó, e bwɑ́ ó ntwǒm dí lɨ́ ebɛhɛɛ mindîndǐl bɑ́, lɨ́ ejéblɑ pɑ́ʼ nyɔ́ɔ́. Bé ó:
40011017	“Bɨ̌h bɨ́ lʉ́o bɨ́n mindie, bɨ̌n l'ɑbwɑl! Bɨ̌h bɨ́ jyɛɛ méjémé mé éswie, bɨ̌n l'ɑjɨ méjwê!”
40011018	Tó kœb ó, Jeɑn, nyɨ́ nze: ɑdɨ́nɑ, ɑde ményoʼ. Bʉr ɨ́ buo buo ntɔ̂ʼ swêʼ nyé ó: “Nyě le eleme!”
40011019	Jɔʼ yɨ̂, Mwɑ̂n mé Mʉr nyɨɛ, nyɨ́ kɑ̌ pyɑ̂l: nye lɨ́ ede méde le menyoʼ. Bʉr bɑɑ́ nzě lɛ́ɛ ó: “Pɑɑ́ bee gɑ́ sɑ̂ ɑ́ngʉ̂ngʉ̌l nɨ̌, nyʉnyóʼ, só bʉr o dí enʉɑ̌ mɔnɨ́ tœ́ɑ bɑ́, só osyɛ̂l o mísyóm!” Sɑ̂ gwɑ́r, ocwóó mé Nzyɛ̌m wɨ́ɛ, wɨ́ kebe ɨ́ bisyɛ́ɛlɑ bi dí eduho tɨ̂ʼ bí.»
40011020	Nó ó Yésʉs ɑ́ jwe binkɑnɑ, súm nyé ɑ́ bu sɑ̂ mesimɑ́ yɨ́, mebě. Nye ó:
40011021	«Nkoó, nye ó e bɨ̌n, bʉr ó Korɑzîn! Nkoó, nye ó e bɨ̌n, bʉr ó Bétsɛ́dɑ! Yé bé mesimɑ́ mé ɑ́ sɑ̂ kwɑ́ nyɨ́n mɑ́, mé ɑ́ syɛ́ɛ ó, Tîr e Sidɔ̂n nó, lɛ́ɛ́, bʉr o tɨ̂, bɨ́ kʉ́bɑ mínkurɑ le elɔmɑ méswií lɨ́ elɛ̂ʼle ó, bɨ́ kɑm éjwirɑ míléme.
40011022	Sɑ̂ yɑɑ́ ó mé dí egwɑ́ kʉ́ lɛ́ɛ bɨ́n ó, dʉ́ó Nzyɛ̌m ngɑ́ cíʼe bʉ̂r milɔ̌b yɨ́, Tîr e Sidɔ̂n, bé ɑ́buú jweŋɔɔ bíntɨ́ʼɑ́ mpʉ bɨ́n.
40011023	Á guɑ, Kɑpernɑ́ʉm, nzê go óbɨ́nɔɔ, tó pyɑ̂l ɨ́ jʉ́ó kʉ́ ɛ́? Tʉ̂toʼó! Go ósulɔɔ sí, tó pyɑ̂l ɨ́ bɨ́ siʼe. Yé bé mesimɑ́ mé ɑ́ syɛ́ɛ kwɑ́ nyɨ́n mɑ́, mé ɑ́ syɛ́ɛ ó, Sodôm nó, mpɑ nkɑnɑ yɑɑ́, yé jínɑ ó tɨ̂, kumo mûh.
40011024	Sɑ́ tɨ̂ʼ ó mé dí elɛ́ɛ bɨ́n ó, ɨ́ dʉ́ó Nzyɛ̌m ngɑ́ cíʼe bʉ̂r milɔ̌b yɨ́, Sidɔ̂n, yé ɑ́buú jweŋɔɔ bíntɨ́ʼɑ́ mpʉ gô, Kɑpernɑ́ʉm.»
40011025	Jɔʼ yɑɑ́ ó Yésʉs ɑ́ nze lɛ́ɛ ó: «Dɑ̂, me lɨ́ ejwe gó kûm, guɑ Njǿø kʉ́ e sí, ebě, go ɑ́ si lɛ̂ʼle bʉr o dí mpʉ bwɑ́ ó ntwǒm bɑ́ bisɑ́ gó ɑ́ sol ocwóó le ogǿɑ ó sí yɨ̂ʼ bí.
40011026	Dɑ̂, yé ó nó. Me lɨ́ egúmlo gô, ebě, go ɑ́ komlo ó, yé syɛ́yɨɨ nó.
40011027	«Sɔ́ŋ wɑ̌m ɑ́ si jwe me bisɑ́ bíbyɛ̂h. Abe e mʉr dí egwɑ́ gʉ́ɑ Mwɑ̂n, pɛ̌ʼ njɨ Nzyɛ̌m Sɔ́ŋ nye omér. Abe e mʉr dí egwɑ́ gʉ́ɑ̌ Nzyɛ̌m Sɔ́ŋ, pɛ̌ʼ njɨ Mwɑ̂n ndu e wɑɑ́ Mwɑ̂n kpɛ́l élɛ̂ʼle nyɑ́.
40011028	«Ntɑ́ʼ gɑ́ kwɑ́ nyɑ̌m, bʉr bɨ́bɛ̂h mû sí tyɛʼ lɨ́ enkɛ́ɛ ódiledile o mímbeʼ bɑ́. Me ójwe bɨ́n egbɑlɑ́.
40011029	Níʼéé gɑ́ ɨ́ jǿǿ yɑ̂m. Bɨ̌n ɑ jóʼló métǿǿ mɑ̂m, ebě, me ɨ́ tɑlɑ̌ njør le embɨɑ é léme. Bɨ̌n nkʉ̂ bi égbɑlɑ́.
40011030	Ebě, jǿǿ yɑ̂m, yé ɑnyɑn. Mbeʼ wɑ̂m, wé ɑdile.»
40012001	Ɨ́ cíl mélû yɑɑ́, Yésʉs bé le ompʉ́n bé, bé ɑ́ be lɨ́ ecɨcɨɨ ɨ́ bipemé méde ɨ́ mimóhó mí sɑ́bɑt. Ádwií ɨ́ gúú móhó nɛ́ɛ: nzɑ nzě mɛ̂r ómpʉ́n bé, bê nzě gɔ́nɑ le enʉnʉɑ méde ɨ́ bipemé byɑɑ́, nzě deŋɔɔ.
40012002	Jɔʼ óFɑrizyɛ̂n, bé ɑ́ bee syɛ́ɛlɑ yɑɑ́ yɨ́, bê nzě lɛ́ɛ e Yésʉs ó: «Pɑɑ́ beě mpʉ ómpʉ́n bô dí esɑ̂ sɑ́ dí ɑjɑlɑ le esyɛ́ɛ ɨ́ móhó sɑ́bɑt yɨ́!»
40012003	Yésʉs nzě yɑlɑ e bé ó: «Nzê bɨ̌n bé ɑ́ bé ɑlɑ́ɑ̌ sɑ́ Dɑvid ɑ́ sɑ̂ ɨ́ jɔʼ nzɑ̂ ɑ́ mɛ̂r bé e sɔ́mɑ́ yé yɨ́ ɛ́?
40012004	Nzê bɨ̌n bé ɑgʉ́ɑ ó, bé ɑ́ si nî mpɑ́h Nzyɛ̌m ɛ̌? Biblêr byé ɑ́ nɛŋɔɔ lɨ́ ejwě Nzyɛ̌m kûm bí, bé e boo Dɑvid, bé ɑ́ si bɑnɑ nʉɑ byê, de. Mʉr ngwɑ́r ɨ́ sɔ́mɑ́ yɑɑ́ ɑ́ bé ɑjɑlɑ le ede byê, njɨ opɑrɑ mé Nzyɛ̌m bé omér.
40012005	Nkʉ̂ ntɔ̂ʼ, nzê bɨ̌n bé ɑ́ bé ɑlɑ́ɑ ɨ́ metié gɑ́ mɨ́nɑ́ ó, ɨ́ móhó sɑ́bɑt wɨ́wɛ̂h, opɑrɑ o dí eséɑ ɨ́ mpɑ́h Nzyɛ̌m bɑ́, bé lɨ́ entɑɑ étié é sɑ́bɑt, ɑbɑ́nɑ̌ jweŋɔɔ mébě ɛ̌?
40012006	Nó mě lɛ́ɛ́ bɨ́n ó nɛ́ɛ: súm mɨ́nɑ́ dí gɑ́ yɨ̂, sɔ̂ʼ, yé ó wɑ̂, dí ɨ́ buú bwɑʼ, lɑɑ̌ mpɑ́h Nzyɛ̌m bɨ́n dí esêʼlě nɨ̌!
40012007	Yé bé bɨ̌n bé ɑ́ si gʉ́ɑ mekɑ̌n me Kɑ́lɑr Nzyɛ̌m mɑ̂: “Me lɨ́ ebuú gø̂m ó, ncǿncǿɑ, lɑɑ ótír bɨ́n dí ejwe mé bɑ́” nó, lɛ́ɛ́, bɨ̌n bé ɑ́ bé ɑjwe bʉ̂r o b'ɑ́ be ɑkúnwo e mpɨŋ bɑ́ mebě.
40012008	Ebě, Mwɑ̂n mé Mʉr ó dí njǿø sɑ́bɑt.»
40012009	Nó, jɔ̌ʼ Yésʉs ɑ́ duho tɨ̂ʼ yɨ́, nye nzě tó nî ɨ́ nyʉ́ʉ́ mpɑ́h sulɑ́ nyɔ́ɔ́.
40012010	Tɨ̂ʼ ó nyé ɑ́ bee nyʉ́ʉ́ mʉ̂r ɑ́ be e mbô ɨ́ swɑ̂m swɑ̂m nyɑ́. Nó bʉr o b'ɑ́ be tɨ̂ʼ bɑ́, bé ɑ́ be ó lɨ́ esɑ́ɑ̌ sɑ́ épur nyé e tɨ̂, bé nkʉ̂ jwe nyé mebě. Sɑ̂ yɑɑ́ ó bé ɑ́ jî e né ó: «Nzê metié gɑ́ mɨ́nɑ́, mé kɑm ó, mʉr óbɛ̌m sɑ́ŋɔɔ dʉ̂m ɨ́ móhó sɑ́bɑt ɛ̌?»
40012011	Yésʉs nzě yɑlɑ e bé ó: «Mɨnɑ́ pɑ́ɑ jøʼ gɑ́ ó, mʉr ngwɑ́r ɨ́ sɔ́mɑ́ yɨ́n, nyě e nteme gwɑ́r ɨ́ kpɔ́ŋ, nteme yɑɑ́ tó lʉ́ŋɑ ɨ́ bɨ́ ɨ́ móhó sɑ́bɑt. Nzê mʉr wɑɑ́ óbe, ɑtó pɛʼ yé ɨ́ bɨ́ yɑɑ́ ɛ̌? Tʉ̂toʼó!
40012012	Tó kœb ó, mʉr, nyě le odimé, lɑɑ̌ nteme! Nó, etié gɑ́ lɨ́nɑ́, lé ɑkɑmle mʉ̂r lɨ́ esɑ̂ syɛ́ɛlɑ ncǿncǿɑ ɨ́ móhó sɑ́bɑt.»
40012013	Nye nzě lɛ́ɛ e mʉr wɑɑ́ ó: «Syɛ́mɨ́ɨ́ mbô.» Mʉr wɑɑ́ ntɔ̂ʼ syɛ̂m mbô, wé ntɔ̂ʼ sɑ̂ mbɨ̂mbɨɑ́ mpʉ wɑɑ́ gúú wé ɑ́ be yɨ́.
40012014	Nó ó óFɑrizyɛ̂n, bé ɑ́ nze tô kʉ̌l, tó sɑ́ɑ pɨ̂ʼ ó, bé jʉ́ʼoo Yésʉs.
40012015	Mpʉ̌ Yésʉs ɑ́ gʉ́ɑ jøʼ yɑɑ́ yɨ́, nye ntɔ̂ʼ duho ɨ́ sûm yɑɑ́. Bʉr ɨ́ buo buo nzě dû nyê. Nye nzě ciʼ mímbêl mímyɛ̂h myé ɑ́ be tɨ̂ʼ mí.
40012016	Nye ntɔ̂ʼ cɨ̂l bé le egbɑ̂ bé mpéné ó, bé l'ɑnyɑmlě lɛ́ɛ mʉ̂r mbi mʉ̂r nyé dí wɨ́.
40012017	Yé ɑ́ syɛ́ɛ nó ó, lɨ́ edirɑ̌ lɔ́ɔ́ ngwíhɑ milɔ̌b Ésɑïe ɑ́ boo cɛmɑ wɨ́, ó:
40012018	«Syɛ̂l mesɑ̂ wɑ̌m mé ɑ́ pɛ̂h ó nyɑ̂. Nye ó wɑɑ́ mé dí ɨ́ buú kpɛl le esoho nyɑ́. Me ɑ́ si gbɑ̂ Sísǐm wɑ̂m lɨ́ nye, lɨ́ esú ó, nye tôʼ le etúno ótîtyěl wɑ̂m lɨ́ bikúl bí bʉ̂r bíbyɛ̂h.
40012019	Nye ɑ́pére mékɑ̌n e mʉr; ɑbʉ̂ cím. Abe e mʉr ngɑ́ jóʼo nyé lɨ́ elwib ɨ́ buo buo témé bʉr.
40012020	Nye ɑ́kóʼó búʼǒ sʉŋ mû sí gwɑrwo yɨ́. Nye ɑ́dímě njʉl mû lɨ́ esɑ́ɑ édíme wɨ́. Nye ósɨsɑ̂ nó ó, tó pyɑ̂l ɨ́ jɔʼ nyé ngɑ́ sɑ̂ ó, otîtyěl, wé ntɑ́ŋɑɑ sɑ́ yɨ́yɛ̂h ɨ́ nkul yɨ́.
40012021	Milémé mí bʉ̂r o dí ɑbe óYúden bɑ́, myé ólóno ɨ́ mpûʼlɑ ó, ɨ́ lɔ̌b nkûl díé lé.»
40012022	Bʉ́ʉ́ bʉ̂r, bê nzě tô e mʉr kwɑ́ mé Yésʉs. Mʉr wɑɑ́ ɑ́ be ó ɑ́ntím. Nye ntémé le emúmó, ebě, eleme, lé ɑ́ be lɨ́ enzɑmrɑ nyê. Yésʉs ntɔ̂ʼ ciʼ mʉ̂r wɑɑ́. Píe tɨ̂, mʉr wɑɑ́ ntɔ̂ʼ tɑ́ɑre ébee le elwib.
40012023	Mentumo me bʉ̂r mɨ́mɛ̂h, mé ntɔ̂ʼ kɑ̂m lɔ̌b wɑɑ́ le ejíŋɔɔ ó: «Mʉr nyɑ̂: bɨ̌n lɛ́ɛ́, nyé ɑbe Mwɑ̂n mé Dɑvid ɨ́?»
40012024	Jɔʼ óFɑrizyɛ̂n, bé ɑ́ jóʼo nó yɨ́, bé ntɔ̂ʼ lɛ́ɔɔ ó: «Mʉr nyɑ̂ʼ so méleme ó, ebě, Béelzébul, njǿø meleme, nye lɨ́ ejwe nyé nkul nyɑɑ́!»
40012025	Mpʉ̌ Yésʉs ɑ́ gʉ́ɑ bitɔŋlɑ́ bé ɑ́ be e byé ɨ́ miléme bí yɨ́, nye e bé ó: «Kúl yɨ́yɛ̂h bʉ̂r o tɨ̂ʼ dí elwímlɑ pɑ́ʼ nyɔ́ɔ́ yɨ́, yé súʼlɑ́ ó ɨ́ twíilʉ̌, ɑkɑ̌ be e bʉr. Nkʉ̂ nkɑnɑ, nkʉ̂ mbɛ̌r bʉ̂r, bʉ̂r o tɨ̂ʼ lwímlɑ́ pɑ́ʼ nyɔ́ɔ́ nó, bé ɑ́kóʼó byéɑ le ejɑh.
40012026	Sɑ́tɑn bé lɨ́ edwih nyé mʉr tɨ̂ʼ ɨ́ bʉr nó, lɛ́ɛ́, nyɨ́ bɔ́ʼɑ ménkɔ̌m mebɑ́. Nó mpóʼo nyé, nye ókɑ̌ gwɑ́ byéɑ le ejɑh nyɑ́?
40012027	Bɨ̌n lɛ́ɛ́ ó, mě so méleme ó, ebě, Béelzébul, nye lɨ́ ejwe mé nkul nyɑɑ́. Á nzé nyɨɛ dí ejwě jyɛɛ́ yɨ́n nyɔ́ɔ́ nkûl eso mê? Bé bʉr o tɨ̂, bé ó dí elɛ̂ʼle ɨ́ kpɛŋlɛm ó, bɨ̌n bé e mebě!
40012028	Yé bé mě so méleme ó, e nkul Sísǐm mé Nzyɛ̌m nó, lɛ́ɛ́, Nzyɛ̌m mû ó kúno etyêl Mpóʼo nyé ɨ́ sɔ́mɑ́ yɨ́n.
40012029	«Mʉr, nyé ɑbe e nkul nî mbɛ̌r mé njɨ́h mʉ̂r, dɛn nyé bisɑ́ byé, nye l'ɑpɑ̌ kɑ̂ʼ nyé nkɑrɑ́ mebó mé nʉ̌n. Píe tɨ̂ʼ ó nyé ngɑ́ sɑ̌ mbɛ̌r wé yɨ́.
40012030	«Mʉr nyɨnyɛ̂h dí ɑbe ɨ́ nkɔ̌m nyɑ̌m nyɑ́, nye me ó ɨ́ nkɔ̌m kɔ́m nkɛ́ɛ́. Nó ntémé ó, wɑɑ́ dí ɑkœb mé lɨ́ esyɛŋ nyɑ́, nye lɨ́ egbɑh ó gbɑhɑ́ɑ.
40012031	Nó ó mé dí egwɑ́ kʉ́ lɛ́ɛ bɨ́n ó, Nzyɛ̌m óbɛ̌m pɛʼ bʉ̂r bibɑɑ nyé ɑ́ niʼe ɨ́ misyóm le melǿǿ mɔ́ɔ́ mɨ́mɛ̂h bí. Sɑ̂ gwɑ́r, mʉ̂r lǿǿ Sísǐm mé Nzyɛ̌m nó, bɑɑ ébébe lɑɑ́, yé ɑ́kóʼó pɛʼɔɔ.
40012032	Mʉr nyɨnyɛ̂h dí elwib e Mwɑ̂n mé Mʉr ebébe nyɑ́, bɑɑ ébébe lɑɑ́, yé óbɛ̌m pɛʼɔɔ. Sɑ̂ gwɑ́r, mʉr ngɑ́ lwib e Sísǐm mé Nzyɛ̌m ebébe nyɑ́, bɑɑ ébébe lɑɑ́, yé ɑ́kóʼó pɛʼɔɔ, dɑmɑ́ jóʼo ɨ́ jɔʼ yɨ̂, dɑmɑ́ jóʼo ɨ́ jɔʼ ésúʼlɑ́ é sí yɨ̂.»
40012033	«Bɨ́n sí lɛ́ɛ ó, lɨ́, yé ɨ́ mbɨɑ nó, lɛ́yɨ́ɨ́ gɑ́ ntémé ó, mpumó nyé, nye ɨ́ mbɨɑ. Bɨ́n sí lɛ́ɛ ó: “Bǒl lɨ́ ó yɨ̂ʼ” nó, kɑmɑɑ gɑ́ ntémé ó, mpumó nyé, nye ó bibol e bibol. Bé gʉ́gʉ́ɑ́ nyɔ̌m lɨ́ ó, sí pɑ̌ bee mpúmó nyé.
40012034	Bɨ̌n bwɑ́ ó méjø̂l bɑ̂! Bɨ̌n bé e nkul elɛ́ɛ bísɑ́ bímpɑ̂ nyɑ́? Ebě, bɨ̌n bé ɨ́ bébe. Sɑ́ mʉ̂r dí e yé lǿŋlɑ́ ɨ́ léme yɨ́, yé ó num wé dí epyêl kʉ̌l.
40012035	Mʉr dí ɨ́ mbɨɑ nyɑ́, nʉnʉɑ bísɑ́ bí émbɨɑ byé ó, lɨ́ ekʉ̌m empɑ̂ lé tʉ́ŋlʉ̌, ntɔ̂ʼ pyêl byé kʉ̌l. Mʉr dí ɨ́ bébe nyɑ́, nʉnʉɑ bísɑ́ bí ébébe byé ó ɨ́ bébebébe ekʉ̌m lé, pyêl byé kʉ̌l.
40012036	Me lɨ́ egwɑ́ kʉ́ nwɑ̂hle bɨ́n ó, ɨ́ móhó écíʼ é mílɔ̌b, bʉr, bé ótó kɑr lɨ́ esú lé ékɑ̌n lɨ́lɛ̂h bé ɑ́ lwilwib, ɑbe e nyɔm lɨ́.
40012037	Nzyɛ̌m ójwe gó mekebe nkʉ̂ mebě ó, ɨ́ mekɑ̌n mô.»
40012038	Nó bʉ́ʉ́ ólɛ̂ʼlɑ o métié, bé le oFɑrizyɛ̂n, bé ɑ́ nze lɛ́ɛ e Yésʉs ó: «Lɛ̂ʼlɑ, bɨ̌h bé lɨ́ edǐ bee ésimɑ́.»
40012039	Nye nzě yɑlɑ e bé ó: «Á bébe bʉ̂r ó myɑ̌ bʉ̂r wɨ̂ʼ ɛ̌! Odûl bé ónzyɛ̌m oswîh! Bé lɨ́ edǐ beě jweʼle dí elɛ̂ʼlě mbi mʉ̂r mé dí wɨ́, duho ɨ́ lʉ́ʉ́ ésimɑ́. Bé ɑ́kóʼó bee ésimɑ́ egwɑ́r, ɑlɑɑ ó lɑɑ́ lé ɑ́ syɛ́ɛ ɨ́ cwiʼ mé Yʉ́nɑs lɨ́.
40012040	Ebě, mbi ngwɑ́r Yʉ́nɑs ɑ́ di ɨ́ mo sû ɨ́ bwɑʼ bwɑʼ mimóhó mílɛ̂l, mipum milɛ̂l yɨ́, mbi ngwɑ́r e ngwɑ́r wɑɑ́ ntémé ó Mwɑ̂n mé Mʉr ngɑ́ di ɨ́ soo mimóhó mílɛ̂l, mipum milɛ̂l wɨ́.
40012041	Ɨ́ dʉ́ó lé écíʼ é mílɔ̌b, bʉrʉ̂m ó Ninevɑ̂, bé ógbɔlwɑ, nwɑ̂hle bʉ̂r ó myɑ̌ bʉ̂r wɨ̂, ebě, bé ɑ́ si jwirɑ miléme píe njóʼɑ́ bé ɑ́ jóʼo lɔ́ɔ́ mé Yʉ́nɑs wɨ́. Nó, pɑɑ́ bee gɑ̂: sɑ́ lɑ́ɑ́ Yʉ́nɑs yɨ́, yé ó wɑ̂!
40012042	Ɨ́ dʉ́ó lé écíʼ é mílɔ̌b, njǿø mʉmɑ́ ɑ́ duhǒ díbé cie nyɑ́, ótyɛ̂b, nwɑ̂hle bʉ̂r ó myɑ̌ wɨ̂, ebě, nye ɑ́ si duho médumo me ntwíʼ, lɨ́ enzě jóʼo métǿǿ mé ócwóó mé Sɑlomɔ̂ŋ. Pɑɑ́ bee gɑ̂: sɑ́ lɑ́ɑ́ Sɑlomɔ̂ŋ yɨ́, yé ó wɑ̂!»
40012043	«Jɔ̌ʼ sísǐm mélwɑʼwo mû sí duho mʉ̂r ɨ́ nyʉ̂l yɨ́, wé sɨ́sɑ́ ó, tô le epómo, lɨ́ esɑ́ɑ̌ gúmó égbɑlɑ. Tó kœb ó, gúmó yɨ́yɛ̂h, yé ó ɨ́ swɑ́h swɑ́h, ɑbe e medíbé. Wé ɑbeě gúmó égbɑlɑ.
40012044	Wé ntɔ̂ʼ lɛ́ɛ ɨ́ wé mʉr tɨ̂ʼ ó: “Mě búlɑ́ ó, tô mbɛ̌r wɑ̂m, gúmó mé ɑ́ duho tɨ̂ʼ yɨ́.” Wé ntɔ̂ʼ búlɑ, tó kœ̌b gumǒ mbɛ̌r yɑɑ́, yé mû ngwɑ́mlɑ́, sɑ́ yɨ́yɛ̂h nkʉmsɑ́ ɨ́ tyé yé.
40012045	Nó wé ntɔ̂ʼ bɑ́ʼɑ̌ nkɛ́ɛ, tó nʉɑ myúú mísísǐm mélwɑʼwo nzɑɑngbɑ́ myé ɑ́ be ɨ́ buú buo cére, lɑɑ wé mí. Mímyɛ̂h ntɔ̂ʼ nzeŋɔɔ, nzě komlɔɔ ódiɑ́ wɔ́ɔ́ ɨ́ mʉr wɑɑ́ tʉ́ŋlʉ̌. Nó ó cwiʼ mʉ̂r wɑɑ́ ɑ́ suʼlɑ bu bébe, lɑɑ̌ jɔʼ ésôʼ yɨ́. Mbi ngwɑ́r e ngwɑ́r wɑɑ́ ntémé ó ngɑ́ be lɨ́ esú é bíbɨ́blɑ bi bʉ̂r ó myɑ̌ wɨ̂ʼ wɨ́.»
40012046	Yésʉs jínɑ lɨ́ elwib e mentumo me bʉ̂r nɛ́ɛ: nyɔ̌ŋ wé, bé e bɨ́ɔɔ́ bé le okɛ́l bé ntɔ̂ʼ pyɑ̂l, tyɛ́bɔɔ̌ kʉ̌l, lɨ́ esɑ́ɑ ménzɨ̌ mé élɛ́ɛlɑ e né.
40012048	Yésʉs nzě yɑlɑ e mʉr ɑ́ nze nye e mpɑ́ŋlɑ nyɑ́ ó: «Nzé dí nyɔ̌ŋ wɑ̌m? Onzé dí bɨ́ɔɔ́ bɑ̂m le okɛ́l bɑ̂m?»
40012049	Nye ntɔ̂ʼ syɛ̂m mbô, lɛ̂ʼlě nko ómpʉ́n bé, bé ɑ́ be yɨ́. Nye e né ó: «Jwɛ́ʼɛ́ɛ! Nyɔ̌ŋ wɑ̌m, bɨ́ɔɔ́ bɑ̂m le okɛ́l bɑ̂m ó bɑ̂.
40012050	Wɑɑ́ nyɨnyɛ̂h dí esɑ̂ gǿmɑ́ mé Sɔ́ŋ wɑ̌m dí ɨ́ jʉ́ó kʉ́ nyɑ́ ó dí mɨ́ɔɔ́ wɑ̌m, kɛ́lɑ̂m le nyɔ̌ŋ wɑ̌m.»
40013001	Ɨ́ dʉ́o lɑɑ́, Yésʉs nzě mɔɑ ɨ́ mbɛ̌r wɑɑ́, tó di sí lɨ́ ebʉ́m é mɑ̂ŋ.
40013002	Mentumo me bʉ̂r nzě swɑ̂l ɨ́ súm nyé ɑ́ be yɨ́. Mpuo bʉr nyɑɑ́ ntɔ̂ʼ sɑ̂ ó, nye mɔ́ɑɑ tɨ̂, tó di sí ɨ́ byɛ̂l. Entumo e bʉ̂r, lɨ́ɛ nzě lîʼ cín, mitîtyěl lɨ́ ebʉ́m é mɑ̂ŋ.
40013003	Nye nzě jwe bé milɛ́ʼlɑ́ ɨ́ nzɨ̌ bikɨkɛnɑ ɨ́ buo buo. Nye ó: «Yé ɑ́ be ó e nyʉ́ʉ́ mbêl mempeʼ ɑ́ to le emyɑm mémpeʼ ɨ́ pemé yé nyɑ́.
40013004	Jɔʼ nyé ɑ́ be, nye mû lɨ́ emyɑm mémpeʼ pemé e pemé yɨ́, wɨ̂ʼ pɑ́ʼ mémpeʼ nzě kur nzɨ́ e nzɨ̌. Binʉ̌n ntɔ̂ʼ sulo, byê nzě tor mémpeʼ mɑɑ́ mɨ́mɛ̂h.
40013005	Gúú pɑ̂ʼ mémpeʼ kur ɨ́ sí mékóʼ, bwɑ̌h mpɑ̂ l'ɑbuo tɨ̂. Mempeʼ, mé ntɔ̂ʼ kpɑ̂hwɑ̌ pɑ̂h, ebě, bwɑ̌h yé ɑ́ be tɨ̂ʼ yɨ́, yé ɑ́ bé ɑbuo.
40013006	Sɑ̂ gwɑ́r, jɔʼ dʉ́o lé ɑ́ kɑh yɨ́, jwéhé nzě ŋmɛ́hɑ, nzě dîʼ mípɑ́hɑ́ mémpeʼ myɑɑ́. Myé ntɔ̂ʼ swɑ̂h, ebě, myé ɑ́ bé ɑbe e mikɑɑlé mimpɑ̂.
40013007	Gúú pɑ̂ʼ mémpeʼ ntémé nzě kur ɨ́ minjwínɨ́nɨ́. Minjwínɨ́nɨ́, myê nzě gǿe, nzě kɑ̂ʼ mípɑ́hɑ́ mémpeʼ myɑɑ́, myê nzě líre.
40013008	Dɑmɑ́ jóʼo nó, gúú pɑ̂ʼ mémpeʼ wɨ́ɛ, wé ɑ́ si kur ɨ́ sí métyɛʼ. Mempeʼ mɑɑ́ nzě gúmo mpúmó. Lɨ́ʼ étín gúmo mpúmó nter. Lʉ́ʉ́ étín, mpumó mekɑ́m mésɑmɑn. Lʉ́ʉ́ ntémé, mpumó mekɑ́m mélɛ̂l.»
40013009	Nye e bé ó: «Mʉr dí e megwɑ̌l mé éjóʼo nyɑ́, nye jóʼɑɑ nɑ́ɑ̌!»
40013010	Nó ómpʉ́n mé Yésʉs, bé ɑ́ nze sîhlě súm nyé ɑ́ be yɨ́, bê nzě jíŋɔɔ e né ó: «Gǒ lwǐb e bé ɨ́ nzɨ̌ bikɨkɛnɑ ɨ́ yé ɛ́?»
40013011	Nye ntɔ̂ʼ yɑlɑ e bé ó: «Bɨ̌n ó Nzyɛ̌m ɑ́ gwîh bisɑ́ mésǒ bi Mpóʼo nyé. Nó bɨ́ɛ ɑ́ bé ɑgwíhɔɔ byê.
40013012	Ebě, mʉr dí e sɑ̂ gwɑ́r nyɑ́, óbɑ́ʼɑ̌ jweŋɔɔ byúú. Nyé odi e byé ɨ́ buo buo. Nó wɑɑ́ dí tʉ̂toʼó, ɑbe e sɔ̂ʼ nyɑ́, ódɛ́ʼɔɔ̌ dɑmɑ́ jóʼo mɑ̂ sɑ̂ gwɑ́r nyé dí e yé yɨ́.
40013013	Mě lwilwib e bé ɨ́ nzɨ̌ bikɨkɛnɑ ó, ebě, bé lɨ́ ejwɛ̂ʼ e mîh mimběʼ, ɑbee. Bé lɨ́ ejôʼlo, ɑjóʼo, ɑgʉ́ɑ ntémé.
40013014	Nó lɔ́ɔ́ mé ngwíhɑ milɔ̌b Ésɑïe, wé ɑ́ dirɑ yɨ́. Nye ɑ́ boo lɛ́ɛ ó: “Bɨ̌n bé ókʉ́ gwɑ́ jôʼlo. Sɑ̂ gwɑ́r, bɨ̌n bé ɑ́kóʼó jóʼo. Bɨ̌n bé ójwɛ̂ʼ. Sɑ̂ gwɑ́r, bɨ̌n bé ɑ́kóʼó bee. Ebě, bʉr bɑ̂, bɨ́ lɨl míléme. Bɨ́ dibe mégwɑ̌l mɔ́ɔ́. Bɨ́ dible míh mɔ́ɔ́, ó, mé ɑyɨ́ kɑ̌ bee, megwɑ̌l mɔ́ɔ́ ɑkɑ̌ jóʼo; ocwóó wɔ́ɔ́, ɑkɑ̌ gʉ́ɑ. Bé ntémé, bé ɑjwirɑ̌ nko mé dí yɨ́, ó me cíʼɨɨ bê.”»
40013016	Yésʉs ntɔ̂ʼ lɛ́ɛ e bé ó: «Bɨ̌n bɨɛ, metyɛʼ me mpóm, mé e bɨ̌n, ebě, míh mɨ́n, mé lɨ́ ebee; megwɑ̌l mɨ́n lɨ́ ejóʼo!
40013017	Mě lɛ́ɛ́ bɨ́n lɨ́ otyeetye ó, ogwíhɑ o mílɔ̌b ɨ́ buo buo le otîtyěl o bʉ̂r, bé ɑ́ gø̂gøm ó, bé béyɨɨ sɑ́ bɨ́n dí ebee yɨ́, sɑ̂ gwɑ́r, ɑbee, le ejóʼǒ sɑ́ bɨ́n dí ejóʼo yɨ́, sɑ̂ gwɑ́r, ɑjóʼo yê.»
40013018	Yésʉs ntɔ̂ʼ lɛ́ɛ ó: «Jóʼlɑ́ɑ́ gɑ́ bé sɑ́ kɨkɛnɑ dí elɛ́ɛ, dumo e mbel mempeʼ yɨ́.
40013019	Jɔʼ mʉ̂r dí elɛ́ɔɔ̌ Mbɨɑmbɨɑ Lɔ́ɔ́ dí edumo e Mpóʼo mé Dɑ̂ Nzyɛ̌m wɨ́, nye l'ɑgbɑ̂ wé ɨ́ nkɔb yɨ́, mʉr wɑɑ́ nøølɑ ó, le empɑh e nzɨ́, gúmó mémpeʼ mé ɑ́ kukur yɨ́. Sɑ́tɑn ntɔ̂ʼ pyɑ̂l, nzě dɛ̂ʼ mpeʼ yé ɑ́ kur ɨ́ lémé mʉ̂r wɑɑ́ yɨ́.
40013020	Nyɑ̂ʼ mʉ̂r nøølɑ ó, e sí mékóʼ, gúmó mpeʼ yé ɑ́ kur yɨ́. Nyɨ́hɑɑ́, nye lɨ́ ejóʼǒ Mbɨɑmbɨɑ Lɔ́ɔ, ntɔ̂ʼ nʉɑ wé e bisʉhʉʉ.
40013021	Sɑ̂ gwɑ́r, lɔ́ɔ wɑɑ́, wé ɑnî nyé ɨ́ léme tʉ́ŋlʉ̌. Nyě jɑɑ́ bɑʼle wé ó njɨ ɨ́ mɑ̂ péh jɔʼ. Jɔ̌ʼ túú le tíblɑ́ mû sí pyɑ̂l ɨ́ lɔ̌b lɔ́ɔ wɑɑ́ yɨ́, nyé obɨm ébɔ̌ʼ ɨ́ léme, ntɔ̂ʼ gwɑ̂ʼ.
40013022	Nyʉ́ʉ́ ntémé nøølɑ ó, e mpeʼ yé ɑ́ kur lɨ́ minjwínɨ́nɨ́ yɨ́. Nye ɑ́ si kʉ jóʼo Mbɨɑmbɨɑ Lɔ́ɔ. Sɑ̂ gwɑ́r, mitúú mí sí le gǿmɑ́ ókúm le ogbɑɑ, byé ɑ́ si dímle nye ɨ́ nzɨ̌ mikóo myɔ́ɔ́, ntɔ̂ʼ kɑ̂ʼ Mbɨɑmbɨɑ Lɔ́ɔ, wé l'ɑkɑ̌ tô dóló.
40013023	Nyʉ́ʉ́ mʉ̂r ntémé nøølɑ ó, e mpeʼ yé ɑ́ kur ɨ́ mpɑ̌ŋ sí métyɛʼ yɨ́. Nyɨ́hɑɑ́, nyɨ́ jóʼǒ Mbɨɑmbɨɑ Lɔ́ɔ, le egwɑ́ nʉɑ wê. Sɑ́ tɨ̂ʼ ó wé ɑ́ gúmo mpumó ɨ́ cwiʼ yé yɨ́. Lɨ̂ʼ étín, lé ɑ́ si gúmo mpumó nter. Lʉ́ʉ́, mpumó mekɑ́m mésɑmɑn. Lʉ́ʉ́ ntémé, mekɑ́m mélɛ̂l.»
40013024	Yésʉs ntɔ̂ʼ bɑ́ʼɑ̌ lɛ́ɛ bé kɨkɛnɑ swîh. Nye ó: «Mpóʼo mé Dɑ̂ Nzyɛ̌m nøølɑ ó, e mʉr ɑ́ be mbɨɑmbɨɑ mpeʼ ɨ́ pemé yé nyɑ́.
40013025	Ɨ́ gúú pum, bʉr bɨ́bɛ̂h ɨ́ bijô ɨ́ súgúgú, nyʉ́ʉ́ ntɨ̂m e mbɨn wé nzě pyɑ̂l ɨ́ pemé yɑɑ́, nzě be bíbébebébe bíkɑ́ gúmó mímbɨɑmbɨɑ mémpeʼ mé ɑ́ beŋɔɔ yɨ́, ntɔ̂ʼ lɑɑ.
40013026	Jɔ̌ʼ mbɨɑmbɨɑ mpeʼ, yé ɑ́ pɑ̂h, gúmo mpúmó yɨ́, bibébebébe bíkɑ́ nzě pɑ̂h ntémé.
40013027	Nó ó ósyɛ̂l o mésɑ̂ ó mʉ̂r pemé, bé ɑ́ nze to jî e né ó: “Dɑ̂, go ɑ́ bé ɑsí bě mbɨɑmbɨɑ mpeʼ ɨ́ pemé yô? Á bébebébe kɑ́ yɨ́ɛ, yê kɑ duho wó?”
40013028	Nye nzě yɑlɑ e bé ó: “Ntɨ̂m e mbɨn wɑ̌m ó b'ɑ́ sɑ̂ mpʉ́nʉ̌.” Nó ó ósyɛ̂l o mésɑ́ bé, bé ɑ́ jî e né ó: “Nzê gʉ́ kɑm ó, bɨ̌h tô tɨ̂ yê, mɑ̂ʼ yé gúmo gwɑ́r ɛ̌?”
40013029	Nye ó: “Heʼé, yé e nkul epyɑ̂l ó, bɨ́n sí tɨ̂ bébebébe kɑ́ nó, yé e nkul etɨ̂l le mpeʼ mpɑ̂.
40013030	Bírɨ́ɨ́ gɑ̂, byé gǿɑɑ sɔ́mɑ́, tó pyɑ̂l ɨ́ jɔ̌ʼ søø ékpɛm, jɔʼ bé ngɑ́ kpɛm méde yɨ́. Jɔʼ yɑɑ́ ó mé ólɛ́ɛ ókpɛmɑ ó, lɨ́ esôʼ, bé tɑ́ɑrɑɑ emɛɛ bébebébe kɑ́ yɑɑ́, kɑ̂ʼ yé mimbom, díʼɔɔ yê. Píe tɨ̂, bé okpɛm méde mempɑ̂, kɑɑle mé ɨ́ nkunɑ nyɑ̌m.”»
40013031	Nye bɑ́ʼɑ̌ nzě sɑ̂ bé yʉ́ʉ́ kɨkɛnɑ. Nye e né ó: «Mpóʼo mé Dɑ̂ Nzyɛ̌m nøølɑ ó, e díh é nzɔ́m nyʉ́ʉ́ mʉ̂r ɑ́ nʉɑ, myɑm ɨ́ pemé yé lɨ́.
40013032	Lé ɑ́ be ɨ́ buú twɑ̂ʼwo ɨ́ sɔ́mɑ́ mpúmó nyɨnyɛ̂h. Sɑ̂ gwɑ́r, ɨ́ jɔʼ lé ɑ́ kɑ pɑ̂h yɨ́, lɨ́ bɑ́nɑ̌ sɑ̂ mpěʼ nɨ́nɨ́ɨ́, lɨ́ elɑɑ mémpeʼ mɨ́mɛ̂h ɨ́ mpwɑʼ, nzě sɑ̂ lɨ́ ɨ́ ntuuu. Binʉ̌n, byê nzě lʉ́o mɔ̂ʼ mɔ́ɔ́ ɨ́ milɔ́ɔ́ mí lɨ́ yɑɑ́.» levure
40013033	Nye ntɔ̂ʼ bɑ́ʼɑ̌ sɑ̂ bé kɨkɛnɑ swîh: «Mpóʼo mé Dɑ̂ Nzyɛ̌m nøølɑ ó, e levure nyʉ́ʉ́ mʉ́mɑ́ ɑ́ sol tʉ́ŋlʉ̌ okílo ó pǔ blêr mekɑ́m mébɑ́ le otɛ̂n yɨ́. Yê nzě nkɑŋle, tó kumo ɨ́ jɔ̌ʼ címé blêr, wé ɑ́ nkɑŋle wɨ́wɛ̂h yɨ́.»
40013034	Yésʉs ɑ́ jwijwe mentumo me bʉ̂r milɛ́ʼlɑ́ mímyɛ̂h ó, ɨ́ nzɨ̌ bikɨkɛnɑ. Nye ɑ́ bé ɑlwib e bé ɨ́ nzɨ̌ swîh.
40013035	Nye ɑ́ sɑ̂ nó ó, milɛ́ɑ́ mé nyʉ́ʉ́ ngwíhɑ milɔ̌b, myé nkʉ̂ dirɑ̌ mbi nyé ɑ́ boo tile wɨ́ʼ ó: «Me ólwib e bé ó ɨ́ nzɨ̌ bikɨkɛnɑ. Me ólɛ́ɛ bé milɔ̌b mi dí misolɑ́ mí, tɑ́ɑre ɨ́ jɔ̌ʼ kʉ́ e sí, byé ɑ́ be ɑpɑ̌ bě kuhɑ́ yɨ́.»
40013036	Yésʉs nzě líʼe éntumo e bʉ̂r, nî mbɛ̌r. Ompʉ́n bé nzě sîhlě súm nyé ɑ́ be yɨ́. Bé e né ó: «Pɑ́ʼlɑ́ɑ́ bɨ́h kɨkɛnɑ mé bébebébe kɑ́ ɨ́ pemé.»
40013037	Yésʉs nzě yɑlɑ e bé ó: «Mʉr dí ebě mpeʼ mpɑ̂ nyɑ́, nye ó Mwɑ̂n mé Mʉr.
40013038	Pemé yé, yé ó sí yɨ̂. Mpɑ̌ŋ mpeʼ, yé lɛ́ʼlé ó, nkɔb bʉr o dí ɨ́ Mpóʼo mé Dɑ̂ Nzyɛ̌m bɑ́. Bébebébe kɑ́, yé ó bʉr o dí ɨ́ nkɔb mé Sɑ́tɑn bɑ́.
40013039	Ntɨ̂m e mbɨn wé ɑ́ nze be bébebébe kɑ́ nyɑ́, nye ó sɔ́ŋ meleme. Søø ékpɛm, wé lɛ́ʼlé ó, esúʼlɑ́ é sí yɨ̂. Okpɛmɑ, bé ó beéngeles mé Nzyɛ̌m.
40013040	Mpʉ bé dí epɛ̌ʼ bébebébe kɑ́, dîʼ yé lɨ́ ebéʼé yɨ́, nó ntémé ó bé ngɑ́ sɑ̂ bʉ̂r lɨ́ esúʼlɑ́ é sí yɨ̂ʼ yɨ́.
40013041	Mwɑ̂n mé Mʉr ólómo bééngeles bé, ó bé ntɑ́ɑ nzě pɛʼ ɨ́ Mpóʼo nyé mebɔ̌ʼ mɨ́mɛ̂h mé óbɨmɑ bʉ̂r ɨ́ miléme ó, bé sɑ̂ʼ misyóm mɑ́. Bé ódwih ntémé osyɛ̂l o mísyóm bɨ́bɛ̂h.
40013042	Nyé oguho bé ɨ́ duró lé ólûl, gúmó bé ójóno le epûʼlo méjye yɨ́.
40013043	Nó bʉ̂r o dí tîtyěl ɨ́ míh mé Nzyɛ̌m bɑ́, ngɑ́ pɑ̌n mpʉ dʉ́o ɨ́ Mpóʼo mé Sɔ́ŋ wɔ́ɔ́ yɨ́. Mʉr dí e megwɑ̌l mé éjóʼo nyɑ́, nye jóʼɑɑ nɑ́ɑ̌!»
40013044	«Mpóʼo mé Dɑ̂ Nzyɛ̌m nøølɑ ó, e sɑ́ dí ɨ́ buo ódimé, yɑɑ́ nyʉ́ʉ́ mʉ̂r ɑ́ sol ɨ́ pemé yɨ́. Nó nyʉ́ʉ́ mʉ̂r swîh ɑ́ to pû, ntɔ̂ʼ kúlwɑ lɨ́ esǒ lé lɑɑ́, nye ntɔ̂ʼ bɑ́ʼɑ̌ búblo yé tɨ̂. Nye nzě buú soho, ntɔ̂ʼ tó bɛ́mɑ mébi mé mɨ́mɛ̂h, búlɑ, nzě bwɑ̂m pemé yɑɑ́ e mɔnɨ́ yé.»
40013045	«Mpóʼo mé Dɑ̂ Nzyɛ̌m nøølɑ ntémé ó, e mʉr dí esɑ́ɑ ébwɑ̂m ópérel ó dí ɨ́ buo ódimé bɑ́.
40013046	Jɔʼ nyé ɑ́ to bee pérel ngwɑ́r ɑ́ be ɨ́ buú buo ódimé nyɑ́ yɨ́, nye ntɔ̂ʼ tó bɛ́mɑ mébi mé mɨ́mɛ̂h, ntɔ̂ʼ búlɑ, nzě bwɑ̂m mbɨɑmbɨɑ pérel wɑɑ́.»
40013047	«Mpóʼo mé Dɑ̂ Nzyɛ̌m bɑ́ʼɑ̌ nøølɑ ó, le ontɑ́m bé dí eguho ɨ́ mɑ̂ŋ lɨ́ esú lé émɛ̂r mímbi mí ósû mímyɛ̂h wɨ́.
40013048	Jɔʼ wé ɑ́ be, wé mû sí lóno yɨ́, ojʉ̂l bé ósû ntɔ̂ʼ dulo wé cín, diŋɔɔ sí, pɛ́hɔɔ ósû, kɑɑlɔɔ mímpɑ̌ŋ mí ósû ɨ́ mekwɑ́m, myɑhɔɔ bɑɑ́ o dí ɑbe e nyɔm bɑ́.
40013049	Mpʉ yɑɑ́ ntémé ó ngɑ́ sɑ́ŋɔɔ lɨ́ esúʼlɑ́ é sí yɨ̂ʼ yɨ́. Beéngeles, bé ónzě gbɑ̂ mbɔ́ʼ pɑ́ʼ bíbɨ́blɑ bi bʉ̂r le otîtyěl o bʉ̂r.
40013050	Bé oguho bíbɨ́blɑ bi bʉ̂r ɨ́ duró lé ólûl. Gʉ̂ʼ ó bé ngɑ́ jóno le epûʼlo méjye yɨ́.»
40013051	Yésʉs nzě jî e bé ó: «Nzê bɨ̌n bé lɨ́ egwɑ́ jóʼo bíkɨkɛnɑ bîʼ bíbyɛ̂h ɛ̌?» Bê nzě sʉ nkɑ̂m.
40013052	Nye nzě lɛ́ɛ e bé ó: «Lɛ̂ʼlɑ metié nyɨnyɛ̂h mû mpʉ́n ɨ́ Mpóʼo mé Dɑ̂ Nzyɛ̌m nyɑ́, nyě nøølɑ ó, e mʉr mbɛ̌r dí etʉ̂to lɨ́ ekʉ̌m lé, nʉnʉɑ bísɑ́ byé tɨ̂. Yɨ̂ʼ jɔʼ, nyě nʉɑ ó bisɑ́ bíjwɑ̂n. Yʉ́ʉ́ jɔʼ, nʉɑ byɑɑ́ bi myɑ̂.»
40013053	Jɔ̌ʼ Yésʉs ɑ́ sil elwib e bé ɨ́ nzɨ̌ bikɨkɛnɑ byɑɑ́ yɨ́, nye ntɔ̂ʼ lɑɑ tɨ̂.
40013054	Nye nzě tô gúmó nyé ɑ́ bwɑʼ yɨ́, nye ntɔ̂ʼ lɛ̂ʼle bʉ̂r ɨ́ mempɑ́h bísulɑ́ mɔ́ɔ́, ɨ́ mbi dí ó, bʉr bɨ́bɛ̂h, bé ɑ́ be ɨ́ buú kɑ̂m wɨ́. Bê nzě jíilɑ ó: «Nyě duhǒ e wɨ̂ʼ ócwóó le mɑ̂ʼ ménkul wó?
40013055	Ntʉ́ʼ mwɑ̂n mé kɑ́bínɑ nyɑ̂ʼ ɑ̌? Ntʉ́ʼ Mɑrie dí nyɔ̌ŋ ɨ́? Jɑcques, Joseph, Simon, bé e Yʉ́dɑ, bé ɑbe bɨ́ɔɔ́ bé?
40013056	Ntʉ́ʼ mɨ́nɑ́ gɑ́ le okɛ́l bɨ́bɛ̂h dí eciʼe wɑ̂ʼ bɑ́ʼ ɛ̌? Á nyɨɛ bɑ́ duho e wɨ̂ʼ ócwóó le nyɨ̂ʼ nkûl wó?»
40013057	Bê nzě bɨm ébɔ̌ʼ ɨ́ miléme, ntɔ̂ʼ benɔɔ nyê. Jɔʼ yɑɑ́ ó Yésʉs ɑ́ nze lɛ́ɛ e bé ó: «Bé jɑɑ́ bene éjwɑ́ɑwo ngwíhɑ milɔ̌b mé Nzyɛ̌m ó, njɨ ɨ́ sí yé le ɨ́ mbɛ̌r bʉ̂r wé tʉ́ŋlʉ̌.»
40013058	Nó Yésʉs ɑ́ kɑ sɑ̂ tɨ̂ʼ ó bwɑ́ mésimɑ́, ɑbuo, ebě, bé ɑ́ bé ɑjyɛ̂ʼwo e nye.
40014001	Jɔʼ yɑɑ́ ó ngóvinɑ Erôd ɑ́ kɑ nze jóʼo bé lɨ́ elwib, dumo e Yésʉs yɨ́.
40014002	Nye le osyɛ̂l o mésɑ́ bé ó: «Yé ó Jeɑn Ndu-bʉr. Nyɨ́ pɑh ɨ́ soo! Sɑ́ tɨ̂ʼ ó nyé dí e nkul esɑ̂ mésimɑ́ yɨ́.»
40014003	Nɑ́ɑ̌ yé ó, Erôd ɑ́ be ó sí dɛ̌n Erodiɑ̂d, mʉmɑ́ me mɨ́ɔɔ́ wé, Philippe. Jeɑn nzě lɛ́ɛ e né ó: «Etié, lé ɑkɑm ó, go bɑ̂ʼ Erodiɑ̂d!» Erôd ntɔ̂ʼ cyen bʉ̂r, ó bé mɛ́rɨɨ Jeɑn. Bê nzě kɑ̂ʼ nyé nkɑrɑ́ mebó mé nʉ̌n, gbɑ́ŋɔɔ nyé ɨ́ mbʉʼ.
40014005	Erôd ɑ́ bɨbe e gǿmɑ́ ó, nyě jʉ́ ó Jeɑn. Sɑ̂ gwɑ́r, nye ɑ́ be lɨ́ ekpɛ́ɛ éntumo e bʉ̂r, ebě, bé ɑ́ lɨlɑ́ɑ ó, Jeɑn ɑ́ be ó ngwíhɑ milɔ̌b mé Nzyɛ̌m.
40014006	Dɑmɑ́ jóʼo nó, ɨ́ jɔ̌ʼ móhó nzɔ́ɔ ebyɛ́l mé Erôd, wé ɑ́ pyɑ̂l yɨ́, eséhé mé Erodiɑ̂d, lé ntɔ̂ʼ bwɑl ɨ́ duo nzɔ́ɔ, Erôd nzě buú kpɛl nzɔ́ɔ nyé ɑ́ bwɑl nyɨ́.
40014007	Erôd nzě kɛʼ nyê, le entɑɑ mínkɑ̂l ó, sɑ́ yɨ́yɛ̂h nyé ngɑ́ gwɑ̂m yɨ́, nye ójwe nyé yɑ̌.
40014008	Eséhe, lê nzě lɛ́ɛ̌ mpʉ nyɔ́ŋ wé ɑ́ pɑ tɨ́e nye yɨ́. Nye e né ó: «Gbɑ́ʼ mé wɑ̂ʼ ɨ́ mpyɑ́ɑ, lʉ́ mé Jeɑn Ndu-bʉr; go ɑ jwé mê!»
40014009	Nyʉ̂l mé ngóvinɑ ntɔ̂ʼ tyɛʼ ɨ́ sɑ́ éséhé lé, lé ɑ́ gwɑ̂m nye yɨ́. Sɑ̂ gwɑ́r, nye ɑ́ kɑ nzoo lómo ó, bé jwêʼ sile wé wɑɑ́ lʉ́ mé Jeɑn. Nye ɑ́ sɑ̂ nó ó, ɨ́ lɔ̌b mínkɑ̂l nyé ɑ́ pɑ ntɑɑ mí le mimbi mi bʉ̂r bé e boo nɔ́ɔ́, bé ɑ́ pûhlɑ mebô lɨ́ ede mí.
40014010	Nye nzě lómo mʉ̂r ɨ́ mbɛ̌r mímbʉʼ lɨ́ etó cíʼě Jeɑn lʉ̂.
40014011	Bé ntɔ̂ʼ nze e lʉ̂ wé ɨ́ mpyɑ́ɑ, bê nzě jweŋɔɔ mɑ̂ mʉmɑ́ wɑɑ́. Nye nzě tó jwe wé nyɔ̌ŋ wé.
40014012	Ompʉ́n mé Jeɑn, bê nzě nkɛ́ɛ̌ múú wé, tó dɨlɔɔ wê. Píe tɨ̂, bé ntɔ̂ʼ tó lɛ́ɛ̌ Yésʉs sɑ́ yɨ́yɛ̂h yé ɑ́ syɛ́ɛ yɨ́.
40014013	Jɔ̌ʼ Yésʉs ɑ́ jóʼo mpɑ́ŋlɑ nyɑɑ́ yɨ́, nye ntɔ̂ʼ mɔɑ tɨ̂, kɑlwo ɨ́ byɛ̂l, nzě tô ɨ́ mɑ̂ lʉ̌n, súm nyé ɑ́ be nye omér yɨ́. Dɑmɑ́ jóʼo nó, ɨ́ jɔʼ bísɔ́mɑ́ bi bʉ̂r, byé ɑ́ kɑ gʉ́ɑ nó yɨ́, byê nzě duɑ ɨ́ binkɑnɑ, nzě dúŋɔɔ̌ Yésʉs e mekʉ̌.
40014014	Jɔ̌ʼ Yésʉs ɑ́ sulo ɨ́ byɛ̂l, bee éntumo e bʉ̂r lɑɑ́ yɨ́, lémé wé kʉ́ nzě jɨ̂ʼ bé nkoó. Nye nzě ciʼ mímbél mímyɛ̂h.
40014015	Mpʉ yé ɑ́ be, yé mû bíí kʉ̌ʼ yɨ́, ompʉ́n bé ntɔ̂ʼ sîhlě súm nyé ɑ́ be yɨ́. Bé e né ó: «Yé mû nɑ́ɑ̌ ó, mejwíne mé pum. Wɑ̂ʼ ntémé, yé ó lʉɑ́. Bwóólɑ́ɑ́ sɔ́mɑ́ bʉ̂r yɨ̂, bé nkʉ̂ tô ɨ́ mekwɑ́r, tó bwɑ̂m méde.»
40014016	Yésʉs nzě lɛ́ɛ e bé ó: «Yé ɑjɨ ó, bé tôʼ gúmo mpoʼ. Bɨ̌n bʉr o tɨ̂, jwéʼ gɑ́ bé mede!»
40014017	Bê nzě lɛ́ɛ e né ó: «Bɨ̌h bé ɑbe e sɔ̂ʼ wɑ̂. Bɨ̌h bé ó njɨ e biblêr bitɛ̂n le osú óbɑ́.»
40014018	Nye ó: «Ntɑ́ʼ gɑ́ me e byɑ̌ wɑ̂.»
40014019	Píe tɨ̂, nye nzě lɛ́ɛ le entumo e bʉ̂r ó, lé díʼee sí ɨ́ dɑ́ɑ́. Nye ntɔ̂ʼ nʉɑ bíblêr bitɛ̂n le osú óbɑ́ bɑɑ́, nzě jwɛ̂ʼ kʉ́, jwě Nzyɛ̌m nzyǒo, nzě pɛ̂ʼ byé bipêh, nzě jwijwe ómpʉ́n bé byɑ̌. Bé ntɔ̂ʼ kɑb éntumo e bʉ̂r biblêr byɑɑ́.
40014020	Mʉr nyɨnyɛ̂h nzě de, jíle, kɑ̂r méde. Ompʉ́n bé nzě kɑɑle bímpubuʼó méde, tɑ̂ŋ mekwɑ́m kɑ́m e mebɑ́, mɨ́mɛ̂h milǿŋlɑ́.
40014021	Bʉrʉ̂m bé ɑ́ de mede bɑ́, bé ɑ́ be ó, lɑɑ ótɔ́ɔ́sin otɛ̂n. Bé ɑ́ bé ɑlɑ́ɑ bʉ́bɑ́ e bwɑ́ ó ntwǒm.
40014022	Abeɑ nɛ́ɛ: Yésʉs nzě tíne ómpʉ́n bé ó, bé kpɑ̂hwɑ kɑlwo ɨ́ byɛ̂l, bé ɑ sɑ́mle, tô lɨ́ ebʉ́m é kɔ́m nkɛ́ɛ́. Jɔʼ yɑɑ́, nye ólîʼ lɨ́ ebwóolo éntumo e bʉ̂r.
40014023	Jɔʼ nyé ɑ́ sil ebwóolo bé yɨ́, nye nzě bére lɨ́ ecø̂ʼ kʉ́, lɨ́ etó jɨʼlɑ e Nzyɛ̌m. Mpʉ dʉ́o, lé ɑ́ be, lé mû sí léŋɑ yɨ́, nye ɑ́ kɑ be gʉ̂ʼ ó, njɨ nye omér.
40014024	Byɛ̂l ɑ́ be ó, nye mû sí bɑ́ buú cɛrɑ le ebʉ̂m. Obóʼó ó mɑ̂ŋ, wê nzě buú ntɨ̂ʼ byɛ̂l, ebě, pubó yé ɑ́ duho ó, nko byɛ̂l ɑ́ be lɨ́ etô yɨ́.
40014025	Ádwií ɨ́ melɔ́mɑ mé mɛ́n nɛ́ɛ: nye nzě dû bê, le ecye ɨ́ medíbé kʉ́.
40014026	Mpʉ ómpʉ́n, bé ɑ́ bee nye lɨ́ ecye ɨ́ medíbé kʉ́ yɨ́, mepɨʼ nzě dîm bé ɨ́ milʉ̂. Bê nzě bil bʉ́ɑ́. Bé ó: «Ndîm ó wɨ̂!» Bʉ́ŋɔɔ bícím.
40014027	Tyé e tyé yɑɑ́, Yésʉs, nye e bé ó: «Tɑlɑɑ gɑ́ miléme. Yé ó me! Ayɨ́ jóʼo gɑ́ bʉ́ɑ́.»
40014028	Pierre nzě lɛ́ɛ e né ó: «Dɑ̂ ɛ̌, yé bé yé ó go tyeetye nó, jébɑ́ɑ́ mé ó, me ntɑ̂ʼ nko gó dí yɨ́, cye kʉ́ medíbé.»
40014029	Yésʉs ntɔ̂ʼ lɛ́ɛ e né ó: «Ntɑ̂ʼ bé!» Pierre ntɔ̂ʼ sulo ɨ́ byɛ̂l, nzě tɑ́ɑrě cyen ɨ́ medíbé kʉ́, tô nkǒ Yésʉs ɑ́ be yɨ́.
40014030	Ejʉ̂ʼrɑ nyé ɑ́ bɑ jʉ̂ʼrɑ pubó yɨ́, nye ntɔ̂ʼ bil bʉ́ɑ́, nzě tɑ́ɑre éjɨ́blɑ le ebʉ̂ bícím. Nye e né ó: «Dɑ̂ ɛ̌, ciʼɨɨ mê!»
40014031	Tyé e tyé yɑɑ́, Yésʉs ntɔ̂ʼ syɛ̂m mbô, mɛ̂r nyê. Nye e né ó: «Á twɑ̂ʼwǒ búʼó yô ɛ̌! Go pɑ sóŋló ɨ́ yé?»
40014032	Bʉr bɑɑ́ obɑ́, bé ntɔ̂ʼ kɑlwo ɨ́ byɛ̂l, pubó nzě síe.
40014033	Bʉr o b'ɑ́ be ɨ́ byɛ̂l bɑ́, bê nzě bɨʼɔɔ mébóó mɔ́ɔ́ sí lɨ́ ejwě Yésʉs kûm. Bé e né ó: «Go ó kwɑhɑ́ Mwɑ̂n mé Nzyɛ̌m tyeetye!»
40014034	Bé ntɔ̂ʼ sîl éntɑɑ mɑ̂ŋ, tó pyɑ̂l lɨ́ ebʉ́m é sí Genezɑrɛ̂t.
40014035	Bʉr ó sí yɑɑ́ nzě jweʼě Yésʉs. Bê nzě cyen bʉ̂r ɨ́ sí yɑɑ́ yɨ́yɛ̂h lɨ́ etúno ó, nyɨ́ pyɑ̂l. Bé ntɔ̂ʼ nze nyé e mimbél mímyɛ̂h.
40014036	Bê nzě jɨʼlɑ e né ó, nye kɑ́mɑɑ ó, bé jɑ́ɑ kúnɑ njɨ le empɑh é kɑ́n wé. Mʉr nyɨnyɛ̂h ɑ́ kúnɑ e né nyɑ́, ɑ́ si ciʼe.
40015001	Jɔʼ yɑɑ́, oFɑrizyɛ̂n le olɛ̂ʼlɑ o métié bé ɑ́ duhǒ Yerʉ́zɑlɛm bɑ́, bê nzě pyɑ̂l gúmó Yésʉs ɑ́ be yɨ́, jíŋɔɔ e né ó:
40015002	«Ompʉ́n bô, bé lɨ́ ebene ébɑʼle métum bímpɑ́m gɑ́ bínɑ́, byé ɑ́ líʼe mɑ́ ɨ́ yé? Ebě, bé ɑbe lɨ́ ejøø mébô ɨ́ jɔʼ bé dí ede yɨ́.»
40015003	Yésʉs nzě yɑlɑ e bé ó: «Bɨ̌n bɨɛ bé lɨ́ ebene ébɑʼle métié mé Nzyɛ̌m ɨ́ yé? Bɨ̌n jɑɑ́ bɨbɑʼlě sɔ̂ʼ ó, njɨ metum mɨ́n.
40015004	Ebě, Nzyɛ̌m ɑ́ lɛ́ɛ ó: “Jwéʼ sʉ́ŋ e nyʉ̌ŋ júu.” Nye ntémé, nye ó: “Mʉr ngɑ́ syɛm sɔ́ŋ nkʉ̂ nyɔ̌ŋ nyɑ́, jɑlɑ ó, jʉ́ŋɔɔ.”
40015005	Tó kœb ó, bɨ̌n bɨɛ̌ lɛ́ɛ́ ó, mʉr nyɨnyɛ̂h ólɛ́ɛ e sɔ́ŋ e nyɔ̌ŋ ó: “Sɑ́ bɨ̂n gwɑ jí ó, me súʼɑɑ bɨ̌n e yɑ̌ yɨ́, mɨ́ kɛʼ yé Nzyɛ̌m.”
40015006	Wɑɑ́ sɑ́ nó nyɑ́, nyé ɑjɑlɑ le ebɑ́ʼɑ̌ súʼo sɔ́ŋ e nyɔ̌ŋ e tɨ̂. Ɨ́ jɔʼ bɨ́n sɑ́ mbi wɑɑ́ yɨ́, bɨ̌n kʉ́ gbɑh nɑ́ɑ̌ ó, etié mé Nzyɛ̌m lɨ́ esú lé édû mín mílɛ́ʼlɑ́ ó tɨ̂ʼ yɨ́!
40015007	Bɨ̌n bɑɑ́nyɑ̂-mikóo bɑ̂! Gʉ́ŋɑ́ɑ́ gɑ́ ó, Ésɑïe ɑ́ si kʉ gwɑ gwîh milɔ̌b mín ɨ́ jɔʼ nyé ɑ́ lɛ́ɛ ó:
40015008	“Nzyɛ̌m lɛ́ɛ́ ó: Kúl yɨ̂, yé jɑɑ́ jwé mé kûm ó, njɨ ɨ́ bikonó bí nǔm kʉ̌l. Tó kœb ó, milémé myɔ́ɔ́, myé ɨ́ buú cɛrɑ e me.
40015009	Júú bé dí ejwe mé yɨ́, yé ó kwɑhɑ́ tʉ̂toʼó, ebě, milɛ́ʼlɑ́ bé dí ejwe bʉ̂r mí, myé jɑɑ́ duho ó, njɨ ɨ́ metié me bʉ̂r.”»
40015010	Nó ó Yésʉs ɑ́ jébe entumo e bʉ̂r, nzě lɛ́ɛ e bé ó: «Jóʼlɑ́ɑ́ gɑ̂! Bɨ̌n ɑ kʉ́ gwɑ́ mɛ̂r ékɑ̌n lɨ̂ʼ ɨ́ milémé mín.
40015011	Ntʉ̌ sɑ́ dí enî mʉ̂r ɨ́ num yɨ́, dí ebɛ̂ʼ pɑ́ʼ mʉr, bé e Nzyɛ̌m. Mʉr bɔ́ʼɑ́ e Nzyɛ̌m ó, ɨ́ lɔ̌b ékɑ̌n e dí eduho nyé ɨ́ num lɨ́.»
40015012	Ompʉ́n mé Yésʉs, bê nzě sîhlě súm nyé ɑ́ be yɨ́. Bé e né ó: «Nzê gʉ́ gʉ́ɑ ó, sɑ́ gô lɛ́ɛ́ nɨ̌, yê bé ó ebɔ̌ʼ ɨ́ nkǒ pɑ́ʼ óFɑrizyɛ̂n ɛ̌? Lê bé sí bɨmɑ bé ɨ́ miléme.»
40015013	Nye ntɔ̂ʼ yɑlɑ e bé ó: «Mpeʼ yɨ́yɛ̂h Sɔ́ŋ wɑ̌m dí ɨ́ jʉ́ó kʉ́ nyɑ́, ɑ́ be ɑbe yɨ́, yé ómunɔɔ ti e mikɑɑlé myé mímyɛ̂h.
40015014	Bírɨ́ɨ́ gɑ́ bê: bé ó bɑɑ́ntím dí elɛ̂ʼle bʉ́ʉ́ bɑ́ɑ́ntím nzɨ̌ bɑ́! Ántím ólɛ̂ʼle nyʉ́ʉ́ ɑ́ntím nzɨ̌ nó, bɨ́bɛ̂h obɑ́, bé ólʉ́ŋɑ ɨ́ bɨ́.»
40015015	Nó ó Pierre ɑ́ nze lwib. Nye e né ó: «Pɑ́ʼlɑ́ɑ́ bɨ́h kɨkɛnɑ̌ nɨ̌.»
40015016	Yésʉs ntɔ̂ʼ lɛ́ɛ ó: «Nzê bɨ̌n jínɑ ó bigʉʼlʉgʉ́ ɛ̌?
40015017	Nzê bɨ̌n jínɑ wɑ̂ʼ ó, ɑpɑ̌ gʉ́ɑ, sɑ́ mʉ̂r gbɑ́ ɨ́ num yɨ́, yé lɑɑ ó ɨ́ mo tʉ́ŋlʉ̌, pyɑ̂l kʉ̌l, ntɔ̂ʼ kur ɨ́ jih ɛ̌?
40015018	Nó sɑ́ dí eduho ɨ́ num yɨ́, duho ó ɨ́ lémé mʉ̂r tʉ́ŋlʉ̌. Sɑ̂ yɑɑ́ ó dí esɑ̂ ó, mʉr bɔ́ʼɑɑ e Nzyɛ̌m yɨ́.
40015019	Ebě, bibɨ́blɑ bíjøʼ bíbyɛ̂h, byé duho ó ɨ́ léme. Byé ó dí: ejǿǿ é bʉ̂r, miswɛbɑ, bimolɑ́, jíbe, eyɑlɑ̌ lɔ̌b mɨ́ɔɔ́ gǒ mʉr lɨ́ onzyɛ́h ónzyɛ́h, le melǿø.
40015020	Bisɑ́ bîʼ ó dí ebɛ̂ʼ pɑ́ʼ mʉr, bé e Nzyɛ̌m! Ntʉ̌ lɔ̌b éde ɑpɑ̌ jøø mébô dí esɑ̂ ó, mʉr bɔ́ʼɑɑ e Nzyɛ̌m.»
40015021	Nó ó Yésʉs ɑ́ duhǒ sûm yɑɑ́, nzě tô ɨ́ mesí mé Tîr e Sidɔ̂n.
40015022	Ádwií tɨ̂ʼ nɛ́ɛ: mʉmɑ́ Kɑnɑ̂n nzě duho kwɑ́r nyɑɑ́, nzě bʉ̂ bícím, le elɛ́ɛ e né ó: «Dɑ̂ ɔ́, Mwɑ̂ mé Dɑvid ɔ́, jɨ́ʼɨ́ɨ́ mé ekpɑɑ nkóó ɔ̌! Sile wɑ̂m, wé ɨ́ bébebébe tyé. Eleme, lé lɨ́ ebuú nzɑmrɑ wê!»
40015023	Yésʉs ɑ́ bé ɑyɑlɑ e né. Ompʉ́n bé ntɔ̂ʼ sîhlě bɑ̌ʼ e Yésʉs. Bé e né ó: «Lɛ́yɨ́ɨ́ nyé ó, nye tôʼ, ebě, nye lɨ́ edû mɨ́nɑ́ gɑ́ le cím ɨ́ num.»
40015024	Yésʉs nzě yɑlɑ e bé ó: «Me ɑ́ jɑɑ lómɔɔ ó, njɨ lɨ́ esú é bínteme bí Ɨ́zrɑɛ̂l mû sí dîm bí.»
40015025	Mʉmɑ́ wɑɑ́, nye ntɔ̂ʼ bɨʼ mébóó sí lɨ́ ejwě Yésʉs kûm. Nye e né ó: «Dɑ̂ ɛ̌, kɛmɨɨ mê!»
40015026	Yésʉs ntɔ̂ʼ yɑlɑ e né ó: «Yé ɑmbɨɑ ó, mede me jɑ́lɑ́ le ejweŋɔɔ bwɑ̂n mɑ́, mé jwéŋɔɔ bwɑ́ bé ómpyê.»
40015027	Mʉmɑ́, nye e né ó: «Dɑ̂ ɛ̌, yé ó nó. Dɑmɑ́ jóʼo nó, bwɑ́ bé ómpyê, bé sɑ́ ó de bítwǐʼ méde bi dí ekur sí téble ɨ́ mbɛ̌r me sɔ́ŋ wɔ́ɔ́ bí.»
40015028	Yésʉs ntɔ̂ʼ lɛ́ɛ e mʉmɑ́ wɑɑ́ ó: «Mʉmɑ́ nyɑ̂, búʼó yô, yé ɨ́ buú bwɑʼ! Yé syɛ́yɨɨ go mpʉ gô pɑ kpɛl yɨ́!» Ɨ́ tyé gwɑ́r yɑɑ́, sile wé, wé ntɔ̂ʼ ciʼe.
40015029	Yésʉs ntɔ̂ʼ duhǒ sûm yɑɑ́, nzě tô ɨ́ nkpɑ̂h mɑ́ŋ mé Gɑlilê. Nye ntɔ̂ʼ bére lɨ́ ecø̂ʼ kʉ́, di sí.
40015030	Mentumo me bʉ̂r ɨ́ buo buo, mé ntɔ̂ʼ nzě súm nyé ɑ́ be yɨ́ le mimbêl ɨ́ buo buo: bɑɑ́ bé ɑ́ tɨtɨ́ɑ bɑ́, bɑɑ́ntím, bɑɑ́ bé ɑ́ be e bijyɛ̂m le emúmó bɑ́, le myúú mímbêl ɨ́ buo buo. Bʉr, bé ɑ́ nze le mimbêl myɑɑ́ bɑ́, bé ɑ́ susul myé ó, sí mekʉ̌ mé, nye nzě ciʼ myê.
40015031	Bʉr nzě buú kɑ̂m lɨ́ ebee bɑ́ɑ́nyɑ̂-emúmó mû lɨ́ elwib; bɑɑ́ bé ɑ́ be e bijyɛ̂m bɑ́, mû mbɨ̂mbɨɑ́; bɑɑ́ bé ɑ́ be lɨ́ etɨ́ɑ bɑ́, mû lɨ́ ecye mbɨ̂mbɨɑ́ ntémé; bɑɑ́ntím mû lɨ́ ebee. Nó ó bʉ̂r bɑɑ́ bé ɑ́ nze gúmlo Nzyɛ̌m kúl bʉ̂r o bé Ɨ́zrɑɛ̂l yɨ́.
40015032	Yésʉs nzě jébe ómpʉ́n bé, ntɔ̂ʼ lɛ́ɛ e bé ó: «Me lɨ́ ejɨ̂ʼ bʉ̂r bɑ̂ʼ nkoó, ebě, mɨnɑ́ gɑ́ le onɔ́ɔ́, bɨ́ di mélú mélɛ̂l, bé ɑkɑ̌ be e sɑ́ éde. Nó mé ɑkpɛl ó, bé swíʼɨɨ l'ɑde. Bé ɑ́mû jɑɑ́ tó nkɑŋɑ sí nzɨ́ e nzɨ̌ lɨ́ eguú e nzɑ̂.»
40015033	Ompʉ́n bé, bê nzě jî e né ó: «Á mɨnɑ́ gɑ́ bɨɛ bé ópʉgʉ́ kœ̌b bím méde jwé éntumo e bʉ̂r lɨ̂ʼ wó? Ɨ́ lʉɑ́ mínɑ́ dí wɨ̂?»
40015034	Yésʉs, nye e bé ó: «Bɨ̌n bé e biblêr yɑ́ɑ̌ bím?» Bé ntɔ̂ʼ yɑlɑ ó: «Nzɑɑngbɑ́, kɑ̌ kɛl bwɑ́ bé ósû.»
40015035	Nye ntɔ̂ʼ lɛ́ɛ le entumo e bʉ̂r ó, bé díʼee sí lɨ́ bibwɑ̌h.
40015036	Nye ntɔ̂ʼ nʉɑ bíblêr nzɑɑngbɑ́ byɑɑ́ le bwɑ́ bé ósû bɑɑ́, jwě Nzyɛ̌m nzyǒo, ntɔ̂ʼ pɛ̂ʼ byê, jwe ómpʉ́n, bé ntɔ̂ʼ kɑb méntumo me bʉ̂r.
40015037	Bʉr bɨ́bɛ̂h, bê nzě de, jíle, kɑ̂r méde. Bimpubuʼó méde ómpʉ́n bé ɑ́ kɑɑle bí, lóŋlo mékwɑ́m nzɑɑngbɑ́.
40015038	Bʉr, bé ɑ́ de bɑ́, bé ɑ́ be ó: bʉrʉ̂m e bʉrʉ̂m, otɔ́ɔ́sin onɑ̂, ɑlɑ́ɑ bʉ́bɑ́ le ontwǒm.
40015039	Jɔʼ nyé ɑ́ sil ebwóolo éntumo e bʉ̂r lɑɑ́ yɨ́, Yésʉs nzě kɑlwo ɨ́ byɛ̂l, tô sí Mɑgɑdɑ̂n.
40016001	OFɑrizyɛ̂n, bé le oSɑjwisyɛ̂n, bê nzě pyɑ̂l kwɑ́ mé Yésʉs. Bé e né ó, nye sɑ̂ʼ bé esimɑ́ e nkul dí eduho ɨ́ jʉ́ó kʉ́ nyɨ́. Sɑ̂ gwɑ́r, bé ɑ́ lwib nó ó, lɨ́ ebóblo nyê.
40016002	Yésʉs nzě lɛ́ɛ e bé ó: «[Bɨ̌n sɨ́sɑ́ ó, bɨ́n sí bee jʉ́o kɑɑ́ e kɑɑ́ ɨ́ bíí kʉ̌ʼ nó, bɨ̌n bé ó: “Jwéhé, yé ókɑh ómɛ́n.”
40016003	Ɨ́ melɔ́mɑ mé mɛ́n, bɨ́n béé jʉ́o kɑɑ́ e kɑɑ́ nó, bɨ̌n lɛ́ɛ́ ó: “Mpíé ónǿø̌ ndǔm.” Nye ntémé bɑ́nɑ̌ nǿø. Bɨ̌n bé nɑ́ɑ̌ lɨ́ ekʉ́ gʉ́ɑ bísɑ̂ bi dí ecémlě jwéhé le mpíé bí. Nzê bɨ̌n bé ɑbe e nkul jwéʼé sɑ́ mû lɨ́ esyɛ́ɛ ɨ́ jɔʼ yɨ̂ʼ yɨ́ ɛ́!]
40016004	Bibɨ́blɑ bi bʉ̂r le odûl bé ónzyɛ̌m oswîh ó dí edǐ bee mésimɑ́. Yé ɑ́kóʼó kɑ̌ be le esimɑ́ eswîh, ɑlɑɑ ó lɑɑ́ lé ɑ́ syɛ́ɛ ɨ́ cwiʼ mé Yʉ́nɑs lɨ́.» Jɔ̌ʼ Yésʉs ɑ́ sil elwib nó yɨ́, bé le ompʉ́n bé ntɔ̂ʼ kɑlwo ɨ́ byɛ̂l, tóŋɔɔ.
40016005	Jɔʼ bé ɑ́ to kumo ɨ́ lʉ́ʉ́ ébʉ́m é mɑ̂ŋ yɨ́, ompʉ́n bé ntɔ̂ʼ bee ó, bé ɑ́ bé ɑnze e biblêr.
40016006	Yésʉs nzě lɛ́ɛ e bé ó: «Bɛɛngɛ́ɛ! Bɨ̌n ɑ bɑ́ʼ óFɑrizyɛ̂n le oSɑjwisyɛ̂n ɨ́ lɔ̌b levure yɔ́ɔ́ bé dí e yé yɨ́.»
40016007	Ompʉ́n bé, bê nzě lɛ́ɛlɑ pɑ́ʼ nyɔ́ɔ́ ó: «Sɑ́ nyê lɛ́ɛ́ yɨ́, nye lɛ́ɛ́ yé ó, ebě, ɨ́ jɔʼ mɨ́nɑ̂ nzé gɑ́ wɑ̂ʼ yɨ́, mɨnɑ́ bé ɑnze gɑ́ e biblêr.»
40016008	Mpʉ̌ Yésʉs ɑ́ gʉ́ɑ jøʼ yɔ́ɔ́ yɑɑ́ yɨ́, nye e bé ó: «Á twɑ̂ʼwǒ búʼó yɨ́n ɛ̂! Bɨ̌n bé lɨ́ elwǐb mpʉ́nʉ̌ ɨ́ yé? Nzê ebe bɨ̂n nzé kɑ̂ʼ, ɑbe e biblêr ɛ̌?
40016009	Nzê bɨ̌n jínɑ ɑpɑ̌ gwɑ́ gʉ́ɑ ɛ̌? Nzê bɨ̌n bé ɑkɑ̌ toŋlo bíblêr bitɛ̂n byé ɑ́ jɑlɑ e bʉrʉ̂m otɔ́ɔ́sin otɛ̂n bí ɛ́? Bɨ̌n bé ɑ́ tœ̂ʼ bimpubuʼó bi tɨ̂, lóŋlo mékwɑ́m méntíɑ́ e byê?
40016010	Nzê bɨ̌n bé ɑkɑ̌ toŋlo bíblêr nzɑɑngbɑ́ byé ɑ́ jɑlɑ e bʉrʉ̂m otɔ́ɔ́sin onɑ̂ bí ɛ́? Bɨ̌n bé ɑ́ tœ̂ʼ bimpubuʼó bi tɨ̂, lóŋlo ómpyɑ́ɑ ontíɑ́?
40016011	Bɨ̌n bé lɨ́ ekɑ̂r égwɑ́ jóʼo mé ɨ́ yé? Me bé ɑlwib e bɨ̌n dumo e biblêr. Bɨ̌n ɑ bɑ́ʼ óFɑrizyɛ̂n le oSɑjwisyɛ̂n ɨ́ lɔ̌b levure yɔ́ɔ́, bé dí e yé yɨ́.»
40016012	Nó yɑɑ́ ó bé ɑ́ kɑ jóʼo nye yɨ́. Nye ɑ́ bé ɑlwib e bé ɨ́ levure . Nye ɑ́ lwilwib e bé ó, dumo le oFɑrizyɛ̂n, bé le oSɑjwisyɛ̂n, ɨ́ lɔ̌b mílɛ́ʼlɑ́ bé ɑ́ jwijwe bʉr lɨ́ onzyɛ́h ónzyɛ́h mí.
40016013	Yésʉs ntɔ̂ʼ tó pyɑ̂l ɨ́ nkɑnɑ̌ Kesɑ́re mé Fílipi. Nye nzě jî le ompʉ́n bé ó: «Bʉr lɨ́lɛ́ɛ́ ó, Mwɑ̂n mé Mʉr, nye nzé?»
40016014	Ompʉ́n, bé ntɔ̂ʼ yɑlɑ ó: «Bɑ̂ʼ bʉ̂r, bé lɛ́ɛ́ ó, go ó Jeɑn Ndu-bʉr. Bʉ́ʉ́, bé ó, go ó Élie. Bʉ́ʉ́ ntémé, bé ó, go ó Jérémie, nkʉ̂ nyʉ́ʉ́ ngwíhɑ milɔ̌b mé Nzyɛ̌m swîh.»
40016015	Nye ntɔ̂ʼ bɑ́ʼɑ̌ jî e bé ó: «Nó bɨ̌n bɨɛ̌ lɛ́ɛ́ ó, me nzé?»
40016016	Simon Pierre ntɔ̂ʼ yɑlɑ ó: «Go ó Mʉ̌r Nzyɛ̌m ɑ́ lœm múló mé jǿø nyɑ́. Go ó Mwɑ̂n mé Nzyɛ̌m dí kublɑkúblɑ nyɑ́.»
40016017	Yésʉs ntɔ̂ʼ lɛ́ɛ e né ó: «Go ó e metyɛʼ me mpóm, Simon Bɑr-Yónɑs. Ntʉ nyʉ̂l bipúno le meciê gwíh gó sɑ̂ yɑɑ́. Yê bé ó Sɔ́ŋ wɑ̌m dí ɨ́ jʉ́ó kʉ́ nyɑ́. Nye ô lɛ́ʼlé gó yɑ̌.
40016018	Mě lɛ́ɛ́ gó ó, díé lô, lé ó: “ekóʼ: Pierre”. Nó lɨ́ ekóʼ énɨ̌ kʉ́ ó mé ngɑ́ bonǒ Mbɛ̌r-Nzyɛ̌m wɑ̂m yɨ́. Wé lwímlɑ́ le Sɑ́tɑn lɨ́ ebɨ̌m e dɔ̂m lé nɛ́ɛ: bisɑ́ bí dɔ̂m byé, byé ɑ́ntɑɑ wé ɨ́ nkul.
40016019	Me ójwe gó sɑb Mpóʼo mé Dɑ̂ Nzyɛ̌m. Nó sɑ́ gó ngɑ́ kɑmle ɨ́ sí yɨ̂ʼ yɨ́, yé díʼee sɑ̂ gwɑ́r yé ɑ́ pɑ kɑmlɔɔ kʉ́ yɨ́. Yɑɑ́ ntémé gó ngɑ́ kɑm ɨ́ sí yɨ̂ʼ yɨ́, yé díʼee ntémé yɑɑ́ Nzyɛ̌m ɑ́ boo kɑm yɨ́.»
40016020	Yésʉs ntɔ̂ʼ gbɑ̂ ómpʉ́n bé mpéné ó, bé l'ɑnyɑmlě lɛ́ɛ mʉ̂r ó, nye ó Mʉ̌r Nzyɛ̌m ɑ́ lœm múló mé jǿø nyɑ́.
40016021	Tɑ́ɑre ɨ́ jɔʼ yɑɑ́, Yésʉs nzě gɔ́nɑ le elɛ́ɛ ómpʉ́n bé ó, yé jɑlɑ ó, nye tôʼ ɨ́ Yerʉ́zɑlɛm, nye síɑɑ e mitúú ɨ́ buo buo ɨ́ mebó mé ótɔ́mɑ́ bʉ̂r, le ojǿø o mpɑ́h Nzyɛ̌m le olɛ̂ʼlɑ o métié. Nye ntémé ójʉ́ŋɔɔ. Lɨ́ elú élɛ̂l píe tɨ̂, nye ópɑh ɨ́ soo.
40016022	Nó Pierre ɑ́ nze tô e né ɨ́ bʉm, nzě jwe nyé mebě. Nye e né ó: «Nzyɛ̌m kɑ́mlɑɑ sɑ̂ yɑɑ́ yɨ́yɛ̂h lɨ́ edirɑ ɨ́ go!»
40016023	Yésʉs nzě jwirɑ, le elɛ́ɛ e Pierre ó: «Sɑ́tɑn, duhɑɑ mé ɨ́ mîh. Go ó ebɔ̌ʼ e dí e nkul ebɨmɑ mé ɨ́ léme lɨ́. Mipɑhlɑ́ myô, myé ɑbe myɑɑ́ mé Nzyɛ̌m, njɨ myɑɑ́ mi bʉ̂r.»
40016024	Yésʉs nzě lɛ́ɛ le ompʉ́n bé ó: «Mʉ̂r sí kpɛl édû mé nó, nye bénɑɑ nye mʉr tɨ̂. Nye ɑ nkɛ́ɛ́ kolôs yé. Nye ɑ dú mê.
40016025	Ebě, mʉr dí ekpɛl ékɑmle e cwiʼ yé nyɑ́, ódímle yê. Tó kœb ó, wɑɑ́ ngɑ́ bîr yé lɨ́ esú lɑ̂m nyɑ́, nyɨ́hɑɑ́ ó ngɑ́ bɑʼle yê.
40016026	Mʉ̂r nʉ́ɑ́ sí yɨ̂ʼ yɨ́yɛ̂h, kɑ̌ tó dímlě cwiʼ yé nó, wɑ́ɑ̌ nyɔm nyé ngɑ́ kɑ̌ lîʼ e wé wɨ́? Yɑ́ɑ̌ sɔ̂ʼ mʉ̂r dí e nkul esyɛ́ɛlɑ lɨ́ esú lé ébɑ́ʼɑ̌ bǐ cwiʼ yé?
40016027	Ebě, Mwɑ̂n mé Mʉr múo nzě pyɑ̂l ɨ́ mencyɛnwɑ me Sɔ́ŋ wé, bé e bééngeles bé. Jɔʼ yɑɑ́ ó nyé ngɑ́ cíʼe bʉ̂r milɔ̌b, dû mpʉ bísyɛ́ɛlɑ byɔ́ɔ́, byé ɑ́ be yɨ́.
40016028	Mě lɛ́ɛ́ bɨ́n lɨ́ otyeetye ó, ɨ́ sɔ́mɑ́ bʉ̂r o dí wɑ̂ʼ bɑ́ɑ́nɑ̂ʼ bɑ́, bʉ́ʉ́, bé ɑ́jwe, ɑpɑ̌ bee Mwɑ̂n mé Mʉr lɨ́ enzě tyêl Mpóʼo nyé.»
40017001	Melú mésɑmɑn, mé osí lɑɑ nɛ́ɛ: Yésʉs nzě nʉɑ̌ Pierre, nʉɑ̌ Jɑcques bé e mɨ́ɔɔ́ wé, Jeɑn. Bê nzě bére écø̂ʼ ɨ́ jɑɑ jɑɑ kʉ́. Bé ɑ́ be gʉ̂ʼ ó, bé omér.
40017002	Nye nzě jwirɑ nyʉ̂l ɨ́ míh mɔ́ɔ́. Nye mû kɑ̌ nyɨ̂n ó, mbi swîh. Mpǒm nyé ɑ́ be ó, nye mû pɑ̌n mpʉ dʉ́o. Mikɑ́n myé pɑn ɨ́ pumo pumo mpʉ mímbɑh mi dʉ́o.
40017003	Kɑ̌ sɑʼ nɛ́ɛ: bé kɑ̌ bee ó, Moïse, bé le Élie, gúmó Yésʉs ɑ́ be yɨ́. Bé e boo nɔ́ɔ́ lɨ́ elɛ́ɛlɑ.
40017004	Pierre nzě lɛ́ɛ e Yésʉs ó: «Dɑ̂ ɛ̌! Yé mbɨɑ ó, mɨnɑ́ díʼee gɑ́ wɑ̂. Gó kpɛ̂l nó, me súmɑɑ gɑ́ mɨnɑ́ mpɑ́lɑ́, bisɑʼ bilɛ̂l: le yô, le yɑɑ́ mé Moïse le yɑɑ́ mé Élie.»
40017005	Mpʉ nyé ɑ́ be, nye jínɑ lɨ́ elwib yɨ́, jwiné ɨ́ ngé ngɨ ngé nzě búblo bê. Ompʉ́n, bé kɑ̌ jóʼo ó, lʉ́ʉ́ écyêl lɨ́ eduho ɨ́ jwiné tʉ́ŋlʉ̌, lɨ́ elɛ́ɛ ó: «Nyɑ̂, nye ó mwɑ̂n wɑ̌m mé dí ɨ́ buú kpɛl nyɑ́. Me lɨ́ ekʉ́ mɛɛlɑ e né. Jʉ́jóʼɑ́ɑ́ gɑ́ nye!»
40017006	Njóʼɑ́ ómpʉ́n bé, bé ɑ́ jóʼo lwǐb yɑɑ́ yɨ́, bé ntɔ̂ʼ kúrwo sí, píʼe mémpǒm ɨ́ bibwɑ̌h ɨ́ mpǒm mé Yésʉs, ebě, bé ɑ́ be ó sí buú bil bʉ́ɑ́.
40017007	Píe tɨ̂, Yésʉs ntɔ̂ʼ sîhlě nko bé ɑ́ be yɨ́, nzě nzêʼre bê. Nye ó: «Gbɔlwɑɑ gɑ́ sí! Ayɨ́ jóʼo gɑ́ bʉ́ɑ́!»
40017008	Tyé e tyé yɑɑ́, ómpʉ́n kɑ́ jwɛ̂ʼ ɨ́ mempɑh mɨ́mɛ̂h nɛ́ɛ: bé jɑɑ́ kɑ̌ bee ó, njɨ Yésʉs nye omér.
40017009	Jɔʼ bé ɑ́ be, bé mû ó lɨ́ esulo écø̂ʼ yɨ́, Yésʉs nzě gbɑ̂ bé mpéné ó: «Anyɑmlě lɛ́ɛ gɑ́ mʉr sɑ́ bɨ̂n beě yɨ́, tó pyɑ̂l ɨ́ jɔʼ Mwɑ̂n mé Mʉr óbe, nye mû sí pɑh ɨ́ soo yɨ́.»
40017010	Nó ó ómpʉ́n bé, bé ɑ́ nze jî e né ó: «Yé bé nó wɑ́, olɛ̂ʼlɑ o métié, bé lɨ́ elɛ́ɛ ó, yé jɑlɑ ó, Élie tɑ́ɑrɑɑ epyɑ̂l ɨ́ yé?»
40017011	Nye ntɔ̂ʼ yɑlɑ e bé ó: «Yê tyeetye ó, Élie, nye ɨ́ jɑlɑ le enze lɨ́ esú ó, nye bɑ́ʼɑ tyêl bísɔ̂ʼ ɨ́ bityé byɔ́ɔ́.
40017012	Nó mě lɛ́ɛ́ bɨ́n ó: Élie, nyɨ́ boó nze. Sɑ̂ gwɑ́r, bé ɑ́ bé ɑjweʼe nyê. Bé ɑ́ sɑ̂ nye ó, mbi cére wɨ́wɛ̂h bé ɑ́ kpɛl esɑ̂ nye wɨ́. Mpʉ yɑɑ́ ntémé ó Mwɑ̂n mé Mʉr ngɑ́ siɑ e túú ɨ́ mebó mɔ́ɔ́ yɨ́.»
40017013	Ompʉ́n bé ntɔ̂ʼ jóʼo ó, nye ɑ́ lwib e bé nó ó, dumo e Jeɑn Ndu-bʉr.
40017014	Jɔ̌ʼ Yésʉs, bé le ompʉ́n bé, bé ɑ́ be, bé mû lɨ́ ekúnwo e gúmó éntumo e bʉ̂r lé ɑ́ be yɨ́, nyʉ́ʉ́ mʉ̂r ntɔ̂ʼ nze, bɨʼ mébóó sí ɨ́ mpǒm mé Yésʉs.
40017015	Nye e né ó: «Dɑ̂ ɛ̌, jɨ́ʼɨ́ɨ́ mwɑ̂n wɑ̌m nkoó, ebě, nye ó nzwoó, lɨ́ esílě bʉ̂ʼ. Nyě sɨ́sɑ́ ó, dumɑ ɨ́ muró, nkʉ̂ ntémé ɨ́ medíbé.
40017016	Me ɑ́ si tô e né kwɑ́ ompʉ́n bô. Sɑ̂ gwɑ́r, bé ɑ́ bé ɑkoʼo éciʼ nyê.»
40017017	Yésʉs ntɔ̂ʼ lɛ́ɛ e bé ó: «Bɨ̌n myɑ̌ bʉ̂r o dí ɑbûʼlɑ wɨ́! Bɨ̌n bé ó njɨ e mesónó. Me kɑ́ɑ bɑ́ʼɑ̌ di ɨ́ sɔ́mɑ́ yɨ́n, tó pyɑ̂l ɨ́ yɑ́ɑ̌ jɔʼ ɛ̌? Me ójûhwo bɨ́n, tó swîʼ yɑ́ɑ̌ sûm ɛ̌? Ntɑ́ʼ gɑ́ me e mwɑ̂n nɨ̌ wɑ̂.»
40017018	Bê nzě nze e mwɑ̂n. Yésʉs ntɔ̂ʼ nkɑ́ŋlɑ le eleme, lé ntɔ̂ʼ duho. Tɑ́ɑre lɨ́ ewɑlɑ egwɑ́r lɑɑ́, tô dóló, loʼo yɑɑ́ ntɔ̂ʼ ciʼe.
40017019	Píe tɨ̂, ompʉ́n bé, bê nzě sîhlě nkǒ Yésʉs ɑ́ be yɨ́, bé mû bé omér. Bé ó: «Bɨ̌h bɨɛ, bé ɑkoʼo épɛʼ lé ɨ́ yé?»
40017020	Nye nzě yɑlɑ e bé ó: «Yé ó ɨ́ lɔ̌b búʼó yɨ́n dí ɨ́ twɑ̂ʼwo yɨ́. Mě lɛ́ɛ́ bɨ́n lɨ́ otyeetye ó, bɨ́n óbe e mɑ̂ búʼó mpʉ díh é nyʉ́ó nó, bɨ̌n bé óbe e nkul elɛ́ɛ le ecǿʼ lɨ̂ʼ ó: “Nkɛ́yɨ́ɨ́ gó mʉr tɨ̂ʼ wɑ̂. Tó tyɛ̂b kɑ̂,” yé óbɑ́nɑ̌ sɑ̂ nó. Abe e sɑ́ yé ógbɑ̂ bɨ́n mekɔblɑ tɨ̂.»
40017022	Jɔʼ bé ɑ́ be, bé jínɑ lɨ́ ecye ɨ́ sí Gɑlilê yɨ́, Yésʉs, nye e bé ó: «Mwɑ̂n mé Mʉr mû ó kúno ebɛ́mɔɔ kwɑ́ bʉr o ngɑ́ jʉ̂ nyé bɑ́.
40017023	Bé ójʉ̂ nyê. Sɑ̂ gwɑ́r, ɨ́ móhó lɛ̂l, nye ópɑh. Nyʉ̂l ntɔ̂ʼ tyɛʼ bé lɨ́ ejóʼo ékɑ̌n lɑɑ́.»
40017024	Jɔ̌ʼ Yésʉs, bé le ompʉ́n bé, bé ɑ́ pyɑ̂l ɨ́ Kɑpernɑ́ʉm yɨ́, bʉr o b'ɑ́ nʉnʉɑ bimɔnɨ́ bítœ́ɑ lɨ́ esú é mpɑ́h Nzyɛ̌m bɑ́, bé ɑ́ si nze nkǒ Pierre ɑ́ be yɨ́. Bé e né ó: «Nzê lɛ̂ʼlɑ wɨ́n nyɨɛ, nye ɑ́jɨ́jɛ́nɑ́ tœ́ɑ ɛ̌?»
40017025	Pierre, nye e bé ó: «Yé ó nó. Nyě sɨ́sɑ́ ó, jɛ́nɑ.» Jɔ̌ʼ Pierre ɑ́ nî mbɛ̌r yɨ́, Yésʉs nzě nyɛɛ́ nʉɑ̌ lwǐb. Nye e né ó: «Simon, guɑ̌ pɑhlě sɨ̂ʼ nyɑ́ ɛ́? Ojǿǿ ó sí yɨ̂, bé nʉnʉɑ̌ mɔnɨ́ tœ́ɑ kwɑ́ onzé? Nzê kwɑ́ bwɑ́n bɔ́ɔ́? Nzê kwɑ́ bʉr oswîh?»
40017026	Nye nzě yɑlɑ e né ó: «Yé ó kwɑ́ ojwóo.» Yésʉs nzě lɛ́ɛ e né ó: «Ɨ́ tɨ̂, yé lɛ́ʼlé ó, yê mpéné ó, mʉ̌r sɑ́ ɑjî bwɑ́n mé njǿø mɔnɨ́ tœ́ɑ.
40017027	Dɑmɑ́ be nó, mɨnɑ́ bé ɑgø̂m egbɑ̂ gɑ́ bé ebɔ̌ʼ lé óbɨmɑ bé ɨ́ miléme lɨ́. Nó, tóʼ, tó guho ésyɛb ɨ́ mɑ̂ŋ. Sû esôʼ gó ójʉ̂ nyɑ́, go ɑ bɛ́ɛ́ nyé num. Go ókœ̌b nzɑ̌ŋ mɔnɨ́ tɨ̂. Nzɑŋ wɑɑ́, wé lɨ́ ejɑlɑ e mɔnɨ́ tœ́ɑ lɨ́ esú é bʉ̂r obɑ́. Go ɑ nʉ́ɑ́ wê, gó otó jɛ́nɑ mɨ́nɑ́ bitœ́ɑ e tɨ̂.»
40018001	Tyé e tyé yɑɑ́, ompʉ́n bé nzě tóŋɔɔ̌ gúmó Yésʉs ɑ́ be yɨ́, lɨ́ etó jíŋɔɔ nyé cíɑ́. Bé ó: «Nzé buú bwɑʼ ósʉ́sʉ́ ɨ́ Mpóʼo mé Dɑ̂ Nzyɛ̌m?»
40018002	Yésʉs nzě jébe mɑ̂ ntwǒm, tyêl nyé ɨ́ mpǒm nyɔ́ɔ́. Nye ó:
40018003	«Mě lɛ́ɛ́ bɨ́n lɨ́ otyeetye ó, bɨ́n bé ɑjwirɑ, bɑ́ʼɑ̌ dǐ mpʉ bwɑ́ ó ntwǒm nó, bɨ̌n bé ɑ́kóʼó nî níʼée ɨ́ Mpóʼo mé Dɑ̂ Nzyɛ̌m.
40018004	Mʉr nyɨnyɛ̂h ójɔr nyʉ̂l nyé, dǐ mpʉ mwɑ̂n nyɑ̂ʼ nyɑ́ ó ngɑ́ buú be sʉ́sʉ́ mʉ̂r ɨ́ Mpóʼo mé Dɑ̂ Nzyɛ̌m.
40018005	Mʉr nyɨnyɛ̂h ngɑ́ nʉɑ̌ mbi mɑ̂ ntwǒm wɨ̂ʼ mbɨ̂mbɨɑ́ ɨ́ díé lɑ̂m nyɑ́, nyě nʉɑ ó me mʉr tɨ̂.
40018006	«Ɨ́ nkǒ pɑ́ʼ bwɑ́n ó dí ejyɛ̂ʼwo e me bɑ́, mʉr nyɨnyɛ̂h ngɑ́ gbɑ̂ ébɔ̌ʼ lé óbɨmɑ ngwɑ́r tɨ̂ʼ ɨ́ léme nyɑ́, yé bɑ́ bě mbɨ̂mbɨɑ́ ɨ́ pɑ́ʼ wé ó, bé tyéelɑɑ nye nkǒʼ nɨ́nɨ́ɨ́ ɨ́ cwíí, ntɔ̂ʼ guho nyé lɨ́ etǒʼ e mɑ̂ŋ, ó nye jɨ́blɑɑ, jwe.
40018007	Nkoó, nyé e bʉr ó sí yɨ̂ʼ dí egbɑ̂ mébɔ̌ʼ mé óbɨmɑ bʉ́ʉ́ bʉ̂r ɨ́ miléme ó, bé sɑ̂ʼ misyóm mɑ́ bɑ́! Yê tyeetye ó, mebɔ̌ʼ me dí ebɨmɑ bʉ̂r ɨ́ miléme mɑ́, mé ɑbe e nkul edi, ɑbe. Sɑ̂ gwɑ́r, nkoó nye ó, e mbi mʉ̂r dí egbɑ̂ bʉ́ʉ́ bʉ̂r mɑ̌ wɨ́!
40018008	«Yé bé mbó gô ngwɑ́r, nkʉ̂ kʉ̌ gô, wé ó dí etíne gó ó, go sɑ̂ʼ misyóm nó, cíʼɑ́ɑ́ wê. Go ɑ gúhó wé lɨ́ ejɑɑ, ebě, yé mbɨɑ ɨ́ pɑ́ʼ gô ó, go díʼee le bijyɛ̂m nkʉ̂ e cîʼlɑ̌ kʉ̌ tyé cwiʼ, ntɔ̂ʼ jwe, kɑ̌ tó beě cwiʼ mpɑ̂, lɑɑ ó, go díʼee e mebó mébɑ́ le mekʉ̌ mebɑ́ mô, go gúhɔɔ ɨ́ siʼe dí ejúǒ kɔ́m ti e kɔ́m yɨ́.
40018009	Yé bé díh lô ó dí etíne gó ó, go sɑ̂ʼ misyóm nó, pɛʼɛɛ lê. Go ɑ myɑ́h lé kɑ́ kɑ́ lɨ́ ejɑɑ, ebě, yé mbɨɑ ɨ́ pɑ́ʼ gô ó, go díʼee le dîh egwɑ́r, tó beě cwiʼ mpɑ̂, lɑɑ ó, go díʼee e míh mébɑ́ mô, kɑ̌ tó guhɔɔ ɨ́ bɨ́ siʼe.
40018010	«Gwɑ́ di gɑ́ le ocwóó ó, bɨ̌n ɑyɨ́ pyêh mwɑ̂n ngwɑ́r lɨ́ bwɑ́n bɑ̂, ebě, mě lɛ́ɛ́ bɨ́n ó: beéngeles bɔ́ɔ́ dí kʉ́ bɑ́, bé lɨ́ ebee ɨ́ tooobó mpǒm me Sɔ́ŋ wɑ̌m dí ɨ́ jʉ́ó kʉ́ nyɑ́ ɨ́ jɔʼ yɨ́yɛ̂h.»
40018012	«Bɨ̌n bé lɨ́ epɑhlě sɑ́ yɨ̂ʼ nyɑ́? Yé bé mʉr, nyě e binteme nter, nteme gwɑ́r ntɔ̂ʼ dîm nó, nye ólíʼe bínteme mekɑ́m ebǔ le ebǔ lɨ́ ecø̂ʼ kʉ́, ntɔ̂ʼ tó sɑ́ɑ yɑɑ́ yé ɑ́ dîm yɨ́. Yé ɑbe nó?
40018013	Mě lɛ́ɛ́ bɨ́n lɨ́ otyeetye ó, nyé óbe, nye mû sí bee yé nó, nye óbuú soho ɨ́ lɔ̌b nteme yɑɑ́, lɑɑ̌ mpʉ nyé sóhɑɑ ɨ́ lɔ̌b bínteme mekɑ́m ebǔ le ebǔ byé ɑ́ be ɑdîm bí yɨ́.
40018014	Nó ntémé, gǿmɑ́ mé Sɔ́ŋ wɨ́n dí ɨ́ jʉ́ó kʉ́ nyɑ́, yé ɑbe ó, nye dímlɑɑ mwɑ̂n ngwɑ́r ɨ́ bwɑ́n bé.»
40018015	Yésʉs, nye e bé ó: «Mɨ́ɔɔ́ gǒ sí sɑ̂ syóm nó, tóʼ, tó sɑ́ɑ nyê. Go ɑ lɛ́ʼlé nyé syóm wɑɑ́, bɨ̌n e nɔ́ɔ́ obɑ́. Nyé sí jóʼo gó nó, gʉ́ŋɑ́ɑ́ ó, gʉ́ pɛʼ mɨ́ɔɔ́ gǒ ɨ́ syóm.
40018016	Nó nyé bé ɑkɑ̌ jóʼo gó nɛ́ɛ: go ɑ nʉ́ɑ́ mʉ̂r ngwɑ́r, nkʉ̂ obɑ́, ebě,: “Lɔ̌b wɨ́wɛ̂h kʉ́ gwɑ́ gʉ́ŋɔɔ ó le oboʼlo obɑ́, nkʉ̂ ntɔ̂ʼ olɛ̂l.”
40018017	Nyé sí bene lɨ́ ejóʼo bɨ́n le onɔ́ɔ́ nó, gó otô e né ɨ́ Mbɛ̌r-Nzyɛ̌m. Nyé sí bɑ́ʼɑ̌ bene lɨ́ ejóʼo bʉ̂r ó Mbɛ̌r-Nzyɛ̌m nó, nye sûʼlɑɑ di ɨ́ míh mɨ́n mpʉ mʉ̂r bikûl, nkʉ̂ ó mpʉ nǿɑ mɔnɨ́ tœ́ɑ.
40018018	«Mě lɛ́ɛ́ bɨ́n lɨ́ otyeetye ó, sɑ́ bɨ́n ngɑ́ kɑmle ɨ́ sí yɨ̂ʼ yɨ́, yé díʼee sɑ̂ gwɑ́r yé ɑ́ pɑ kɑmlɔɔ kʉ́ yɨ́. Yɑɑ́ bɨ́n ngɑ́ kɑm ɨ́ sí yɨ̂ʼ yɨ́, yé díʼee ntémé yɑɑ́ Nzyɛ̌m ɑ́ boo kɑm ɨ́ jʉ́ó kʉ́ yɨ́.
40018019	«Me lɨ́ ebɑ́ʼɑ̌ lɛ́ɛ bɨ́n ó: bʉ̂r obɑ́ ɨ́ sɔ́mɑ́ yɨ́n sí syɛŋɑ lɨ́ ejî Sɔ́ŋ wɑ̌m dí ɨ́ jʉ́ó kʉ́ nyɑ́ sɔ̂ʼ nó, nye ósɑ̂ bé yɑ̌.
40018020	Ebě, gúmó bʉ̂r obɑ́, nkʉ̂ olɛ̂l, dí esyɛŋɑ ɨ́ díé lɑ̂m yɨ́, mɛm mʉr tɨ̂, me óbe ó tɨ̂, pɑ́ʼ nyɔ́ɔ́.»
40018021	Pierre nzě sîhlě nkǒ Yésʉs ɑ́ be yɨ́, nzě jî e né ó: «Dɑ̂ ɛ̌, nzɔʼ ntíɑ́ mé jɑ́lɑ́ le epɛʼ bíbɑɑ mé ɑ́ pɑ lɑ́ɑ mɨ́ɔɔ́ wɑ̌m bí, ɨ́ jɔʼ nyé dí ebɑ́ʼɑ̌ sɑ̂ mbǐ syóm ngwɑ́r ɨ́ pɑ́ʼ wɑ̂m yɨ́? Nzê tó pyɑ̂l nzɔ̂ʼ nzɑɑngbɑ́ ɛ̌?» Yésʉs, nye e né ó:
40018022	«Mé ɑlɛ́ɛ gó ó, tó pyɑ̂l nzɔ̂ʼ nzɑɑngbɑ́, njɨ tó pyɑ̂l mékɑ́m nzɑɑngbɑ́ nzɔʼ nzɑɑngbɑ́.»
40018023	«Nó, Mpóʼo mé Dɑ̂ Nzyɛ̌m nøølɑ ó, e nyʉ́ʉ́ njǿø ɑ́ be lɨ́ egø̂m élɑ́ɑ ósyɛ̂l o mésɑ́ bé sitɔ̂ʼ nyɑ́.
40018024	Mpʉ nyé ɑ́ be, nye mû lɨ́ etɑ́ɑre élɑ́ɑ mémpʉ́lɑ́ mɑɑ́ yɨ́, nó ó bé ɑ́ nze kwɑ́ nyé e nyʉ́ʉ́ syɛ̂l mesɑ̂ ɑ́ be nye e mpʉ́lɑ́, mebɨ́ʼ bímɔnɨ́ bí gʉ̂l otɔ́ɔ́sin kɑ́m nyɑ́.
40018025	Mpʉ nyé ɑ́ be ɑbe e sɑ́ nyé jɛ́nɑɑ yɨ́, sɔ́ŋ wé ntɔ̂ʼ jwe cwíí ó, bé bɛ́mɑɑ nye, le mʉmɑ́ wé, le bwɑ́n bé ti e bisɑ́ bíbyɛ̂h nyé ɑ́ be e byé bí, ó nye jɛ́nɑɑ mpʉ́lɑ́ nyé.
40018026	Nó ó syɛ̂l mesɑ̂ nɨ̌ ɑ́ bɨʼ mebóó sí ɨ́ mpǒm nyé, nzě tɑ́ɑre éjɨʼlɑ e né. Nye e né ó: “Júhwɑ́ɑ́ mê! Me ójɛ́nɑ gó sɑ́ yɨ́yɛ̂h mé dí go e yɑ̌ yɨ́!”
40018027	Mpʉ nyé ɑ́ jɨ̂ʼ nye nkoó yɨ́, nye ntɔ̂ʼ pɛʼ nyé mpʉ́lɑ́ nyɑɑ́ nyɨnyɛ̂h. Nye nzě bîr ó, nye tôʼ.
40018028	«Tœ́ɑ́ syɛ̂l mesɑ̂ nɨ̌ ɑ́ tô kʉ̌l wɨ́, nzě bɔmɑ e mʉr njoo yé, ɑ́ be nye e mpʉ́lɑ́ minzɑŋ mí mɔnɨ́ nter nyɑ́. Nó nyé ɑ́ nze mɛ̂r nye, nzě syɛ̂ʼ nyé etɑ́m ɨ́ cwíí. Nye e né ó: “Jɛ́nɑ́ɑ́ mé bím gó dí me e yɑ̌ yɨ́!”
40018029	Nó só wé ɑ́ nze bɨʼ mebóó sí, tɑ́ɑre éjɨʼlɑ e né. Nye e né ó: “Júhwɑ́ɑ́ mê. Me ójɛ́nɑ gó sɑ́ mé dí go e yɑ̌ yɨ́!”
40018030	Sɑ̂ gwɑ́r, nyɨɛ ɑ́ bé ɑkpɛl éjɨ̂ʼ só wé nkoó. Nye nzě mɔɑ, gbɑ̂ nyé ɨ́ mbʉʼ, tó bónǒ jɔʼ nyé ngɑ́ jɛ́nɑ nyé mpʉ́lɑ́ nyɑɑ́ yɨ́.
40018031	Tó kœb ó, bʉ́ʉ́ bʉ̂r ó njoo yé, jɔʼ bé ɑ́ bee syɛ́ɛlɑ yɑɑ́ yɨ́, nyʉ̂l ntɔ̂ʼ tyɛʼ bê. Bê nzě tó bee sɔ́ŋ wɔ́ɔ́ le onɔ́ɔ́, lɛ́ɔɔ nyé sɑ́ yɨ́yɛ̂h lɑɑ́ yɨ́.
40018032	Nó ó sɔ́ŋ ɑ́ nze jébe syɛ̂l mesɑ̂ wɑɑ́. Nye e né ó: “Bɨ́blɑ syɛ̂l mesɑ̂ nyɑ̂! Me bé ó sí pɛʼ bíbɑɑ bí ébébe bíbyɛ̂h mê lɑ́ɑ́ gó bí, le ebîr mpʉ́lɑ́ nyǒ nyɨnyɛ̂h ɨ́ lɔ̌b mínjɨʼlɑ gô jɨʼlɑ́ e me mí.
40018033	Nzê yê bé ɑjɑlɑ ntémé ó, go jɨ́ʼɨɨ mʉr njoo yô nkoó, ɨ́ mpʉ mɛ̂m pɑ jɨ́ʼ gó nkoó yɨ́ ɛ́?”
40018034	Lémé wé, wé ntɔ̂ʼ lóno ɨ́ nkpɑɑ, nye nzě gbɑ̂ nyé ɨ́ nkul bʉr o cére ó mbɛ̌r mímbʉʼ, tó bónǒ jɔʼ nyé ngɑ́ sîl éjɛ́nɑ mpʉ́lɑ́ nyé nyɨnyɛ̂h yɨ́.»
40018035	Yésʉs nzě kɛl tɨ̂ʼ ó: «Bɨ́n óbe, ɑpɛʼ e milémé mín mímyɛ̂h, bibɑɑ bí ébébe bɨ̂n pɑ niʼé bɨ́ɔɔ́ bɨ́n bí nó, Sɔ́ŋ wɑ̌m dí ɨ́ jʉ́ó kʉ́ nyɑ́, nye ɑ́kɑm épɛʼ bíbɑɑ nyé ɑ́ niʼe mʉr nyɨnyɛ̂h ɨ́ sɔ́mɑ́ yɨ́n bí.»
40019001	Jɔ̌ʼ Yésʉs ɑ́ sil elwib nó yɨ́, nye nzě duhǒ sí Gɑlilê, nzě tô sí Yʉ́dɑ, ntɔ̂ʼ ntɑɑ, tô ɨ́ pɨ̌n díbé Yɔrdên kɔ́m nkɛ́ɛ́.
40019002	Bé e bʉr, entúúnó-é-nkɑ́ɑ́. Nye ntɔ̂ʼ ciʼ mímbêl myé ɑ́ be ɨ́ sɔ́mɑ́ yɔ́ɔ́ mí.
40019003	Nó bʉ́ʉ́ óFɑrizyɛ̂n, bé ɑ́ nzě súm nyé ɑ́ be yɨ́, lɨ́ enzě bóblɔɔ nyê. Bé ntɔ̂ʼ jî e né ó: «Nzê metié gɑ́ mɨ́nɑ́, mé kɑm ó, mʉr bírɨɨ mʉmɑ́ wé ɨ́ mbi ébébe wɨ́wɛ̂h nyé sɑ́ nyé wɨ́ ɛ́?»
40019004	Nye nzě jî e bé ó: «Bɨ̌n bé ɑ́ bé ɑsí lɑ́ɑ ó: “Ɨ́ metɑ́ɑ́ré, Kwih-bʉr ɑ́ sɑ̂ bé ó: nyɑ̂, mʉrʉ̂m; nyɑ̂, mʉmɑ́” ɛ́?»
40019005	Nye nzě bɑ́ʼɑ̌ lɛ́ɛ ó: «Sɑ́ tɨ̂ʼ ó mʉ́rʉ̂m óbɔ́ʼɑ e sɔ́ŋ e nyɔ̌ŋ, tó pûhlɑ e mʉmɑ́ wé yɨ́. Bɨ́bɛ̂h obɑ́, bé óbe ó, bé mû mʉr ngwɑ́r.
40019006	Bé ɑkɑ̌ be obɑ́, njɨ ngwɑ́r. Mʉ̌r sɑ́ ɑbɛ̂ʼ bísɑ́ Nzyɛ̌m mû sí pûhlɑ bí.»
40019007	Bé ntɔ̂ʼ bɑ́ʼɑ̌ jî e né ó: «Á nó, Moïse ɑ́ tyêl etié ó, mʉ̂r sí kpɛl ébwóolo mʉ́mɑ́ wé nó, nye cɛ́mɑɑ mekɑnɑ́ mé éjǿǿ lé ébɑ̂, nye ɑ jwé myɛ́l, nyé obîr nyê ɨ́ yé ɛ́?»
40019008	Nye ó: «Moïse ɑ́ nzoo tyêl etié lɑɑ́ ó, bɨ̌n nkʉ̂ bîr bʉ́bɑ́ bɨ́n, ebě, bɨ̌n bé ɨ́ buú lele míléme. Tó kœb ó, ɨ́ metɑ́ɑ́ré, etié lɑɑ́, lé ɑ́ bé ɑbe tɨ̂.
40019009	Mě lɛ́ɛ́ bɨ́n ó, mʉ̂r óbwóolo mʉ́mɑ́ wé, nyɨɛ yɨ́ɛ l'ɑsɑ̂ míswɛbɑ, ntɔ̂ʼ bɑ̂ wɑɑ́ swîh nó, nyɨ́ sɑ̂ míswɛbɑ ó tɨ̂ʼ yɨ́.»
40019010	Nó ó ómpʉ́n bé, bé ɑ́ nze lɛ́ɛ e né ó: «Cwiʼ mʉ́rʉ̂m e mʉmɑ́ bé nó nɛ́ɛ: yé l'ɑkʉ́ nzoó jɑlɑ ó, mʉr bɑ̂ʼ.»
40019011	Yésʉs nzě lɛ́ɛ e bé ó: «Ntʉ bʉ̂r bɨ́bɛ̂h dí e nkul enʉɑ̌ lɔ́ɔ́ wɨ̂. Bʉr, bé ɑ́ pɑ jweŋɔɔ nkul nyɑɑ́ bɑ́, bé omér ó dí e nkul enʉɑ wê.
40019012	Ebě, ɨ́ sɔ́mɑ́ bʉ̂r o dí ɑbɑ̂ bɑ́, yé e bʉr o dí minjwe-jǒm, duho ɨ́ mimo mí ónyɔ̌ŋ bɔ́ɔ́ bɑ́. Nó ntémé, yé e bɑɑ́ o dí ecøhɔɔ ɨ́ lɔ̌b bʉ̂r oswîh o dí ecøh bé bɑ́. Yé ntémé, yé e bɑɑ́ o dí ecil bé bʉr o tɨ̂ʼ bʉbɑ́ ɨ́ lɔ̌b wɔ́ɔ́, bé bʉr o tɨ̂, ó bé nkʉ̂ nî ɨ́ Mpóʼo mé Dɑ̂ Nzyɛ̌m. Wɑɑ́ dí e nkul enʉɑ̌ lɔ́ɔ́ wɨ̂ʼ nyɑ́, nye nʉ́ŋɑɑ wê.»
40019013	Bʉr ntɔ̂ʼ nze nyé e bwɑ́n bɔ́ɔ́, ó nye kɛ́lɨɨ bé mebô le ejɨʼlɑ lɨ́ esú lɔ́ɔ́. Ompʉ́n bé bɨ́ɛ nzě beně sɑ̂ yɑɑ́, jwe óbyɛ̂l mebě.
40019014	Jɔʼ yɑɑ́ ó Yésʉs ɑ́ nze lɛ́ɛ e bé ó: «Bírɨ́ɨ́ gɑ́ bwɑ́ ó ntwǒm, bé ntɑ̂ʼ nko mé dí yɨ́. Ayɨ́ so gɑ́ bê, ebě, Mpóʼo mé Dɑ̂ Nzyɛ̌m, nye tyélɑ́ ó, lɨ́ esú é bʉ̂r o dí mpʉ bé bɑ́.»
40019015	Nye ntɔ̂ʼ kɛl bwɑ̂n bɑɑ́ mebô, nzě lɑɑ̌ gúmo yɑɑ́.
40019016	Nyʉ́ʉ́ mʉ̂r nzě sîhlě nkǒ Yésʉs ɑ́ be yɨ́, ntɔ̂ʼ jî e né ó: «Lɛ̂ʼlɑ, me sɑ̂ʼ yɑ́ɑ̌ syɛ́ɛlɑ mpɑ̂ dí ó, me nkʉ̂ bǐ cwǐʼ njʉ̌m dǐ ɛ̌?»
40019017	Yésʉs nzě yɑlɑ e né ó: «Gǒ jí mé cíɑ́ ɨ́ sɑ́ dí ɨ́ mbɨɑ yɨ́ ɨ́ yé? Yé e mʉr ngwɑ́r dí ɨ́ mbɨɑ nyɑ́. Yé bé go lɨ́ ekpɛl énî ɨ́ cwǐʼ njʉ̌m dǐ nó, bɑʼlɑɑ métié.»
40019018	Loʼo yɑɑ́ nzě jî e né ó: «Mɑɑ́ mɑ́ɑ?» Yésʉs nzě yɑlɑ e yé ó: «Yê cɛmɑ́ ó: “Ajʉ̂ mʉ̂r. Asɑ̂ míswɛbɑ. Ajíbe. Aboʼlo ɨ́ lɔ̌b mɨ́ɔɔ́ gǒ mʉr lɨ́ onzyɛ́h ónzyɛ́h.
40019019	Jwéʼ sʉ́ŋ e nyʉ̌ŋ júu. Go kpɛ́lɨɨ mɨ́ɔɔ́ gǒ mʉr mpʉ gó dí ekpɛl gó mʉr tɨ̂ʼ yɨ́.”»
40019020	Nó ó loʼo yɑɑ́ ɑ́ nze yɑlɑ e né ó: «Mɨ́ bɑʼle métié ménɨ̌ mɨ́mɛ̂h. Á yé yɨ́ɛ dí ekɑ̌ lîʼ ó, me sɑ̂ʼ ɛ̌?»
40019021	Yésʉs nzě lɛ́ɛ e né ó: «Yé bé go lɨ́ egø̂m édǐ mbɨ̂mbɨɑ́ ɨ́ mipɑ́ʼ mímyɛ̂h nó, pɑ̌ nyɛɛ́ tó bɛ́mɑ bísɑ́ gó dí e byé bí, jwe bɑ́ɑ́ntéʼenteʼe o bʉ̂r mɔnɨ́ tɨ̂. Jɔʼ yɑɑ́ ó gó ngɑ́ bi ókúm le ogbɑɑ ɨ́ jʉ́ó kʉ́ kwɑ́ mé Nzyɛ̌m yɨ́. Píe tɨ̂, go ɑ nzé dû mê.»
40019022	Jɔ̌ʼ loʼo yɑɑ́, yé ɑ́ jóʼo yɑlɑ́ yɑɑ́ yɨ́, yé ntɔ̂ʼ búlɑ ɨ́ gɔ̂ʼrɑɑ e metyɛʼ me nyʉ̂l, ebě, yé ɑ́ bě e bisɑ̂ twíhɑ.
40019023	Yésʉs nzě lɛ́ɛ le ompʉ́n bé ó: «Mě lɛ́ɛ́ bɨ́n lɨ́ otyeetye ó, yé ɨ́ kɔblɑ e mʉr dí kúmɑ́ nyɑ́ lɨ́ enî ɨ́ Mpóʼo mé Dɑ̂ Nzyɛ̌m.
40019024	Me lɨ́ ebɑ́ʼɑ̌ lɛ́ɛ bɨ́n: mpʉ yé dí ɨ́ kɔblɑ ó, ntœœ lɑ́ŋɑɑ lɨ́ egʉ́ɑ́ é ntʉ́ɑ́ yɨ́, jøʼ gwɑ́r e gwɑ́r yɑɑ́ ntémé ó dí ɨ́ buú kɔblɑ ó, kúmɑ́ mʉr níʼee ɨ́ Mpóʼo mé Nzyɛ̌m.»
40019025	Ɨ́ lwǐb nɨ̌, ompʉ́n bé ntɔ̂ʼ kɑ̂m nyé minum mimběʼ. Bê nzě lɛ́ɛ ó: «Yé bé nó wɑ́, nzé nyɨɛ ngɑ́ koʼo lɨ́ enî ɨ́ cwǐʼ njʉ̌m dǐ ɛ̌?»
40019026	Yésʉs nzě jwɛ̂ʼ bê, ntɔ̂ʼ lɛ́ɛ e bé ó: «Bʉr, bé ɑ́kóʼó nî tɨ̂ʼ ɨ́ nkul nyɔ́ɔ́, bé bʉr o tɨ̂. Sɑ̂ gwɑ́r, Nzyɛ̌m nyě e nkul esɑ̂ bísɑ́ bíbyɛ̂h.»
40019027	Pierre nzě nʉɑ̌ lwǐb. Nye e né ó: «Pɑɑ́ bee: bɨ̌h bɨ́ líʼe bísɑ́ bíh bíbyɛ̂h, njɨ lɨ́ edû gô. Á bɨ̌h bɨɛ, bé óbi yé ɛ́?»
40019028	Yésʉs nzě yɑlɑ e bé ó: «Mě lɛ́ɛ́ bɨ́n lɨ́ otyeetye ó, bɨ̌n, bɑɑ́ o dí edû mé bɑ́, ɨ́ jɔʼ Mwɑ̂n mé Mʉr ngɑ́ di ɨ́ mecǿǿ mé kûm ɨ́ sí jwɑ̂n yɨ́, bɨ̌n bé ódi ɨ́ mecǿǿ mé ójǿø mɨ́n kɑ́m e bibɑ́. Bɨ̌n bé ócíʼe ménzweh mé Ɨ́zrɑɛ̂l kɑ́m e mebɑ́ milɔ̌b.
40019029	Yé ɑbe e mʉr dí elíʼě mbɛ̌r wé, bɨ́ɔɔ́ bé, okɛ́l bé, sɔ́ŋ wé, nyɔ̌ŋ wé, bwɑ́n bé, nkʉ̂ bipemé byé ebe nyé dí edû mé, dí ɑbɑ́ʼɑ̌ bi byé nzɔʼ nter, nʉɑ ntémé cwǐʼ njʉ̌m dǐ, jɑlɑ e nkɔb líʼe nyé.
40019030	Sɑ̂ gwɑ́r, bʉr ɨ́ buo buo o dí esôʼ bɑ́, bé ódi épíhe. Bɑɑ́ dí epíhe bɑ́, bé ódi ésôʼ.»
40020001	«Mpóʼo mé Dɑ̂ Nzyɛ̌m nøølɑ ó, e mʉr bipemé ɑ́ tô kʉ̌l ɨ́ jwiné mɛ́n kúnó, lɨ́ etó sɑ́ɑ bilóbilɑ nyɑ́. Nye ɑ́ sɑ́ɑ ó bʉr o tó séɑ nyé syɛ́ɛ́ ɨ́ pemé órɑisin bɑ́.
40020002	Nó ó bé e bilóbilɑ byɑɑ́, bé ɑ́ di cwíí ó, byé ónʉɑ ó, mʉr ngwɑ́r nzɑ̌ŋ mɔnɨ́ ngwɑ́r ɨ́ móhó ntinɨ̂. Nye ntɔ̂ʼ lómo byê, byé tôʼ séɑ ɨ́ pemé yé.
40020003	Nó yé mû kúnókúno e mewɑlɑ ebǔ nɛ́ɛ: nye nzě bɑ́ʼɑ̌ tô kʉ̌l, bee bʉ̂r oswîh lɨ́ etyɛ̂b lɨ́ ebɨ̌m é pɑ́tele, ɑsɑ̂ sɔ̂ʼ.
40020004	Nye ó: “Bɨ̌n nyɨɛ ntémé, lɑŋɑɑ gɑ̂. Tó séɑ gɑ́ pemé yɑ̂m. Me ójɛ́nɑ bɨ́n myɛ́nɑ ngɑ́ jɑlɑ e bɨ̌n mɑ́.”
40020005	Bɨ́ɛ ntémé nzě tô. Jɔ̌ʼ témé móhó, yé ɑ́ pyɑ̂l yɨ́, nye nzě bɑ́ʼɑ̌ tô kʉ̌l, sɑ̂ mpʉ nyé ɑ́ pɑ sɨ̂sɑ yɨ́. Ɨ́ mewɑlɑ melɛ̂l mé bíí kʉ̌ʼ, nye nzě sɑ̂ ntémé jøʼ gwɑ́r e gwɑ́r yɑɑ́.
40020006	Yé mû kúnókúno e mewɑlɑ metɛ́n mé bíí kʉ̌ʼ nɛ́ɛ: nye nzě bɑ́ʼɑ̌ tô kʉ̌l, kœb bʉ́ʉ́ bʉ̂r mitîtyěl ɨ́ jǿh, ɑbe e sɑ́ ésɑ̂. Nye nzě lɛ́ɛ e bé ó: “Bɨ̌n bé lɨ́ edi nɑ́ɑ̌, ɑsɑ̂ sɔ̂ʼ, móhó lɨ́ elɑɑ bɨ́n jwêh ɨ́ yé?”
40020007	Bê nzě yɑlɑ e né ó: “Ebě, mʉr bé ɑjébe bɨ́h bɨɛ ó, bɨ̌h tô séɑ nyé syɛ́ɛ́.” Nye e bé ó: “Bɨ̌n nyɨɛ ntémé, lɑŋɑɑ gɑ̂. Tó séɑ gɑ́ ɨ́ pemé yɑ̂m.”
40020008	«Nó ɨ́ jɔ̌ʼ pum, wé ɑ́ jwíne yɨ́, mʉr pemé ntɔ̂ʼ jébe mʉ̂r ɑ́ bɨbɑʼle nye bisɔ̂ʼ nyɑ́. Nye e né ó: “Jébɑ́ɑ́ bílóbilɑ. Go jɛ́nɑɑ e byé tɑ̂ŋ nyɔ́ɔ́. Go ónyɛɛ́ jɛ́nɑ ó, mʉr nzé épíhe nyɑ́. Gó okɑ̌ tó swɑ̂hle e wɑɑ̂ nzé ésôʼ nyɑ́.”
40020009	Bɑɑ́ bé ɑ́ nʉŋɔɔ ɨ́ mewɑlɑ metɛ̂n bɑ́, bê nzě pyɑ̂l ésôʼ. Bé ɑ́ jɛ́nɑ e bé ó, mʉr ngwɑ́r, nzɑ̌ŋ mɔnɨ́ ngwɑ́r.
40020010	Nó ɨ́ jɔʼ bʉ̂r o b'ɑ́ nyɛɛ nʉŋɔɔ bɑ́, bé ɑ́ kɑ nze yɨ́, bé ɑ́ bûʼlɑ ó, bé ókɛlɔɔ gúú nzɑŋ swîh kʉ́ wɨ́hɑɑ́. Sɑ̂ gwɑ́r, bé ntémé, bé ɑ́ jɑɑ bibi ó, njɨ mʉr, nzɑ̌ŋ mɔnɨ́ ngwɑ́r e ngwɑ́r.
40020011	Jɔʼ bé ɑ́ sil enʉɑ, mʉr wé nzɑŋ yɨ́, bê nzě lwib ɨ́ bébe bébe dumo e mʉr pemé.
40020012	Bé e né ó: “Bɑɑ́ bé épíhé bɑ̂, bê jɑɑ nze séɑ́ ó njɨ ewɑlɑ egwɑ́r. Go bɑ́nɑ̌ kʉ́ jɛ́nɑ bɨ́h bɨ́bɛ̂h njɨ jøʼ gwɑ́r e gwɑ́r. Bɨ̌h bɨɛ sí siɑ e mitúú mí syɛ́ɛ́ móhó ntinɨ̂ le ejɑʼrɑ e jwéhé yɑɑ́ yɨ́yɛ̂h!”
40020013	Nye nzě yɑlɑ e mʉr ngwɑ́r ɨ́ sɔ́mɑ́ bʉ̂r bɑɑ́ ó: “Wɛɛ, ntʉ ébébe mê sɑ́ gó. Mɨnɑ́ e go bê komlo ó, me ójɛ́nɑ gó nzɑ̌ŋ mɔnɨ́ ngwɑ́r ɨ́ móhó. Yê bé ɑbe nó?
40020014	Nʉŋɑɑ myɛ́nɑ mô, go ɑ swîʼ. Mě kpɛl éjɛ́nɑ e mʉr epíhé nyɑ̂ʼ ó, bím mê jɛ́nɑ́ e go ntémé yɨ́.
40020015	Nzê yé ɑmbɨɑ ó, me sɑ̂ʼ e bisɑ́ byɑ̂m ɨ́ mpʉ mé kpɛ̂l yɨ́ ɛ́? Go lɨ́ ebene mé ɨ́ lɔ̌b ncǿncǿɑ nyɑ̌m ɨ́ yé?”
40020016	Mbi wɑɑ́ ó ngɑ́ sɑ́ŋɔɔ bʉr o dí mepíhe bɑ́. Bé ótyɛ̂b mésôʼ. Nó bɑɑ́ o dí mesôʼ bɑ́, bé ótyɛ̂b mépíhe.»
40020017	Nó bé ɑ́ be ó lɨ́ ebére, tô Yerʉ́zɑlɛm. Yésʉs nzě tô le ompʉ́n bé kɑ́m le obɑ́ lɨ́ empɑh. Nye e bé téme nzɨ̌ ó:
40020018	«Pɑɑ́ bee gɑ̂: mɨnɑ́ mû ó lɨ́ ebére gɑ́ Yerʉ́zɑlɛm. Mwɑ̂n mé Mʉr óbɛ́mɔɔ kwɑ́ ojǿø o mpɑ́h Nzyɛ̌m, bé le olɛ̂ʼlɑ o métié. Bé ócíʼě lɔ̌b wé ó, nye jwêʼ.
40020019	Bé óntɛŋ nyé ɨ́ mebó mé bʉ̂r o bíkûl lɨ́ esú ó, bé pyɑ̂ʼ nye, le eŋmɛ̂h nyé mingɑ́hɑ́ le ebomlo nyé ɨ́ kolôs kʉ́. Nó ɨ́ móhó lɛ̂l, nye ópɑh.»
40020020	Nó ó nyɔ́ŋ bwɑ́n mé Zebedê ɑ́ nze tô nkǒ Yésʉs ɑ́ be yɨ́, e bwɑ́n bé, nzě tó bɨʼ mébóó sí le etó jî nyé sɔ̂ʼ.
40020021	Yésʉs, nye e né ó: «Gǒ kpɛl yé?» Mʉmɑ́, nye e Yésʉs ó: «Jwéʼ nkûl ó, ɨ́ jɔʼ gó óbe, go mû ɨ́ diɑ́ jǿǿ yô yɨ́, bwɑ́n bɑ̂m obɑ́ bɑ̂, bé díʼee bɑ̌ʼ e go: nyɑ̂, ɨ́ mbó éjʉ̂m; nyʉ́ʉ́, ɨ́ mbó émyɛ̌l.»
40020022	Yésʉs nzě lɛ́ɛ e bé ó: «Bɨ̌n bé ɑgʉ́ɑ̌ sɑ́ bɨ́n jí yɨ́. Nzê bɨ̌n bé e nkul enkɛ́ɛ mítúú mé mû kúno enkɛ́ɛ mí ɛ́?» Bé e né ó: «Bɨ̌h bé e nkul enkɛ́ɛ.»
40020023	Yésʉs, nye e bé ó: «Yé ó nó: mɨnɑ́ bé ókʉ́ nkɛ́ɛ gɑ́ mitúú jøʼ gwɑ́r. Sɑ̂ gwɑ́r, ɨ́ pɑ́ʼ édi ɨ́ mbó éjʉ́m wɑ̂m, nkʉ̂ ɨ́ mbó émyɛ̌l wɑ̂m, ntʉ mɛ̂m cíʼé wɨ́hɑɑ́ lɔ̌b. Bidiɑ́ byɑɑ́, byé bónó ó, bɑɑ́ Sɔ́ŋ wɑ̌m ɑ́ boo komlo byé lɨ́ esú lɔ́ɔ́ bɑ́.»
40020024	Nó ɨ́ jɔʼ bʉ́ʉ́ ómpʉ́n kɑ́m, bé ɑ́ jóʼo lɔ̌b wɑɑ́ yɨ́, bê nzě jóʼo bɨ́ɔɔ́ obɑ́ bɑɑ́ ebébe, nzě jweŋɔɔ bé mebě.
40020025	Yésʉs nzě jébe bɨ́bɛ̂h. Nye ó: «Bɨ̌n bɨ́ gʉ́ɑ ó, ojǿø, bé jǿǿ ó e cére ɨ́? Bʉr onɨ́nɨ́ɨ́, bé kpɛl ó, bé lɛ̂ʼlɑɑ bʉr mpél yɔ́ɔ́.
40020026	Sɑ̂ gwɑ́r, ɨ́ pɑ́ʼ nyɨ́n, mbǐ syɛ́ɛlɑ wɑɑ́, wé ɑjɑlɑ le esyɛ́ɛlɨ. Mʉ̂r ngwɑ́r ɨ́ sɔ́mɑ́ yɨ́n sí kpɛl édi njǿø nó, nye díʼee syɛ̂l mesɑ̂ wɨ́n.
40020027	Ntémé, mʉ̂r ngwɑ́r ɨ́ sɔ́mɑ́ yɨ́n ókpɛl édi ésôʼ nó, nye díʼee túʼɑ̌ yɨ́n.
40020028	Ebě, Mwɑ̂n mé Mʉr nye mʉr tɨ̂ʼ ɑ́ bé ɑnze ó, bʉr séɑɑ e né. Nye ɑ́ nze ó, nyɨɛ séɑɑ e bʉr, le ejwě cwiʼ yé, lɨ́ enzě lɨ́ etɑ́ɑ̌ góo, le edwih bʉ̂r ɨ́ buo buo ɨ́ mpilɑ mísyóm, pɛʼ bé ɨ́ fɑ́.»
40020029	Nó jɔʼ ómpʉ́n bé e boo Yésʉs, bé ɑ́ duhǒ Yerikô yɨ́, bé e bʉr, entúúnó-é-nkɑ́ɑ́.
40020030	Tó kœb ó, bɑɑ́ntím óbɑ́, bé ɑ́ be ó mindîndǐl ɨ́ nkpɑ̂h nkpɑ̌ʼ. Jɔʼ bé ɑ́ jóʼo ó, Yésʉs ó nɨ̌ yɨ́, bê nzě bʉ̂ bícím: «Mwɑ̂ mé Dɑvid ɔ́, jɨ́ʼɨ́ɨ́ bɨ́h nkoó ɔ̌!»
40020031	Entumo e bʉ̂r nzě nkɑ́ŋlɑ e bê. Bé ó, bé díblɑɑ minum. Bɨ́ɛ kʉ́ kɑ̌ bʉ́lwɑ̌ bʉ́lwɑ́ɑ. Bé ó: «Dɑ̂ ɔ́, Mwɑ̂ mé Dɑvid ɔ́, jɨ́ʼɨ́ɨ́ bɨ́h ekpɑɑ nkóó ɔ̌!»
40020032	Yésʉs nzě tyɛ̂b, ntɔ̂ʼ jébe bê. Nye e bé ó: «Bɨ̌n gǿm ó, me sɑ̂ʼ bɨ̌n yé?»
40020033	Bé e né ó: «Dɑ̂ ɛ̌, pʉgʉ́ sɑ̂ ó, míh mɨ́h, mé béyɨɨ ʉ!»
40020034	Yésʉs ntɔ̂ʼ kúnɑ bé mîh ɨ́ lémé nkóó wé. Tyé e tyé yɑɑ́, bé ntɔ̂ʼ tɑ́ɑre ébee, bê nzě nî ɨ́ sɔ́mɑ́ mé Yésʉs.
40021001	Jɔʼ bé ɑ́ be, bé mû bɑ̌ʼ e Yerʉ́zɑlɛm yɨ́, Yésʉs ntɔ̂ʼ pyɑ̂l Bɛtfɑgée lɨ́ Ecǿʼ lé ólivier . Nye nzě lómo ómpʉ́n bé obɑ́.
40021002	Nye ó: «Tóʼ gɑ́ kwɑ́r dí bɨ̌n lɨ́ empǒm nɨ̌. Bɨ́n ópyɑ̂l tɨ̂ʼ nó, bɨ̌n bé ókpɑ̂hwɑ̌ beě kɑm-ntʉl tyeelɑ́ le mɑ̂ kɑm-ntʉl wé bɑ̌ʼ e yê. Tiyɨɨ gɑ́ yê. Bɨ̌n ɑ nzé mé e yɑ̌.
40021003	Mʉ̂r jí bɨ́n yʉ́ʉ́ sɔ̂ʼ nó, yɑlɑɑ gɑ́ nye ó: “Dɑ̂ ó dí egø̂m byê.” Jɔʼ yɑɑ́ ó nyé ngɑ́ kpɑ̂hwɑ̌ bîr ó, bɨ̌n nʉ́ŋɑɑ byé ɨ́ bɑ́ɑ́nɑ̂ʼ yɨ̂ʼ wɑ̂.»
40021004	Yé ntɔ̂ʼ syɛ́ɛ nó, lɨ́ elóŋlǒ lɔ́ɔ́ ngwíhɑ milɔ̌b mé Nzyɛ̌m ɑ́ boo cɛmɑ wɨ́, ó:
40021005	«Lɛ́yɨ́ɨ́ gɑ́ bʉr ó Síon ó: Njǿø gǒ ó dí enze kwɑ́ nyǒ nɨ̌! Nye ɨ́ buú tɑlɑ̌ njør. Nyě nzé ó, kʉ́ kɑm-ntʉl; nye ɨ́ mɑ̂ kɑm-ntʉl ɨ́ kɛlɨ̂.»
40021006	Ompʉ́n bé ntɔ̂ʼ tô, tó sɑ́ŋɔɔ̌ mpʉ̌ Yésʉs ɑ́ lɛ́ɛ bé yɨ́.
40021007	Bé ntɔ̂ʼ búlɑ e kɑm-ntʉl ndu e mwɑ̂n wé. Bê nzě kɛl byé mikɑ́n myɔ́ɔ́ ɨ́ mikoo, Yésʉs ntɔ̂ʼ kɑlwo tɨ̂.
40021008	Sɔ́mɑ́ bʉ̂r nzě tô le ejɑn míkɑ́n myɔ́ɔ́ ɨ́ nkpɑ̌ʼ e nkpɑ̌ʼ. Bʉ́ʉ́ nzě gɔ́nɑ le ecíʼe mémpúho bílɨ́ le ejɑnɔɔ mé ɨ́ nkpɑ̌ʼ.
40021009	Le bʉr o b'ɑ́ nze tô nye dóló, le bɑɑ́ bé ɑ́ dû nye píhe bɑ́, bé ɑ́ be lɨ́ ebʉ̂ bícím. Bé ɑ́ lɨlɛ́ɔɔ ó: «Kûm díʼee ɨ́ Mwɑ̂n mé Dɑvid. Mɨnɑ́ gúmlɑ́ɑ́ gɑ́ wɑɑ́ dí enze e díé mé Dɑ̂ nyɑ́! Bʉr o dí ɨ́ jʉ́ó kʉ́ bɑ́, gúmlɑ́ɑ́ gɑ́ nye.»
40021010	Jɔ̌ʼ Yésʉs ɑ́ nî ɨ́ Yerʉ́zɑlɛm yɨ́, nkɑnɑ yɨ́yɛ̂h, yé ntɔ̂ʼ di ɨ́ gbɑ̌ gbɑ̌ gbɑ̌. Bɑ̂ʼ bʉ̂r, bê nzě jíilɑ pɑ́ʼ nyɔ́ɔ́ ó: «Nyɑ̂ʼ mʉ̂r, nye nyɑ́?»
40021011	Nó éntumo e bʉ̂r, lé ɑ́ yɑlɑ e bé ó: «Yé ó Yésʉs, ngwíhɑ milɔ̌b mé Nzyɛ̌m, mʉr Nɑzɑrɛ̂t ɨ́ sí Gɑlilê.»
40021012	Yésʉs ntɔ̂ʼ nî lɨ́ ebɛhɛɛ lé ɑ́ be ɨ́ mpɑ́h Nzyɛ̌m lɨ́. Nye ntɔ̂ʼ so bʉ̂r o b'ɑ́ didi tɨ̂ʼ lɨ́ ebɛ́mɑ, le bɑɑ́ bé ɑ́ nzɨnze lɨ́ ebwɑ̂m bɑ́. Nye ntɔ̂ʼ nkɛŋ ótéble o bʉ̂r o b'ɑ́ sisyɛ́ɛlɑ bimɔnɨ́ bɑ́ sí, lôʼlo bídiɑ́ bi bʉ̂r o b'ɑ́ bɨbɛ́mɑ mepɨbɑɑ bɑ́.
40021013	Nye nzě lɛ́ɛ e bé ó: «Yê cɛmɑ́ ɨ́ Kɑ́lɑr Nzyɛ̌m ó: “Mbɛ̌r wɑ̂m, wé óbe ó mbɛ̌r mínjɨʼlɑ.” Nó bɨ̌n bɨɛ̌ jwir wé ekul e bínzilngɑ̌n!»
40021014	Bɑɑ́ntím le bʉr o b'ɑ́ tɨtɨ́ɑ bɑ́, bê nzě sîhlě súm nyé ɑ́ be ɨ́ mpɑ́h Nzyɛ̌m yɨ́, nye ntɔ̂ʼ ciʼ bê.
40021015	Ɨ́ mpʉ bé ɑ́ bee bisyɛ́ɛlɑ Yésʉs ɑ́ sɑ̂ bí, le ejóʼǒ mpʉ bwɑ́ ó ntwǒm, bé ɑ́ lɨlɛ́ɛ ó: «Hosɑ́nɑ! Kûm díʼee ɨ́ Mwɑ̂n mé Dɑvid!» yɨ́, nó ó mílémé mí ójǿø o mpɑ́h Nzyɛ̌m le olɛ̂ʼlɑ o métié, myé ɑ́ lóno lɨ́ ebúʼ ɨ́ lúrúdú yɨ́.
40021016	Bê nzě jî e né ó: «Nzê go lɨ́ ejóʼǒ sɑ́ bé dí elɛ́ɛ yɨ́ ɛ́?» Nye nzě kɑm ó: «Eee! Bɨ̌n bé ɑ́ bé ɑsí lɑ́ɑ mítilɑ́ mîʼ? “Go ɑ́ sɑ̂ ó, bwɑ́ ó ntwǒm, bé gúmlɑɑ go; bicyéé bi dí edêhlɔɔ mébêl bí, byé jwêʼ go kûm.”»
40021017	Nye ntɔ̂ʼ líʼe bê, tô kʉ̌l, tô Bétɑnî, gúmó nyé ɑ́ to lɛŋ pum wɑɑ́ yɨ́.
40021018	Ɨ́ jwiné mɛ́n, ɨ́ jɔ̌ʼ Yésʉs ɑ́ be, nye mû lɨ́ ebúlɑ lɨ́ etô nkɑnɑ yɨ́, nye ɑ́ be ó lɨ́ ejóʼo nzɑ̂.
40021019	Nye nzě beě lɨ́ figyê lɨ́ empɑh é nkpɑ̌ʼ. Nye ntɔ̂ʼ jyɛ̂l lɨ́ etó sɑ́ɑ mpúmó, ɑkœ̌b bumó gwɑ́r tɨ̂. Nye ɑ́ jɑɑ kœb ó, njɨ bikɑ́ e bikɑ́. Nye nzě lɛ́ɛ e lɨ́ figyê ó: «Abe e lʉ́ʉ́ dʉ́o bumó, yé ókɑ̌ cyel ɨ́ go!» Tyé e tyé yɑɑ́ nɛ́ɛ: lɨ́ figyê yɑɑ́, yé ntɔ̂ʼ jwɛ̂hlɑ.
40021020	Mbeɑ́ ómpʉ́n, bé ɑ́ bee nó yɨ́, bé ntɔ̂ʼ buú kɑ̂m. Bé ó: «Wɑ́ɑ̌ mbǐ lɨ́ figyê yɨ̂ʼ bɑ́nɑ́ jwɛ̂hlɑ ɨ́ tyé e tyé mpʉʼ yɨ̂ʼ ɛ̌?»
40021021	Yésʉs nzě yɑlɑ e bé ó: «Mě lɛ́ɛ́ bɨ́n lɨ́ otyeetye ó, bɨ́n jyɛ́ʼwó e Nzyɛ̌m, ɑsóŋlo ɨ́ bɨ̌n bʉr o tɨ̂ʼ nó, sɑ́ bɨ́n ngɑ́ sɑ̂ yɨ́, yé ólɑɑ̌ sɑ̂ sɑ́ŋɔ́ɔ́ figyê yɨ́. Bɨ́n ólɛ́ɛ le ecǿʼ lɨ̂ʼ ó: “Mɔɑɑ nɑ́ɑ̌. Tó nkɑŋɑ ɨ́ mɑ̂ŋ” nɛ́ɛ: lé óbɑ́nɑ̌ sɑ̂ ntémé nó!
40021022	Nó sɑ́ yɨ́yɛ̂h bɨ́n ngɑ́ jî e búʼó yɨ́, bɨ̌n óbi yê.»
40021023	Yésʉs nzě nî mpɑ́h Nzyɛ̌m. Jɔʼ nyé ɑ́ be lɨ́ ejwe bʉ̂r milɛ́ʼlɑ́ yɨ́, ojǿø ó tɨ̂ʼ le otɔ́mɑ́ bʉ̂r o bé Ɨ́zrɑɛ̂l, bê nzě jî e né ó: «Nzé ɑ́ lómo go ó, go sɑ̂ʼ bisɑ́ bî? Go ntémé pʉgʉ́ sɑ̂ byé e nkul jǿø mé nzé?»
40021024	Yésʉs ntɔ̂ʼ yɑlɑ e bé ó: «Mɛm ntémé, me múo nzě jî bɨ́n njɨ cíɑ́ mpwɑ́r. Bɨ́n sí kʉ́ gwɑ́ yɑlɑ nó, ɨ́ jɔʼ yɑɑ́ ó mé ngɑ́ twóolo bɨ́n díé é mʉ̂r dí ejwe mé nkul jǿø ó, me sɑ̂ʼ bisyɛ́ɛlɑ byɑɑ́ nyɑ́ yɨ́.
40021025	Nzé ɑ́ lómo Jeɑn lɨ́ edu bʉ̂r? Nzê Nzyɛ̌m ó b'ɑ́ lómo nye ɛ̌? Nzê bʉr ɛ̌?» Bê nzě timle cíɑ́ nyɑɑ́ pɑ́ʼ nyɔ́ɔ́. Bé ó: «Mɨ́nɑ́ bé óyɑlɑ gɑ́ ó: “Nzyɛ̌m ó b'ɑ́ lómo nye” nó, nye óbɑ́ʼɑ̌ jî e mɨnɑ́ gɑ́ ó: “Á bɨ̌n bɨɛ bé ɑ́ bé ɑbûʼlɑ nyé ɨ́ yé ɛ́?”
40021026	Mɨ́nɑ́ yɑ́lɑ́ gɑ́ ó: “Bʉr ó b'ɑ́ lómo nye” nó, mɨnɑ́ bé ókpɛ́ɛ gɑ́ entumo e bʉ̂r ɨ́ jɔʼ yɑɑ́, ebě, bʉr bɨ́bɛ̂h, bé búʼlɑ́ ó, Jeɑn ɑ́ be ó ngwíhɑ milɔ̌b mé Nzyɛ̌m.»
40021027	Bé ntɔ̂ʼ yɑlɑ e Yésʉs ó: «Bɨ̌h bé ɑgʉ́ɑ.» Yésʉs, nye e bé ó: «Yé bé nó wɑ́, me ntémé, me ɑ́kóʼó lɛ́ɛ bɨ́n díé é mʉ̂r dí ejwe mé nkul jǿø ó, me sɑ̂ʼ bisyɛ́ɛlɑ bínɨ̌ nyɑ́.»
40021028	Yésʉs, nye e bé ó: «Bɨ̌n bé lɨ́ epɑhlě sɑ́ yɨ̂ʼ nyɑ́? Yé ɑ́ be ó, e nyʉ́ʉ́ mʉ̂r ɑ́ be e bwɑ́ ó bʉrʉ̂m obɑ́ nyɑ́. Nye nzě lɛ́ɛ e wɑɑ́ esôʼ ó: “Mwɑ̂n wɑ̌m, tó séɑ̌ syɛ́ɛ́ ɨ́ pemé yɑ̂m mûh ɨ́ dʉ́ó lɨ̂.”
40021029	Nyɨɛ nzě yɑlɑ e sɔ́ŋ ó: “Mé ɑtô yɑ̂m.” Píe tɨ̂, nye nzě jʉbɑ, ntɔ̂ʼ tô, tó séɑ ɨ́ pemé yɑɑ́.
40021030	Sɔ́ŋ nzě lɑɑ, tó bee nyʉ́ʉ́ mwɑ̂n, le elɛ́ɛ ntémé e né jøʼ gwɑ́r nyé ɑ́ lɛ́ɛ mwɑ̂n esôʼ yɨ́. Nyɨ́hɑɑ́ nzě yɑlɑ e né ó: “Yé ó nó, dɑ̂! Me ótô.” Sɑ̂ gwɑ́r, nyɨɛ l'ɑtô.
40021031	Ɨ́ bwɑ́n óbɑ́ bɑɑ́, wɑɑ́ wɑ́ɑ ɑ́ sɑ̂ gǿmɑ́ mé sɔ́ŋ nyɑ́?» Bê nzě yɑlɑ e né ó: «Wɑɑ́ esôʼ.» Yésʉs nzě kɑ̌ lɛ́ɛ e bé ó: «Mě lɛ́ɛ́ bɨ́n lɨ́ otyeetye ó, onøɑ ó mɔnɨ́ tœ́ɑ le bisɑdɑ́gɑ bi bʉ́bɑ́, bé ó ngɑ́ nyɛɛ́ pyɑ̂l e bɨ̌n ɨ́ Mpóʼo mé Nzyɛ̌m.
40021032	Ebě, Jeɑn ɑ́ nze pɑ́ʼ wɨ́n ó, lɨ́ elɨ̂lɛʼle bɨ́n tîtyěl nzɨ̌, bɨ̌n l'ɑbûʼlɑbuʼlɑ nyê. Tó kœb ó, onøɑ ó mɔnɨ́ tœ́ɑ le bisɑdɑ́gɑ bi bʉ́bɑ́ bɨ́ɛ, bé ɑ́ si jyɛ̂ʼwo e né. Bɨ̌n bɨɛ ntémé lɨ́ ebee nó, bɨ̌n bé ɑbɑ́ jwirɑ míléme, bûʼlɑ̌ lɔ́ɔ́ wé.»
40021033	Yésʉs nzě lɛ́ɛ e bé ó: «Jóʼlɑ́ɑ́ gɑ́ yʉ́ʉ́ kɨkɛnɑ: yé ɑ́ be ó, e nyʉ́ʉ́ mʉ̂r, kúm pemé. Nye ɑ́ si lî pemé órɑisin, nye nzě sumǒ kóʼ lɨ́ ekɛ̌b pemé yɑɑ́ ɨ́ nkɑ́, pû bɨ́, sɑ̂ pɑ̌r, súm émɑ̂n mpúmó, nzě sumǒ mbɛ̌r éjwéelě pemé yɑɑ́ tɨ̂, nzě líʼe yé e bilóbilɑ byé, ó byé séɑɑ nye yɑ̌. Píe tɨ̂, nye nzě jɑ nzɨ́, tô ɨ́ cyen.
40021034	Jɔʼ mpúmó pemé ɑ́ be, nye mû sí tɨ̂ yɨ́, nye nzě lómo ósyɛ̂l o mésɑ́ bé ó, bé tôʼ nʉɑ wé pɑ́ʼ mpúmó kwɑ́ bilóbilɑ byɑɑ́.
40021035	Bilóbilɑ byɑɑ́ bíɛ nzě mɛ̂r bʉ̂r o mílʉ́mlʉ́ bɑɑ́, bé ntɔ̂ʼ bíŋɔɔ nyɑ̂, ɨ́ bíŋɔɔ bíŋɔɔ; jʉ́ŋɔɔ nyʉ́ʉ́; lúmɔɔ nyʉ́ʉ́ ntémé e mekóʼ.
40021036	Nye nzě bɑ́ʼɑ̌ lómo bʉ́ʉ́ ɨ́ buo buo, lɑɑ̌ bím nyé ɑ́ nyɛɛ lómo yɨ́. Bilóbilɑ byɑɑ́, byê nzě bɑ́ʼɑ̌ sɑ̂ bé jøʼ gwɑ́r bé ɑ́ pɑ sɑ̂ bʉ́ʉ́ yɨ́.
40021037	Jɔʼ épíhe, nye ntɔ̂ʼ kɑ̌ lómlo bé mwɑ̂n wé. Nye ɨ́ nye mʉr tɨ̂ʼ ó: “Bilóbilɑ bî, byé ójwɑ́ɑwo yɨ́ɛ mwɑ̂n wɑ̌m.”
40021038	Tó kœb ó, bilóbilɑ byɑɑ́, mbeɑ́ byé ɑ́ bee mwɑ̂n wé wɑɑ́ lɨ́ enze yɨ́, byé ntɔ̂ʼ lɛ́ɛlɑ pɑ́ʼ nyɔ́ɔ́ ó: “Beyɨɨ gɑ́, mejilɑ́ me kúm pemé ó mɑ̂! Ntɑ́ʼ gɑ̂, mɨnɑ́ jʉ́ʼoo gɑ́ nye. Bilíʼé byé bíbyɛ̂h, byé nkʉ̂ sûʼlɑ byɑɑ́ gɑ́ bínɑ́.”
40021039	Bê nzě nkɛ́ɔɔ nyê, guhɔɔ nyé mpómo pemé, jʉ́ŋɔɔ nyé gʉ̂.
40021040	«Á nó, bɨ̌n bɨɛ̌ bee ó, kúm pemé kɑ́ nze nó, nye ósɑ̂ bílóbilɑ byɑɑ́ nyɑ́?»
40021041	Bê nzě yɑlɑ e né ó: «Nye ójʉ̂ bʉ̂r o b'ɑ́ sɑ̂ nye ebébe bɑ́ ó jʉ̂ jʉ́ʼóo, ɑjɨ̂ʼ bé nkoó, nzě pɛ̂h bílóbilɑ biswîh, byɑɑ́ ngɑ́ kʉkomo nyé mpumó tɨ̂ʼ ɨ́ jɔʼ yɨ́yɛ̂h søø ékpɛm ngɑ́ pyɑ̂l yɨ́. Nye ókɑ̌ tímle byé pemé yɑɑ́.»
40021042	Yésʉs ntɔ̂ʼ lɛ́ɛ e bé ó: «Yê cɛmɑ́ ɨ́ Kɑ́lɑr Nzyɛ̌m ó: “Ekóʼ óswim ó mbɛ̌r bé ɑ́ bene lɨ́, lé ó b'ɑ́ kɑ sûʼlɑ ekóʼ e dí esúʼo méjwii me sɔ́ŋ lɨ́. Yé ɑ́ syɛ́ɛ nó ó ɨ́ nkul mé Nzyɛ̌m. Yé ó sɑ́ mɨ́nɑ́ dí ekɑ̂m gɑ́ yɨ́!” Bɨ̌n bé ɑ́ bé ɑsí lɑ́ɑ pêh yɑɑ́?» Yésʉs nzě kɛl mékɑ̌n mɑ̂ʼ ó:
40021043	«Sɑ́ tɨ̂ʼ ó mé dí elɛ́ɛ bɨ́n ó, Nzyɛ̌m múo nzě dwih Mpóʼo nyé kwɑ́ nyɨ́n yɨ́. Nyé okɑ̌ tyêl Mpóʼo nyɑɑ́ kwɑ́ bʉr o ngɑ́ séɑ nyé syɛ́ɛ́ bɑ́.
40021044	[Mʉr nyɨnyɛ̂h ócwe lɨ́ ekóʼ lɑɑ́ nyɑ́, óbîʼ. Wɑɑ́ ékóʼ ngɑ́ bílɑ nyɑ́, ósiǐ noʼ.]»
40021045	Jɔʼ nyé ɑ́ lwib e bé nó yɨ́, ojǿø o mpɑ́h Nzyɛ̌m le oFɑrizyɛ̂n, bé ntɔ̂ʼ kɑ̌ gʉ́ɑ ó, nkúnɑ́ nye ɑ́ sɑ̂ bikɨkɛnɑ byɑɑ́ ó, dumo e bê.
40021046	Bé ntɔ̂ʼ tɑ́ɑre ésɑ́ɑ ménzɨ̌ mé émɛ̂r Yésʉs. Sɑ̂ gwɑ́r, bé ɑ́ be ó, lɨ́ ekpɛ́ɛ éntumo e bʉ̂r, ebě, bɨ́ɛ, bé ɑ́ nʉnʉɑ Yésʉs ó mpʉ ngwíhɑ milɔ̌b mé Nzyɛ̌m.
40022001	Yésʉs ɑ́ be lɨ́ ebɑ́ʼɑ̌ sɑ̂ bé bikɨkɛnɑ. Nye ó:
40022002	«Mpóʼo mé Dɑ̂ Nzyɛ̌m nøølɑ́ ó, e nyʉ́ʉ́ njǿø ɑ́ tyêl nzɔɔ ebɑ̂ lɨ́ esú é mwɑ̂n wé nyɑ́.
40022003	Nye nzě lómo ósyɛ̂l o mésɑ́ bé ó, bé tôʼ jébe bʉ̂r o nyé ɑ́ boo bɑ́ŋle ɨ́ nzɔɔ nyɑɑ́ bɑ́. Bɨ́ɛ ntɔ̂ʼ bene énze.
40022004	Nye nzě bɑ́ʼɑ̌ lómo bʉ́ʉ́ ósyɛ̂l o mésɑ́ bé. Nye ó: “Lɛ́yɨ́ɨ́ gɑ́ bʉr o mé ɑ́ bɑ́ŋle bɑ́ ó: mɨ́ sîl ékomlo nzɔ́ɔ. Mɨ́ cíʼe bíntœœ le otír o dí ɨ́ nwɑʼwo bɑ́. Sɑ́ yɨ́yɛ̂h mû ó nkʉmsɑ́. Ntɑ́ʼ gɑ́ ɨ́ nzɔɔ.”
40022005	Bʉr o nyé ɑ́ bɑ́ŋle bɑ́, pyéhɔɔ mpɑ́ŋlɑ nyé nyɑɑ́, ɑtóŋɔɔ. Bé ɑ́ sɨsɑ̂ ó: nyɑ̂, tô ɨ́ yé pemé; nyʉ́ʉ́, tô ɨ́ wé mbɛ̌r mpɛ́mɑ.
40022006	Bɑɑ́ bʉ́ʉ́, mɛ́rɔɔ ósyɛ̂l o mésɑ̂ ónɨ̌, sɑ́ŋɔɔ bé cére, jʉ́ŋɔɔ.
40022007	Lémé mé njǿø, wé ntɔ̂ʼ lóno ɨ́ nkpɑɑ, nye nzě lómo bísójɑ byé lɨ́ etó jʉ̂ ójʉ̂l o bʉ̂r bɑɑ́ le edîʼ nkɑnɑ yɔ́ɔ́.
40022008	Píe tɨ̂, nye nzě lɛ́ɛ le osyɛ̂l o mésɑ́ bé ó: “Nzɔɔ ebɑ̂ nyɨɛ, nye mû ó nkʉmsɑ́. Nó bʉr o mé ɑ́ bɑ́ŋle bɑ́, bé ɑjɑlɑ le edi tɨ̂.
40022009	Nó, tyɛ́bɨ́ɨ́ gɑ́ ɨ́ memɑn. Bɨ̌n ɑ bɑ́ŋlé mʉ̂r nyɨnyɛ̂h bɨ́n ngɑ́ bɔmɑ e né nyɑ́. Nye bwɑ́lɑɑ ɨ́ nzɔɔ ebɑ̂ nyɑ̌m.”
40022010	Osyɛ̂l o mésɑ́ bé ntɔ̂ʼ tô ɨ́ menzɨ̌ mɨ́mɛ̂h, tô le egôhlɔɔ bʉ̂r o bé ɑ́ bʉbɔmɑ e bé bɑ́, le bibɨ́blɑ bi bʉ̂r le otîtyěl o bʉ̂r. Mbɛ̌r nzɔ́ɔ ebɑ̂ nzě lóno lɨ́ ojwóo ɨ́ lúrúdú.
40022011	«Jɔʼ njǿø ɑ́ nî mbɛ̌r yɨ́, nye nzě jwɛ̂ʼ ójwóó bé ɑ́ be ɨ́ téble bɑ́. Nyě kɑ̌ bee ó, nyʉ́ʉ́ mʉ̂r ɑbe e mikɑ́n mí nzɔ́ɔ ebɑ̂ ɨ́ nyʉ̂l.
40022012	Nye nzě jî e né ó: “Só wɑ̌m, yê nyɑ́? Guɑ kɑ nzé wɑ̂, ɑbwɑ̂r yɨ́ɛ kɑ́n nzɔ́ɔ ebɑ̂ ɨ́ yé ɛ́?” Mʉr wɑɑ́ kɑ̂r éyɑlɑ̌ sɔ̂ʼ. Nye ɑ́ jɑɑ di ó, njɨ ɨ́ jǿm.
40022013	Njǿø-bʉr nzě lɛ́ɛ le osyɛ̂l o mésɑ́ bé ó: “Kɑ́ʼɑ́ɑ́ gɑ́ nye mebô e mekʉ̌. Bɨ̌n ɑ gúhó nyé lɨ́ ejúrʉ́ʉ́ dí kʉ̌l lɨ́, nko bʉ̂r, bé ójóno le epûʼlo méjye yɨ́.”»
40022014	Yésʉs nzě kɛl tɨ̂ʼ ó: «Ebě, bɑɑ́ o dí ebɑ́ŋlɔɔ bɑ́, bé ɨ́ buo. Sɑ̂ gwɑ́r, bɑɑ́ o dí mitwɑ́rɑ́ bɑ́, bé ɑbuo.»
40022015	OFɑrizyɛ̂n, bê nzě tó sɑ́ɑ pɨ̂ʼ ó, bé nkʉ̂ lɑ̂m nyé lɑ̂m dí ó, bé mɛ́rɨɨ nye ɨ́ lɔ̌b bíyɑlɑ́ byé.
40022016	Bé ntɔ̂ʼ lómo bʉ́ʉ́ ómpʉ́n bɔ́ɔ́ nko nyé ɑ́ be yɨ́, bé e bʉ́ʉ́ bʉ̂r o nkɔ́m mé Erôd. Nó ó bé ɑ́ lɛ́ɛ e né ó: «Lɛ̂ʼlɑ, bɨ̌h bɨ́ gʉ́ɑ ó, gǒ lɛ́ɛ́ ó, otyeetye. Go ntémé, gǒ lɛ́ʼlé bɨ́h ó, nzɨ̌ mé Nzyɛ̌m lɨ́ otyeetye. Go ntémé, gó ɑbe lɨ́ ejwɑ́ɑwo bʉ̂r mempǒm.
40022017	Lɛ́yɨ́ɨ́ bɨ́h jøʼ yô mpʉ yé dí yɨ́. Nzê metié gɑ́ mɨ́nɑ́, mé kɑm ó, mɨnɑ́ jɛ́nɑɑ gɑ́ Kɛ́ɛzɑ tœ́ɑ ɛ̌? Nzê yê mpéné ó, mʉ̌r sɑ́ ɑjɛ́nɑ nyé yɑ̌ ɛ̌?»
40022018	Nɑ́ɑ̌ yé ó, Yésʉs nyɨɛ lɨ́ egʉ́ɑ míkóo myɔ́ɔ́. Nye ó: «Bɨ̌n bóbló mé ɨ́ yé, bɨ̌n bɑɑ́nyɑ̂-mikóo bɑ̂?
40022019	Lɛ́ʼlɑ́ɑ́ gɑ́ me mɔnɨ́ bɨ́n dí ejɛ́nɑ̌ tœ́ɑ e tɨ̂ʼ yɨ́.» Bé ntɔ̂ʼ lɛ̂ʼle nyé nzɑ̌ŋ mɔnɨ́.
40022020	Yésʉs ntɔ̂ʼ jî e bé ó: «Mpǒm mé nzé le díé mé nzé dí lúlɑ́ ɨ́ nzɑŋ wɨ̂?»
40022021	Bé e né ó: «Yé ó bisɑ́ mé Kɛ́ɛzɑ.» Nye nzě lɛ́ɛ e bé ó: «Bwóólɑ́ɑ́ gɑ́ bé Kɛ́ɛzɑ bisɑ́ mé Kɛ́ɛzɑ; bɨ̌n ɑ bwóóló Nzyɛ̌m byɑɑ́ mé Nzyɛ̌m!»
40022022	Mpʉ bé ɑ́ jóʼo nye lɨ́ elɛ́ɛ nó yɨ́, bé ntɔ̂ʼ buú kɑ̂m nyê, líʼɔɔ nyê, tóŋɔɔ.
40022023	Ɨ́ dʉ́o egwɑ́r lɑɑ́ ntémé ó, óSɑjwisyɛ̂n, bʉr o dí elɛ́ɛ ó, ojwe, bé ɑ́kóʼó pɑh ɨ́ mesoo bɑ́, bé ɑ́ tô kwɑ́ mé Yésʉs. Bê nzě tó jî e né ó:
40022024	«Lɛ̂ʼlɑ, Moïse ɑ́ si tyêl mɨnɑ́ gɑ́ etié lɨ̂. Lê tilɑ́ ó: “Mbɛ́ɑ́ mʉ̂r óbe, sí jwe, ɑlíʼe mwɑ̂n nó, yé jɑlɑ ó, mɨ́ɔɔ́ wé bɑ̂ʼ mʉmɑ́ wé, bé e mʉmɑ́ wɑɑ́ nkʉ̂ byɑ̂ bwɑ̂n lɨ́ esú é mɨ́ɔɔ́.”
40022025	Tó kœb ó, yé ɑ́ be bɨ̌h wɑ̂ʼ ó, e bʉ́ʉ́ bʉ̂r. Bé ɑ́ byɛ̂l ɨ́ mo ngwɑ́r ó, nzɑɑngbɑ́, bʉrʉ̂m e bʉrʉ̂m. Mejwéʼe nzě bɑ̂ mʉ́mɑ́. Di ɨ́ di di di, nye nzě jwe, ɑlíʼe mwɑ̂n sí. Mpʉ nyé ɑ́ be ɑbyɑ̂ yɨ́, nye ntɔ̂ʼ líʼe mʉ́mɑ́ wé ɨ́ mebó mé mɨ́ɔɔ́ wé, wɑɑ́ ɑ́ bɔmɑ nye nyɑ́.
40022026	Syɛ́ɛlɑ yɑɑ́ pyɑ̂l ɨ́ wɑɑ́ mbɑ́, le wɑɑ́ lɛ̂l, tó tôʼ, tó pyɑ̂l ɨ́ wɑɑ́ nzɑɑngbɑ́.
40022027	Jɔʼ bɨ́bɛ̂h bé ɑ́ be, bé mû sí jwe yɨ́, mʉmɑ́ wɑɑ́ ntémé nzě jwe.
40022028	Nó dʉ́ó bʉ̂r ngɑ́ pɑh ɨ́ mesoo yɨ́, mʉmɑ́ wɑɑ́ ójóʼo e nzé lɨ́ bɨ́ɔɔ́ nzɑɑngbɑ́ bɑɑ́? Ebě, bɨ́bɛ̂h, bé ɑ́ si bɑ̂ nye!»
40022029	Yésʉs nzě yɑlɑ e bé ó: «Bɨ̌n bê sí bɔ́ʼɑ le otyeetye, ebě, bɨ̌n bé ɑgʉ́ɑ Kɑ́lɑr Nzyɛ̌m, ɑgʉ́ɑ ntémé nkul mé Nzyɛ̌m.
40022030	Ɨ́ jɔʼ bʉ̂r, bé ópɑh ɨ́ mesoo yɨ́, bé ɑ́kɑ̌ bɛ́ɑ. Bé ódidi ó mpʉ bééngeles dí eboó di ɨ́ jʉ́ó kʉ́ yɨ́.
40022031	Bɨ́n jí mé cíɑ́ ɨ́ nkǒ pɑ́ʼ ójwe, le mpʉ bé ópɑh yɨ́ nó, bɨ̌n ɑ gʉ́ɑ́ ó, ntʉ ójwe dí ejwě Nzyɛ̌m kûm. Yé ó njɨ bʉr o dí eciʼe bɑ́. Nzê bɨ̌n ɑ́ bé ɑlɑ́ɑ ékɑ̌n Nzyɛ̌m ɑ́ cɨ tɨ̂ʼ lɨ́?
40022032	Yê cɛmɑ́ tɨ̂ʼ ó: “Me ó Nzyɛ̌m, wɑɑ́ Abrɑhɑm, Isɑɑc, ndu e Jɑcob dí ejwe kûm nyɔ́ɔ́ nyɑ́.” Nzyɛ̌m, nyé ɑbe wɑɑ́ ojwe. Nye ó Nzyɛ̌m mikublɑkúblɑ mi bʉ̂r.»
40022033	Entumo e bʉ̂r lé ɑ́ be tɨ̂ʼ lɨ́, lê nzě buú kɑ̂m mílɛ́ʼlɑ́ Yésʉs ɑ́ jwijwe bé mí.
40022034	Jɔʼ óFɑrizyɛ̂n, bé ɑ́ jóʼo ó, Yésʉs ɑ́ si pɨr oSɑjwisyɛ̂n minum yɨ́, bé ntɔ̂ʼ sɑ́ɑ pɨ̂ʼ ɨ́ lɔ̌b wé.
40022035	Mʉr ngwɑ́r ɨ́ sɔ́mɑ́ yɔ́ɔ́ ɑ́ be cîʼ milɔ̌b nyɑ́, nzě bóblǒ Yésʉs. Nye e né ó:
40022036	«Lɛ̂ʼlɑ, ɨ́ metié gɑ́ mɨ́nɑ́, lɑ́ɑ étié dí elɑɑ mʉ́ʉ́ ɨ́ medile?»
40022037	Yésʉs nzě yɑlɑ e né ó: «Etié e dí elɑɑ mʉ́ʉ́ ɨ́ medile lɨ́, lé ó: “Kpɛlɨɨ̌ Dɑ̂, dí Nzyɛ̌m gǒ nyɑ́, le lémé gô wɨ́wɛ̂h, le sísǐm gô wɨ́wɛ̂h le pɨʼ nyǒ nyɨnyɛ̂h!”
40022038	Lɨ́hɑɑ́, lé ó dí esôʼ. Lé ntémé, lé ó etié e dí elɑɑ mʉ́ʉ́ ɨ́ medile lɨ́.
40022039	Nó lɑɑ́ émbɑ́, bé e lɑɑ́ lé ésôʼ dile ó, jøʼ gwɑ́r. Lɨ́hɑɑ́, lé ó: “Kpɛlɨɨ mɨ́ɔɔ́ gǒ mʉr mpʉ gó kpɛ́l gó mʉr tɨ̂ʼ yɨ́!”
40022040	Metié mebɑ́ ménɨ̌, mé ó mpɔmɑ́ bisɑ́ Moïse, bé le ogwíhɑ o mílɔ̌b bé ɑ́ tile bí.»
40022041	Mpʉ óFɑrizyɛ̂n, bé ɑ́ be, bé jínɑ sɔ́mɑ́ gwɑ́r yɨ́, Yésʉs ntɔ̂ʼ jî bé cíɑ́ nyɨ̂ʼ ó:
40022042	«Bɨ̌n pʉgʉ́ jøʼ nyɑ́, dumo e Mʉ̌r Nzyɛ̌m ɑ́ lœm múló mé jǿø nyɑ́? Nye mwɑ̂n mé nzé?» Bé ntɔ̂ʼ yɑlɑ e né ó: «Nye ó Mwɑ̂n mé Dɑvid.»
40022043	Yésʉs nzě lɛ́ɛ e bé ó: «Dɑvid, nye mʉr tɨ̂, e nzɨ̌ Sísǐm mé Nzyɛ̌m, ɑ́ jébe Mʉ̌r Nzyɛ̌m ɑ́ lœm múló mé jǿø nyɑ́ ó, “Tî wɑ̌m” ɨ́ yé? Nye ɑ́ lɛ́ɛ ó:
40022044	“Dɑ̂ Nzyɛ̌m ɑ́ lɛ́ɛ e Tî wɑ̌m ó: Diʼee sí wɑ̂, ɨ́ pɑ́ʼ mbó éjʉ́m wɑ̂m, tó pyɑ̂l ɨ́ jɔʼ mé ósɑ̂ óntɨ̂m le obɨn bô ó, bé díʼee sí mebo mô yɨ́.”
40022045	«Olɛ̂ʼlɑ o métié jébé Mʉ̂r Nzyɛ̌m ɑ́ lœm múló mé jǿø nyɑ́ ó: “Mwɑ̂n mé Dɑvid.” Dɑvid nyɨɛ ɑ́ jébe nye ó: “Tî wɑ̌m”. Á bɨ̌n bɨɛ̌ kɑ̌ lɛ́ɛ ó, Mʉ̌r Nzyɛ̌m ɑ́ lœm múló mé jǿø nyɑ́, nye ó “Mwɑ̂n mé Dɑvid” e nyɑ́ɑ nzɨ́?»
40022046	Mʉr ɑ́ bé ɑkɑ̌ be e nkul eyɑlɑ cíɑ́ nyé. Tɑ́ɑre ɨ́ jɔʼ yɑɑ́, ɑbe e mʉr ɑ́ kɑ bɑʼɑ jî nye cíɑ́ ɨ́ gúú lɔ̌b, ebě, bé ɑ́ bé ɑkoʼo nyê.
40023001	Nó ó Yésʉs ɑ́ nze lwib e mentumo me bʉ̂r, bé le ompʉ́n bé ó:
40023002	«Olɛ̂ʼlɑ o métié, bé le oFɑrizyɛ̂n, bé ó dí elɛ̂ʼle, píe koo mé Moïse.
40023003	Sɑ́ʼ gɑ́ mpʉ bé dí elɛ́ɛ bɨ́n yɨ́. Bɑʼlɑɑ gɑ́ milɛ́ʼlɑ́ myɑɑ́. Sɑ̂ gwɑ́r, ɑdû gɑ́ bisyɛ́ɛlɑ byɔ́ɔ́, ebě, bé lɨ́ elɛ́ɛ ó, lɛ́yɨ́ɨ, ɑsɑ̂.
40023004	Bé lɨ́ ekɑ̂ʼ mímbeʼ médile, gbɑ́ŋɔɔ bʉ̂r myɑ̌ ɨ́ mikoo. Sɑ̂ gwɑ́r, bé bʉr o tɨ̂, bé ɑgø̂m ékúnɑ e myê, dɑmɑ́ jóʼo ó, e jiné gwɑ́r.
40023005	Bé lɨ́ esɑ̂ bísyɛ́ɛlɑ byɔ́ɔ́ bíbyɛ̂h ó, bʉr béyɨɨ byê. Nó ntémé ó bé dí eběʼ pɔ̌b métié mé Nzyɛ̌m yɔ́ɔ́ yɨ́, le ejyɛɛ médumo míkɑ́n myɔ́ɔ́.
40023006	Bé buú kpɛl ó, bidiɑ́ bí ésôʼ ɨ́ bidínɑ le bidiɑ́ bí ésôʼ bi dí ɨ́ mempɑ́h bísulɑ́ bí.
40023007	Bé kpɨkpɛl ntémé ó, bʉr bɨ́bɑrɑɑ e bé le júu ɨ́ buo buo ɨ́ bipɑ́tele le ejɨjébe bé ó: “Lɛ̂ʼlɑ̌ nɨ́nɨ́ɨ́”.
40023008	Mʉr ngwɑ́r ɨ́ sɔ́mɑ́ yɨ́n sɑ́ ɑbɑ́ bîr ó, bé jébɑɑ nye “Rɑbbi”, ebě, lɛ̂ʼlɑ wɨ́n, nye ó ngwɑ́r. Bɨ̌n bɨ́bɛ̂h, bé ó bɨ́ɔɔ́ e bɨ́ɔɔ́.
40023009	Ajébe gɑ́ ntémé nyʉ́ʉ́ mʉ̂r ó: “Sɔ́ŋ wɑ̌m”, ebě, sɔ́ŋ wɨ́n, nye ó ngwɑ́r, njɨ wɑɑ́ dí ɨ́ jʉ́ó kʉ́ nyɑ́.
40023010	Abîr gɑ́ ó, bé jébɑɑ bɨ̌n “Ojǿø”, ebě, njǿø wɨ́n, nye ó njɨ ngwɑ́r: Mʉ̌r Nzyɛ̌m ɑ́ lœm múló mé jǿø nyɑ́.
40023011	Mʉr dí elɑɑ bʉ́ʉ́ ɨ́ mpwɑʼ nkʉ̂ŋ nyɑ́, nye ɨ́ jɑlɑ le ebe bɨ́n ó, syɛ̂l mesɑ̂.
40023012	Mʉr nkɛ́ɛ́ nyʉ̂l nyɑ́, ósulɔɔ sí. Wɑɑ́ súl nyʉ̂l sí nyɑ́, óbɨ́rɔɔ kʉ́.
40023013	«Nkoó, nye ó, e bɨ̌n, olɛ̂ʼlɑ o métié le oFɑrizyɛ̂n! Bɨ̌n bɑɑ́nyɑ̂-mikóo, bɨ̌n bé lɨ́ elɑ bʉ̂r nzɨ̌ dí etô ɨ́ Mpóʼo mé Dɑ̂ nyɨ́. Bɨ̌n bʉr o tɨ̂, bɨ̌n bé ɑjyɛ̂l tɨ̂. Bɨ̌n bé ɑbîr ntémé ó, bɑɑ́ o dí esuo éjyɛ̂l tɨ̂ʼ bɑ́, bé jyɛ́lɨɨ.
40023015	«Nkoó, nye ó, e bɨ̌n, olɛ̂ʼlɑ o métié le oFɑrizyɛ̂n! Bɨ̌n bɑɑ́nyɑ̂-mikóo, bɨ̌n bé lɨ́ entɑɑ mɑ̂ŋ, lɑɑ ɨ́ sí yɨ́yɛ̂h, bɨ̌n nkʉ̂ dulǒ dɑmɑ́ jóʼo mʉ̂r ngwɑ́r. Tó kœb ó, ɨ́ jɔʼ mʉ̂r wɑɑ́ mû sí nî ɨ́ búʼó yɨ́n yɨ́, bɨ̌n bɨ́ jwir nyé mʉr dí ejɑlɑ le etô ɨ́ bɨ́ siʼe nyɑ́, ntɑɑ bɨ́n bʉr o tɨ̂ʼ nzɔʼ bɑ́.
40023016	«Nkoó, nye ó, e bɨ̌n, bɑɑ́ntím dí etɨ́e bʉ́ʉ́ bɑ́ɑ́ntím bɑ́! Bɨ̌n bɨɛ lɨ́lɛ́ɛ́ ó: mʉ̂r gbɑ́ díé é mpɑ́h Nzyɛ̌m ɨ́ minkɑ̂l nó, minkɑ̂l myɑɑ́, myé ɑbe e lɔ̌b. Nyé kɑ́ gbɑ̂ díé é gʉ̂l dí ɨ́ mpɑ́h Nzyɛ̌m yɨ́ ɨ́ minkɑ̂l nɛ́ɛ: minkɑ̂l myɑɑ́, myé ó myɑɑ́ nyé jɑ́lɑ́ le elóŋlo mí.
40023017	Bɨ̌n bigʉ̌ bi dí bɑɑ́ntím bɑ́! Yé yɨ́ɛ dí entɑɑ yɨ́? Nzê gʉ̂l ɛ̌? Nzê mpɑ́h Nzyɛ̌m dí esɑ̂ ó, gʉ̂l yɑɑ́, yé díʼee sɑ́ dí ci yɨ́ ɛ́?
40023018	Bɨ̌n bé lɨ́ elɛ́ɛ ntémé ó: “Mʉ̂r gbɑ́ díé lé ɑlɑtɑ̂r ɨ́ minkɑ̂l nó, minkɑ̂l myɑɑ́, myé ɑbe e lɔ̌b. Nyé kɑ́ gbɑ̂ díé é njwéɑ́ dí kɛlɑ́ tɨ̂ʼ kʉ́ wɨ́ ɨ́ minkɑ̂l nɛ́ɛ: minkɑ̂l myɑɑ́, myé ó myɑɑ́ nyé jɑ́lɑ́ le elóŋlo mí.”
40023019	Bɨ̌n bɑɑ́ntím bɑ̂! Yê yé ɛ́? Yé yɨ́ɛ dí entɑɑ yɨ́? Nzê njwéɑ́ ɛ̌? Nzê ɑlɑtɑ̂r dí esɑ̂ ó, njwéɑ́ wɑɑ́ díʼee sɑ́ dí ci yɨ́ ɛ́?
40023020	Mʉr nyɨnyɛ̂h dí ekɑ́ɑle le ɑlɑtɑ̂r nyɑ́, nyě kɑ́ɑ́lé ó, le ɑlɑtɑ̂r wɑɑ́ ndu e sɑ́ yɨ́yɛ̂h dí kɛlɑ́ tɨ̂ʼ kʉ́ yɨ́.
40023021	Mʉr nyɨnyɛ̂h dí egbɑ̂ díé é mpɑ́h Nzyɛ̌m ɨ́ minkɑ̂l nyɑ́, nyě gbɑ́ ɨ́ minkɑ̂l ntémé ó díé mé Nzyɛ̌m, mʉr pɑ́ di tɨ̂ʼ tʉ́ŋlʉ̌ nyɑ́.
40023022	Mʉr nyɨnyɛ̂h dí egbɑ̂ díé é jʉ́o ɨ́ minkɑ̂l nyɑ́, nyě gbɑ́ ɨ́ minkɑ̂l ntémé ó díé é mécǿǿ mé jǿø dí gʉ̂ʼ mɑ́, bé e Nzyɛ̌m, mʉr pɑ́ di tɨ̂ʼ nyɑ́.
40023023	«Nkoó, nye ó, e bɨ̌n, olɛ̂ʼlɑ o métié le oFɑrizyɛ̂n! Bɨ̌n bɑɑ́nyɑ̂-mikóo, bɨ̌n bé lɨ́ ejwě Nzyɛ̌m nkɔb kɑ́m: kɑ́ étyéelé, mpumó ɑ́jɨ́mɨ́ le ntɑ́mɑ. Tyé yɑɑ́ yɨ́yɛ̂h, bɨ̌n bé lɨ́ epyêh métié me dí ɨ́ bwɑʼ mɑ́. Mé ó dí: edû kʉ̌ cyen dí tîtyěl wɨ́, ecǿɑ e bʉr, le edirɑ ménkɛ̌ʼ mɨ́n. Yé ɑ́ gwɑ jɑlɑ ɨ́ pɑ́ʼ wɨ́n ó, bɨ̌n lóŋlɑɑ bisyɛ́ɛlɑ bíbyɛ̂h: le byɑɑ́ bɨ́n dí ɑsɑ̂, le byɑɑ́ bɨ́n dí esɨsɑ̂ bí.
40023024	Bɑɑ́ntím o dí etɨ́e bʉ́ʉ́ bɑ́ɑ́ntím nzɨ̌ bɑ̂! Bɨ̌n bé lɨ́ esyɛ̂l óncwii ɨ́ menyoʼ ó, bɨ̌n bé ɑ́mû jɑɑ́ mine bê. Sɑ̂ gwɑ́r, bɨ̌n bɨɛ lɨ́ emine ó chɑmeɑu ontinɨ̂ ɨ́ jɔʼ bɨ́n dí ebɛble yɨ́!
40023025	«Nkoó, nye ó, e bɨ̌n, olɛ̂ʼlɑ o métié le oFɑrizyɛ̂n! Bɨ̌n bɑɑ́nyɑ̂-mikóo, bɨ̌n bé lɨ́ esohlo bísʉ́ɑ́ le bikɔ̂b nko míkoo. Tó kœb ó, bɨ̌n bí kɑɑle bísʉ́ɑ́ byɑɑ́ e bisɑ́ bɨ́n ɑ́ pɑ dɛn bí, mpʉ bɨ́n dí, ɑgʉ́ɑ émɑ̂r míléme yɨ́.
40023026	Bɑɑ́ntím bé óFɑrizyɛ̂n! Tɑ́ɑ́rɑ́ɑ́ ényɛɛ́ sohlo gɑ́ sɑ́ ésôʼ ó, mǒ béle, tó pyɑ̂l ɨ́ jɔ̌ʼ kʉ̌l ngɑ́ di, yé mû ɨ́ púúm yɨ́.
40023027	«Nkoó, nye ó, e bɨ̌n, olɛ̂ʼlɑ o métié le oFɑrizyɛ̂n! Bɨ̌n bɑɑ́nyɑ̂-mikóo, bɨ̌n nøølɑ ó, e mesoo me dí kɔ́nɑ́, mindubɑ́ le epɛ́m mɑ́. Mé lɨ́ enyɨ̂n ɨ́ mbɨɑ mbɨɑ ɨ́ pɑ́ʼ kʉ̌l. Tó kœb ó, mé e bijwehé bi bʉ̂r tɨ̂ʼ tʉ́ŋlʉ̌ ndu e mimbi bílœ̌ʼ mímyɛ̂h.
40023028	Bɨ̌n bʉr o tɨ̂ʼ, ɨ́ míh mé bʉ̂r, bɨ̌n nyɨ́n ó mpʉ ótîtyěl o bʉ̂r. Tó kœb ó, milémé mín, myê njɨ ó, bɨ̌n sɑ̂ʼ mikóo le entɑɑ métié mé Nzyɛ̌m.
40023029	«Nkoó, nye ó, e bɨ̌n, olɛ̂ʼlɑ o métié le oFɑrizyɛ̂n! Bɨ̌n bɑɑ́nyɑ̂-mikóo, bɨ̌n bé lɨ́ ekɔ̂n mésoo ógwíhɑ o mílɔ̌b bé ɑ́ debe tɨ̂ʼ mɑ́, le egbɑ̂ ójɔɔ́ ɨ́ mesoo mé ótîtyěl o bʉ̂r.
40023030	Bɨ̌n lɛ́ɛ́ ntémé ó: “Yé bé bɨ̌h bé ɑ́ be ó ɨ́ jɔʼ bímpɑ́m bíh, byé ɑ́ be yɨ́ nó, mpɑ bɨ̌h bé ɑ́ bé ɑnʉɑ ntœ́b ɨ́ bisyɛ́ɛlɑ byɔ́ɔ́, ɨ́ jɔʼ bé ɑ́ jʉ̂jʉ ogwíhɑ o mílɔ̌b mé Nzyɛ̌m yɨ́.”
40023031	Nó bɨ̌n bɨɛ mû ó lɨ́ eboʼlo bɨ́n bʉr o tɨ̂ʼ ó, bɨ̌n ó dí bwɑ́n bʉ̂r o b'ɑ́ jʉ̂ ogwíhɑ o mílɔ̌b mé Nzyɛ̌m bɑ́.
40023032	Yé bé nó wɑ́, tóʼ gɑ́ dóló le elóŋlo mísyóm bímpɑ́m bín, byé ɑ́ boo sɨ̂sɑ mí!
40023033	Bɨ̌n, kúl ónyʉ́ɑ! Bɨ̌n, bigúrokɔɔ bî! Nzê yé óbɑ́nɑ bɨ́n ó, bɨ̌n kɨ́ŋɨɨ cíʼɑ́ mílɔ̌b ngɑ́ cyen bʉ̂r ɨ́ bɨ́ siʼe wɨ́ ɛ́?
40023034	Sɑ́ tɨ̂ʼ ó mé dí elómlo bɨ́n ogwíhɑ o mílɔ̌b, ndu e mipɨpɨ́ʼ mí bʉ̂r le olɛ̂ʼlɑ yɨ́. Bɑ̂ʼ bʉ̂r, bɨ̌n bé ójʉ̂ ó jʉ́ʼóo. Bʉ́ʉ́, bɨ̌n bé óbomlo ɨ́ bikolôs. Bʉ́ʉ́ ntémé, bɨ̌n bé óŋmɛ̂h míngɑ́hɑ́ ɨ́ mempɑ́h bísulɑ́ mɨ́n. Bɨ̌n bé ótíble bé bínkɑnɑ e bínkɑnɑ byɛ̂h.
40023035	Bɨ̌n bé ótô le esɑ̂ nó, tó pyɑ̂l ɨ́ jɔʼ mécié mɨ́mɛ̂h me bʉ̂r o b'ɑ́ jwe, ɑkúnwo e mpɨŋ bɑ́, mé ósøø ɨ́ milʉ́ mín, tɑ́ɑre ɨ́ mecié mé Ábɛl, tó pyɑ̂l ɨ́ mɑɑ́ mé Zɑchɑrie, mwɑ̂n mé Bɑrɑ́kiɑ, wɑɑ́ bɨ́n ɑ́ jʉ̂ pɑ́ʼ mpɑ́h Nzyɛ̌m le ɑlɑtɑ̂r nyɑ́.
40023036	Mě lɛ́ɛ́ bɨ́n lɨ́ otyeetye ó, sɑ̂ yɑɑ́ yɨ́yɛ̂h, yé ósøø ó, ɨ́ milʉ́ mí bʉ̂r ó myɑ̌ wɨ̂!
40023037	«Yerʉ́zɑlɛm, Yerʉ́zɑlɛm, guɑ mʉr dí ejʉ̂ ógwíhɑ o mílɔ̌b le elúmo bɑɑ́ Nzyɛ̌m dí elómlo gó bɑ́ mekóʼ nyɑ́! Nzɔʼ ntíɑ́ mé ɑ́ be lɨ́ egø̂m ésyɛŋ bwɑ́n bô mpʉ ɑ́byɛɛ́-kúo dí esyɛŋ bwɑ́n bé sí mempɑbɑɑ́ mé yɨ́? Bɨ̌n bɨɛ bɨbené benɑ́ɑ!
40023038	Jwɛ́ʼɛ́ɛ́ gɑ̂, mbɛ̌r wɨ́n, wé ólîʼ gumo.
40023039	Ebě, me lɨ́ elɛ́ɛ bɨ́n ó: bɨ̌n bé ɑ́kóʼó kɑ̌ bɑ́ʼɑ̌ bee mê, tó pyɑ̂l ɨ́ jɔʼ bɨ́n ngɑ́ lɛ́ɛ ó: “Mɨnɑ́ gúmlɑɑ gɑ́ wɑɑ́ dí enze e díé mé Dɑ̂ nyɑ́!”»
40024001	Jɔ̌ʼ Yésʉs ɑ́ be, nye mû lɨ́ eduho mpɑ́h Nzyɛ̌m, tô kʉ̌l yɨ́, ompʉ́n bé ntɔ̂ʼ sîhlě nko nyé ɑ́ be yɨ́, le elɛ̂ʼlɔɔ nyé mpʉ súmó ɑ́ be yɨ́.
40024002	Nó ó Yésʉs ɑ́ nze lɛ́ɛ e bé ó: «Bɨ̌n bɨ́ bee súmó nyɨ̂ʼ nyɨnyɛ̂h ɛ́? Mě lɛ́ɛ́ bɨ́n lɨ́ otyeetye ó, lʉ́ʉ́ ékóʼ, lé ɑ́kóʼó lîʼ wɑ̂ʼ kʉ́ lʉ́ʉ́, ebě, mɨ́mɛ̂h, mé ónkɛŋɔɔ sí.»
40024003	Nó ó Yésʉs ɑ́ nze tô lɨ́ Ecǿʼ lé ólivier, nzě di sí. Ompʉ́n bé, bê nzě tô e né, tó sɑ̂ bʉm. Bé e né ó: «Lɛ́yɨ́ɨ́ bɨ́h jɔʼ bísɑ́ bîʼ ngɑ́ syɛ́ɛ yɨ́. Lɛ́yɨ́ɨ́ bɨ́h ntémé jweʼle ngɑ́ lɛ̂ʼle ó, go mû ó kúno ebúlɑ, le ntémé jɔʼ mpóʼo sí yɨ̂ʼ ngɑ́ síe yɨ́.»
40024004	Nó ó Yésʉs ɑ́ lɛ́ɛ e bé ó: «Diʼee gɑ́ mekʉɑ́ ɨ́ binyɑ̂. Bɨ̌n ɑ́mû jɑɑ́ dímlɔɔ.
40024005	Ebě, bʉr ɨ́ buo buo, bé ónzɨnze e díé lɑ̂m, lɨ́ elɨlɛ́ɛ ó: “Mɛm ó dí Mʉ̌r Nzyɛ̌m ɑ́ lœm múló mé jǿø nyɑ́!” Bé ódímle bʉ̂r ɨ́ buo buo.
40024006	Bɨ̌n bé ójóʼo bʉ̂r lɨ́ elwilwib mílɔ̌b mi mɔ̂m le elɛ́ɛ mílɔ́ɔ́ mí dɔ̂m. Bisɨ́ɑ̌ byɑɑ́ ɑtɨ̂l bɨ́n mekʉ̌ sí, ebě, yé jɑlɑ ó, byé nyɛ́ɛ pyɑ̂l. Dɑmɑ́ jóʼo nó, ntʉ bísɨ́ɑ̌ byɑɑ́ ngɑ́ lɛ̂ʼle ésúʼlɑ́ é sí yɨ̂.
40024007	Yɨ̂ʼ kûl, yé ólwímlɑ e yʉ́ʉ́. Nyɨ̂ʼ mpóʼo lwímlɑ e nyʉ́ʉ́. Nzɑ, nye ónyɑŋlɑ, bigúmo bigúmo, le sí, yé ókublɑ.
40024008	Bisɑ̂ byɑɑ́ bíbyɛ̂h, byé ónyɛɛ́ syɛ́ɛ. Nɑ́ɑ̌ yé óbe ó enyɛ̌l e mékpɑɑ, nøølɑ e mekpɑɑ me mín.
40024009	«Jɔʼ yɑɑ́ ó bɨ́n ngɑ́ cyenɔɔ kwɑ́ bʉr o ngɑ́ buú lɛ̂ʼle bɨ́n túú bɑ́. Bé ójʉ̂ bɨ́n. Bʉr o bíkúl bíbyɛ̂h, bé óbene bɨ́n ebe bɨ́n dí egúmo e me.
40024010	Nó ó bʉ̂r ɨ́ buo buo, bé óbɨm ébɔ̌ʼ, sɑ̂ ébébe yɨ́. Bʉr, bé óbɛ́mɑ bʉ̂r ó sɔ́mɑ́ yɔ́ɔ́ e bʉr oswîh. Bé ónwimlɑ pɑ́ʼ nyɔ́ɔ́.
40024011	Ogwíhɑ o mílɔ̌b o bíbɛr, bé ópyɑ̂l ɨ́ buo buo. Bé ntémé, bé óbuú dímle bʉ̂r ɨ́ buo buo.
40024012	Bʉr ɨ́ buo buo, bé óbîr ó, kpɛ̌l, yé ɑ́ didi pɑ́ʼ nyɔ́ɔ́ yɨ́, yé tɑ́lɑɑ. Bé ósɑ̂ nó ebě, bé óbeě mpʉ ébébe mû lɨ́ emɑmle yɨ́.
40024013	Sɑ̂ gwɑ́r, mʉr ngɑ́ jûhwo, tó pyɑ̂l ɨ́ mesíé nyɑ́, óciʼe.
40024014	Nó Mbɨɑmbɨɑ Lɔ́ɔ dí edumo e Mpóʼo mé Dɑ̂ Nzyɛ̌m wɨ́, wé ólɛ́ɔɔ̌ gúmó yɨ́yɛ̂h ɨ́ sí yɨ̂, lɨ́ esɑ̂ ó, kúl yɨ́yɛ̂h jóʼɑɑ bʉr o dí eboʼlǒ lɔ́ɔ wɑɑ́ bɑ́. Píe tɨ̂ʼ ó éswéhlɨ́ é kʉ́ e sí ngɑ́ kɑ̌ bɔmɑ yɨ́.»
40024015	Nó ó Yésʉs ɑ́ lɛ́ɛ e bé ó: «Bɨ̌n bé óbee mʉ̂r bé jɨ́jébé ó, “Mentuhlo-bʉr” nyɑ́. Nye ótêʼwo bʉ̂r ɨ́ mîh gúmó dí ci yɨ́ mpʉ ngwíhɑ milɔ̌b Dɑniel ɑ́ boo lɛ́ɛ yɨ́. (Mʉr dí elɑ́ɑ̌ lɔ̌b wɨ̂ʼ nyɑ́, nye gwɑ̂ jóʼo wê!)
40024016	Nó ɨ́ jɔʼ bɨ́n óbee nyé ɨ́ gúmo yɑɑ́ yɨ́, bʉr o ngɑ́ bě sí Yʉ́dɑ bɑ́, bé ɨ́ jɑlɑ le ekpɛ́ɛ, tóŋɔɔ ɨ́ mecø̂ʼ!
40024017	Mʉr ngɑ́ be kʉ́ mié nyɑ́, nye ɑ́kɑ̌ sulo, ó nye tôʼ kɑɑle bísɑ́ bí mbɛ̌r.
40024018	Wɑɑ́ ngɑ́ bě pemé nyɑ́, nye ɑ́kɑ̌ búlɑ̌ píhe, ó nye tôʼ nʉɑ kʉ̂r wé.
40024019	Nkoó e bɑɑ́bubúm le bɑɑ́byɛɛ́ ɨ́ melû mɑɑ́!
40024020	Jɨʼlɑɑ gɑ́ e Nzyɛ̌m ó, kpɛ́ɛ́ wɨ́n, wé ɑyɨ́ be yɨ́ɛ ɨ́ jɔ̌ʼ kóló, nkʉ̂ ɨ́ móhó sɑ́bɑt!
40024021	Ebě, ɨ́ jɔʼ yɑɑ́, mitúú e mindɛ̌l mínɨ́nɨ́ɨ́, myé óbuú pyɑ̂l. Tɑ́ɑre ɨ́ jɔ̌ʼ Nzyɛ̌m ɑ́ kuho kʉ́ e sí, nzě kumo ɨ́ bɑ́ɑ́nɑ̂, bʉr, bé ɑpɑ̌ siɑ e mitúú mbi wɑɑ́. Gúú túú swîh, wé ɑ́kɑ̌ bɑ́ʼɑ̌ lɑɑ míhɑɑ́.
40024022	Yé bé Dɑ̂ ɑtuŋlo mélû mɑɑ́ nó, lɛ́ɛ́, mʉr ɑ́kóʼó ciʼe. Sɑ̂ gwɑ́r, nye ótuŋlo mé ó, lɨ́ esú é bʉ̂r o nyé ɑ́ twɑ̂r bɑ́.
40024023	«Mʉ̂r lɛ́ɛ́ e bɨ̌n ó: “Beyɨɨ gɑ́, Krîst ó dí wɑ̂ʼ nyɑ̂!” nkʉ̂ ntɔ̂ʼ ó: “Nye ó kɑ̂ʼ!” nó, ɑbûʼlɑ gɑ́ mʉr wɑɑ́.
40024024	Ebě, okrîst o bíbɛr, bé ópîpyɑl, bé le ogwíhɑ o mílɔ̌b o bíbɛr. Bé ósɑ̂ mésimɑ́ ménɨ́nɨ́ɨ́ le bisɑ́ bí ékɑ̂m. Yé bɑ́nɑ́ nó, bé ódímle bʉ̂r ó Nzyɛ̌m ɑ́ twɑ̂r bɑ́ ɨ́ nzɨ̌ mikóo myɔ́ɔ́.
40024025	Pɑɑ́ bee: me múo sí gwîh bɨ́n syɛ́ɛlɑ yɔ́ɔ́ yɑɑ́!
40024026	«Nó, mʉ̂r sí nzě lɛ́ɛ e bɨ̌n ó: “Beyɨɨ gɑ́, nye ó kɑ̂ʼ ɨ́ lʉɑ́ wɨ̂ʼ!” nɛ́ɛ: mʉr ɑtô gɑ̂. Mʉ̂r lɛ́ɛ́: “Beyɨɨ gɑ́, nye ó kɑ̂ʼ ɨ́ ntɔ́ɔ nyɨ̂ʼ!” nɛ́ɛ: mʉr ɑbûʼlɑ gɑ́ nye.
40024027	Ebě, mpʉ̌ njweh dí ejweh, tɑ́ɑrě nko dʉ́o dí ejɨmɑ, tó kumǒ nko lé dí edíme yɨ́ ó Mwɑ̂n mé Mʉr ngɑ́ bɑ́ʼɑ̌ nze yɨ́.
40024028	Gúmó múu dí yɨ́, tɨ̂ʼ ó mébɛn dí eswɑ̂l yɨ́.»
40024029	«Píe melû mɑɑ́, mítúú e mindɛ̌l mínɨ̌ myé óbe sí síe nó, dʉ́o, lé odíme, ɑ́lomó ɑkɑ̌ pɑn. Ocwícwén, bé ódumɑ, duho ɨ́ jʉ́ó kʉ́. Bisɑ́ bí nkûl bínɨ́nɨ́ɨ́ bi dí ɨ́ jʉ́ó kʉ́ bí, byé ólø̂ʼlɨ.
40024030	Jɔʼ yɑɑ́, jweʼle ngɑ́ lɛ̂ʼle ó, nzéɑ́ mé Mwɑ̂n mé Mʉr, wé mû lɨ́ ekúnwo yɨ́, yé ónyɨ̂n ɨ́ jʉ́ó kʉ́. Bikúl bí sí yɨ̂ʼ bíbyɛ̂h, byé ótɑ́ɑre éjɨ méjwê, le ekɑ̂m ékúhó lé. Bé óbee Mwɑ̂n mé Mʉr lɨ́ enze ɨ́ bijwiné bí jʉ́o, le ɑ́nɨ̂nɨ̂n nkul le mencyɛnwɑ ɨ́ buo buo.
40024031	Jɔʼ yɑɑ́, nye ólómo bééngeles bé e sébé dí ɨ́ buú bwɑʼ cwíí nyɑ́, ɨ́ medumo mé sí mɨ́mɛ̂h menɑ̂. Bé ósyɛŋ bɑɑ́ nyé ɑ́ twɑ̂r bɑ́, tɑ́ɑre ɨ́ wɨ́ʼ ódumo ó sí, tó pyɑ̂l ɨ́ gúú.»
40024032	«Jóʼlɑ́ɑ́ gɑ́ lɛ́ʼlɑ́ figyê yé mʉr tɨ̂ʼ dí ejwe bɨ́n wɨ́: jɔʼ mílɔ́ɔ́ mû sí jwɑ́nwo, bikɑ́ mû lɨ́ enyɛl épɑ̂h yɨ́, bɨ̌n bé lɨ́ eboó gʉ́ɑ ɨ́ jɔʼ yɑɑ́ ó, nkóno, yé mû ó kúno epyɑ̂l.
40024033	Mpʉ yɑɑ́ ntémé ó, jɔʼ bɨ́n óbee bísɑ̂ byɑɑ́ mû lɨ́ epyɑ̂l yɨ́, gʉ́ŋɑ́ɑ́ gɑ́ ó, Mwɑ̂n mé Mʉr mû ó kúno epyɑ̂l, kwɑhɑ́ lɨ́ ebê.
40024034	Mě lɛ́ɛ́ bɨ́n lɨ́ otyeetye ó, mpeʼ bʉ̂r yɨ̂ʼ l'ɑsíe, bisyɛ́ɛlɑ bî, byé ópyɑ̂l, bíbyɛ̂h.
40024035	Kʉ́ e sí, byé ólɑɑ. Milɔ̌b myɑ̂m míɛ, myé ɑ́kóʼó síe.
40024036	«Ɨ́ lɔ̌b móhó wɑɑ́ le jɔʼ yɑɑ́, mʉr ngwɑ́r, nyé ɑgʉ́ɑ wê. Dɑmɑ́ jóʼo bééngeles dí ɨ́ jʉ́ó kʉ́ bɑ́, bé ɑgʉ́ɑ. Dɑmɑ́ jóʼo Mwɑ̂n mé Mʉr, nye ntémé, nyé ɑgʉ́ɑ. Nzyɛ̌m Sɔ́ŋ nye omér ó dí egʉ́ɑ.
40024037	Syɛ́ɛlɑ yɑɑ́, yé ósyɛ́ɛ ó, nøølɑ e bisyɛ́ɛlɑ byé ɑ́ sisyɛ́ɛlɨ ɨ́ jɔʼ mé Nóe bí. Mpʉ yɑɑ́ ntémé ó Mwɑ̂n mé Mʉr ngɑ́ bɑ́ʼɑ̌ nze yɨ́.
40024038	Byé nøølɑ ó, mbi wɨ̂: jɔʼ mpɨ́ɨ ɑ́ be ɑpɑ̌ mɑmle yɨ́, bʉr, bé ɑ́ be ó lɨ́ ede méde le menyoʼ, bɑ́ŋɔɔ bʉ́bɑ́ le ebɛ́lɔɔ bwɑ̂n, tó pyɑ̂l pyɑ́lɑ́ɑ ɨ́ dʉ́ó Nóe ɑ́ kɑ nî ɨ́ byɛ̂l yɨ́.
40024039	Bé ɑ́ bé ɑbûʼlɑ ó, sɔ̂ʼ, yé e nkul esyɛ́ɛ nó, tó pyɑ̂l ɨ́ jɔʼ mpɨ́ɨ ɑ́ bɑnɑ sîl bɨ́bɛ̂h yɨ́. Yé óbe ntémé ó, jøʼ gwɑ́r, ɨ́ jɔʼ Mwɑ̂n mé Mʉr ngɑ́ bɑ́ʼɑ̌ nze yɨ́.
40024040	Ɨ́ jɔʼ yɑɑ́, ɨ́ bʉrʉ̂m obɑ́ ngɑ́ be ɨ́ pemé bɑ́, nyʉ́ʉ́ ónʉŋɔɔ, nyʉ́ʉ́ lîʼ.
40024041	Lɨ́ bʉbɑ́ obɑ́ ngɑ́ be lɨ́ esie méde ɨ́ nkoʼ mpwɑ́r bɑ́, nyʉ́ʉ́ ónʉŋɔɔ; nyʉ́ʉ́ lîʼ.
40024042	Nó, diʼee gɑ́ ɨ́ mpʉ̂n, ebě, bɨ̌n bé ɑgʉ́ɑ dʉ́ó Tî wɨ́n ngɑ́ nze yɨ́.
40024043	Ebě, bɨ̌n bé lɨ́ egʉ́ɑ ó, yé bé mʉr mbɛ̌r ɑ́ si gʉ́ɑ jɔ̌ʼ njíblʉ̌, wé ɑ́ be ó, wé ópyɑ̂l yɨ́ nó, lɛ́ɛ́, nye ɑ́ di ó ɨ́ doho, ɑbîr ó, wé túbɑɑ nye mbɛ̌r.
40024044	Sɨ́ɑ̌ yɑɑ́ ó bɨ́n jɑ́lɑ́ le edi ɨ́ cɑ̌r yɨ́. Mwɑ̂n mé Mʉr ɑ́mû jɑɑ́ pyɑ̂l bɨ́n metørɑ̂ lɨ́ ewɑlɑ bɨ́n dí ɑbóno nyé lɨ́.»
40024045	«Nzé dí cwóó túʼɑ̌, wɑɑ́ dí mʉr ebûʼlɔɔ, wɑɑ́ sɔ́ŋ wé ɑ́ tyêl ó, yé díʼee lʉ́ bítúʼɑ̌ byé, le ekɑb byé mede ɨ́ mepʉ́lɑ me dí ejɑlɑ mɑ́ nyɑ́?
40024046	Sɔ́ŋ wé ótô ɨ́ cyen, nzě búlɑ nó, metyɛʼ me mpóm, mé e mbi syɛ̂l mesɑ̂, wɑɑ́ njǿø ngɑ́ kœb lɨ́ eséɑ̌ syɛ́ɛ́ yɑɑ́ nyɑ́!
40024047	Mě lɛ́ɛ́ bɨ́n lɨ́ otyeetye ó, nye ójwe nyé nkul jǿø ɨ́ bisɑ́ bí mbɛ̌r bíbyɛ̂h.
40024048	Yé kɑ́ be ó, nye ó bɨ́blɑ syɛ̂l mesɑ̂ nɛ́ɛ: nye ójøʼ ɨ́ lémé wé tʉ́ŋlʉ̌ ó: “Sɔ́ŋ wɑ̌m, nye ó mpʉ̌ sɑ́ lɛ́ɛ́, nye ɑ́lɨ̌ búlɑ.”
40024049	Nye óbɛ̌m tɑ́ɑre ébî bʉ̂r ó njoo yé, nzě de méde le menyoʼ, bé e minyʉnyóʼ.
40024050	Sɔ́ŋ syɛ̂l mesɑ̂ wɑɑ́ ópyɑ̂l nyé ó, dʉ́ó syɛ̂l mesɑ́ wé wɑɑ́ dí ɑbûʼlɑ ó, nyě e nkul epyɑ̂l yɨ́, le ewɑlɑ nyé dí ɑgʉ́ɑ lɨ́.
40024051	Nye ójwe syɛ̂l mesɑ̂ wɑɑ́ bintɨ́ʼɑ́ jøʼ gwɑ́r e gwɑ́r e mpʉ nyé dí ejwe bɑ́ɑ́nyɑ̂-mikóo byɑ̌ yɨ́: kpɑ́ɑ nyé mimyɑ́l mímbɑ́. Gúmo yɑɑ́ ó bé ngɑ́ jóno le epûʼlo méjye yɨ́.»
40025001	«Mpóʼo mé Dɑ̂ Nzyɛ̌m nøølɑ ntémé ó, e bibíŋ méséhe kɑ́m byé ɑ́ nʉɑ melɑ́mɑ lɨ́ etó sohɔɔ mʉ̂r ɑ́ bêm mʉmɑ́ wé nyɑ́.
40025002	Bîʼ bítɛ̂n, byé ɑ́ be ó bigʉʼlʉgʉ́. Byúú bítɛ̂n, ocwóó.
40025003	Byɑɑ́ byé ɑ́ be bigʉʼlʉgʉ́ bí, byé ɑ́ nʉɑ mɔ́ɔ́ mélɑ́mɑ ó, ɑnʉŋɔɔ múló mé tɨ̂.
40025004	Byɑɑ́ byé ɑ́ be ocwóó bí, bíɛ, byé ɑ́ nʉɑ melɑ́mɑ mɔ́ɔ́ ó, ndu e múlo ɨ́ bintɑʼ.
40025005	Nó mpʉ mbêm mʉmɑ́ ɑ́ beɑ, ɑlɨ̌ búlɑ yɨ́, bíbyɛ̂h nzě ncie mîh, ntɔ̂ʼ jɑ́ŋɔɔ bíjô.
40025006	«Yé mû témé pum nɛ́ɛ: byé kɑ̌ jóʼǒ njɨ́blɨ́ ó: “Mʉr bém nyɑ́, nyɨ́ pyɑ̂l! Pyɑ́lɑ́ɑ́ gɑ́ mbɛ̌r; tó soho gɑ́ nye!”
40025007	Nó ó bíbíŋ méséhé bínɨ̌ bíbyɛ̂h, byé ɑ́ nze jɨmɑ, nzě sɑ́ŋɔɔ étumo mélɑ́mɑ mɔ́ɔ́.
40025008	Byɑɑ́ byé ɑ́ be bigʉʼlʉgʉ́ bí, byé ntɔ̂ʼ tɑ́ɑrě njɔʼ, lɨ́ egwɑ̂m byɑɑ́ byúú múlo. Bé e bé ó: “Bɨ́ɔɔ́, bɛ́ʼɛ́ɛ́ gɑ́ bɨ̌h múló mɨ́n, ebě, melɑ́mɑ mɨ́h, mé múo nzě díme!”
40025009	Ocwóó ó bʉ́bɑ́ bɨ́ɛ, bê nzě lɛ́ɛ e bé ó: “Ajóʼo! Múló mɑ̂, mé ɑ́kóʼó jɑlɑ e bím mélɑ́mɑ gɑ́ mɨ́nɑ́ dí yɨ́. Nó, tóʼ gɑ́ nko óbɛ́mɑ o múlo dí yɨ́, bɨ̌n nkʉ̂ bwɑ̂m mɑɑ́ mɨ́n!”
40025010	Jɔʼ bíhɑɑ́, byé ɑ́ be, byé jínɑ lɨ́ etó bwɑ̂m múlo yɨ́, mʉr ɑ́ bêm mʉmɑ́ nyɑ́, nye ntɔ̂ʼ pyɑ̂l, kœb byɑɑ́ byé ɑ́ be ɨ́ cɑ̌r bí. Bibíŋ méséhe byɑɑ́, bé e mʉr wɑɑ́, bé ntɔ̂ʼ nî ɨ́ nzɔɔ ebɑ̂, nyɨɛ ntɔ̂ʼ dible ébê.
40025011	Agúm beɑ nɛ́ɛ: byɑɑ́ byúú bínɨ̌, byé ntɔ̂ʼ kɑ̌ búlɑ. Byê nzě lɛ́ɛ ó: “Dɑ̂ ɛ̌, Dɑ̂ ɛ̌, dibɨɨ bɨ́h ebê ʉ!”
40025012	Nó nyé ɑ́ yɑlɑ e byé ó: “Mě lɛ́ɛ́ bɨ́n lɨ́ otyeetye ó, mé ɑgʉ́ɑ bɨ́n.”»
40025013	Yésʉs nzě lɛ́ɛ e bé ó: «Nó ó, diʼee gɑ́ ɨ́ mpʉ̂n, ebě, bɨ̌n bé ɑgʉ́ɑ̌ móhó, nkʉ̂ ewɑlɑ mé óbɑ́ʼɑ̌ nze lɨ́.»
40025014	«Mpóʼo mé Dɑ̂ Nzyɛ̌m nøølɑ ntémé ó, e mʉr ɑ́ tô ɨ́ cyen nyɑ́. Nye jínɑ ɑpɑ̌ tô, nye ɑ́ si jébe osyɛ̂l o mésɑ́ bé, nzě kɑb bé mebi mé.
40025015	Nye ntɔ̂ʼ jwe mʉ̂r esôʼ mebɨ́ʼ bímɔnɨ́ bí gʉ̂l metɛ̂n, jwe wɑɑ́ mbɑ́, mebɨ́ʼ bímɔnɨ́ bí gʉ̂l mebɑ́. Wɑɑ́ lɛ̂l nyɨɛ ɑ́ jweŋɔɔ ó, ebɨ̂ʼ egwɑ́r. Nye ɑ́ jwe bé bɑ̌ ó, lɨ́ edû mpʉ bʉ̂r bɑɑ́, bé ɑ́ be e nkul eséɑ e myé yɨ́. Píe tɨ̂, nye nzě tô ɨ́ cyen.
40025016	Píe tɨ̂, wɑɑ́ ɑ́ nʉɑ mebɨ́ʼ bímɔnɨ́ bí gʉ̂l metɛ̂n nyɑ́, nzě tô ɨ́ jɔʼ gwɑ́r yɑɑ́, tó bul byê. Nye nzě bɑ́ʼɑ̌ bi mʉ́ʉ́ mébɨ̂ʼ metɛ̂n.
40025017	Wɑɑ́ ntémé ɑ́ nʉɑ mebɨ́ʼ bímɔnɨ́ mebɑ́ nyɑ́, nzě bi mʉ́ʉ́ mébɑ́.
40025018	Nó ó, wɑɑ́ ɑ́ nʉɑ ebɨ́ʼ é bimɔnɨ́ egwɑ́r nyɑ́ nyɨɛ, ɑ́ to pû ó bɨ́, nzě sol ébɨ́ʼ é gʉ̂l mé njǿø wé tɨ̂ʼ ɨ́ bɨ́ yɑɑ́.
40025019	«Sɔ́ŋ wɔ́ɔ́ ɑ́ be ɨ́ buú beɑ gʉ̂ʼ ɨ́ cyen yɑɑ́. Jɔʼ nyé ɑ́ kɑ búlɑ yɨ́, nye nzě jébe bê, nzě lɛ́ɛ e bé ó, bé ntɑ́ɑ nzě lɛ́ɛ nyé mpʉ bé ɑ́ séɑ e mɔnɨ́ yé yɨ́.
40025020	Wɑɑ́ ɑ́ pɑ jweŋɔɔ mebɨ́ʼ bímɔnɨ́ metɛ̂n nyɑ́, nze e mɔnɨ́ yɑɑ́ ti e mɑɑ́ mʉ́ʉ́ métɛ̂n. Nye e né ó: “Dɑ̂ ɛ̌, go ɑ́ jwe me ó mebɨ́ʼ bímɔnɨ́ bí gʉ̂l metɛ̂n. Nó ó, mʉ́ʉ́ métɛ̂n mé ɑ́ kɑ bɑʼɑ bi mɑ́, mé bê.”
40025021	Nó ó njǿø wé ɑ́ nze lɛ́ɛ e né ó: “Yé ɨ́ mbɨɑ. Go ó mpɑ̌ŋ syɛ̂l mesɑ̂ dí mʉr ebûʼlɔɔ nyɑ́, ebě, go ɑ́ si gwɑ bɑʼle sɑ́ dí tîtííɑ̌ yɨ́. Me ósɑ̂ ó, go bɑ̂ʼlɑɑ byɑɑ́ bi dí ɨ́ buo buo bí. Nó ó, ntɑɑ́ nzě nʉɑ nkɔ̂b bisʉhʉʉ jøʼ gwɑ́r e gwɑ́r e mpʉ mé dí ɨ́ bisʉhʉʉ yɨ́.”
40025022	«Wɑɑ́ ɑ́ pɑ jweŋɔɔ mebɨ́ʼ bímɔnɨ́ mebɑ́ nyɑ́, nzě sîhle ntémé. Nye e né ó: “Dɑ̂ ɛ̌, go ɑ́ jwe me ó mebɨ́ʼ bímɔnɨ́ mebɑ́. Nó ó, pɑɑ́ bee: mɨ́ bɑ́ʼɑ̌ bi mʉ́ʉ́ mébɑ́ e tɨ̂!”
40025023	Nó ó njǿø wé ɑ́ nze lɛ́ɛ e né ó: “Ɨ́ mbɨɑ! Go ó syɛ̂l mesɑ̂ dí mʉr ebûʼlɔɔ nyɑ́, ebě, go ɑ́ si gwɑ bɑʼle sɑ́ dí tîtííɑ̌ yɨ́. Me ósɑ̂ ó, go bɑ̂ʼlɑɑ byɑɑ́ bi dí ɨ́ buo buo bí. Nó ó, ntɑɑ́ nzě nʉɑ nkɔ̂b bisʉhʉʉ jøʼ gwɑ́r e gwɑ́r e mpʉ mé dí ɨ́ bisʉhʉʉ yɨ́.”
40025024	«Nó ó, wɑɑ́ ɑ́ jweŋɔɔ ebɨ́ʼ é bímɔnɨ́ bí gʉ̂l egwɑ́r nyɑ́, nzě sîhle ntémé. Nye nzě lɛ́ɛ e né ó: “Dɑ̂ ɛ̌, me ɑ́ be lɨ́ egʉ́ɑ ó, go ɨ́ nyɑn mʉ̂r. Guɑ́ pipim méde ó, gúmó gó ɑ́ be ɑbe yɨ́. Go ntémé, gǒ kpɛm méde ó, ɨ́ gúmó gó ɑ́ be ɑbe mempeʼ yɨ́.
40025025	Nó ó mpʉ mé ɑ́ jóʼo bʉ́ɑ́ yɨ́, me ntɔ̂ʼ tó sol ébɨ́ʼ é bímɔnɨ́ lô ɨ́ bibwɑ̌h. Nó ó, lé bê. Jɑʼ yɑɑ́ dí yô yɨ́.”
40025026	Nó ó njǿø ɑ́ nze lɛ́ɛ e né ó: “Guɑ bɨ́blɑ̌ pǿpø̂h syɛ̂l mesɑ̂ yɨ̂! Gó bé ɨ́ gʉ́ɑ ó, mě pim ó, ɨ́ gúmó mé ɑ́ be ɑmyɑm mempeʼ yɨ́, le ekpɛm méde ɨ́ gúmó mé ɑ́ be ɑbe mempeʼ yɨ́ nó,
40025027	ɑ́ go ɑ́ bé ɑtó cyen mé mɔnɨ́ yɑ̂m ɨ́ bɑ̂ŋ ɨ́ yé? Jɔʼ mé ɑ́ gwɑ búlɑ yɨ́, me gwɑ́ nzě nʉɑ̌ sɑ̂ yɑɑ́, yé ɑ́ be lɨ́ egúmo e me yɨ́, le eběr.”
40025028	Nye nzě lɛ́ɛ e bʉ́ʉ́ ósyɛ̂l bé ó: “Pɛʼɛɛ gɑ́ nye ebɨ́ʼ é bímɔnɨ́ énɨ̌. Bɨ̌n ɑ jwé lé mʉr dí e mebɨ́ʼ bímɔnɨ́ kɑ́m nyɑ́.
40025029	Ebě, mʉr nyɨnyɛ̂h dí e sɔ̂ʼ nyɑ́, ójweŋɔɔ yʉ́ʉ́, nye nkʉ̂ di ɨ́ twíhɑ. Wɑɑ́ nyɨnyɛ̂h dí tʉ̂toʼó nyɑ́, bé ópɛʼ nyé dɑmɑ́ jóʼo mɑ̂ bím nyé dí e tɨ̂ʼ nyɑ́.
40025030	Nó ó, syɛ̂l mesɑ̂ dí ɨ́ jwě ntuʼ nyɑ́, guhɑɑ gɑ́ nye lɨ́ ejúrʉ́ʉ́ e dí kʉ̌l lɨ́, nko bʉ̂r, bé ójóno le epûʼlo méjye yɨ́.”»
40025031	«Jɔʼ Mwɑ̂n mé Mʉr ónze ɨ́ mencyɛnwɑ mé, bé e beéngeles bɨ́bɛ̂h yɨ́, nye ónʉɑ̌ diɑ́ ɨ́ mecǿǿ mé jǿǿ yé, mɑɑ́ me dí ɨ́ ncyɛ̌n ncî ncyɛ̌n mɑ́.
40025032	Nó ó, bikúl bíbyɛ̂h, byé óswɑ̂l ɨ́ míh mé. Nye óbɛ̂ʼ bʉ̂r ɨ́ mpʉ pɑ́lɑ bitɑb dí egbɑ̂ mbɔ́ʼ pɑ́ʼ binteme le ontɑmɑkɑ̌ yɨ́.
40025033	Nye ótyêl bínteme ɨ́ pɑ́ʼ mbó éjʉ́m wé; ontɑmɑkɑ̌ bɨ́ɛ, ɨ́ pɑ́ʼ mbó émyɛ̌l.
40025034	Jɔʼ yɑɑ́, njǿø ólɛ́ɛ e bɑɑ́ o dí nye ɨ́ mbó éjʉ́m bɑ́ ó: “Ntɑ́ʼ gɑ̂, bʉr o Sɔ́ŋ wɑ̌m ɑ́ sʉ metyɛʼ me mpóm bɑ́. Ntɑɑ́ nzě nî gɑ́ ɨ́ sí nyé ɑ́ boo komlo bɨ̌n, tɑ́ɑre ɨ́ jɔʼ kʉ́ e sí, byé ɑ́ be ɑpɑ̌ bě kuhɑ́ yɨ́.
40025035	Ebě, me ɑ́ si jóʼo nzɑ; bɨ̌n nzě jwe mé mede. Me ɑ́ si jóʼo jwéh médíbé, bɨ̌n nzě jwe mé medíbé. Me ɑ́ be ó njwóo; bɨ̌n nzě nʉɑ mé ɨ́ mimbɛ̌r mín.
40025036	Me ɑ́ be ó suswɑ́h; bɨ̌n nzě bôr mé kɑ́n. Me ɑ́ be ó lɨ́ ebíle; bɨ̌n nzě nze mé ɨ́ menɔɔlʉ. Me ɑ́ be ó ɨ́ mbʉʼ; bɨ̌n nzě nɑɑ mê.”
40025037	Nó ó ótîtyěl o bʉ̂r, bé óyɑlɑ e né, lɛ́ɔɔ ó: “Dɑ̂ ɛ̌, ɨ́ yɑ́ɑ̌ jɔʼ bɨ́h ɑ́ bee go lɨ́ ejóʼo nzɑ̂, bɨ̌h jwe gó mede, nkʉ̂ lɨ́ ejóʼǒ jwéh médíbé, bɨ̌h jwe gó medíbé yɨ́?
40025038	Ɨ́ yɑ́ɑ̌ jɔʼ bɨ́h ɑ́ bee go njwóo, bɨ̌h ntɔ̂ʼ nʉɑ gó ɨ́ mimbɛ̌r míh, nkʉ̂ ntɔ̂ʼ ó suswɑ́h, bɨ̌h bôr gó kɑ́n yɨ́?
40025039	Yɑ́ɑ̌ jɔʼ bɨ́h ɑ́ bee go lɨ́ ebíle, nkʉ̂ ɨ́ mbɛ̌r mímbʉʼ, bɨ̌h nzě séɑ e go yɨ́?”
40025040	Nó ó, njǿø ókɑ̌ yɑlɑ e bé ó: “Mě lɛ́ɛ́ bɨ́n lɨ́ otyeetye ó, gúmó bɨ́n ɑ́ sɑ̂ mʉr ngwɑ́r ɨ́ sɔ́mɑ́ bɨ́ɔɔ́ bɑ̂m bɑ̂ nó yɨ́, dɑmɑ́ jóʼǒ wɑɑ́ dí ɑgbɑ́ŋɔɔ ɨ́ nkɔb nyɑ́, gúmo yɑɑ́, bɨ̌n bé ɑ́ sɑ̂ ó me embɨɑ lɑɑ́.”
40025041	«Píe tɨ̂, nye ólɛ́ɛ e bɑɑ́ o dí nye ɨ́ pɑ́ʼ mbó émyɛ̌l ó: “Pɔʼɑɑ gɑ́ gúmó mé dí yɨ́, bʉr ó Nzyɛ̌m ɑ́ boo syɛm bɑ́. Tóʼ gɑ́ ɨ́ siʼe dí ejúǒ kɔ́m ti e kɔ́m yɨ́, siʼě Nzyɛ̌m ɑ́ boo tirɑ lɨ́ esú mé sɔ́ŋ meleme, bé e beéngeles bé yɨ́.
40025042	Ebě, me ɑ́ si jóʼo nzɑ; bɨ̌n bé ɑ́ bé ɑjwe mé sɑ́ éde. Me ɑ́ si jóʼo jwéh médíbé; bɨ̌n bé ɑ́ bé ɑjwe mé medíbé mé éde.
40025043	Me ɑ́ be ó njwóo; bɨ̌n bé ɑ́ bé ɑnʉɑ mé ɨ́ mimbɛ̌r mín. Me ɑ́ be ó suswɑ́h; bɨ̌n bé ɑ́ bé ɑbôr mé kɑ́n. Me ɑ́ be ó mbêl. Me ɑ́ be ntémé ó ɨ́ mbʉʼ; bɨ̌n bé ɑ́ bé ɑnze mé ɨ́ menɔɔlʉ.”
40025044	Jɔʼ yɑɑ́ ó bé ngɑ́ yɑlɑ e né ó: “Dɑ̂ ɛ̌, ɨ́ yɑ́ɑ̌ jɔʼ bɨ́h ɑ́ bee go lɨ́ ejóʼo nzɑ̂ nkʉ̂ jwéh médíbé, nkʉ̂ bee gó, guɑ njwóo, nkʉ̂ suswɑ́h, nkʉ̂ lɨ́ ebíle, nkʉ̂ ɨ́ mbʉʼ, bɨ̌h l'ɑsúʼo gó yɨ́?”
40025045	Nó ó, njǿø ókɑ̌ yɑlɑ e bé ó: “Mě lɛ́ɛ́ bɨ́n lɨ́ otyeetye ó, gúmó bɨ́n ɑ́ be ɑsɑ̂ mʉr ngwɑ́r ɨ́ sɔ́mɑ́ bʉ̂r bɑ̂ʼ embɨɑ yɨ́, dɑmɑ́ jóʼo ó, nye ɑ́ be ó wɑɑ́ dí ɑgbɑ́ŋɔɔ ɨ́ nkɔb nyɑ́, gúmo yɑɑ́ ntémé ó bɨ́n ɑ́ be ɑsɑ̂ me embɨɑ yɨ́.”
40025046	Bʉr bɑɑ́, bé ótô ɨ́ ntɨ́ʼɑ́ dí kɔ́m ti e kɔ́m yɨ́. Otîtyěl o bʉ̂r bɨ́ɛ, bé ótô ó, tó di ɨ́ cwǐʼ njʉ̌m dǐ.»
40026001	Jɔ̌ʼ Yésʉs ɑ́ sil elwib bilwǐb bínɨ̌ bíbyɛ̂h yɨ́, nye nzě lɛ́ɛ le ompʉ́n bé ó:
40026002	«Bɨ̌n bé lɨ́ egʉ́ɑ ó, nzɔɔ Pɑ́skɑ, nyɨ́ kɑ̌ lîʼ mélú mébɑ́ ó, nye bwɑ́lɔɔ. Nó ó Mwɑ̂n mé Mʉr ónzě bɛ́mɔɔ, ó bé bómlɑɑ nye ɨ́ kolôs kʉ́.»
40026003	Ojǿø o mpɑ́h Nzyɛ̌m le otɔ́mɑ́ bʉ̂r o bé Ɨ́zrɑɛ̂l, bê nzě syɛŋɑ lɨ́ ebɛhɛɛ mé Kɑyɨɑ́fɑ, njǿø opɑrɑ.
40026004	Bé ɑ́ komlo tɨ̂ʼ ó mpʉ bé jɑ́lɑ́ le emɛ̂r Yésʉs ɨ́ nzɨ̌ mikóo, bé nkʉ̂ jʉ̂ nyé yɨ́.
40026005	Sɑ̂ gwɑ́r, bé ɑ́ be yɨ́ɛ ó, lɨ́ elɛ́ɛlɑ pɑ́ʼ nyɔ́ɔ́ ó: «Mɨnɑ́ bé ɑyɨ́ pɑ̌ mɛ̂r gɑ́ nye ɨ́ jɔʼ nzɔ́ɔ. Minzɨnzɨ mi bʉ̂r, myé ɑ́mû sɑ̂ bíntʉ̌.»
40026006	Ɨ́ mpʉ̌ Yésʉs ɑ́ bě Bétɑnî, ɨ́ mbɛ̌r mé Simon, mʉr ɑ́ bíle nzɑ̌m nyɑ́ yɨ́,
40026007	nyʉ́ʉ́ mʉ́mɑ́ nzě nî. Nye ɑ́ bě e ntɑ̌ʼ ɑlbɑ̂r, lǿŋlɑ́ le lɔbínɑ yé ɑ́ be ɨ́ buo díɑ yɨ́. Nye nzě sʉ̌ Yésʉs lɔbínɑ yɑɑ́ ɨ́ lʉ̂, jɔʼ nyé ɑ́ be, nye jínɑ lɨ́ ede yɨ́.
40026008	Mpʉ ómpʉ́n bé, bé ɑ́ bee syɛ́ɛlɑ yɑɑ́ yɨ́, bê kʉ́ nzě bene. Bé ó: «Wɑ́ɑ̌ nyɔm nyé bɑ́ sɑ̌m dimé lɔbínɑ yɨ̂, mbi wɨ̂ʼ yɨ́?
40026009	Yê kʉ jɑlɑ ó, bɛ́mɑ ó bɛ́mɑ́ɑ e tɑ̂ŋ mɔnɨ́ ɨ́ buo buo, kɑb mínjyêbnjyéb!»
40026010	Yésʉs ntɔ̂ʼ gʉ́ɑ̌ sɑ́ bé ɑ́ lwiblɑ pɑ́ʼ nyɔ́ɔ́ yɨ́. Nye ntɔ̂ʼ jî e bé ó: «Bɨ̌n bɑ́ ntɨ́ʼ mʉ́mɑ́ nyɑ̂ʼ ɨ́ yé? Nyɨ́ sɑ̂ mé sɑ́ dí ɨ́ buú mbɨɑ yɨ́.
40026011	Ebě, bɨ̌n e bɑɑ́ntéʼenteʼe o bʉ̂r ó dí ɨ́ jɔʼ yɨ́yɛ̂h. Mɨnɑ́ bɨɛ bé ɑ́kóʼó di gɑ́ jɔʼ yɨ́yɛ̂h.
40026012	Jɔʼ nyê sʉ mé múló ménɨ̌ ɨ́ nyʉ̂l yɨ́, nye sɑ́ nó ó ɨ́ lɔ̌b dɨlɑ́ yɑ̂m.
40026013	Mě lɛ́ɛ́ bɨ́n lɨ́ otyeetye ó, súm yɨ́yɛ̂h bé ngɑ́ túnǒ Mbɨɑmbɨɑ Lɔ́ɔ́ wɨ̂ʼ ɨ́ sí yɨ̂ʼ yɨ́yɛ̂h yɨ́, syɛ́ɛlɑ mʉ́mɑ́ nyɑ̂ʼ sɑ́ yɨ́, yé ólɛ́ɔɔ ntémé. Bʉr, bé otoŋlo nyé tɨ̂.»
40026014	Nó ó, nyʉ́ʉ́ mpʉ́n ɨ́ sɔ́mɑ́ bʉ̂r kɑ́m le obɑ́ ɑ́ be e díe ó, Yʉ́dɑs Iskɑriôt nyɑ́, ɑ́ nze tô kwɑ́ ojǿø o mpɑ́h Nzyɛ̌m.
40026015	Nye ó: «Bɨ̌n bé ójwe mé yé, mé bɛ́mɑ́ bɨ́n Yésʉs nó?» Bé ntɔ̂ʼ kɛʼ nyé minzɑŋ mí mɔnɨ́ mekɑ́m mélɛ̂l.
40026016	Tɑ́ɑre ɨ́ jɔʼ yɑɑ́, nye ntɔ̂ʼ sɑ́ɑ̌ mpɑ̌ŋ jɔʼ ébɛ́mɑ nyê.
40026017	Ɨ́ móhó ésóʼ é nzɔ́ɔ bé ɑ́ de biblêr bi dí ɑbe e levure bí nyɨ́, ompʉ́n mé Yésʉs nzě sîhlě bɑ̌ʼ e né, bê nzě lɛ́ɛ ó: «Mede mé Pɑ́skɑ gó ngɑ́ de mɑ́, gǒ kpɛl ó, bɨ̌h jɑ́mɑɑ go mɑ̌ wó?»
40026018	Nye nzě yɑlɑ e bé ó: «Tóʼ gɑ́ ɨ́ nkɑnɑ kwɑ́ nyʉ́ʉ́ mʉ̂r. Bɨ̌n ɑ lɛ́ɛ́ e né ó: “Lɛ̂ʼlɑ lɛ́ɛ́ ó, jɔʼ yé, yé mû ó kúno epyɑ̂l. Nó ó, bé le ompʉ́n bé, bé ónzě bwɑl nzɔ́ɔ Pɑ́skɑ ó kwɑ́ nyǒ.”»
40026019	Ompʉ́n bé ntɔ̂ʼ sɑ̂ mpʉ̌ Yésʉs ɑ́ lɛ́ɛ bé yɨ́. Bê nzě jɑ̂m méde mé Pɑ́skɑ.
40026020	Ɨ́ bíí kʉ̌ʼ nɛ́ɛ: Yésʉs, bé le ompʉ́n kɑ́m le obɑ́ bê nzě diŋɔɔ sí.
40026021	Jɔʼ bé ɑ́ be, bé mû lɨ́ ede yɨ́, Yésʉs ntɔ̂ʼ lɛ́ɛ e bé ó: «Mě lɛ́ɛ́ bɨ́n lɨ́ otyeetye ó, mʉr ngwɑ́r ɨ́ sɔ́mɑ́ yɨ́n óbɛ́mɑ mê.»
40026022	Nyʉ̂l ntɔ̂ʼ tyɛʼ bê. Bê nzě gɔ́nɑ le ejî nyé mʉr ngúngwɑ́r ó: «Dɑ̂ ɛ̌, yé ɑbe mê, yé ɑbe nó?»
40026023	Nye ntɔ̂ʼ yɑlɑ e bé ó: «Yé ó mʉr bɨ́h e nê twɑ̌r épulo ɨ́ sʉ́ɑ́ gwɑ́r nyɑ́. Nyɨɛ ó ngɑ́ bɛ́mɑ mê.
40026024	Yé ó nó. Mwɑ̂n mé Mʉr ójwě mpʉ yé ɑ́ boo be tilɑ́ ɨ́ lɔ̌b wé yɨ́. Sɑ̂ gwɑ́r, nkoó, nye ó, e mʉr ngɑ́ bɛ́mɑ Mwɑ̂n mé Mʉr nyɑ́! Yé ɑ́ gwɑ mbɨɑ mʉr wɑɑ́ ó, mpɑ nye ɑ́ bé ɑbyɛ̂l!»
40026025	Nó ó, Yʉ́dɑs, mʉr ɑ́ be lɨ́ edǐ bɛ́mɑ nyé nyɑ́, ɑ́ nze lɛ́ɛ e né ó: «Lɛ̂ʼlɑ, ɑbe mɛ̂m dɑ! Yé ɑbe nó?» Nye ntɔ̂ʼ yɑlɑ e né ó: «Yé ó gó mʉr tɨ̂ʼ dí sí lɛ́ɛ̌ nɨ̌.»
40026026	Ɨ́ mpʉ bé ɑ́ be, bé mû lɨ́ ede yɨ́, Yésʉs ntɔ̂ʼ nʉɑ̌ blêr, jwě Nzyɛ̌m nzyǒo, pɛ̂ʼ yé bipêh, jwe ómpʉ́n byɑ̌. Nye ó: «Nʉŋɑɑ gɑ̂. Bɨ̌n ɑ dê. Nyʉ̂l nyɑ̌m ó nyɨ̂.»
40026027	Píe tɨ̂, nye ntɔ̂ʼ nʉɑ̌ bélé ményoʼ, jwě Nzyɛ̌m nzyǒo, ntɔ̂ʼ jwe bé yɑ̌. Nye ó: «Déʼ gɑ̂, bɨ̌n óbɛ̂h!»
40026028	Ebě, mecié mɑ̂m ó mɑ̂. Mecié mɑ̂m, mê nze sɑ́ ó sɑɑ́. Mé mû ó lɨ́ esøø lɨ́ esú é bʉ̂r ɨ́ buo buo, ó Nzyɛ̌m pɛ́ʼɛɛ bé bibɑɑ bí ébébe byɔ́ɔ́.
40026029	Me lɨ́ elɛ́ɛ bɨ́n ó, me ɑ́kɑ̌ bɑ́ʼɑ̌ de ményoʼ mɑ̂, tɑ́ɑre ɨ́ bɑ́ɑ́nɑ̂, tó pyɑ̂l ɨ́ jɔʼ mɨ́nɑ́ ngɑ́ kɑ̌ de gɑ́ mɑɑ́ mejwɑ̂n ɨ́ sí mé Sɔ́ŋ wɑ̌m yɨ́.
40026030	Bê nzě jyɛɛ méjéme mésø̂ʼlʉ. Bê nzě mɔɑ̌ sûm yɑɑ́, tóŋɔɔ lɨ́ Ecǿʼ lé ólivier .
40026031	Yésʉs nzě lɛ́ɛ e bé ó: «Me óbe ɨ́ pum wɨ̂ʼ mûh ó, ebɔ̌ʼ lé óbɨmɑ bɨ́n bɨ́bɛ̂h ɨ́ miléme lɨ́, ebě, yê tilɑ́ ó: “Me ójʉ̂ pɑ́lɑ binteme; binteme bi pɑ́lɑ wɑɑ́, byé omyɑmɑ̌ dwǐʼ e dwǐʼ.”
40026032	Sɑ̂ gwɑ́r, ɨ́ jɔʼ mé ngɑ́ pɑh yɨ́, me ósɑ́mle, tó bóno bɨ́n ɨ́ sí Gɑlilê.»
40026033	Pierre, nye e né ó: «Dɑmɑ́ jóʼǒ lɔ̌b gô, wé óbɨmɑ bʉ̂r bɨ́bɛ̂h ɨ́ miléme le esɑ̂ ó, bé sɑ̂ʼ ebébe, mɛm, me ɑ́kóʼó bɨm ébɔ̌ʼ.»
40026034	Nó ó Yésʉs ɑ́ lɛ́ɛ e né ó: «Me lɨ́ elɛ́ɛ gó lɨ́ otyeetye ó, guɑ, ɨ́ pum wɨ̂, njʉ́m kúo ɑpɑ̌ kwɑ̂ʼ, go ókɛ́lɑ mé nzɔʼ lɛ̂l.»
40026035	Pierre ntɔ̂ʼ lɛ́ɛ e né ó: «Yé dɑmɑ́ pyɑ̂l mé ó, mɨnɑ́ e go jwêʼ sɔ́mɑ́, me ɑ́nyɑmlě kɛ́lɑ gô.» Bʉ́ʉ́ bɨ́bɛ̂h ntémé, bé ɑ́ lwib ó nó.
40026036	Píe tɨ̂, Yésʉs nzě tô le ompʉ́n bé gúmó dí ejébɔɔ ó, «Gétsémɑne» yɨ́. Yésʉs, nye e bé ó: «Diʼee gɑ́ wɑ̂ʼ sí, jɔʼ mé jínɑ lɨ́ etó jɨʼlɑ e Nzyɛ̌m yɨ́!»
40026037	Nó nyé ɑ́ nze jébe Pierre ndu e bwɑ́n mé Zebedê obɑ́, bé e boo nɔ́ɔ́ ntɔ̂ʼ tô. Nyʉ̂l mé Yésʉs ntɔ̂ʼ tyɛʼ. Nye nzě syɛ̌l bɑ́.
40026038	Nye ó: «Lémé wɑ̂m, wê le ebúʼ, mpʉ̌ sɑ́ lɛ́ɛ́, me ópuro e tɨ̂. Diʼee gɑ́ wɑ̂ʼ lɨ́ emo e me. Diʼee gɑ́ ɨ́ doho.»
40026039	Nye nzě bɑ́ tô dóló, ntɔ̂ʼ kúrwo sí, píʼe mpóm ɨ́ bibwɑ̌h, nzě jɨʼlɑ e Nzyɛ̌m. Nye e né ó: «Dɑ̂ ɛ̌, yé óbɑ́nɑ nó, sɑ́ʼ ó me l'ɑyɨ́ bɔmɑ e mitúú mî. Sɑ̂ gwɑ́r, yé díʼee, ɑbě mpʉ mé dí ekpɛl yɨ́, njɨ mpʉ gó dí ekpɛl yɨ́.»
40026040	Nye nzě gbɔlwɑ sí, tô nko ómpʉ́n bé, bé ɑ́ be yɨ́, tó kœb bé ɨ́ bijô. Nye e Pierre ó: «Nzê yé ɑbɑ́nɑ gó lɨ́ edi ɨ́ doho tɑ̂ŋ ewɑlɑ egwɑ́r e me ɛ̌?
40026041	Diʼee gɑ́ ɨ́ mpʉ̂n. Jɨʼlɑɑ gɑ̂, bɨ̌n ɑ́mû jɑɑ́ bóblɔɔ, bɨ̌n ntɔ̂ʼ dumɑ. Sísǐm mʉ̂r, wé dɑmɑ́ gø̂m ésɑ̂ bísyɛ́ɛlɑ bimpɑ̂, bipúno bíɛ, byé ɨ́ tyɛʼ.»
40026042	Nye ntɔ̂ʼ bɑ́ʼɑ̌ tô ɨ́ jɔʼ mbɑ́, tó jɨʼlɑ e Nzyɛ̌m. Nye e né ó: «Dɑ̂ ɛ̌, yé óbe, ɑbɑ́nɑ ó, mitúú mîʼ lɑ́ŋɑɑ me, me l'ɑbɔmɑ e myé nó, sɑ́ʼ mpʉ̌ gǿmɑ́ yô dí yɨ́.»
40026043	Nye nzě bɑ́ʼɑ̌ búlɑ, tó kœb bé ɨ́ bijô, ebě, mîh, mé ɑ́ be ɨ́ buú ncie bê.
40026044	Jɔʼ yɑɑ́ ó nyé ɑ́ líʼe bê, nzě bɑ́ʼɑ̌ tó jɨʼlɑ ɨ́ jɔʼ lɛ̂l, lɨ̂lɛɛ̌ njɨ mekɑ̌n mempwɑ́r.
40026045	Nó nyé ɑ́ kɑ tô nko ómpʉ́n bé, bé ɑ́ be yɨ́. Nye ó: «Nzê bɨ̌n bɨɛ bé ójɑɑ́ kɑ̌ didi ó, njɨ ɨ́ bijô le egbɑlɑ ɨ́ jɔʼ yɨ́yɛ̂h ɛ̌? Jɔʼ, yé múo nzě kúnwo. Mwɑ̂n mé Mʉr, nyɨ́ bɛ́mɔɔ kwɑ́ osyɛ̂l o mísyóm.
40026046	Gbɔlwɑɑ gɑ́ sí. Ncʉ̂ʼ gɑ̂. Jwɛ́ʼɛ́ɛ́ gɑ̂. Mʉr bɛ́mɑ́ mé nyɑ́ ó dí enzě nɨ̌!»
40026047	Yésʉs jínɑ lɨ́ elwib nó nɛ́ɛ: Yʉ́dɑs nzě pyɑ̂l le entumo e bʉ̂r. (Yʉ́dɑs ɑ́ be ó mʉr ngwɑ́r lɨ́ ompʉ́n kɑ́m le obɑ́ mé Yésʉs.) Bʉr o b'ɑ́ nze bɑ́, bé ɑ́ nze ó, bɑ̂ʼ le opɑ-sʉŋ, bʉ́ʉ́ e mimbɨ́ŋ. Ojǿø o mpɑ́h Nzyɛ̌m le otɔ́mɑ́ bʉ̂r o bé Ɨ́zrɑɛ̂l ó b'ɑ́ lómo bê.
40026048	Yʉ́dɑs, mʉr ɑ́ bɛ́mɑ Yésʉs nyɑ́, ɑ́ si boo tɨ́e bʉr bɑɑ́ ó: «Bɨ̌n bé ójweʼe nyé ó, mbi wɨ̂: mʉr bɨ́n ngɑ́ bee mé lɨ́ ejû koo ékœ́h lé nyɑ́, nye ó nɨ̌. Mɛ́rɨ́ɨ́ gɑ́ nye.»
40026049	Lě Yʉ́dɑs ɑ́ kʉ pyɑ̂l, le nyé ɑ́ sîhle ntémé bɑ̌ʼ e Yésʉs, ntɔ̂ʼ lɛ́ɛ ó: «Lɛ̂ʼlɑ, me lɨ́ ebɑ̂ʼ e go!» Nye ntɔ̂ʼ jû koo ékœ́h lé ɨ́ swííɑ́.
40026050	Nó ó Yésʉs ɑ́ nze yɑlɑ e né ó: «Só wɑ̌m, sɑ́ gô nze sɑ́ yɨ́, kɑɑ́ sɑ̂ yê.» Bʉr bɑɑ́ ntɔ̂ʼ sîhlě nkǒ Yésʉs ɑ́ be yɨ́, mɛ́rɔɔ nyê.
40026051	Nyʉ́ʉ́ mʉ̂r ɑ́ be bé e boo Yésʉs sɔ́mɑ́ nyɑ́, nzě gœ̂m pɑ̂-sʉŋ wé lɨ́ ebɔ́m, cíʼe syɛ̂l mesɑ̂ mé njǿø opɑrɑ egwɑ̌l ɨ́ pyɑ̂.
40026052	Yésʉs ntɔ̂ʼ lɛ́ɛ e né ó: «Swɑmɑɑ pɑ̂-sʉŋ gǒ lɨ́ ebɔ́m, ebě, bɑɑ́ bɨ́bɛ̂h dí elwímlɑ le opɑ-sʉŋ bɑ́, bé ójwe ntémé ó le opɑ-sʉŋ.
40026053	Nzê go bé ɑgʉ́ɑ ó, mé jɨʼlɑ e Sɔ́ŋ wɑ̌m nó, nye ólómlo mé beéngeles otɔ́ɔ́sin kɑ́m le obɑ́ ɛ̌?»
40026054	Syɛ́ɛlɑ yɨ̂, yɨ́ lóŋlo mitilɑ́ mí Kɑ́lɑr Nzyɛ̌m dí elɛ́ɛ ó, yé ɨ́ jɑlɑ le esyɛ́ɛ nó yɨ́.
40026055	Jɔʼ yɑɑ́ ó Yésʉs ɑ́ nze lɛ́ɛ le sɔ́mɑ́ bʉ̂r yɑɑ́ ó: «Bɨ́n pɑ nze mɛ́r mé le opɑ-sʉŋ le mimbɨ́ŋ nó, nzê bɨ̂n jóʼó ó, me ó nzilngɑ̌n? Me ɑ́ bɨbe ó, dʉ́ó lɨ́lɛ̂h ndîndǐl tʉ́ŋlʉ̌ mpɑ́h Nzyɛ̌m, lɨ́ elɛ̂ʼle bʉ̂r. Bɨ̌n bé ɑ́ bé ɑmɛ̂r mê.
40026056	Nó ó, syɛ́ɛlɑ yɨ̂, yê kɑ syɛ́ɛ́ ó mpʉ ógwíhɑ o mílɔ̌b bé ɑ́ tile ó, yé dírɑɑ yɨ́.» Píe tɨ̂, ompʉ́n bɨ́bɛ̂h, bé ntɔ̂ʼ líʼe nyê, sîl ékpɛ́ɔɔ.
40026057	Bʉr o b'ɑ́ mɛ̂r Yésʉs bɑ́, bê nzě tóŋɔɔ e né kwɑ́ mé Kɑyɨɑ́fɑ, njǿø opɑrɑ. Bʉ́ʉ́ ólɛ̂ʼlɑ o métié le otɔ́mɑ́ bʉ̂r o bé Ɨ́zrɑɛ̂l, bé ntɔ̂ʼ gø̂hlɑ̌ sûm yɑɑ́.
40026058	Pierre ɑ́ be ó lɨ́ edû nyé kɑ́ kɑ́ píhe, nze ɨ́ nze nze, ntɔ̂ʼ nî tʉ́ŋlʉ̌ ebɛhɛɛ mé njǿø opɑrɑ, ntɔ̂ʼ di sí bɑ̌ʼ e bisójɑ gúmo gwɑ́r, lɨ́ esɑ́ɑ ébeě mpʉ yé ngɑ́ sûʼlɑ yɨ́.
40026059	Ojǿø o mpɑ́h Nzyɛ̌m le bʉ́ʉ́ bʉ̂r ó bʉ̌m nɨ́nɨ́ɨ́, bé ɑ́ be ó lɨ́ esɑ́ɑ ékɑ̌n bé búʼó Yésʉs lɔ̌b e tɨ̂ʼ lɨ́, bé nkʉ̂ jʉ̂ nyê.
40026060	Sɑ̂ gwɑ́r, bé ɑ́ bé ɑkœb lê. Bʉ́ʉ́ bʉ̂r ɨ́ buo buo, bé ɑ́ si nze lɨ́ elɨlɑʼ nyé milɔ̌b. Píe tɨ̂ʼ ó bé ɑ́ kɑ kœb bʉr obɑ́ bé ɑ́ lɨ̂lɛɛ ó:
40026061	«Nye ɑ́ lɛ́ɛ ó, nye ógbɛ́ɛ mpɑ́h Nzyɛ̌m, ntɔ̂ʼ sumo nyɑɑ́ swîh njɨ ɨ́ melú mélɛ̂l.»
40026062	Nó ó njǿø opɑrɑ ɑ́ nze mɔɑ sí, jî e né ó: «Gó ɑyɑlɑ? Wɑ́ɑ̌ mbǐ purɑ́ bʉ̂r bɑ̂ʼ dí epur gó wɨ̂?»
40026063	Yésʉs ɑ́ jɑɑ di ó, njɨ ɨ́ mes. Nó ó njǿø opɑrɑ ɑ́ nze lɛ́ɛ e né ó: «Me lɨ́ entɛŋ gó minkɑ̂l ɨ́ díé mé Nzyɛ̌m dí kublɑkúblɑ nyɑ́ ó, go lɛ́yɨɨ bɨ̌h, nkʉ̂ go ó dí Mʉ̌r Nzyɛ̌m ɑ́ lœm múló mé jǿø nyɑ́, mʉr dí Mwɑ̂n mé Nzyɛ̌m nyɑ́?»
40026064	Yésʉs ntɔ̂ʼ yɑlɑ e né ó: «Yé ó go mʉr tɨ̂ʼ dí sí lɛ́ɛ̌ nɨ̌. Me lɨ́ elɛ́ɛ bɨ́n, tɑ́ɑre ɨ́ bɑ́ɑ́nɑ̂, bɨ̌n bé óbee Mwɑ̂n mé Mʉr, ndîndǐl ɨ́ pɑ́ʼ mbó éjʉ́m mé Nzyɛ̌m nkul nyɨnyɛ̂h. Bɨ̌n bé óbee nyé lɨ́ enze, témé jwiné.»
40026065	Nó ó njǿø opɑrɑ ɑ́ nze nyɑ kɑ́n wé. Nye e né ó: «Nyɨ́ sɑ̂ Nzyɛ̌m nkěh! Mɨnɑ́ bé ɑkɑ̌ bɑ́ʼɑ̌ sɑ́ɑ gɑ́ bʉr o kɑ́ nwɑ̂hle nyé bɑ́! Bɨ̌n bɨ́ jóʼo ɨ́ bɑ́ɑ́nɑ̂ʼ mpʉ nyé dí esɑ̂ Nzyɛ̌m nkěh yɨ́.
40026066	Bɨ̌n nyɨɛ́ pɑhlě lɔ̌b wɨ̂ʼ nyɑ́?» Nó ó bʉ̂r, bé ɑ́ lɛ́ɛ ó: «Nye ɨ́ jɑlɑ le ejʉ́ŋɔɔ.»
40026067	Nó ó bʉ́ʉ́ bʉ̂r ɨ́ sɔ́mɑ́ yɔ́ɔ́ bé ɑ́ nze syɛɛ nye mecyéelé ɨ́ mîh le etû nyé bikúrɑ. Bʉ́ʉ́, bé ɑ́ ŋmɨŋmɛ̂h ó nye mempɛ̂h.
40026068	Bé e né ó: «Krîst, twóólɑ́ɑ́ bɨ́h díé é mʉ̂r ŋmɛ́h gó nyɑ́.»
40026069	Pierre jínɑ ndîndǐl ɨ́ kʉ̌l lɨ́ ebɛhɛɛ nɛ́ɛ: nyʉ́ʉ́ mʉ́mɑ́ ɑ́ séɑ e njǿø opɑrɑ nyɑ́, nzě pyɑ̂l gúmó nyé ɑ́ be yɨ́, nzě lɛ́ɛ ó: «Go, go ntémé, go ɑ́ be ó, bɨ̌n e Yésʉs, mʉr Gɑlilê.»
40026070	Pierre ntɔ̂ʼ kɛ́lɑ tɨ̂ʼ ɨ́ mpǒm bʉr bɨ́bɛ̂h. Nye e né ó: «Mé ɑgʉ́ɑ̌ sɑ́ gó dí ekpɛl élɛ́ɛ yɨ́.»
40026071	Mpʉ nyé ɑ́ be, nye mû lɨ́ etô lɨ́ ebé é kóʼ mbɛ̌r mé pɑ́rɑ wɑɑ́ yɨ́, nyʉ́ʉ́ syɛ̂l mesɑ̂ ntémé ɑ́ bɑʼɑ bee nye nyɑ́, ntɔ̂ʼ lɛ́ɛ e bɑɑ́ bé e boo nɔ́ɔ́ bé ɑ́ be bɑ́ ó: «Mʉr nyɑ̂, bé e boo Yésʉs mʉr Nɑzɑrɛ̂t ó b'ɑ́ bɨbe.»
40026072	Nye ntémé ntɔ̂ʼ bɑ́ʼɑ̌ kɛ́lɑ le entɑɑ mínkɑ̂l. Nye e né ó: «Mé ɑgʉ́ɑ mʉ̂r nɨ̌.»
40026073	Abeɑ nɛ́ɛ: bʉr o b'ɑ́ be tɨ̂ʼ bɑ́, ntɔ̂ʼ bɑ́ʼɑ̌ lɛ́ɔɔ̌ Pierre ó: «Yê tyeetye ó, go ó mʉr sɔ́mɑ́ yɔ́ɔ́, ebě, ecyél lô, lé lɨ́ egwîh mbi mʉ̂r gô.»
40026074	Nó ó Pierre ɑ́ nze bɑʼɑ kɛ́lɑ. Nye e bé ó: «Nzyɛ̌m ntɨ́ʼɨɨ me, yé bé mě lɛ́ɛ́ ó bibɛr nó! Mé ɑbɑ́ gʉ́ɑ mʉ̂r wɑɑ́!» Tyé e tyé yɑɑ́, njʉ́m kúo nzě kwɑ̂ʼ.
40026075	Jɔʼ yɑɑ́ ó Pierre ɑ́ toŋlo sɑ́ Yésʉs ɑ́ lɛ́ɛ e né ó: «Njʉ́m kúo jínɑ ɑpɑ̌ kwɑ̂ʼ, go ókɛ́lɑ mé nzɔʼ lɛ̂l» yɨ́. Nye nzě tô kʉ̌l, ntɔ̂ʼ gɔ́nɑ le ejɨ ɨ́ buo buo.
40027001	Ɨ́ jwiné mɛ́n, ojǿø o mpɑ́h Nzyɛ̌m bɨ́bɛ̂h le otɔ́mɑ́ bʉ̂r o bé Ɨ́zrɑɛ̂l, bê nzě sɑ́ɑ pɨ̂ʼ ó, bé jʉ́ʼoo Yésʉs.
40027002	Jɔʼ bé ɑ́ be, bé mû sí kɑ̂ʼ nyé menkɑrɑ yɨ́, bê nzě tô e né, tó tímlɔɔ nyé Pilɑ́tos, ɑ́ be ngóvinɑ nyɑ́.
40027003	Yʉ́dɑs, mʉr ɑ́ bɛ́mɑ Yésʉs nyɑ́, ɨ́ jɔʼ nyé ɑ́ bee ó, bɨ́ cíʼě lɔ̌b wé ó, nye jwêʼ yɨ́, nye ɑ́ si jʉbɑ. Nye ntɔ̂ʼ tô ó, nyě bwóóló ó minzɑŋ mí nkóhó mɔnɨ́ myɑɑ́ mekɑ́m mélɛ̂l, jwe ójǿø o mpɑ́h Nzyɛ̌m le otɔ́mɑ́ bʉ̂r o bé Ɨ́zrɑɛ̂l.
40027004	Nye ó: «Mɨ́ sɑ̂ syóm, ebě, me sí bɛ́mɑ mécié me mʉ̂r ɑ́ be ɑkúnwo e mpɨŋ nyɑ́!» Nó ó bé ɑ́ yɑlɑ e né ó: «Á bɨ̌h bɨɛ, bé e wɑ́ɑ̌ lɔ̌b tɨ̂? Lɔ̌b gô ó nɨ̌!»
40027005	Nye nzě guho bé minzɑŋ mí mɔnɨ́ myɑɑ́ ɨ́ mpɑ́h Nzyɛ̌m tʉ́ŋlʉ̌, ntɔ̂ʼ tô kʉ̌l, tó tyeelě kǒl ɨ́ cwíí, jwe.
40027006	Ojǿø o mpɑ́h Nzyɛ̌m, bê nzě tœ̂ʼ mínzɑŋ mí nkóhó mɔnɨ́ myɑɑ́. Bé ó: «Yê mpéné ó, mʉ̌r sɑ́ ɑkomǒ mbǐ mɔnɨ́ wɨ̂ʼ ɨ́ mpɔrɑ mínjwéɑ́ mí mpɑ́h Nzyɛ̌m, ebě, yé ó tɑ̂ŋ mecié.»
40027007	Nó ó bé ɑ́ nze sɑ́ɑ pɨʼ, bê nzě nʉɑ bímɔnɨ́ byɑɑ́, ntɔ̂ʼ bwɑ́mɔɔ̌ péh sí mé mêl mempɨ̌. Bé ɑ́ kɑ to dɨl mimúú mí ójwóó ó bʉ̂r tɨ̂.
40027008	Sɑ́ tɨ̂ʼ ó bé ɑ́ jør pemé yɑɑ́: «Pemé-mécié» yɨ́. Yé e díe lɑɑ́ ó, kumo ɨ́ dʉ́ó lɨ̂ʼ mûh.
40027009	Nó yɑɑ́ ó lɔ́ɔ́ mé Jérémie ngwíhɑ milɔ̌b ɑ́ boo cɛmɑ wɨ́, wé ɑ́ dirɑ yɨ́. Nye ɑ́ lɛ́ɛ ó: «Bé ɑ́ si nʉɑ minzɑŋ mí nkóhó mɔnɨ́ myɑɑ́ mekɑ́m mélɛ̂l tɑ̂ŋ mɔnɨ́ bʉ̂r o bé Ɨ́zrɑɛ̂l bé ɑ́ kpɛl ebwɑ̂m nye e tɨ̂ʼ nyɨ́.
40027010	Nó ó bé ɑ́ nʉɑ byê, bwɑ́mɔɔ̌ péh sí mé mêl mempɨ̌, lɨ́ edû mpʉ̌ Dɑ̂ Nzyɛ̌m ɑ́ tɨ́e me yɨ́.»
40027011	Nó ó Yésʉs ɑ́ nze tô ɨ́ mpǒm mé ngóvinɑ. Ngóvinɑ nzě jî e né ó: «Go ó dí njǿø oYúden ɨ́?» Yésʉs nzě yɑlɑ e né ó: «Yé ó gó dí sí lɛ́ɛ̌ nɨ̌.»
40027012	Ojǿø o mpɑ́h Nzyɛ̌m le otɔ́mɑ́ bʉ̂r nzě lɑʼ nyé milɔ̌b ɨ́ buo buo. Sɑ̂ gwɑ́r, nye ɑ́ bé ɑyɑlɑ̌ sɔ̂ʼ.
40027013	Nó ó Pilɑ́tos ɑ́ nze jî e né ó: «Nzê gó ɑjóʼǒ bím mílɔ̌b bé dí epur gó mîʼ ɛ̌?»
40027014	Yésʉs ɑ́ bé ɑkɑ̌ yɑlɑ ékɑ̌n. Ngóvinɑ nzě kɑ̂m syɛ́ɛlɑ yɑɑ́ ɨ́ buo buo.
40027015	Nó ó, yé ɑ́ bɨbe ó, ɨ́ jɔʼ nzɔ́ɔ nyɑɑ́, nyé ɑ́ pipyɑ̂l yɨ́, ngóvinɑ ɑ́ bɨbe ó lɨ́ ebîr bé mbʉʼ ngwɑ́r, wɑɑ́ bʉ̂r, bé ɑ́ gøgø̂m ó, nye bírɨɨ wɨ́.
40027016	Nó ó, gúú mbʉʼ, wé ɑ́ bu gʉ́ŋɔɔ wɨ́, wé ɑ́ be ó tɨ̂, díé lé Bɑrɑ́bɑs.
40027017	Mpʉ bɨ́bɛ̂h, bé ɑ́ be tɨ̂ʼ yɨ́, Pilɑ́tos ntɔ̂ʼ jî e bé ó: «Nzê bɨ̌n gǿm ó, me bírɨɨ bɨ̌n Bɑrɑ́bɑs ɛ̌? Nzê Yésʉs bé dí elɛ́ɛ ó, nye ó Mʉ̌r Nzyɛ̌m ɑ́ lœm múló mé jǿø nyɑ́ ɛ́?»
40027018	Nye ɑ́ lwib nó ó, ebě, nye ɑ́ bee ó, bé ɑ́ pur Yésʉs ó ɨ́ lɔ̌b nzwíí.
40027019	Jɔʼ nyé ɑ́ be, nye jínɑ lɨ́ elwǐb lɔ̌b wɑɑ́ ɨ́ diɑ́ cîʼ milɔ̌b yɨ́, mʉmɑ́ wé ntɔ̂ʼ lómlo nyé cwíí ó: «Anʉɑ ntœ́b ɨ́ lɔ̌b wɨ̂, ebě, mûh ɨ́ pum wɨ̂, me bé ó sí buú siɑ e túú ɨ́ límɑ mê jɨ̌m, dumo e tîtyěl mʉ̌r nɨ̌ yɨ́.»
40027020	Nó ó ójǿø o mpɑ́h Nzyɛ̌m, bé e l'otɔ́mɑ́ bʉ̂r, bé ɑ́ bɨbêhle entumo e bʉ̂r ó, nye bírɨɨ bé Bɑrɑ́bɑs, bé jʉ́ʼoo Yésʉs.
40027021	Nó ó ngóvinɑ ɑ́ nze jî e bé ó: «Nzé, ɨ́ bʉr obɑ́ bɑ̂, bɨ́n dí egø̂m ó, me bírɨɨ nyɑ́?» Bé ntɔ̂ʼ yɑlɑ ó: «Bɑrɑ́bɑs!»
40027022	Pilɑ́tos, nye e bé ó: «Á nó, wɑɑ́ bɨ́n dí elɛ́ɛ ó, nye ó Mʉ̌r Nzyɛ̌m ɑ́ lœm múló mé jǿø nyɑ́, me sɑ̂ʼ nye nyɑ́?» Bʉr bɨ́bɛ̂h ntɔ̂ʼ yɑlɑ ó: «Nye cyélɔɔ ɨ́ kolôs kʉ́!»
40027023	Ngóvinɑ, nye e bé ó: «Nye sɑ́ yɑ́ɑ̌ sɔ̂ʼ dí ɨ́ bébe?» Bé ntɔ̂ʼ nzě bʉ́ŋɔɔ bícím, lɛ́ɔɔ kʉ́kʉ́ ó: «Nye cyélɔɔ ɨ́ kolôs kʉ́!»
40027024	Mpʉ̌ Pilɑ́tos ɑ́ bee ó, bé ɑ́ bé ɑkpɛl éjóʼo nyé yɨ́, le ebee ntémé ó, entumo e bʉ̂r, lé ɑ́mû sɑ̂ bíntʉ̌ yɨ́, nó ó nyé ɑ́ nze nʉɑ medíbé, nzě jøø mébó mé ɨ́ mpǒm entumo e bʉ̂r lɑɑ́. Nye ó: «Mé ɑnʉɑ ntœ́b ɨ́ mecié me mʉ̂r nyɑ̂! Lɔ̌b wɨ́n ó nɨ̌!»
40027025	Bɨ́bɛ̂h ntɔ̂ʼ yɑlɑ kʉ́kʉ́, ó: «Mecié mé, mé sǿyɨɨ ɨ́ milʉ́ míh ndu e myɑɑ́ mi bwɑ́n bɨ́h!»
40027026	Nó ó Pilɑ́tos ɑ́ nze bîr bé Bɑrɑ́bɑs. Jɔʼ nyé ɑ́ lómo bʉr ó, bé ŋmɛ́hɛɛ Yésʉs mingɑ́hɑ́ yɨ́, nye nzě líʼe ntémé num ó, bé tôʼ bomlo nyé e binzɑ̂ŋ, bɨ̂n nyé ɨ́ kolôs kʉ́.
40027027	Bisójɑ mé ngóvinɑ, byé ntɔ̂ʼ tóŋɔɔ e Yésʉs lɨ́ ebɛhɛɛ mé Pilɑ́tos, ntɔ̂ʼ jébě sɔ́mɑ́ bísójɑ yɨ́yɛ̂h. Bê nzě kɛb nyé ɨ́ nkɑ́.
40027028	Bé ntɔ̂ʼ pɛʼ nyé mikɑ́n myé, nzě bórɔɔ nyé kɑ́n swîh, kɑ́n wɑɑ́ wɨ́ɛ e nyʉ̂l ɨ́ cʉʼ.
40027029	Bê nzě peně kɑ́rɑ́ɑ́ le minjwínɨ́nɨ́, nʉɑ yê, dilɔɔ nyé yɑ̌ ɨ́ lʉ̂. Bê nzě jwe nyé péh sʉŋ ɨ́ mbó éjʉ̂m. Bé ntɔ̂ʼ bɨbɨʼ mébóó mɔ́ɔ́ sí tɨ̂ʼ ɨ́ mpǒm nyé le epyɑŋɔɔ nyê. Bé ó: «Njǿø oYúden, bɨ̌h bé lɨ́ ebɑ̂ʼ e go!»
40027030	Bê nzě sisyɛɛ nyé mecyéelé ɨ́ mîh, le enʉŋɔɔ̌ péh sʉŋ yɑɑ́, ŋmɨ̂ŋmɛhɔɔ nyé yɑ̌ ɨ́ lʉ̂.
40027031	Jɔʼ bé ɑ́ be, bé mû sí pyɑ nyé yɨ́, bê nzě pɛʼ nyé kɑ́n wé ɑ́ be e nyʉ̂l ɨ́ cʉʼ wɨ́, nzě bórɔɔ nyé mikɑ́n myé, ntɔ̂ʼ tóŋɔɔ e né ó, nye tó bomlɔɔ ɨ́ kolôs kʉ́.
40027032	Bé mû lɨ́ eduhǒ nkɑnɑ nɛ́ɛ: bé ntɔ̂ʼ bee mʉ̂r Siréniɑ ɑ́ be e díe ó «Simon» nyɑ́. Bê nzě sɑ̂ nyé mpêl ó, nye nkɛ́yɨɨ kolôs mé Yésʉs.
40027033	Nó ó bé ɑ́ tô e Yésʉs ɨ́ gúmó dí ejébɔɔ ó, «Golgotɑ̂» yɨ́. Díe lɑɑ́, lé pɑ́ʼlɔ́ɔ́ ó, «Gúmó Bʉ̌n Lʉ̂.»
40027034	Bê nzě jwe nyé menyoʼ mpúhlɑ́ e mǐr ɑ́jwiejwíe, ó nye dêʼ. Jɔʼ nyé ɑ́ bóblo mé yɨ́, nye ntɔ̂ʼ bene éde mê.
40027035	Jɔʼ bé ɑ́ be, bé mû sí bomlo nyé ɨ́ kolôs kʉ́ yɨ́, bê nzě kɑblɑ míkɑ́n myé, doŋɔɔ myé ebyɑ.
40027036	Píe tɨ̂, bê nzě diŋɔɔ sí lɨ́ ejwéele nyê.
40027037	Bé ntɔ̂ʼ pɛn ɨ́ lʉ́ wé kʉ́ mitilɑ́ myé ɑ́ lɛ̂ʼle mebě nyé ɑ́ búrɑ e mé mɑ́. Myé ɑ́ be ó: Yésʉs, Njǿø oYúden ó nyɑ̂.
40027038	Bé ntɔ̂ʼ bomlo nyé e binzɑ̂ŋ, bɨ́nɔɔ nyé ɨ́ kolôs kʉ́. Binzilngɑ̌n bibɑ́ nzě bomlɔɔ ntémé ɨ́ bikolôs: yɨ̂ʼ, ɨ́ pɑ́ʼ mbó éjʉ́m mé Yésʉs; yʉ́ʉ́, ɨ́ pɑ́ʼ mbó émyɛ̌l.
40027039	Bʉr o b'ɑ́ lɨlɑɑ tɨ̂ʼ bɑ́, bé ɑ́ be ó lɨ́ elǿø nyê, le esiʼre mílʉ̂.
40027040	Bé ntémé, bé ɑ́ lɨ̂lɛɛ e né ó: «Guɑ, mʉr ɑ́ lɛ́ɛ ó, go ógbɛ́ɛ mpɑ́h Nzyɛ̌m, ntɔ̂ʼ bɑ́ʼɑ̌ sumo nyé tɑ̂ŋ melú mélɛ̂l nyɑ́, kɑɑ́ ciʼ gó mʉr tɨ̂! Gó bé Mwɑ̂n mé Nzyɛ̌m nó, go ɑ pʉ́gʉ́ pɑ̌ sulo ɨ́ kolôs nɨ̌ sí!»
40027041	Ojǿø o mpɑ́h Nzyɛ̌m, olɛ̂ʼlɑ o métié le otɔ́mɑ́ bʉ̂r, bé ɑ́ be ntémé ó, lɨ́ epyɑ nyê. Bé ó:
40027042	«Nye ɑ́ si ciʼ bʉr oswîh. Nó ó, nyé ɑkɑ̌ koʼo éciʼ nyé mʉr tɨ̂! Yé bé nyé pʉgʉ́ be ó tyeetye Njǿø Ɨ́zrɑɛ̂l nó, nye pʉ́gʉ kɑ̌ sulo sí ɨ́ bɑ́ɑ́nɑ̂, mɨnɑ́ nkʉ̂ jyɛ̂ʼwo gɑ́ e né.
40027043	Nye ɑ́ be ó sí jyɛ̂ʼwo e Nzyɛ̌m. Yé bé Nzyɛ̌m jínɑ ó lɨ́ ekpɛl nyé nó, nye kɑ́ɑ ciʼ nyé ɨ́ bɑ́ɑ́nɑ̂, ebě, nye ɑ́ lɨlɛ́ɛ ntémé ó, nye ó Mwɑ̂n mé Nzyɛ̌m!»
40027044	Binzilngɑ̌n bibɑ́ bé le onɔ́ɔ́ bé ɑ́ bomlɔɔ ɨ́ bikolôs bí, byé ntémé ntɔ̂ʼ tɑ́ɑre épyɑŋɔɔ nyé jøʼ gwɑ́r yɑɑ́.
40027045	Jɔ̌ʼ témé móhó, yé ɑ́ pyɑ̂l yɨ́, ejúrʉ́ʉ́ ntɔ̂ʼ sulɑ ɨ́ sí yɨ́yɛ̂h, tó pyɑ̂l ɨ́ mewɑlɑ melɛ̂l mé bíí kʉ̌ʼ.
40027046	Nó ó, jɔʼ méwɑlɑ melɛ̂l mé ɑ́ pyɑ̂l yɨ́, Yésʉs nzě bʉ̂ cím. Nye ó: « Eli, Eli, lɑmɑ sɑbɑktɑ́ni ?» (Nó yé lɨ́ elɛ́ɛ ó: «Nzyɛ̌m wɑ̌m, Nzyɛ̌m wɑ̌m, go kɑ myɑh mé mpʉ́nʉ̌ ɨ́ yé ɛ́?»)
40027047	Bʉ́ʉ́ bʉ̂r o b'ɑ́ be tɨ̂ʼ bɑ́, ɨ́ mpʉ bé ɑ́ jóʼo mpʉ nyé ɑ́ címe yɨ́, bé ó: «Jóʼɑ́ɑ́ gɑ́, nyɑ̂, nye mû ó lɨ́ ejébě Élie!»
40027048	Píe tɨ̂, nyʉ́ʉ́ mʉ̂r ɨ́ sɔ́mɑ́ bʉ̂r bɑɑ́ nzě tô kɑ́m, tó dubo éponge ɨ́ kɛ̌ʼlɑ ményoʼ, nzě pɛn lé ɨ́ péh sʉŋ, ntɔ̂ʼ cyen nyé lɑ̌ ó, nye júʼoo.
40027049	Nó ó, bʉ́ʉ́, bé ɑ́ lɛ́ɛ e né ó: «Bónɑ́ɑ. Mɨnɑ́ pɑ́ɑ bee gɑ́ yɨ́nɨ̌, nkʉ̂ Élie ónzě ciʼ nyê!»
40027050	Nó ó Yésʉs ɑ́ nze bɑʼɑ címe kʉ́kʉ́, ntɔ̂ʼ sulɑ̌ sø̂h.
40027051	Jɔʼ yɑɑ́, kɑ̌ sɑʼ nɛ́ɛ: kɑ́n ébê, wé ɑ́ bɨbe cyelɑ́ ɨ́ mpɑ́h Nzyɛ̌m wɨ́, ntɔ̂ʼ nyɛɛ ɨ́ kwiií bipéh bíbɑ́, tɑ́ɑre kʉ́, kumo sí. Sí nzě kublɑ, mekóʼ bʉ̂l.
40027052	Mesoo dibɑ. Otîtyěl o bʉ̂r o b'ɑ́ jwe bɑ́ ntɔ̂ʼ pɑh ɨ́ buo buo.
40027053	Bé ntɔ̂ʼ duho ɨ́ mesoo mɔ́ɔ́. Jɔ̌ʼ Yésʉs ɑ́ pɑh ɨ́ soo yɨ́, bɨ́ɛ ntémé nzě tóŋɔɔ̌ Yerʉ́zɑlɛm, gúmo bʉ̂r ɨ́ buo buo, bé ɑ́ bee bé yɨ́.
40027054	Kɑpitɛ̂n, bé e bʉ́ʉ́ ójwéelɑ o sóo mé Yésʉs, mbeɑ́ bé ɑ́ bee mpʉ̌ sí yé ɑ́ kublɑ yɨ́ le bisɑ́ bíbyɛ̂h biswîh, bê kʉ́ nzě jóʼo ékɛ̂n. Bé ó: “Mʉr nyɑ̂ʼ ɑ́ kʉ be ó Mwɑ̂n mé Nzyɛ̌m!”
40027055	Yé ɑ́ be ntémé ó, e bʉ́ʉ́ bʉ́bɑ́ ɨ́ buo buo, bɨ́ɛ lɨ́ ejwijwɛ̂ʼ sɑ́ yé ɑ́ syɛ́ɛ yɨ́, tîtyɛbɔɔ lɨ́ ejɑɑ. Bé ó b'ɑ́ tô ɨ́ sɔ́mɑ́ cyen yé, tɑ́ɑre ɨ́ sí Gɑlilê, tó kumǒ Yerʉ́zɑlɛm, le etô le eséɔɔ e né.
40027056	Ɨ́ sɔ́mɑ́ bʉ́bɑ́ yɑɑ́ tʉ́ŋlʉ̌, yé ɑ́ be ó e Mɑrie, silě Mɑgdɑlɑ̂, le Mɑrie, nyɔ̌ŋ mé Jɑcques, bé e Joseph ti e nyɔ̌ŋ bwɑ́n mé Zebedê.
40027057	Jɔ̌ʼ bíí kʉ̌ʼ yé ɑ́ pyɑ̂l yɨ́, gúú njǿʼ mʉ̂r Arimɑtê, díé lé Joseph, nzě pyɑ̂l. Nye ntémé ɑ́ be ó mpʉ́n mé Yésʉs.
40027058	Nye nzě tô kwɑ́ mé Pilɑ́tos, lɨ́ etó jî nyé múú mé Yésʉs. Pilɑ́tos nzě lómo bʉ̂r ó, bé jwêʼ nye wɑ̌.
40027059	Joseph ntɔ̂ʼ nʉɑ̌ múu, nzě díble wé lɨ́ ejwɑ́n é ndɔ́mɑ́.
40027060	Nye ntɔ̂ʼ tó dɨ̌l múu lɨ́ ejwɑ́n é sóo lé, túbɑ́ ngʉ̌ʼ lɨ́ ekóʼ. Píe tɨ̂, nye ntɔ̂ʼ nʉɑ lʉ́ʉ́ ékóʼ, búblǒ num sóo e tɨ̂, nyɨɛ ntɔ̂ʼ lɑɑ, tô.
40027061	Mɑrie, silě Mɑgdɑlɑ̂, ndu e yʉ́ʉ́ Mɑrie, bé ɑ́ be ó tɨ̂ʼ mindîndǐl, siesíe num sóo.
40027062	Ɨ́ mɛ́n ɨ́ sɑ́bɑt, móhó bé ɑ́ kʉkomlo bisɑ́ bí sɑ́bɑt wɨ́, wé osí lɑɑ, ojǿø o mpɑ́h Nzyɛ̌m le oFɑrizyɛ̂n, bê nzě tó beě Pilɑ́tos.
40027063	Bé e né ó: «Dɑ̂ ɛ̌, bɨ̌h bé lɨ́ etoŋlo ó, ɑ́nyɑ̂-mikóǒ nɨ̌, ɨ́ jɔʼ nyé ɑ́ be, nye jínɑ ɨ́ cwiʼ yɨ́, nye ɑ́ kʉ bɑnɑ lɛ́ɛ ó: “Lɨ́ elú élɛ̂l, me ópɑh.”
40027064	Nó, lɛ́yɨ́ɨ́ bʉ̂r ó, bé gwɑ̂ tó bɑʼle sóo, tɑ̂ŋ melú mélɛ̂l. Ompʉ́n bé, bé ɑ́mû jɑɑ́ tô mésǒ, tó jíbě múú wé. Bé olɛ́ɛ ó, nyɨ́ pɑh ɨ́ soo. Nó ó, lɔ́ɔ́ bíbɛr epíhe wé, wé ɑ́mû jɑɑ́ lɑɑ wɑɑ́ ésôʼ lɨ́ ebébe.»
40027065	Pilɑ́tos nzě lɛ́ɛ e bé ó: «Beyɨɨ gɑ́ bisójɑ? Tóʼ gɑ́ e byê. Jɑ́ŋɑ́ bɨ̌n bé ótó bɑʼle sóo mbɨ̂mbɨɑ́ mpʉ bɨ́n bʉr o tɨ̂ʼ ngɑ́ kpɛl yɨ́!»
40027066	Bê nzě tô, lɨ́ egwɑ́ tó jwéele sóo. Bê nzě gbɑ̂ sitɑ̂m lɨ́ ekóʼ lé ɑ́ bûbublo num sóo lɨ́, ntɔ̂ʼ tyélɔɔ ójwéelɑ tɨ̂.
40028001	Píe móhó sɑ́bɑt, ɨ́ jwiné mɛ́n, dʉ́ó lé ésôʼ é sóno wɑɑ́, Mɑrie, silě Mɑgdɑlɑ̂, bé e yʉ́ʉ́ Mɑrie, bê nzě tó bee sóo.
40028002	Nó ó éngeles mé Dɑ̂ ɑ́ nze sulo, duho ɨ́ jʉ́ó kʉ́. Sí ntɔ̂ʼ kʉ́ nzě kublɑ ɨ́ buo buo. Éngeles wɑɑ́ nzě sîhle lɨ́ ekóʼ lé ɑ́ be ɨ́ num sóo lɨ́, nzě bíŋle lé, cyen lé lɨ́ empɑh é num sóo. Píe tɨ̂, nye nzě di sí tɨ̂ʼ kʉ́.
40028003	Mbi nyé ɑ́ nyɨ̂n wɨ́, wé ɑ́ be ó mpʉ̌ njweh. Nó ntémé, mikɑ́n nyé ɑ́ be e myé ɨ́ nyʉ̂l mí, myé ɑ́ be ó ɨ́ bɛmɨ̂ mpʉ épɛ́m.
40028004	Ojwéelɑ o sóo, bé ntɔ̂ʼ sɑ̂ʼ ɨ́ nzɔm nzɔm nzɔm ɨ́ bʉ́ɑ́, nkɑŋɑ sí ɨ́ bibwɑ̌h mpʉ mímúu.
40028005	Nó ó éngeles ɑ́ lɛ́ɛ e bʉbɑ́ bɑɑ́ ó: «Bɨ̌n bɨɛ, ɑyɨ́ jóʼo gɑ́ bʉ́ɑ́, ebě, me lɨ́ egʉ́ɑ ó, bɨ̌n sɑ́ɑ́ ó, Yésʉs bé ɑ́ bomlo ɨ́ kolôs nyɑ́.
40028006	Nó ó, nyé ɑkɑ̌ be wɑ̂. Nyɨ́ pɑh mpʉ nyé ɑ́ pɑ lɨlɛ́ɛ yɨ́. Ntɑɑ́ nzě bee gɑ́ gúmó nyé ɑ́ be njɑ́ʼ sí yɨ́!
40028007	Kpɑ́hwɑ́ tô gɑ̂. Tó lɛ́ɛ ómpʉ́n bé ó: “Nyɨ́ pɑh lɨ́ ojwe! Beyɨɨ gɑ́, nyɨ́ sɑ́mle, lɨ́ etó bóno bɨ́n ɨ́ sí Gɑlilê! Gʉ̂ʼ ó bɨ́n ngɑ́ bee nyé yɨ́!” Bɨ̌n bɨ́ jóʼǒ mpʉ mê lɛ́ɛ́ yɨ́.»
40028008	Bé ntɔ̂ʼ kpɑ̂hwɑ̌ duhǒ gúmo yɑɑ́, bʉ́ɑ́ ti e bisʉhʉʉ, byé mû bé ɨ́ miléme lǿŋlɑ́. Bé ntémé ntɔ̂ʼ kpɑ̂hwɑ̌ tô, lɨ́ etó lɛ́ɛ ómpʉ́n mé Yésʉs mpɑ́ŋlɑ nyɑɑ́.
40028009	Tyé e tyé yɑɑ́, bé kɑ́ tørɑ nɛ́ɛ: beɔɔ ó, Yésʉs lɨ́ enzě bɔmɑ e bê. Nye ó: «Me lɨ́ esoho bɨ́n!» Bê nzě tô, tó mɛ̂r Yésʉs mekʉ̌, búrwɔɔ sí, lɨ́ ejwe nyé kûm.
40028010	Nó ó Yésʉs ɑ́ lɛ́ɛ e bʉbɑ́ bɑɑ́ ó: «Akpɛ́ɛ gɑ̂. Tó lɛ́ɛ gɑ́ bɨ́ɔɔ́ bɑ̂m ó, bé tôʼ bóno ɨ́ sí Gɑlilê, ebě, gʉ̂ʼ ó bé ngɑ́ bee mé yɨ́.»
40028011	Jɔʼ bʉ́bɑ́ bé ɑ́ tʉtô nzɨ́ e nzɨ̌ yɨ́, bʉ́ʉ́ ójwéelɑ o sóo, bê nzě tô nkɑnɑ, lɨ́ etó lɛ́ɔɔ ójǿø o mpɑ́h Nzyɛ̌m sɑ́ yɨ́yɛ̂h yé ɑ́ lɑɑ yɨ́.
40028012	Ojǿø bɑɑ́ le otɔ́mɑ́ bʉ̂r, bê nzě gø̂hlɑ, sɑ́ŋɔɔ pɨ̂ʼ, ntɔ̂ʼ jweŋɔɔ bísójɑ bíbyɛ̂h mɔnɨ́.
40028013	Bé e byé ó: «Lɛ́yɨ́ɨ́ gɑ́ bʉr ó, ompʉ́n bé, bê bé ó sí nzě jíbe nyé ɨ́ pum, bɨ̌n bɨɛ ɨ́ bijô.
40028014	Nó ngóvinɑ jóʼó lɔ́ɔ wɑɑ́ nó, bɨ̌h bé ɨ́ gʉ́ɑ̌ mpʉ bɨ́h ngɑ́ lwib e né, bɨ̌n nkʉ̂ di, ɑjweŋɔɔ bíntɨ́ʼɑ́ tɨ̂ʼ yɨ́.»
40028015	Nó ó bé ɑ́ nze nʉɑ mɔnɨ́ yɑɑ́, nzě sɑ̂ mpʉ bé ɑ́ lɛ́ɛ e bé ó, bé sɑ̂ʼ yɨ́. Nó ó, lɔ́ɔ wɑɑ́, wé ɑ́ si myɑŋlɑ lɨ́ oYúden bɨ́bɛ̂h, nzě kumo ɨ́ dʉ́ó lɨ̂ʼ mûh.
40028016	Ompʉ́n kɑ́m e ngwɑ́r mé Yésʉs bɑɑ́, bê nzě tô sí Gɑlilê, tó pyɑ̂l lɨ́ ecø̂ʼ Yésʉs ɑ́ boo tɨ́e bé lɨ́.
40028017	Nó ó, mbeɑ́ bé ɑ́ bee nye yɨ́, bê nzě bɨʼ mébóó sí, lɨ́ ejwe nyé kûm. Sɑ̂ gwɑ́r, bʉ́ʉ́ bʉ̂r ó sɔ́mɑ́ yɔ́ɔ́, bé ɑ́ be lɨ́ esóŋlo.
40028018	Yésʉs ntɔ̂ʼ sîhlě nko bé ɑ́ be yɨ́. Nye ó: «Sɔ́ŋ wɑ̌m, nyɨ́ jwe mé nkul jǿø nyɨnyɛ̂h ɨ́ kʉ́ ti e sí.
40028019	Nó ó, tóʼ gɑ́ ɨ́ sí yɨ́yɛ̂h. Bɨ̌n ɑ sɑ́ bíkúl bíbyɛ̂h ompʉ́n bɑ̂m. Bɨ̌n bé odu bé ɨ́ díé é Sɔ́ŋ, le Mwɑ̂n le Sísǐm mé Nzyɛ̌m.
40028020	Bɨ̌n ɑ lɛ́ʼlé bê, ó bé bɑ̂ʼlɑɑ bisɑ́ bíbyɛ̂h mé ɑ́ boo lɛ́ɛ bɨ̌n bí. Gʉ́ŋɑ́ɑ́ gɑ́ ó: me ódi e bɨ̌n melú mɨ́mɛ̂h, tó pyɑ̂l pyɑ́lɑ́ɑ ɨ́ jɔʼ mpóʼo sí yɨ̂ʼ ósíe yɨ́.»
41001001	Metɑ́ɑ́ré mé Mbɨɑmbɨɑ Lɔ́ɔ́ mé Yésʉs-Krîst, Mwɑ̂n mé Nzyɛ̌m:
41001002	Ésɑïe ngwíhɑ milɔ̌b mé Nzyɛ̌m ɑ́ boo tile ó: “Bɛɛngɛ́ɛ! Me múo nzě lómo mʉ̂r milʉ́mlʉ́ wɑ̌m nzɨ́ nyǒ dóló ó, nye tôʼ le esyɛŋle gó nzɨ̌.
41001003	Mʉr wɑɑ́, nye lɨ́ etyɛ̂b le túnó ɨ́ lʉɑ́ tʉ́ŋlʉ̌, lɨ́ elɛ́ɛ ó: Komlɑɑ gɑ́ nzɨ̌ mé Dɑ̂. Bɨ̌n ɑ tyél ménzɨ̌ mé ɨ́ lîm.”
41001004	Kwɑhɑ́ jøʼ gwɑ́r e gwɑ́r e mpʉ̌ Ésɑïe ɑ́ tile yɨ́, nó ntémé ó Jeɑn Ndu-bʉr ɑ́ be yɨ́. Nye ɑ́ be ó ɨ́ lʉɑ́, lɨ́ edu bʉ̂r le elɛ́ɛ bé ó, bé jwírɑɑ milémé myɔ́ɔ́, bé ɑ dúŋɔɔ, Nzyɛ̌m pɛ́ʼɛɛ bibɑɑ bí ébébe byɔ́ɔ́.
41001005	Nó ó bʉ̂r ó Yʉ́dɑ le bɑɑ́ ó Yerʉ́zɑlɛm bɨ́bɛ̂h, bé ɑ́ nzě gúmó nyé ɑ́ be yɨ́, bé ntɔ̂ʼ gwîh mébébe mɔ́ɔ́, Jeɑn nzě du bé ɨ́ díbé Yɔrdên.
41001006	Kɑ́n Jeɑn ɑ́ bubwɑ̂r wɨ́, wé ɑ́ be ó tiɑ́ e myě mé chɑmeɑu . Kɑnɑ́ nyé ɑ́ tityeele lɨ́ odyɛ́m nyɑ́, ɑ́ be ó sɛ́ɑ́ e kʉ́r tír. Nye ɑ́ dɨde ó océme-bikɑ́ le egbɔ́ʼ.
41001007	Nye ɑ́ be ó lɨ́ etúnǒ Mbɨɑmbɨɑ Lɔ́ɔ. Nye e bé ó: «Yé e nyʉ́ʉ́ mʉ̂r dí e jǿø, lɑɑ mé nyɑ́. Nye lɨ́ ebɔmɑ mé píe koo. Mɛm, mé ɑbě tyé mʉ̂r dí ó, me gwɑ́rwɑɑ sí, tii míkǒl mí ósípɑh myé nyɑ́.
41001008	Mɛ̌m du bɨ́n ó e medíbé. Nyɨɛ, nye ódu bɨ́n ó e Sísǐm mé Nzyɛ̌m.»
41001009	Ɨ́ melû mɑɑ́, Yésʉs nzě duhǒ Nɑzɑrɛ̂t ɨ́ sí Gɑlilê, nzě tô díbé Yɔrdên. Tɨ̂ʼ ó Jeɑn ɑ́ du nye yɨ́.
41001010	Le nyé ɑ́ pɔʼɑ ɨ́ medíbé, le ntɔ̂ʼ nyé ɑ́ bee ó, jʉ́o, yɨ́ nyɛɛ ɨ́ kwiií. Sísǐm mé Nzyɛ̌m ntɔ̂ʼ sulo ɨ́ bɑ́ɑɑ mpʉ épɨbɑɑ, nzě berwo nyé ɨ́ nyʉ̂l.
41001011	Ecyêl, lê nzě duho ɨ́ jʉ́ó kʉ́ lɨ́ elɛ́ɛ ó: «Go ó mwɑ̂n wɑ̌m mé dí ɨ́ buú kpɛl nyɑ́. Sʉhʉʉ yɑ̂m yɨ́yɛ̂h, yé e go.»
41001012	Píe tɨ̂, Sísǐm mé Nzyɛ̌m nzě tíne nyé ɨ́ lʉɑ́.
41001013	Nye ɑ́ jɑ̂ gʉ̂ʼ ɨ́ lʉɑ́ ó melû mekɑ́m ménɑ̂. Ɨ́ melû mɑɑ́, Sɑ́tɑn ɑ́ be ó lɨ́ ebʉ̂boblo nyê. Ɨ́ gúmo yɑɑ́, bé le otír ó b'ɑ́ didi, beéngeles bɨ́ɛ lɨ́ eséɑ e né.
41001014	Bê nzě gbɑ̂ Jeɑn ɨ́ mbʉʼ. Píe tɨ̂, Yésʉs nzě tô sí Gɑlilê, tô le etúnǒ Mbɨɑmbɨɑ Lɔ́ɔ dí eduho kwɑ́ mé Nzyɛ̌m wɨ́.
41001015	Nye ɑ́ lɨlɛ́ɛ ó: «Jɔʼ, yɨ́ pyɑ̂l: Nzyɛ̌m, nye mû ó kúno etyêl Mpóʼo nyé ɨ́ sɔ́mɑ́ yɨ́n! Jwirɑɑ gɑ́ miléme. Búʼlɑ́ɑ́ gɑ́ Mbɨɑmbɨɑ Lɔ́ɔ.»
41001016	Ɨ́ jɔ̌ʼ Yésʉs ɑ́ be lɨ́ ecye ɨ́ nkpɑ̂h mɑ́ŋ mé Gɑlilê yɨ́, nye ntɔ̂ʼ beě Simon, bé e mɨ́ɔɔ́ wé, André. Bé ɑ́ be ó lɨ́ eguho méntɑ̂m ɨ́ mɑ̂ŋ le edulo mê, ebě, bé ɑ́ be ó ogwih o méntɑ̂m.
41001017	Yésʉs ntɔ̂ʼ lɛ́ɛ e bé ó: «Dúʼóó gɑ́ me. Me ókɑ̌ sɑ̂ ó, bɨ̌n díʼee odul o bʉ̂r.»
41001018	Tyé e tyé yɑɑ́, bé ntɔ̂ʼ bîr méntɑ́m mɔ́ɔ́, dúŋɔɔ nyê.
41001019	Nye nzě lɑɑ, bɑ́ tô dóló, nzě beě Jɑcques, bé e mɨ́ɔɔ́ wé, Jeɑn, bwɑ́n mé Zebedê, bé osí syel byɛ̂l wɔ́ɔ́. Bé ɑ́ be ó tɨ̂ʼ mindîndǐl lɨ́ ekomlo méntɑ̂m.
41001020	Tyé e tyé yɑɑ́, nye ntɔ̂ʼ jébe bê. Bé ntɔ̂ʼ mɔɑ, líʼɔɔ sɔ́ŋ wɔ́ɔ́ Zebedê, bé le osyɛ̂l o mésɑ́ bé ɨ́ byɛ̂l, ntɔ̂ʼ dúŋɔɔ̌ Yésʉs.
41001021	Bê nzě tô Kɑpernɑ́ʉm. Ɨ́ móhó sɑ́bɑt, bê nzě nî ɨ́ mpɑ́h sulɑ́. Yésʉs nzě nyɛl éjwe bʉ̂r milɛ́ʼlɑ́ ɨ́ milɔ̌b mé Nzyɛ̌m.
41001022	Bé ɑ́ be ɨ́ buú kɑ̂m mbi mílɛ́ʼlɑ́ nyé ɑ́ jwijwe mí, ebě, nye ɑ́ bé ɑnøølɑ le olɛ̂ʼlɑ o métié bɔ́ɔ́. Nye ɑ́ lɨ̂lɛʼle bé ó e nkul jǿø.
41001023	Ɨ́ sɔ́mɑ́ bʉ̂r o b'ɑ́ be ɨ́ mpɑ́h sulɑ́ bɑ́, nyʉ́ʉ́ ɑ́ be ó e sísǐm mélwɑʼwo. Nye nzě bʉ̂ cím. Nye ó:
41001024	«Yésʉs, mʉr Nɑzɑrɛ̂t, mɨnɑ́ e go bé e wɑ́ɑ̌ lɔ̌b? Go nzé ó, nzě sîl bɨ́h ɨ́? Mɨ́ gʉ́ɑ gô. Go ó Mʉr mé Nzyɛ̌m dí ci nyɑ́!»
41001025	Yésʉs ntɔ̂ʼ nkɑ́ŋlɑ e sísǐm mélwɑʼwo. Nye e wé ó: «Diblɑɑ̌ num. Duhɑɑ mʉ̂r nɨ̌ ɨ́ nyʉ̂l.»
41001026	Sísǐm wɑɑ́ nzě ntyeŋ mʉ̂r nɨ̌ e nkul, nye ntɔ̂ʼ bʉ̂ cím ɨ́ bwɑʼ bwɑʼ. Wé ntɔ̂ʼ duho nyé ɨ́ nyʉ̂l.
41001027	Bʉr bɨ́bɛ̂h bê kʉ́ nzě kɑ̂m. Bê nzě gɔ́nɑ le elwiblɑ pɑ́ʼ nyɔ́ɔ́ ó: «Wɑ́ɑ̌ mbǐ lɔ̌b wɨ̂? Ejwɑ́n é lɛ́ʼlɑ́ lǿŋlɑ́ e nkul jǿø! Dɑmɑ́ jóʼo mísísǐm mélwɑʼwo, nye lɨ́ ebɑ́nɑ̌ jǿø myê, myê bɑ́nɑ̌ sɑ̂ nyé mejóʼo!»
41001028	Kûm nyé nzě myɑŋlɑ, jɑlɑ ɨ́ sí Gɑlilê yɨ́yɛ̂h.
41001029	Bê nzě duho mpɑ́h sulɑ́ nyɑɑ́, ntɔ̂ʼ tóŋɔɔ̌ mbɛ̌r mé Simon bé e André. Jɑcques, bé e Jeɑn ntémé, bé ɑ́ be ó ɨ́ sɔ́mɑ́ yɑɑ́.
41001030	Cǐ mʉmɑ́ mé Simon ɑ́ be ó njɑ́ʼ sí lɨ́ ebíle, nyʉ̂l lɨ́ ejúo ɨ́ bɨl bɨl. Nó bé ɑ́ kpɑhwɑ lɛ́ɛ Yésʉs lɔ́ɔ́ ékpɑɑ lɑɑ́,
41001031	nye nzě sîhlě bɑ̌ʼ e né, nzě mɛ̂r nyé ɨ́ mbô, gbɛl nyé sí. Ekpɑɑ, lé ntɔ̂ʼ síe. Mʉmɑ́ wɑɑ́ nzě tɑ́ɑre éséɑ e bê.
41001032	Ɨ́ bíí kʉ̌ʼ yɑɑ́, bʉr ntɔ̂ʼ tô kwɑ́ nyé e mimbél myɔ́ɔ́ mímyɛ̂h le bʉr o méleme, mé ɑ́ nzɨnzɑmrɑ bɑ́.
41001033	Bʉr ó nkɑnɑ yɑɑ́ bɨ́bɛ̂h nzě swɑ̂l bɑ̌ʼ le ebé é mbɛ̌r wɔ́ɔ́.
41001034	Nye nzě ciʼ mímbêl ɨ́ buo buo myé ɑ́ be e mekpɑɑ ɨ́ menyʉ̂l mimbi mimbi mí. Nye ɑ́ si so meleme ɨ́ buo buo. Nó nyé ɑ́ bé ɑbîr ó, mé lwíbɨɨ, ebě, mé ɑ́ be ó lɨ́ ejweʼe nyê.
41001035	Ɨ́ mɛ́n tɨ̂ʼ kúnó, Yésʉs nzě pɔhwɑ, tô kʉ̌l, tô ɨ́ mɑ̂ lʉ̌n, súm nyé ɑ́ be nye omér yɨ́. Tɨ̂ʼ ó nyé ɑ́ jɨjɨʼlɑ e Nzyɛ̌m yɨ́.
41001036	Simon, bé e bʉ́ʉ́ ómpʉ́n, bê nzě tô ɨ́ misɔ́ɔlʉ myé.
41001037	Bê nzě bee nyê, nzě lɛ́ɛ e né ó: «Bʉr bɨ́bɛ̂h, bé lɨ́ esɑ́ɑ gô.»
41001038	Nó ó Yésʉs ɑ́ lɛ́ɛ e bé ó: «Ncʉ̂ʼ gɑ̂. Mɨnɑ́ tôʼ gɑ́ ɨ́ mekwɑ́r me dí kɑ̂ʼ mɑ́, ebě, me ótúnǒ Mbɨɑmbɨɑ Lɔ́ɔ ntémé gʉ̂, ebě, yé ó sɑ́ mé ɑ́ duho ɨ́ jʉ́ó kʉ́ lɨ́ enzě sɑ̂ yɨ́.»
41001039	Nó nyé ɑ́ to le elɛ́ɛ̌ lɔ́ɔ wɑɑ́ ɨ́ mempɑ́h bísulɑ́ mɔ́ɔ́ ɨ́ sí Yʉ́dɑ yɨ́yɛ̂h le eso méleme ɨ́ bʉr.
41001040	Nyʉ́ʉ́ mʉ̂r nzě pyɑ̂l kwɑ́ mé Yésʉs, nzɑ̌m ɨ́ nyʉ̂l ɨ́ nɛ̌m. Nó nyé ɑ́ nze jɨʼlɑ e né. Nye e né ó: «Gó kpɛ̂l nó, bɛ̌m ciʼ mê. Nyʉ̂l díʼee me ɨ́ deŋé.»
41001041	Yésʉs ntɔ̂ʼ jɨ̂ʼ nyé nkoó, syɛ̂m mbô, nzě kúnɑ e né. Nye e né ó: «Mɨ́ kpɛl. Nyʉ̂l díʼee go ɨ́ deŋé!»
41001042	Tyé e tyé yɑɑ́, nzɑ̌m ntɔ̂ʼ pɔʼɑ mʉ́rʉ̂m nɨ̌ ɨ́ nyʉ̂l. Nyʉ̂l nyé nzě di ɨ́ deŋé.
41001043	Nó ó Yésʉs ɑ́ nze cyen nye kʉ̌l lɨ́ ebɛ̂ŋ nyê.
41001044	Nye e né ó: «Anyɑmlě lɛ́ɛ mʉ̂r mpʉ gô ciʼé yɨ́. Tɑ́ɑ́rɑ́ɑ́ étó lɛ̂ʼle ópɑrɑ mé Nzyɛ̌m mpʉ gó mû yɨ́. Go ɑ tó jwe mínjwéɑ́ Moïse ɑ́ lɛ́ɛ mí, ó go lɛ̂ʼlɑɑ bê, bé nkʉ̂ pubo gô.» Nye ntɔ̂ʼ bwóolo nyé kɑ́m e kɑ́m.
41001045	Dɑmɑ́ jóʼo ó mpʉ̌ Yésʉs ɑ́ lɛ́ɛ nye nó yɨ́, mʉr wɑɑ́ ɑ́ jɑɑ to le etúno le egwîh lɔ́ɔ wɑɑ́ ó ɨ́ gúmó yɨ́yɛ̂h. Sɑ́ tɨ̂ʼ ó Yésʉs ɑ́ be ɑbe e nkul ekɑ̌ nî ɨ́ binkɑnɑ ɨ́ ponó yɨ́. Nye ɑ́ kɑ jɑɑ didi ó, njɨ ɨ́ bilʉ̌n, bisúm bʉ̂r, bé ɑ́ be ɑbe bí. Bʉr bé ɑ́ be lɨ́ etô kwɑ́ nyé, duduho ɨ́ bigúmó bíbyɛ̂h.
41002001	Píe bwɑ́ mélû, Yésʉs ntɔ̂ʼ bɑ́ʼɑ̌ tô Kɑpernɑ́ʉm. Bʉr nzě jóʼo ó, nyɨ́ búlɑ, nye mû ó mbɛ̌r.
41002002	Bʉr ɨ́ buo buo nzě mɑ̂ʼlɑ ɨ́ mbɛ̌r wé. Bê nzě kœb ó, yé ɑ́ bé ɑkɑ̌ be e gúmó étyɛ̂b, dɑmɑ́ jóʼo ó, lɨ́ ebê. Nó nyé ɑ́ nze jwe bé milɛ́ʼlɑ́ ɨ́ milɔ̌b mé Nzyɛ̌m.
41002003	Bʉ́ʉ́ bʉ̂r onɑ̂ nzě pyɑ̂l épíhe kwɑ́ mé Yésʉs, lɨ́ enze le enkɛ́ɛ̌ mbʉ́mbʉ́ʼ ɨ́ myɛɛlɑ.
41002004	Nó mpʉ bé ɑ́ be ɑbee gúmó bé cɨ́yɨɨ yɨ́, bê nzě jʉ kʉ́ ɨ́ mié mbɛ̌r Yésʉs ɑ́ be tɨ̂ʼ wɨ́, túbɔɔ égʉ́ɑ́ ɨ́ mié, ntɔ̂ʼ sulɔɔ̌ myɛɛlɑ̌ mbʉ́mbʉ́ʼ wɔ́ɔ́ tɨ̂ʼ lɨ́ egʉ́ɑ́.
41002005	Mbeɑ́ nyé ɑ́ bee mpʉ bé ɑ́ jyɛ̂ʼwo e né yɨ́, nye ntɔ̂ʼ lɛ́ɛ e mbʉ́mbʉ́ʼ ó: «Mwɑ̂n wɑ̌m, bibɑɑ bí ébébe lô, bí pɛʼɔɔ!»
41002006	Nó ɨ́ sɔ́mɑ́ ólɛ̂ʼlɑ o métié le oFɑrizyɛ̂n bé ɑ́ be tɨ̂ʼ mindîndǐl bɑ́, bʉ́ʉ́ nzě tɑ́ɑre ésóŋlo nyê, le elɛ́ɛ ɨ́ milémé myɔ́ɔ́ ó:
41002007	«Nyě lwilwib nó ɨ́ yé ɛ́? Nye lɨ́ esɑ̂ Nzyɛ̌m nkěh. Nzé dí e nkul epɛʼ bíbɑɑ bí ébébě Nzyɛ̌m dí eniʼe bí, píe nye mʉr tɨ̂?»
41002008	Yésʉs nzě kpɑ̂hwɑ̌ gʉ́ɑ ɨ́ sísǐm wé tʉ́ŋlʉ̌, sɑ́ bé ɑ́ lwib ɨ́ milémé myɔ́ɔ́ yɨ́. Nó nyé ɑ́ lɛ́ɛ e bé ó: «Bɨ̌n bé lɨ́ esóŋlo ɨ́ milémé mín ɨ́ yé?
41002009	Yé dí ɨ́ kpɑ̂hwɑ lɨ́ esɑ̂? Le elɛ́ɛ̌ mbʉ́mbʉ́ʼ mʉ̂r ó: “Bibɑɑ bí ébébe lô, bí pɛʼɔɔ”, nkʉ̂ lɛ́ɛ e wé ó: “Gbɔlwɑɑ sí. Nkɛ́yɨ́ɨ́ myɛɛlɑ gô. Bʉŋlɑ́ɑ”?
41002010	Sɑ̂ gwɑ́r, mě gǿm ó, bɨ̌n gʉ́ŋɑɑ ó, Mwɑ̂n mé Mʉr, nyě e nkul jǿø ɨ́ sí yɨ̂ʼ ó, nye pɛ́ʼɛɛ bʉr bibɑɑ bí ébébě Nzyɛ̌m dí eniʼe bé bí.» Nye nzě lɛ́ɛ e mbʉ́mbʉ́ʼ ó:
41002011	«Mě lɛ́ɛ́ gó ó, gbɔlwɑ́ɑ, go ɑ nkɛ́ɛ́ myɛɛlɑ gô, go ɑ tó kwɑ́r nyǒ.»
41002012	Tyé e tyé, mʉr wɑɑ́ ntɔ̂ʼ gbɔlwɑ sí, nkɛ́ɛ̌ myɛɛlɑ wé, ntɔ̂ʼ cye, bʉr bɨ́bɛ̂h lɨ́ ebee. Bʉr bɨ́bɛ̂h, bé ɑ́ si kɑ̂m syɛ́ɛlɑ yɑɑ́, ntɔ̂ʼ jwě Nzyɛ̌m kûm. Bé ó: «Mɨnɑ́ bé ɑpɑ̌ bee gɑ́ yʉ́ʉ́ sɔ̂ʼ nøølɑ e yɨ̂!»
41002013	Píe tɨ̂, Yésʉs nzě bɑ́ʼɑ̌ tô ɨ́ nkpɑ̂h mɑ̂ŋ.
41002014	Ɨ́ nzɨ̌ nyé ɑ́ cɨɨ nyɨ́, nye nzě beě Levî, mwɑ̂n mé Alfê, ndîndǐl ɨ́ gúmó nyé ɑ́ nʉnʉɑ mɔnɨ́ tœ́ɑ yɨ́. Yésʉs, nye e né ó: «Dúʼóó mê.» Nye ntɔ̂ʼ mɔɑ sí, dû Yésʉs.
41002015	Jɔʼ bé ɑ́ be lɨ́ ede ɨ́ mbɛ̌r mé Levî yɨ́, bʉ́ʉ́ ónøɑ ó mɔnɨ́ tœ́ɑ, le bʉ́ʉ́ ósyɛ̂l o mísyóm, bé ɑ́ be ntémé ó lɨ́ ede, bé e boo nɔ́ɔ́, le ompʉ́n mé Yésʉs, ebě, bʉr o b'ɑ́ dudû nye bɑ́, bé ɑ́ be ɨ́ buo.
41002016	Olɛ̂ʼlɑ o métié, bé ɑ́ be ɨ́ nkɔ̌m oFɑrizyɛ̂n bɑ́, mpʉ bé ɑ́ bee nye lɨ́ epûhlɑ mébô lɨ́ ebɑ́nɑ̌ de le osyɛ̂l o mísyóm le onøɑ ó mɔnɨ́ tœ́ɑ yɨ́, bé ntɔ̂ʼ jî le ompʉ́n bé ó: «Nyě púhlɑ́ mébô lɨ́ ebɑ́nɑ̌ de le onøɑ ó mɔnɨ́ tœ́ɑ, le osyɛ̂l o mísyóm ɨ́ yé?»
41002017	Yésʉs ntɔ̂ʼ jóʼo bé lɨ́ elwib nó. Nye ó: «Minjɨ̂h, myé ɑjɨ ójomo o bʉ̂r. Mimbêl myé omér ó dí ejɨ bê. Me ɑ́ bé ɑnzě jébe ótîtyěl o bʉ̂r. Me ɑ́ nze jébe ó, osyɛ̂l o mísyóm.»
41002018	Ompʉ́n mé Jeɑn, bé le oFɑrizyɛ̂n, bé ɑ́ bɨbe ó lɨ́ ebɑʼle métié mé éci méde ɨ́ bijɔʼ mínjɨʼlɑ. Nó ó bʉ̂r, bé ɑ́ nze lɛ́ɛ e Yésʉs ó: «Ompʉ́n mé Jeɑn, le bɑɑ́ bé óFɑrizyɛ̂n bɨ́ɛ, bé lɨ́ ecici méde. Nó bɑɑ́ bô, bé dí ɑci mé ɨ́ yé ɛ́?»
41002019	Yésʉs, nye e bé ó: «Jɔʼ mʉ̂r bém mʉ́mɑ́ yɨ́, nyě sɑ́ ó tyêl nzɔ́ɔ, bɑ́ŋle ósó bé, bé e boo nɔ́ɔ́ ntɔ̂ʼ de méde le bisʉhʉʉ. Nzê bɨ̌n búʼlɑ́ ó, osó mé mbêm mʉmɑ́, bé e nkul eci méde, nyɨɛ jínɑ témé nzɔɔ ɛ̌? Tyé yɨ́yɛ̂h nyé jínɑ tɨ̂ʼ ɨ́ nzɔɔ yɨ́, bé ɑbe e nkul eci méde.
41002020	Jɔʼ, yé ópyɑ̂l. Jɔʼ yɑɑ́ ó bé ngɑ́ kɑ̌ ci méde yɨ́, jɔʼ mbɛ̂l mʉmɑ́ ngɑ́ pɛʼɔɔ ɨ́ sɔ́mɑ́ yɔ́ɔ́ yɨ́.»
41002021	«Péh kɑ́n jwɑ̂n dí ɑpɑ̌ dubɔɔ ɨ́ medíbé, l'ɑpɑ̌ dulo yɨ́, yé ɑbe lɨ́ elɑrɔɔ lɨ́ egʉ́ɑ́ é njʉ̌m kɑ́n, ebě, péh kɑ́n jwɑ̂n yɑɑ́ bé ɑdubɔɔ ɨ́ medíbé nó, ɨ́ jɔʼ mʉ̂r ókɑ̌ jøø̌ njʉ̌m kɑ́n wɑɑ́ yɨ́, ebɑ́gɑ́ é kɑ́n jwɑ̂n lɑɑ́, lé ópɔʼɑ, ntɔ̂ʼ bɑ́ʼɑ̌ beʼ égʉ́ɑ́ é njʉ̌m kɑ́n.
41002022	Nó ntémé, bé ɑbe lɨ́ elwɑn ményoʼ mejwɑ̂n ɨ́ minjʉ̌m bíntɑʼ bi dí misɛ́ɑ́ e bikʉ́r bí ótír bí. Bé sɑ́ nó wɑ́, ɨ́ jɔʼ ményoʼ mé ógʉ́lwɑ yɨ́, mé óbʉ̂ mínjʉ̌m bíntɑʼ byɑɑ́, menyoʼ kʉ́mɑ sí, bintɑʼ jwě ntuʼ. Bé lulwɑn ményoʼ mejwɑ̂n ó ɨ́ bintɑʼ bijwɑ̂n.»
41002023	Gúú móhó sɑ́bɑt, Yésʉs ɑ́ be ó lɨ́ entɑɑ bípemé méde, mede mɑɑ́ mpʉ mpíhɑ. Ompʉ́n bé, bé ɑ́ be lɨ́ edû nyé píhe. Bê nzě tɑ́ɑre émwɑ̂ʼ méde mɑɑ́, deŋɔɔ.
41002024	Bʉ́ʉ́ óFɑrizyɛ̂n ntɔ̂ʼ bee, bê nzě jî e Yésʉs ó: «Pɑɑ́ bee: ompʉ́n bô, bé lɨ́ esɑ̂ ɨ́ móhó sɑ́bɑt syɛ́ɛlɑ̌ Moïse ɑ́ kɑmle yɨ́ ɨ́ yé?»
41002025	Yésʉs ntɔ̂ʼ yɑlɑ e bé ó: «Nzê bɨ̌n jínɑ ɑpɑ̌ lɑ́ɑ̌ sɑ́ Dɑvid ɑ́ sɑ̂ ɨ́ jɔʼ nyé mʉr tɨ̂, bé e bʉr bé, bé ɑ́ be ɨ́ sɔ́ɔlʉ méde le ejóʼo nzɑ̂ yɨ́ ɛ́?
41002026	Nzê bɨ̌n bé ɑgʉ́ɑ ó, bé ɑ́ si nî mpɑ́h Nzyɛ̌m ɨ́ jɔ̌ʼ Abiɑtɑ̂r ɑ́ be njǿø opɑrɑ yɨ́ ɛ́? Biblêr byé ɑ́ nɛŋɔɔ lɨ́ ejwě Nzyɛ̌m kûm bí, Dɑvid ɑ́ si bɑnɑ nʉɑ byê, de. Jɔʼ nyé mʉr tɨ̂ʼ ɑ́ de yɨ́, nye ntɔ̂ʼ kɑb bʉ̂r ó sɔ́mɑ́ yé bɨ́bɛ̂h. Mʉr ngwɑ́r ɨ́ sɔ́mɑ́ yɑɑ́ ɑ́ bé ɑjɑlɑ le ede méde mɑɑ́, njɨ opɑrɑ bé omér.»
41002027	Nye ó: «Móhó sɑ́bɑt, wé ɑ́ tyélɔɔ ó, lɨ́ esú é mʉ̂r. Mʉr ɑ́ bé ɑkuhɔɔ lɨ́ esú é móhó wɑɑ́.
41002028	Sɑ́ tɨ̂ʼ ó Mwɑ̂n mé Mʉr dí Njǿø bisɑ́ bíbyɛ̂h, dɑmɑ́ bě sɑ́bɑt yɨ́.»
41003001	Yésʉs ntɔ̂ʼ bɑ́ʼɑ̌ nî ɨ́ nyʉ́ʉ́ mpɑ́h sulɑ́. Tɨ̂ʼ, yé ɑ́ be ó, e nyʉ́ʉ́ mʉ̂r ɑ́ be e mbô ɨ́ swɑ̂m swɑ̂m nyɑ́.
41003002	Nó bʉr o b'ɑ́ be tɨ̂ʼ bɑ́, bé ɑ́ be ó lɨ́ etirwǒ Yésʉs, lɨ́ ejwɛ̂ʼ nkʉ̂ nye óciʼ mʉ̂r wɑɑ́ ɨ́ móhó sɑ́bɑt, bé nkʉ̂ pur nyé ɨ́ lɔ̌b syɛ́ɛlɑ yɑɑ́.
41003003	Yésʉs nzě lwib e mʉr ɑ́ be e mbô ɨ́ swɑ̂m swɑ̂m nyɑ́. Nye e né ó: «Gbɔlwɑɑ sí témé bʉr bɑ̂!»
41003004	Nye ntɔ̂ʼ jî e bé ó: «Le embɨɑ, le ebébe, etié gɑ́ lɨ́nɑ́, lé kɑm ó, mʉr sɑ̂ʼ yé ɨ́ móhó sɑ́bɑt? Le eciʼ mʉ̂r, le ejʉ̂ mʉ̂r: lé kɑm yé?» Bɨ́bɛ̂h ɨ́ gubʉ́.
41003005	Nó mpʉ nyé ɑ́ to le ejwɛ̂ʼ bɨ́bɛ̂h yɨ́, lémé wé ntɔ̂ʼ lóno ɨ́ nkpɑɑ, ebě, milémé myɔ́ɔ́, myé ɑ́ be ɨ́ buú lele lɨ́ ebûʼlɑ. Nye e mbêl ó: «Syɛ́mɨ́ɨ́ mbó gô.» Mbêl ntɔ̂ʼ syɛ̂m mbô. Mbô, wé ntɔ̂ʼ sɑ̂ nyé mbɨ̂mbɨɑ́.
41003006	Nó oFɑrizyɛ̂n, bé e bʉr o nkɔ́m mé Erôd, bé ɑ́ nze tô kʉ̌l, tó sɑ́ɑ pɨ̂ʼ ó, bé jʉ́ʼoo Yésʉs.
41003007	Yésʉs, bé le ompʉ́n bé ntɔ̂ʼ sɔlwɑ̌ gúmo yɑɑ́, tô ɨ́ nkpɑ̂h mɑ̂ŋ, entumo e bʉ̂r nzě dû nyê. Bɑ̂ʼ bʉ̂r lɨ́ eduhǒ sí Gɑlilê; bʉ́ʉ́ duhǒ sí Yʉ́dɑ;
41003008	bʉ́ʉ́ Yerʉ́zɑlɛm; bʉ́ʉ́ ntémé sí Idumê; bʉ́ʉ́ duho pɨ̌n díbé Yɔrdên kɔ́m nkɛ́ɛ́; bʉ́ʉ́ ntémé duho ɨ́ mekwɑ́r me dí bɑ̌ʼ e Tîr e Sidɔ̂n mɑ́. Bé ɑ́ be ɨ́ buú buo bʉ̂r. Bé ɑ́ si jóʼo lɔ́ɔ́ bísyɛ́ɛlɑ nyé ɑ́ sɑ̂ bí. Nó ó bé ɑ́ tô kwɑ́ nyé ɨ́ buo buo.
41003009	Nye ntɔ̂ʼ lɛ́ɛ le ompʉ́n bé ó, bé sɑ́ŋɑɑ nye byɛ̂l nyé ngɑ́ di tɨ̂ʼ nyɑ́, lɨ́ ekpɛ́ɛ ó, entumo e bʉ̂r, lé ɑ́mû jɑɑ́ tyéele nyê.
41003010	Ebě, nye ɑ́ si bu ciʼ bʉr. Nó, mimbél mímyɛ̂h, myé ɑ́ be lɨ́ ekpɛl ékúnɑ e né.
41003011	Bʉr o mísísǐm mélwɑʼwo, myé ɑ́ nzɨnzɑmrɑ bɑ́, ɨ́ jɔʼ bé ɑ́ bɨbee nye yɨ́, bé ɑ́ bɨbe ó, lɨ́ ebɨʼ mébóó mɔ́ɔ́ sí ɨ́ mpǒm nyé, le ebʉ́ŋɔɔ bícím kʉ́kʉ́ ó: “Go ó Mwɑ̂n mé Nzyɛ̌m!”
41003012	Nó nyé ɑ́ gbɑ̂ bé mpéné ó, bé l'ɑnyɑmlě lɛ́ɛ mʉ̂r mbi mʉ̂r nyé dí wɨ́.
41003013	Yésʉs nzě bére lɨ́ ecø̂ʼ kʉ́, ntɔ̂ʼ jébe bʉ̂r o nyé mʉr tɨ̂ʼ ɑ́ twɑ̂r bɑ́, bé ntɔ̂ʼ tô nko nyé ɑ́ be yɨ́.
41003014	Píe tɨ̂, nye nzě twɑ̂r ɨ́ sɔ́mɑ́ yɔ́ɔ́, bʉr kɑ́m le obɑ́, tyêl bé ɨ́ dǐ bʉ̂r o mílʉ́mlʉ́ bé. Nye ɑ́ twɑ̂r bé ó, bé díʼee bɑ̌ʼ e né,
41003015	nye nkʉ̂ lʉlómo bé ó, bé tôʼ le etúnǒ Mbɨɑmbɨɑ Lɔ́ɔ, le eso méleme ɨ́ bʉr e nkul nyé ɑ́ jwe bé nyɨ́.
41003016	Nye ɑ́ twɑ̂r ó, Simon, mʉr ɑ́ jørɔɔ “Pierre” nyɑ́, bé e Jɑcques, mwɑ̂n mé Zebedê, bé e mɨ́ɔɔ́ wé, Jeɑn. Nye ɑ́ jør bɨ́bɛ̂h obɑ́ ó: “Bɔɑnɛrgɛ̂s.” Díe lɑɑ́, lé pɑ́ʼlɔ́ɔ́ ó, “Bwɑ́ mé nkɛ̂l jʉ́o.”
41003018	Nye ɑ́ twɑ̂r ntémé ó André, Philippe, Bɑrthélemy, Mɑtthieu, Thomɑs, Jɑcques (mwɑ̂n mé Alfê), Tɑdê, Simon “Kɔmlʉ kwɑ́r”,
41003019	bé e Yʉ́dɑs Iskɑriôt, mʉr ɑ́ bɛ́mɑ Yésʉs nyɑ́.
41003020	Yésʉs nzě bɑ́ʼɑ̌ búlɑ̌ mbɛ̌r, entumo e bʉ̂r ntɔ̂ʼ swɑ̂l tɨ̂. Bé le ompʉ́n bé, bé ɑ́ bé ɑbe le epʉ́lɑ dí ó, bé dêʼ.
41003021	Nó ó bɨ́ɔɔ́ bé, bé ɑ́ nze, duho ɨ́ mimbɛ̌r myɔ́ɔ́, lɨ́ edǐ tó nʉɑ nyé e nkul. Bé ɑ́ kpɛl ó, bé búlɑɑ e né, dil nyé sí, ebě, bé ɑ́ lɨlɛ́ɛ ó: «Pɨʼ, nyɨ́ dîm nyé ɨ́ lʉ̂.»
41003022	Bʉ́ʉ́ ólɛ̂ʼlɑ o métié, bé ɑ́ duhǒ Yerʉ́zɑlɛm bɑ́ bɨ́ɛ, bé ɑ́ bɑʼɑ lɛ́ɛ ó: «Nyě e Béelzébul ɨ́ nyʉ̂l.» Bé ntémé, bé ɑ́ lɛ́ɛ ó: «Nyě so méleme ó, e nkul nyé ɑ́ pɑ nʉɑ le njǿø meleme nyɨ́.»
41003023	Nye ntɔ̂ʼ jébe bé nko nyé ɑ́ be yɨ́, nzě sɑ̂ bé kɨkɛnɑ ó: «Sɑ́tɑn, nyě e nkul edwǐh Sɑ́tɑn nyɑ́?
41003024	Kúl bʉ̂r yɨ́yɛ̂h dí ebɔ́ʼɑ témé tɨ̂, wɨ̂ʼ pɑ̂ʼ lwímlɑ e gúú wɨ́, yé ɑbeɑ le edîm.
41003025	Mbɛ̌r bʉ̂r dí ebɔ́ʼɑ témé, wɨ̂ʼ pɑ̂ʼ lwímlɑ e gúú wɨ́, wé ɑ́béɑ́ le esíe ɨ́ twíilʉ̌.
41003026	Sɑ́tɑn sí lwímlɑ e nye mʉr tɨ̂, mpóʼo nyé bɔ́ʼɑ ménkɔ̌m mebɑ́ nó, mpóʼo nyé nyɑɑ́ ɑ́byéɑ le ejɑh. Nye ókpɑ̂hwɑ̌ síe.
41003027	«Mʉr, nyé ɑbe e nkul enî mbɛ̌r mé njɨ́h mʉ̂r, jíbe nyé bisɑ́ byé, ɑlɑɑ ó, nyé osí pɑ̌ nyɛɛ́ kɑ̂ʼ nyé nkɑrɑ́ mebó mé nʉ̌n. Nyé óbe, nye mû sí kɑ̂ʼ nyé nó, ɨ́ jɔʼ yɑɑ́ ó nyé dí e nkul ekɑ̌ dɛn bísɑ́ byé bíbyɛ̂h, ɑlíʼe nyé tɔʼ e sɑ̂ gwɑ́r.
41003028	«Mě lɛ́ɛ́ bɨ́n lɨ́ otyeetye ó, misyóm bʉ̂r dí esɑ̂ mí, le nkěh bé dí esɑ̂ Nzyɛ̌m nyɨ́, Nzyɛ̌m óbɛ̌m pɛʼ bíbɑɑ nyé dí eniʼe ɨ́ lɔ̌b bísyɛ́ɛlɑ byɑɑ́ bí.
41003029	Sɑ̂ gwɑ́r, mʉr ngɑ́ sɑ̂ Sísǐm mé Nzyɛ̌m nkěh nyɑ́, nye ɑ́kóʼó pɛʼɔɔ̌ bɑɑ ébébě Nzyɛ̌m óniʼe nyé ɨ́ lɔ̌b syóm yɑɑ́ yɨ́. Yé ójɑɑ́ didi ó, kɔ́m ti e kɔ́m.»
41003030	Yésʉs ɑ́ lɛ́ɛ nó ó, ebě, bé ɑ́ lɛ́ɛ ó: «Nyě e sísǐm mélwɑʼwo.»
41003031	Bé jínɑ nɑ́ɑ̌ nɛ́ɛ: nyɔ̌ŋ, bé e bɨ́ɔɔ́ mé Yésʉs, bê nzě pyɑ̂l, tyɛ́bɔɔ̌ kʉ̌l. Bé ntɔ̂ʼ lómo mʉ̂r ó, nye tôʼ jébě Yésʉs.
41003032	Entumo e bʉ̂r, lé ɑ́ be ó ndîndǐl, lɨ́ ebɔmɑ nyé ɨ́ nkɑ́. Bé e Yésʉs ó: «Pɑɑ́ bee: nyʉ̌ŋ, le bɨ́ʉ̌, le okɛ́l bô, bé ó kɑ̂ʼ kʉ̌l lɨ́ esɑ́ɑ gô!»
41003033	Yésʉs ntɔ̂ʼ yɑlɑ e bé ó: «Nzé dí nyɔ̌ŋ wɑ̌m? Onzé dí bɨ́ɔɔ́ bɑ̂m le okɛ́l bɑ̂m?»
41003034	Nye ntɔ̂ʼ jwɛ̂ʼ bʉ̂r o b'ɑ́ be mindîndǐl, bé ɑ́ bɔmɑ nye ɨ́ nkɑ́ bɑ́. Nye ó: «Beyɨɨ gɑ́, bɑ̂ʼ ó dí nyɔ̌ŋ wɑ̌m, le bɨ́ɔɔ́ bɑ̂m le okɛ́l bɑ̂m!
41003035	Mʉr nyɨnyɛ̂h dí esɑ̂ sɑ́ Nzyɛ̌m dí ekpɛl yɨ́ nyɑ́ ó dí wɑ̌m mɨ́ɔɔ́, wɑ̌m kɛ́l ndu e wɑ̌m nyɔ́ŋ.»
41004001	Yésʉs ɑ́ be ó ɨ́ pɨ̌n mɑ̂ŋ. Nye nzě bɑ́ʼɑ̌ tɑ́ɑre éjwe bʉ̂r milɛ́ʼlɑ́. Entumo e bʉ̂r nzě swɑ̂l bɑ̌ʼ e né, ɨ́ swɑ̂l swɑ̂l, nye ntɔ̂ʼ kɑlwo sɑ́ yé ɨ́ byɛ̂l, di sí, entumo e bʉ̂r lɨ́ɛ lîʼ nɑ́ɑ̌ cín, lɨ́ ebʉ́m é mɑ̂ŋ.
41004002	Nye nzě jwe bé milɛ́ʼlɑ́ ɨ́ buo buo ɨ́ nzɨ̌ bikɨkɛnɑ. Nó, nye ɑ́ jwe bé milɛ́ʼlɑ́ ó, mbi wɨ̂:
41004003	«Jóʼlɑ́ɑ́ gɑ̂: yé ɑ́ be ó, e nyʉ́ʉ́ mbêl mempeʼ ɑ́ to le emyɑm mémpeʼ ɨ́ pemé yé nyɑ́.
41004004	Jɔʼ nyé ɑ́ be lɨ́ etô le emyɑm mémpeʼ mɑɑ́ pemé e pemé yɨ́, wɨ̂ʼ pɑ̂ʼ mpeʼ nzě gɔ́nɑ le ekur nzɨ́ e nzɨ̌. Binʉ̌n ntɔ̂ʼ sulo, nzě tor mémpeʼ mɑɑ́ mɨ́mɛ̂h.
41004005	Gúú pɑ̂ʼ mpeʼ kur ɨ́ sí mékóʼ, bwɑ̌h mpɑ̂ l'ɑbuo tɨ̂. Mempeʼ ntɔ̂ʼ kpɑ̂hwɑ̌ pɑ̂h, ebě, bwɑ̌h yé ɑ́ be tɨ̂ʼ yɨ́, yé ɑ́ bé ɑbuo.
41004006	Jɔʼ dʉ́o, lé ɑ́ kɑh yɨ́, jwéhé nzě ŋmɛ́hɑ tɨ̂, nzě dîʼ mípɑ́hɑ́ mémpeʼ myɑɑ́ mímyɛ̂h, myé ntɔ̂ʼ swɑ̂h, ebě, myé ɑ́ bé ɑbe e mikɑɑlé mimpɑ̂.
41004007	Gúú pɑ̂ʼ mémpeʼ ntémé nzě kur ɨ́ minjwínɨ́nɨ́. Minjwínɨ́nɨ́ nzě gǿe, ntɔ̂ʼ kɑ̂ʼ mípɑ́hɑ́ mémpeʼ myɑɑ́, myé ntɔ̂ʼ líre, ɑkɑ̌ gúmo mpúmó.
41004008	Dɑmɑ́ jóʼo nó, gúú pɑ̂ʼ mémpeʼ tɨ̂ʼ wɨ́ɛ, wé ɑ́ kur ó ɨ́ sí métyɛʼ. Mɨ́hɑɑ́ mɨ́ɛ ó b'ɑ́ gǿe, le ebwɑʼ. Mê nzě gúmo mpúmó. Lɨ́ʼ étíne gúmo mpúmó mekɑ́m mélɛ̂l. Lʉ́ʉ́, mpumó mekɑ́m mésɑmɑn. Lʉ́ʉ́ ntémé, mpumó nter.»
41004009	Yésʉs nzě lɛ́ɛ ó: «Mʉr dí e megwɑ̌l mé éjóʼo nyɑ́, nye jóʼɑɑ nɑ́ɑ̌!»
41004010	Jɔʼ bé ɑ́ be, bé mû bé omér yɨ́, bʉ́ʉ́ bʉ̂r o b'ɑ́ be ɨ́ sɔ́mɑ́ yé bɑ́, bɑ̂ʼrɑ e sɔ́mɑ́ bʉ̂r kɑ́m le obɑ́ bɑ́, bê nzě jî e né, sɑ́ bíkɨkɛnɑ byɑɑ́ dí elɛ́ɛ yɨ́.
41004011	Yésʉs ntɔ̂ʼ lɛ́ɛ ó: «Bɨ̌n ó Nzyɛ̌m ɑ́ gwîh bisɑ́ mésǒ bí Mpóʼo nyé. Sɑ̂ gwɑ́r, ɨ́ pɑ́ʼ bʉ̂r oswîh bɨ́ɛ, bé kʉ́ gwɑ́ jóʼo ó, njɨ ɨ́ nzɨ̌ bikɨkɛnɑ, lɨ́ esú ó,
41004012	mekɑ̌n me ngwíhɑ o mílɔ̌b mé Nzyɛ̌m, mé dírɑɑ. Nye ɑ́ tile ó: “Bé lɨ́ ejwɛ̂ʼ e mîh mimběʼ, ɑbee. Bé lɨ́ ejôʼlo e megwɑ̌l, ɑjóʼo, ɑgʉ́ɑ ntémé, lɨ́ ebene ó, bé ɑ́mû jɑɑ́ jwirɑ míléme, Nzyɛ̌m ntɔ̂ʼ pɛʼ bé bibɑɑ bí ébébe lɔ́ɔ́.”»
41004013	Nye ntɔ̂ʼ jî e bé ó: «Bɨ̌n ɑpɑ̌ nyɛɛ́ jóʼo yɨ̂ʼ kɨkɛnɑ. Bɨ̌n bé ójóʼo byɑɑ́ byúú nyɑ́?
41004014	Mʉr pemé, nyě myɑm ó, lɔ́ɔ́ mé Nzyɛ̌m.
41004015	Bɑ̂ʼ bʉ̂r, bé ó mpʉ émpɑh e nzɨ́, gúmó lɔ́ɔ wɑɑ́, wé ɑ́ kur yɨ́. Bé lɨ́ ejóʼo wê. Píe tɨ̂, Sɑ́tɑn nzě kpɑ̂hwɑ̌ pyɑ̂l, pɛʼ bé wɑ̌ ɨ́ gúmó wé ɑ́ kur yɨ́.
41004016	Bɑ̂ʼ nøølɑ e sí mékóʼ, gúmó mpeʼ, yé ɑ́ kur yɨ́. Bʉr bɑɑ́, bé lɨ́ ejóʼǒ Mbɨɑmbɨɑ Lɔ́ɔ, ntɔ̂ʼ nʉɑ wé e bisʉhʉʉ.
41004017	Sɑ̂ gwɑ́r, Mbɨɑmbɨɑ Lɔ́ɔ wɑɑ́ l'ɑnî bé ɨ́ miléme tʉ́ŋlʉ̌. Bé jɑɑ́ bɑʼle wé ó, njɨ ɨ́ mɑ̂ péh jɔʼ. Jɔ̌ʼ túú le tíblɑ́ mû sí pyɑ̂l ɨ́ lɔ̌b lɔ́ɔ wɑɑ́ yɨ́, wé ntɔ̂ʼ bɨmɑ bé ebɔ̌ʼ ɨ́ léme, bé ntɔ̂ʼ gwɑ̂ʼ.
41004018	Bʉ́ʉ́ nøølɑ ó, e mpeʼ yé ɑ́ kur lɨ́ minjwínɨ́nɨ́ yɨ́. Bé ɑ́ si jóʼo Mbɨɑmbɨɑ Lɔ́ɔ.
41004019	Sɑ̂ gwɑ́r, mitúú mí sí le gǿmɑ́ ókúm le ogbɑɑ, byé ɑ́ si dímle bé ɨ́ nzɨ̌ mikóo myɔ́ɔ́. Bé lɨ́ ebuú cyel mílémé kʉ́ lɨ́ ebi e bísɑ́ bí sí yɨ̂. Bisɑ̂ byɑɑ́, byé ntɔ̂ʼ kɑ̂ʼ Mbɨɑmbɨɑ Lɔ́ɔ, wé l'ɑkɑ̌ gúm tô dóló.
41004020	Bʉ́ʉ́ ntémé, bé nøølɑ ó, e mpeʼ yé ɑ́ kur ɨ́ mpɑ̌ŋ sí métyɛʼ yɨ́. Bɨ́ jóʼǒ Mbɨɑmbɨɑ Lɔ́ɔ, nʉɑ wé mbɨ̂mbɨɑ́. Sɑ́ tɨ̂ʼ ó bé dí egúmo mpúmó ɨ́ bicwiʼ byɔ́ɔ́ yɨ́. Mɑ̂ʼ métín gúmo mpúmó mekɑ́m mélɛ̂l. Mʉ́ʉ́, mpumó mekɑ́m mésɑmɑn. Mʉ́ʉ́ ntémé, mpumó nter.»
41004021	Yésʉs ntɔ̂ʼ lɛ́ɛ bé ó: «Bé ɑbe lɨ́ enze le elɑ́mɑ ó, bé óbûr lé ɨ́ mpɨ̌, nkʉ̂ tó lɑ̂ʼ lé sí joó. Yé jɑlɑ ó, bé tyélɨɨ lé ɨ́ tyélɑ́tyélɑ élɑ́mɑ kʉ́.
41004022	Sɑ́ yɨ́yɛ̂h dí solɑ́ yɨ́, yé ógwíhɑ̌ kʉ̌l. Sɑ́ dí lɨ́ esǒ yɨ́, yé ónyɨ̂n ɨ́ kpɛŋlɛm.
41004023	Mʉr dí e megwɑ̌l mé éjóʼo nyɑ́, nye jóʼɑɑ nɑ́ɑ̌!»
41004024	Nye ntɔ̂ʼ lɛ́ɛ bé ó: «Bɨ̌n ɑ bɑ́ʼ ɨ́ sɑ́ bɨ́n dí ejóʼo yɨ́. Nzyɛ̌m ójøʼ mínjwéɑ́ nyé ngɑ́ jwe bɨ́n mí ó, e jøʼ bɨ́n dí ejøʼ bʉ̂r oswîh yɨ́. Nyé okɑ̌ bɑ́ʼɑ̌ kɛl bɨ́n myúú mínjwéɑ́ tɨ̂.
41004025	Ebě, mʉr dí e sɑ̂ gwɑ́r nyɑ́, óbɑ́ʼɑ̌ jweŋɔɔ byúú. Sɑ̂ gwɑ́r, wɑɑ́ dí tʉ̂toʼó, ɑbe e sɔ̂ʼ nyɑ́, ódɛ́ʼɔɔ̌ dɑmɑ́ jóʼo mɑ̂ sɑ̂ gwɑ́r nyé dí e né nyɑ́.»
41004026	Yésʉs nzě bɑ́ʼɑ̌ lɛ́ɛ ó: «Mpóʼǒ Nzyɛ̌m dí etyêl nyɨ́, nyě nøølɑ ó, e nyʉ́ʉ́ mʉ̂r ɑ́ to myɑm mempeʼ ɨ́ pemé yé nyɑ́.
41004027	Mʉr wɑɑ́ dɑmɑ́ tô ɨ́ jô, nkʉ̂ ntémé jɨmɑ, mempeʼ mé, mé lɨ́ epɑ̂h, le egǿe, nyɨɛ l'ɑpʉgʉ́ gʉ́ɑ̌ sɑ́ yé dí esyɛ́ɛ nó yɨ́.
41004028	Bwɑ̌h yé mʉr tɨ̂ʼ ó dí esɑ̂ ó, mpeʼ, yé pɑ́hɑɑ, gúmo mpúmó, mpumó lɨl.
41004029	Mpúmó óbe, nye mû sí lɨl nó, mʉr pemé, nyé okpɛm, ebě, søø ékpɛm, yɨ́ pyɑ̂l.»
41004030	Yésʉs nzě jî ó: «Mɨnɑ́ bé e nkul ejøʼ gɑ́ Mpóʼo mé Nzyɛ̌m e wɑ́ɑ̌ mbǐ sɔ̂ʼ? Yɑ́ɑ̌ kɨkɛnɑ mé ókɑ̌ bɑ́ʼɑ̌ sɑ̂ bɨ́n lɨ́ elɛ̂ʼle bɨ́n mpʉ nyé dí yɨ́?
41004031	Nyě nøølɑ ó, e díh é nzɔ́m lé ɑ́ be ɨ́ buú twɑ̂ʼwo ɨ́ mempeʼ mɨ́mɛ̂h lɨ́.
41004032	Nó ɨ́ jɔʼ lé dí emyɑmɔɔ yɨ́, lé lɨ́ epɑ̂h, bɑ́nɑ̌ sɑ̂ mpěʼ nɨ́nɨ́ɨ́, lɨ́ elɑɑ mémpeʼ mɨ́mɛ̂h ɨ́ mpwɑʼ. Lé lɨ́ entwoowo, pɑ̂h mílɔ́ɔ́ mínɨ́nɨ́ɨ́. Binʉ̌n bíbyɛ̂h nzě lʉ́o mɔ̂ʼ mɔ́ɔ́ ɨ́ dúʼwó lé.»
41004033	Yésʉs ɑ́ jwijwe bé milɛ́ʼlɑ́ ɨ́ milɔ̌b mé Nzyɛ̌m ó, ɨ́ nzɨ̌ bikɨkɛnɑ ɨ́ buo buo mpʉ byɑɑ́ nyé ɑ́ nyɛɛ sɑ̂ bí. Nye ɑ́ jwijwe bé myɑ̌ ó, bím tyé bé ɑ́ be e nkul ejóʼo yɨ́.
41004034	Jɔʼ bé e bʉr bɨ́bɛ̂h, bé ɑ́ bɨbe yɨ́, nye ɑ́ lwilwib ó, ɨ́ nzɨ̌ bikɨkɛnɑ. Nó ɨ́ jɔʼ bé le ompʉ́n bé, bé ɑ́ bɨbe bé omér yɨ́, nye ɑ́ lwilwib ó, pɑ̂ʼlɑ mékɑ̌n.
41004035	Ɨ́ móhó ngwɑ́r wɑɑ́, ɨ́ jɔʼ dʉ́ó lé ɑ́ léŋɑ yɨ́, Yésʉs, nye le ompʉ́n bé ó: «Ncʉ̂ʼ gɑ̂. Mɨnɑ́ ntɑ́ŋɑɑ gɑ́ mɑ̂ŋ, tô lɨ́ ebʉ́m é kɔ́m nkɛ́ɛ́.»
41004036	Jɔʼ bé ɑ́ be, bé mû sí líʼe éntumo e bʉ̂r lɑɑ́ yɨ́, bé ntɔ̂ʼ tó kœ̌b Yésʉs ɨ́ súm nyé ɑ́ be ɨ́ byɛ̂l tʉ́ŋlʉ̌ yɨ́. Bé le onɔ́ɔ́ ntɔ̂ʼ tô. Mʉ́ʉ́ mɛ̂l ntémé, mé ɑ́ be ó súm byɛ̂l wɑɑ́ ɑ́ be yɨ́.
41004037	Nó nkúo ɑ́ nyɛl ekwoolo ɨ́ buo buo. Obóʼó ó mɑ̂ŋ, wê nzě søø ɨ́ byɛ̂l, byɛ̂l ntɔ̂ʼ tɑ́ɑre élóno ɨ́ medíbé.
41004038	Nyɨɛ ɑ́ be ó ɨ́ byɛ̂l nkǒ píhe, lɨ́ ejɑ̂ jô, lʉ̂ kɛlɑ́ kʉ́ ebwóóló. Bé ntɔ̂ʼ jɨm nyê. Bé e né ó: «Lɛ̂ʼlɑ, mɨnɑ́ múo nzě jwe gɑ̂! Nzê yé ɑlɛ́ɛ gúɑ sɔ̂ʼ ɛ̌?»
41004039	Yésʉs nzě mɔɑ, ntɔ̂ʼ nkɑ́ŋlɑ e nkúo. Nye e mɑ̂ŋ ó: «Diʼee ɨ́ puuu. Diʼee cícîl.» Nkúo ntɔ̂ʼ tyɛ̂b. Sɑ́ yɨ́yɛ̂h mû ɨ́ puuu.
41004040	Nye le ompʉ́n bé ó: «Bɨ̌n jóʼó bʉ́ɑ́ ɨ́ yé? Bɨ̌n bé ɑjyɛ̂ʼwo e Nzyɛ̌m ɨ́?»
41004041	Bê nzě bil bʉ́ɑ́, ntɔ̂ʼ lɛ́ɛlɑ pɑ́ʼ nyɔ́ɔ́ ó: «Wɨ̂ʼ mbi mʉ̂r, wê nzé, dí, nkúo e mɑ̂ŋ, bɑ́nɑ̌ sɑ̂ nyé mejóʼo wɨ́?»
41005001	Nó ó bé ɑ́ to kumo ɨ́ lʉ́ʉ́ ébʉ́m é mɑ́ŋ mé Gɑlilê, lɨ́ ebʉ́m é kɔ́m nkɛ́ɛ́ ɨ́ sí Gerɑ́zen.
41005002	Lě Yésʉs ɑ́ sulo ɨ́ byɛ̂l, le ntɔ̂ʼ nyʉ́ʉ́ mʉ̂r ɑ́ duhǒ pemé mésoo, nzě bɔmɑ e né. Mʉr wɑɑ́ ɑ́ be ó e sísǐm mélwɑʼwo.
41005003	Nye ɑ́ didi ó ɨ́ mesoo mɑɑ́. Mʉr ɑ́ bé ɑbe e nkul ekɑ̂ʼ nyê, dɑmɑ́ jóʼo ó, e mikʉ̂kɔ̌b mí nkóho.
41005004	Jɔʼ yɨ́yɛ̂h, bé lɨ́ epɨr nyé mboʼó nkóho, kɑ́ʼɔɔ mébô le mikʉ̂kɔ̌b. Nó nyé ɑ́ bɨbe ó, lɨ́ ebúʼǒ mboʼó wɑɑ́, le etɨ̂ míkʉ̂kɔ̌b myɑɑ́. Abe e mʉr ɑ́ be e nkul ekoʼo nyê.
41005005	Jɔʼ yɨ́yɛ̂h, le móhó le pum, wʉ̂woŋo pɑ́ʼ mesoo le kʉ́ mecø̂ʼ, tô le ebʉ̂ bícím le ebɑ́ble nyʉ̂l nyé e mekóʼ.
41005006	Nó mpʉ nyé ɑ́ jweʼe Yésʉs lɨ́ ejɑɑ yɨ́, nye ntɔ̂ʼ swǐm kɑ́m, tó bɨʼ mébóó sí ɨ́ míh mé,
41005007	ntɔ̂ʼ bʉ̂ bícím kʉ́kʉ́. Nye e né ó: «Gǒ sɑ́ɑ́ yé e me, Yésʉs, Mwɑ̂n mé Nzyɛ̌m dí ɨ́ jʉ́ó kʉ́ nyɑ́? Me lɨ́ ejɨʼlɑ e go ɨ́ díé mé Nzyɛ̌m: ɑyɨ́ jwe mé ntɨ́ʼɑ́!»
41005008	(Nye ɑ́ lwib nó ó, ebě, Yésʉs ɑ́ si lɛ́ɛ e né ó: «Sísǐm mélwɑʼwo, duhɑɑ mʉ̂r nyɑ̂ʼ ɨ́ nyʉ̂l!»)
41005009	Yésʉs ntɔ̂ʼ jî e né ó: «Díé lô, lê nzé?» Nye ntɔ̂ʼ yɑlɑ e né ó: «Díé lɑ̂m, lé ó “Dɑɑ e Mísísǐm mélwɑʼwo”, ebě, bɨ̌h bé ɨ́ buú buo.»
41005010	Nye ntɔ̂ʼ sɑ̂ sɨ́n lɨ́ esɑ̂ mínjɨʼlɑ, lɨ́ elɛ́ɛ e Yésʉs ó, nye ɑyɨ́ cyen mísísǐm mélwɑʼwo myɑɑ́ ɨ́ sí swîh.
41005011	Nɑ́ɑ̌ yé ɑ́ be ó, e dɑɑ lé ónkʉ̌ ɨ́ buo buo lɨ́ ede lɨ́ ecø̂ʼ kʉ́.
41005012	Misísǐm mélwɑʼwo, myé ntɔ̂ʼ jɨʼlɑ e Yésʉs ó: «Cyenɨɨ bɨ́h yɨ́ɛ ɨ́ dɑɑ lé ónkʉ̌ lɨ̂ʼ ó, bɨ̌h tô nî bé ɨ́ menyʉ̂l.»
41005013	Nye ntɔ̂ʼ kɑm ó, yé syɛ́yɨɨ nó. Misísǐm mélwɑʼwo myɑɑ́, myé ntɔ̂ʼ duho mʉ̂r wɑɑ́ ɨ́ nyʉ̂l, mé ntɔ̂ʼ tó nî ɨ́ menyʉ̂l mé ónkʉ̌. Dɑɑ lé ónkʉ̌ nzě tulwɑ ɨ́ mbéʼé écø̂ʼ kʉ́, ntɔ̂ʼ lʉ́ŋɑ ɨ́ mɑ̂ŋ, ntɔ̂ʼ jɨ́blɑ, jwe. Bé ɑ́ be ó onkʉ̌ otɔ́ɔ́sin obɑ́.
41005014	Opɑ́lɑ bé ónkʉ̌ ntɔ̂ʼ kpɛ́ɛ, tóŋɔɔ e lɔ́ɔ wɑɑ́ ɨ́ nkɑnɑ, le bípemé e bípemé byɛ̂h. Bʉr nzě duɑ ɨ́ mekwɑ́r mɔ́ɔ́, lɨ́ enzě bee bísɑ́ byé ɑ́ syɛ́ɛ bí.
41005015	Jɔʼ bé ɑ́ pyɑ̂l gúmó Yésʉs ɑ́ be yɨ́, bê nzě bee mʉ̂r méleme mé ɑ́ nzɨnzɑmrɑ nyɑ́, nyɨɛ ndîndǐl ɨ́ kpɑ, le mikɑ́n mímpɑ̂ ɨ́ nyʉ̂l, le pɨʼ nyé nyɨnyɛ̂h. Bʉr o b'ɑ́ nze bɑ́, bê kʉ́ nzě jóʼo bʉ́ɑ́.
41005016	Obeɑ o bísyɛ́ɛlɑ byɑɑ́, bê nzě lɛ́ɛ̌ sɑ̂ yé ɑ́ pyɑ̂l ɨ́ mʉr méleme mé ɑ́ nzɨnzɑmrɑ nyɑ́, le yɑɑ́ yé ɑ́ pyɑ̂l lɨ́ onkʉ̌ yɨ́.
41005017	Nó ó bé ɑ́ nze jɨʼlɑ e Yésʉs ó, nye pɔ́ʼɑɑ ɨ́ sí yɔ́ɔ́.
41005018	Jɔ̌ʼ Yésʉs ɑ́ kɑlwo ɨ́ byɛ̂l yɨ́, mʉr méleme mé ɑ́ nzɨnzɑmrɑ nyɑ́, nzě jɨʼlɑ e né ó, bé e boo nɔ́ɔ́, bé kɑ́ɑ di.
41005019	Nó Yésʉs ɑ́ bé ɑkɑm cíɑ́ nyɑɑ́. Nye ɑ́ jɑɑ lɛ́ɛ nye ó: «Tóʼ kwɑ́r nyǒ, tʉ́ŋlʉ̌ mbɛ̌r bʉ̂r gô. Tó lɛ́ɛ̌ sɑ́ yɨ́yɛ̂h Dɑ̂ Nzyɛ̌m sɑ́ gó yɨ́, le mpʉ nyê jɨ́ʼ gó nkoó yɨ́!»
41005020	Nó nyé ɑ́ tô ɨ́ sí Dekɑpôl, tô le elɛ́ɛ bʉ̂r o bínkɑnɑ bi tɨ̂ʼ sɑ́ yɨ́yɛ̂h Yésʉs ɑ́ sɑ̂ nye yɨ́. Bʉr bɨ́bɛ̂h, bê nzě kɑ̂m lɔ́ɔ́ wé wɑɑ́.
41005021	Jɔ̌ʼ Yésʉs ɑ́ bɑʼɑ búlɑ ɨ́ lʉ́ʉ́ ébʉ́m é mɑ̂ŋ yɨ́, entumo e bʉ̂r nzě bɔmɑ nyé ɨ́ nkɑ́ lɨ́ ebʉ́m é mɑ̂ŋ lɑɑ́.
41005022	Nyʉ́ʉ́ njǿø mpɑ́h sulɑ́, díé lé Yɑ́rwis, ntɔ̂ʼ pyɑ̂l. Jɔʼ nyé ɑ́ bee Yésʉs yɨ́, nye nzě kúrwo sí, píʼe mpóm ɨ́ bibwɑ̌h ɨ́ mpǒm nyé,
41005023	nzě jɨʼlɑ e né e nkoó nyɨnyɛ̂h ó: «Mwɑ̂n wɑ̌m, nye múo jwe. Nó me lɨ́ ejɨʼlɑ e go ó, go ntɑ̂ʼ. Mɨnɑ́ tôʼ. Go tô kɛl nyé mebô ɨ́ nyʉ̂l, nye nkʉ̂ sɑ̂ mbɨ̂mbɨɑ́, ciʼe.»
41005024	Yésʉs ntɔ̂ʼ tô, bé e né. Bé le entumo e bʉ̂r, bé ɑ́ be ó entúúnó-é-nkɑ́ɑ́, bɑ̂ʼ lɨ́ emɑ́nɑ nyê.
41005025	Ɨ́ bʉr bɑɑ́, nyʉ́ʉ́ mʉ́mɑ́ ɑ́ be ó tɨ̂, mecié lɨ́ esʉsolo ɨ́ nyʉ̂l. Nyé osí jɑ̂ le ekpɑɑ lɑɑ́ mimbû kɑ́m e mimbɑ́.
41005026	Nye ɑ́ be ɨ́ buú jûhwo mítúú lɨ́ esɑ́ɑ̌ cwiʼ kwɑ́ odɔ́brɑ ɨ́ buo buo, dímlě mɔnɨ́ yé yɨ́yɛ̂h lɨ́ esɑ́ɑ dʉ̂m. Sɑ̂ gwɑ́r, nye ɑ́ bé ɑciʼe, ekpɑɑ ɑsíesie, bubwɑ̌ʼ bwɑʼɑ́ɑ.
41005027	Mpʉ nyé ɑ́ si jóʼo bʉr lɨ́ elwilwib, dumo e Yésʉs yɨ́, nye ntɔ̂ʼ nî ɨ́ sɔ́mɑ́ bʉ̂r, nzě pyɑ̂l Yésʉs kúnókúno píe koo wé, cyěn mbô, kúnɑ e kɑ́n wé.
41005028	Ebě, mʉmɑ́ ɑ́ be lɨ́ ejøʼ ó: «Mé kúnɑ́ yɨ́ɛ e kɑ́n mʉ̂r nyɑ̂ʼ nó, me ciʼe.»
41005029	Tyé e tyé yɑɑ́, ekpɑɑ e mécié lɑɑ́ ntɔ̂ʼ gœ̂ʼ, nye ntɔ̂ʼ jʉ̂ʼrɑ ɨ́ nyʉ̂l nyé ó, nyɨ́ ciʼe, le egʉ́ɑ ó, nyé ɑkɑ̌ be le ekpɑɑ.
41005030	Ɨ́ tyé gwɑ́r yɑɑ́, Yésʉs ntɔ̂ʼ jʉ̂ʼrɑ ɨ́ nye mʉr tɨ̂ʼ ó, nyʉ́ʉ́ nkûl bé ɨ́ duho nyé ɨ́ nyʉ̂l. Nye nzě jwirɑ témé bʉr, ntɔ̂ʼ jî ó: «Nzê kúnɑ́ e mikɑ́n myɑ̂m ɛ̌?»
41005031	Ompʉ́n bé, bé e né ó: «Guɑ yɨ́ɛ lɨ́ ebee ó, entumo e bʉ̂r, lé lɨ́ enyêhle gô. Gǒ kɑ̌ bɑ́ʼɑ̌ jî ó: “Nzê kúnɑ́ e me?” ɨ́ yé ɛ́?»
41005032	Nó ó Yésʉs ɑ́ nze jwirɑ, ntɔ̂ʼ tô le esɑ́ɑ mʉ́mɑ́ ɑ́ sɑ̂ syɛ́ɛlɑ yɑɑ́ nyɑ́.
41005033	Mʉmɑ́ wɑɑ́ nzě sɑ̂ʼ ɨ́ ngbɑ ngbɑ ngbɑ le ejóʼo bʉ́ɑ́, ebě, nye ɑ́ be lɨ́ egʉ́ɑ̌ sɑ́ yé ɑ́ syɛ́ɛ nye ɨ́ nyʉ̂l yɨ́. Nye nzě bɨʼ mébóó sí ɨ́ mpǒm mé Yésʉs, nzě lɛ́ɛ nyé otyeetye wɨ́wɛ̂h.
41005034	Nó ó Yésʉs ɑ́ lɛ́ɛ e né ó: «Mwɑ̂n wɑ̌m, búʼó yô, yɨ́ ciʼ gô. Mepyɛblɑ, mé díʼee go ɨ́ léme. Ekpɑɑ lô, lé síɑɑ.»
41005035	Yésʉs jínɑ lɨ́ elwib nɛ́ɛ: bʉr o mílʉ́mlʉ́ ntɔ̂ʼ duhǒ mbɛ̌r mé Yɑ́rwis. Bé e njǿø wɑɑ́ ó: «Mónǒ, nyɨ́ jwe. Gǒ kɑ̌ bɑ́ʼɑ̌ ntɨ̂ʼ lɛ̂ʼlɑ ɨ́ yé?»
41005036	Yésʉs nyɨɛ lɨ́ ekʉ́ jóʼo mékɑ̌n bé ɑ́ lɛ́ɛ mɑ́, nye ɑ́ be yɨ́ɛ ó, ɑnʉɑ mé, gbɑ̂ ɨ́ nkɔb. Nye nzě lɛ́ɛ e njǿø mpɑ́h sulɑ́ ó: «Ayɨ́ jóʼo bʉ́ɑ́. Jyɛ́ʼwɑ́ɑ́ njɨ e me.»
41005037	Nye nzě kɑmle bʉ̂r lɨ́ edû nyê. Nye ɑ́ jɑɑ kɑm ó, njɨ Pierre, Jɑcques ndu e mɨ́ɔɔ́ wé, Jeɑn, ó bé e boo nɔ́ɔ́ tôʼ.
41005038	Bé ntɔ̂ʼ nî mbɛ̌r me njǿø mpɑ́h sulɑ́. Yésʉs ntɔ̂ʼ bee ó, tɨ̂ʼ, yé ɑ́ be ó, yé mû ɑ́leŋéleŋé, bʉr lɨ́ ejɨ méjwê le ebʉ̂ bícím ɨ́ buo buo.
41005039	Yésʉs nî mbɛ̌r, nzě lɛ́ɛ e bé ó: «Bɨ̌n kɑ̌ sɑ̂ óleŋéleŋé mpʉ́nʉ̌ le ejɨ méjwê ɨ́ yé? Mwɑ̂n, nyé ɑjwe. Nye ɨ́ jô.»
41005040	Bê nzě pyɑ nyê. Nye nzě pyêl bɨ́bɛ̂h kʉ̌l. Yé ɑ́ jɑɑ lîʼ tɨ̂ʼ ó, njɨ sɔ́ŋ e nyɔ̌ŋ mwɑ̂n, le bʉr ó sɔ́mɑ́ yé. Bê nzě nî ɨ́ ntɔ́ɔ, súm mwɑ̂n ɑ́ be yɨ́.
41005041	Nye ntɔ̂ʼ mɛ̂r mwɑ̂n wɑɑ́ ɨ́ mbô. Nye e né ó: « Tɑlitɑ, kum !» (Nó ó yé lɛ́ɛ́ ó: «Mɑ̂ mʉmɑ́, mě lɛ́ɛ́ gó ó: mɔɑ́ɑ.»)
41005042	Tyé e tyé yɑɑ́, eséhe lɑɑ́ nzě gbɔlwɑ, ntɔ̂ʼ tɑ́ɑrě cyen, ebě, nye ɑ́ be ó, nye mû mimbû kɑ́m e mimbɑ́. Bʉr bɑɑ́ nzě tørɑ̌ syɛ́ɛlɑ yɑɑ́ ɨ́ buo buo.
41005043	Yésʉs ntɔ̂ʼ gbɑ̂ bé mpéné ó, bé l'ɑlɛ́ɛ mʉ̂r sɑ̂ syɛ́ɛ́ yɨ́. Nye nzě lɛ́ɛ bé ó, bé jwêʼ eséhe lɑɑ́ sɑ́ éde.
41006001	Nó ó Yésʉs ɑ́ duhǒ gúmó nyé ɑ́ be yɨ́, nzě tô ɨ́ kwɑ́r nyé ɑ́ bwɑʼ nyɨ́. Ompʉ́n bé, nzě dû nyê.
41006002	Jɔ̌ʼ móhó sɑ́bɑt, wé ɑ́ pyɑ̂l yɨ́, nye ntɔ̂ʼ tɑ́ɑre éjwe bʉ̂r milɛ́ʼlɑ́ ɨ́ mpɑ́h sulɑ́. Bʉr ɨ́ buo buo bé ɑ́ jóʼo sɑ́ nyé ɑ́ lɨlɛ́ɛ yɨ́ bɑ́, bé ɑ́ be ɨ́ buú kɑ̂m, le elɛ́ɔɔ ó: «Wɨ̂ʼ mbǐ sɔ̂ʼ, wé duho nyé nkoó? Nye ɑ́ nʉɑ wɨ̂ʼ ócwóó le mɑ̂ʼ mésimɑ́ ménɨ́nɨ́ɨ́ nyé dí esɑ̂ mɑ̂ʼ wó?
41006003	Ntʉ́ʼ nyé dí wɑ̂ʼ kɑ́bínɑ nyɑ́ ɛ́? Ntʉ́ʼ mwɑ̂n mé Mɑrie nyɑ̂ʼ ɛ̌? Mɨ́ɔɔ́ mé Jɑcques, Yóse, Yʉ́dɑ ndu e Simon ɛ̌? Ntʉ́ʼ ókɛ́l bé dí wɑ̂ʼ ɨ́ sɔ́mɑ́ gɑ́ yɨ́nɑ́ yɨ̂ʼ bɑ̂ʼ ɛ̌?» Syɛ́ɛlɑ yɑɑ́ nzě bɨm bé ebɔ̌ʼ ɨ́ miléme, ntɔ̂ʼ benɔɔ nyê.
41006004	Nó ó Yésʉs ɑ́ nze lɛ́ɛ e bé ó: «Bé jɑɑ́ bene éjwɑ́ɑwo ngwíhɑ milɔ̌b mé Nzyɛ̌m ó, njɨ ɨ́ sí yé, le témé jyɛɛ́ yé, le ɨ́ mbɛ̌r bʉ̂r wé tʉ́ŋlʉ̌.»
41006005	Yésʉs ɑ́ bé ɑsɑ̂ mésimɑ́ gúmo yɑɑ́. Nye ɑ́ jɑɑ kɛl myúú mímbêl ó, njɨ mebô ɨ́ nyʉ̂l, le eciʼ myê.
41006006	Yésʉs ɑ́ si kɑ̂m lɨ́ ebeě mpʉ bé ɑ́ be ɑjyɛ̂ʼwo e nye yɨ́. Píe tɨ̂, nye nzě jɑ nzɨ́, ntɔ̂ʼ tô le ejwe bʉ̂r milɛ́ʼlɑ́ ɨ́ mekwɑ́r mé ngʉ́rɑ́ wɑɑ́ wɨ́wɛ̂h.
41006007	Nó nyé ɑ́ nze jébe ompʉ́n bé kɑ́m le obɑ́, nzě lómo bé, obɑ́ óbɑ́, nyé osí jwe bé nkul ó, bé sôʼ misísǐm mélwɑʼwo.
41006008	Nye ɑ́ jwe bé mpéné ó: «Bɨ̌n tó nɑ́ɑ̌ ó, ɑbe e mimbeʼ, njɨ súmu ɨ́ mbô. Abe e blêr, ɑbe e myɑh, ɑbe e mɔnɨ́ ɨ́ mpɨ́ʼ.
41006009	Abwɑ̂r gɑ́ mintɔrɑ mi kʉ́ mímbɑ́. Tóʼ gɑ́ njɨ le osípɑh ɨ́ mekʉ̌.»
41006010	Nye ó: «Mbɛ̌r wɨ́wɛ̂h bɨ́n ngɑ́ nî wɨ́, diʼee gɑ́ tɨ̂, tó pyɑ̂l ɨ́ jɔʼ bɨ́n ngɑ́ mɔɑ, lɑɑ nyɨ́hɑɑ́ kwɑ́r yɨ́.
41006011	Gúmó yɨ́yɛ̂h bʉ̂r, bé óbene bɨ́n, nkʉ̂ ɑkpɛl éjôʼlo bɨ́n yɨ́, pɔʼɑ́ bɨ́n ngɑ́ pɔʼɑ tɨ̂ʼ wɨ́, bɨ̌n ɑ kúró pím ónɑrɑ bɨ́n ɨ́ mebo nyɨ́. Syɛ́ɛlɑ yɑɑ́, yé ónwɑ̂hle bé ó, bé mû ó ɨ́ mebyɑʼ.»
41006012	Nó ó ómpʉ́n bé, bé ɑ́ nze tô, tô le etúno, le elɛ́ɛ bʉ̂r ó, bé jwírɑɑ miléme.
41006013	Nó ó bé ɑ́ nze so meleme ɨ́ bʉr ɨ́ buo buo, le elœm mímbêl múlo, le eciʼ myê.
41006014	Nó ó ngóvinɑ Erôd ɑ́ nze jóʼo lɔ́ɔ́ dí edumo e Yésʉs wɨ́, ebě, kûm nyé ɑ́ be ɨ́ buú myɑŋlɑ. Bʉ́ʉ́ bʉ̂r, bé ɑ́ lɨ̂lɛɛ ó: «Jeɑn Ndu-bʉr, nyɨ́ pɑh ɨ́ soo. Sɑ̂ yɑɑ́ ó nyé dí esɑ̂ mésimɑ́ nó yɨ́.»
41006015	Bɑ̂ʼ, bé ó: «Yé ó Élie.» Bʉ́ʉ́, bé ó: «Yé ó ngwíhɑ milɔ̌b mé Nzyɛ̌m mpʉ bɑɑ́ o mélú mé épíhe.»
41006016	Jɔ̌ʼ Erôd ɑ́ jóʼo lɔ́ɔ wɑɑ́ yɨ́, nye ó: «Jeɑn Ndu-bʉr ó nɨ̌, mʉr mé ɑ́ cíʼe lʉ̂ nyɑ́. Nyɨ́ pɑh ɨ́ soo.»
41006017	Nɑ́ɑ̌ yé ó, Erôd, nye mʉr tɨ̂ʼ ó b'ɑ́ lómo bʉr ó, bé tôʼ mɛ̂r Jeɑn. Bé ɑ kɑ́ʼ nyé menkɑrɑ, bé ɑ gbɑ́ nyé ɨ́ mbʉʼ. Erôd ɑ́ sɑ̂ nó ó ɨ́ lɔ̌b mé Erodiɑ̂d. Erodiɑ̂d ɑ́ nyɛɛ bɑ̂ ó, Philippe, mɨ́ɔɔ́ mé Erôd. Erôd nzě dɛn nyé nyɑ̌, bɑ̂ ntémé nye.
41006018	Nó ó Jeɑn ɑ́ lɛ́ɛ le Erôd ó: «Yê mpéné ó, mʉr ɑbɑ̂ myɑ́ɑ́ mɨ́ɔɔ́!»
41006019	Erodiɑ̂d nzě sɑ̂ nyé otié. Nye nzě sɑ́ɑ ménzɨ̌ mé éjʉ̂ nyê. Sɑ̂ gwɑ́r, yé ɑ́ bé ɑbɑ́nɑ.
41006020	Ebě, Erôd ɑ́ be ó lɨ́ ekpɛ́ɛ̌ Jeɑn. Nye ɑ́ be lɨ́ egʉ́ɑ ɨ́ pɑ́ʼ mé Jeɑn ó, nye ó tîtyěl mʉr ɨ́ míh mé Nzyɛ̌m. Nó ó nyé ɑ́ kɨkɑmle e cwiʼ yé yɨ́. Jɔʼ nyé ɑ́ jóʼo nye lɨ́ elwib yɨ́, lwǐb yɑɑ́, yé ɑ́ be ɨ́ buú séɑ nyé ɨ́ léme. Nye ɑ́ bɨbe ó lɨ́ ekpɛl éjôʼlo nyê.
41006021	Nó Erodiɑ̂d ɑ́ nze bee mbɨɑmbɨɑ jɔʼ dʉ́ó Erôd ɑ́ tyêl nzɔɔ ebyɛ́l lé yɨ́. Erôd ɑ́ be ó sí bɑ́ŋle bʉ̂r onɨ́nɨ́ɨ́ bé, bé le ojǿø o bísójɑ, ndu e minjǿʼ mí bʉ̂r ó Gɑlilê.
41006022	Nó ó sile mé Erodiɑ̂d, wé mʉr tɨ̂, wé ɑ́ lʉ́o nyʉ̂l ɨ́ duo nzɔ́ɔ, nzě gɔ́nɑ le ebwɑl. Erôd, bé e bʉr o b'ɑ́ be lɨ́ ede bɑ́, nzě kpɛlɔɔ lɨ́ ebeě mbi nyé ɑ́ bubwɑl wɨ́. Nó ó Erôd ɑ́ lɛ́ɛ e sile wé ó: «Twɑ́rɑ́ɑ́ sɑ́ yɨ́yɛ̂h gó ókpɛl yɨ́. Me ójwe gó yɑ̌.»
41006023	Nye ntɔ̂ʼ ntɑɑ mínkɑ̂l. Nye e né ó: «Me ójwe gó sɑ́ yɨ́yɛ̂h gó ógwɑ̂m yɨ́, yé dɑmɑ́ be nkɔ̂b mpwɑ́r ɨ́ menkɔb mebɑ́ ɨ́ sí mé dí ejǿø yɨ̂, me ókʉ́ bɑ́nɑ̌ jwe gó yɑ̌.»
41006024	Nó ó sile wɑɑ́, wé ɑ́ tô kʉ̌l, ntɔ̂ʼ tó jî e nyɔ̌ŋ ó: «Me twɑ́rɑɑ yé ɛ́?» Nó ó nyɔ́ŋ ɑ́ nze yɑlɑ ó: «Lʉ́ mé Jeɑn Ndu-bʉr!»
41006025	Abe e minděʼ, nye ntɔ̂ʼ tô kwɑ́ mé Erôd, tó lɛ́ɛ e né ó: «Mě jɑɑ́ kpɛl ó, go jwêʼ me sɔ̂ʼ ɨ́ bɑ́ɑ́nɑ̂ʼ ó, njɨ lʉ́ mé Jeɑn Ndu-bʉr kɛlɑ́ ɨ́ mpyɑ́ɑ.»
41006026	Njóʼɑ́ njǿø ɑ́ jóʼo yɑlɑ́ yɑɑ́ yɨ́, nye kʉ́ nzě tyɛʼ nyʉ̂l, nyʉ̂l ntɔ̂ʼ di nyé ɨ́ gɔ̂ʼrɑɑ. Sɑ̂ gwɑ́r, nye ɑ́ bé ɑkpɛl éníme nyé wɑ̌ ɨ́ lɔ̌b mínkɑ̂l nyé ɑ́ pɑ ntɑɑ mí le bʉr o nyé ɑ́ bɑ́ŋle bɑ́.
41006027	Nó ɨ́ tyé e tyé yɑɑ́, nye ntɔ̂ʼ lómo mʉ̂r ɑ́ cîciʼe bʉr milʉ̂ nyɑ́. Nye e né ó: «Ntɑ́ʼ mé e lʉ́ mé Jeɑn Ndu-bʉr!»
41006028	Nye nzě tô mbɛ̌r mímbʉʼ, tó cíʼě Jeɑn lʉ̂, nzě búlɑ e wé ɨ́ mpyɑ́ɑ, jwe éséhe lɑɑ́, lɨ́ɛ kɑ̌ tô e wé, tó tímle nyɔ́ŋ.
41006029	Jɔʼ ómpʉ́n mé Jeɑn bé ɑ́ jóʼo lɔ́ɔ wɑɑ́ yɨ́, bé ntɔ̂ʼ nʉɑ̌ múú wé, tó dɨlɔɔ wê.
41006030	Bʉr ó Yésʉs ɑ́ lómo bɑ́, ɨ́ jɔʼ bé ɑ́ búlɑ yɨ́, bé ntɔ̂ʼ lɛ́ɛ nyé sɑ́ yɨ́yɛ̂h bé ɑ́ sɑ̂ le elɛ̂ʼle yɨ́.
41006031	Nye ntɔ̂ʼ lɛ́ɛ bé ó: «Ntɑ́ʼ gɑ́ lɨ́ empɑh. Mɨnɑ́ tô gbɑlɑ gɑ́ tîtííɑ̌ ɨ́ mɑ̂ lʉ̌n, súm bʉ̂r dí ɑbe yɨ́!» (Nye ɑ́ lwib nó ó, ebě, bʉr ɨ́ buo buo, bé ɑ́ be ó, bɑ̂ʼ lɨ́ enze, bʉ́ʉ́ lɨ́ ebúlɑ, ɑbírɔɔ bé epʉ́lɑ ó, bé dêʼ.)
41006032	Nó ó bé ɑ́ nze kɑlwo ɨ́ byɛ̂l, tóŋɔɔ̌ gúmó bʉ̂r, bé ɑ́ be ɑbe yɨ́, ó bé díʼee gʉ̂ʼ bé omér.
41006033	Nó bʉr ɨ́ buo buo, bé ɑ́ si bee bé lɨ́ etô, bê nzě jweʼe bê, nzě duho ɨ́ binkɑnɑ bíbyɛ̂h e mikɑ́m, ntɔ̂ʼ nyɛɛ́ tó pyɑ̂l ɨ́ gúmó Yésʉs, bé le ompʉ́n bé, bé ɑ́ be ó, bé tô yɨ́.
41006034	Jɔ̌ʼ Yésʉs ɑ́ sulo ɨ́ byɛ̂l, nzě bee éntumo e bʉ̂r lɑɑ́ yɨ́, nye ntɔ̂ʼ jɨ̂ʼ bé nkoó, ebě, nye ɑ́ si bee ó, bé ɑ́ kʉ be ó mpʉ bínteme bi dí, ɑbe e mbɔʼlʉ bí. Nó nyé ɑ́ nyɛl ejwe bé milɛ́ʼlɑ́ ɨ́ milɔ̌b ɨ́ buo buo.
41006035	Jɔʼ dʉ́ó lé ɑ́ léŋɑ yɨ́, ompʉ́n bé ntɔ̂ʼ sîhlě súm nyé ɑ́ be yɨ́, nzě lɛ́ɛ e né ó: «Mɨnɑ́ gɑ́ bé wɑ̂ʼ ó, gúmó bʉ̂r dí ɑbe yɨ́. Pum múo nzě jwíne.
41006036	Bírɨ́ɨ́ bʉ̂r bɑ̂, bé tôʼ ɨ́ bipemé le mekwɑ́r me dí kúnókúno mɑ́. Bé tôʼ bwɑ̂m bé bʉr o tɨ̂ʼ sɑ́ éde.»
41006037	Nó ó Yésʉs ɑ́ lɛ́ɛ bé ó: «Bɨ̌n bʉr o tɨ̂, jwéʼ gɑ́ bé mede.»Bé ntɔ̂ʼ jî e né ó: «Bɨ̌h sɑ̂ʼ nyɑ́? Nzê bɨ̌h tô bwɑ̂m bé blêr e minzɑŋ mí mɔnɨ́ minter mimbɑ́, lɨ́ esú lé éjwe bé sɑ́ éde ɛ̌?»
41006038	Nye ó: «Bɨ̌n bé e biblêr bintíɑ́? Tó jwɛ̂ʼ gɑ̂.» Jɔʼ bé ɑ́ sil elɑ́ɑ byé yɨ́, bê nzě lɛ́ɛ e né ó: «Bɨ̌h bé e biblêr bitɛ̂n, le osú óbɑ́.»
41006039	Nó ó Yésʉs ɑ́ nze lɛ́ɛ e bé ó, bé dílɨɨ bʉr bɨ́bɛ̂h sí ɨ́ dɑ́ɑ́ lɑɑ́, mentumo, mentumo.
41006040	Bê nzě sɑ̂ nó. Bʉr nzě di sí, mimbɔŋ, mimbɔŋ. Mîʼ, bʉr nter; myúú, bʉr mekɑ́m métɛ̂n.
41006041	Nó ó Yésʉs ɑ́ nʉɑ biblêr bitɛ̂n le osú óbɑ́ bɑɑ́, ntɔ̂ʼ jwɛ̂ʼ kʉ́, nzě jwě Nzyɛ̌m nzyǒo, ntɔ̂ʼ pɛ̂ʼ blêr bipêh, tímle ómpʉ́n byɑ̌, ó bé jwêʼ bʉr byɑ̌. Nye nzě kɑb bʉ̂r bɨ́bɛ̂h osú óbɑ́ bɑɑ́.
41006042	Bʉr bɨ́bɛ̂h nzě de, jíle.
41006043	Bipéh bíblêr le bipéh bí ósû byé ɑ́ buʼo bí, byé ɑ́ si lóŋlo mekwɑ́m kɑ́m e mebɑ́ ɨ́ jɔʼ bé ɑ́ tœ̂ʼ byé yɨ́.
41006044	Ɨ́ bím bʉ̂r o b'ɑ́ de mede mɑɑ́ bɑ́, bʉrʉ̂m, bé ɑ́ be tɨ̂ʼ ó, otɔ́ɔ́sin otɛ̂n.
41006045	Abeɑ nɛ́ɛ: Yésʉs nzě tíne ómpʉ́n bé ó, bé kpɑ̂hwɑ kɑlwo ɨ́ byɛ̂l, bé ɑ sɑ́mle, tô lɨ́ ebʉ́m é kɔ́m nkɛ́ɛ́, nkǒ Bétsɛ́dɑ. Jɔʼ yɑɑ́, nyɨɛ ólîʼ lɨ́ ebwóolo éntumo e bʉ̂r.
41006046	Jɔʼ nyé ɑ́ sil ebwóolo entumo e bʉ̂r lɑɑ́ yɨ́, nye nzě bére lɨ́ ecø̂ʼ kʉ́, tó jɨʼlɑ e Nzyɛ̌m.
41006047	Jɔ̌ʼ pum wé ɑ́ jwíne yɨ́, Yésʉs, nye jínɑ lɨ́ ebʉ̂m nye omér, byɛ̂l ɑ́ be ó, nye mû témé mɑ̂ŋ.
41006048	Nyé bée nɛ́ɛ: ompʉ́n bé lɨ́ esiɑ e túú lɨ́ edúʼo byɛ̂l, ebě, pubó, yé ɑ́ duho ó, nko byɛ̂l ɑ́ be lɨ́ etô yɨ́. Ádwií ɨ́ melɔ́mɑ mé mɛ́n nɛ́ɛ: nye nzě dû bê, lɨ́ ecye ɨ́ medíbé kʉ́. Nye nzě sɑ̂ mpʉ̌ sɑ́ lɛ́ɛ́, nye ólɑɑ bê.
41006049	Mpʉ bé ɑ́ bee nye lɨ́ ecye ɨ́ medíbé kʉ́ yɨ́, bé ɑ́ jøʼ ó, yé ó ndîm. Bé ntɔ̂ʼ bʉ̂ bícím.
41006050	Ebě, bɨ́bɛ̂h, bé ɑ́ si kʉ bee nye. Mepɨʼ nzě dîm bé ɨ́ milʉ̂. Tyé e tyé yɑɑ́, Yésʉs, nye e bé ó: «Tɑlɑɑ gɑ́ miléme. Yé ó me! Ayɨ́ kpɛ́ɛ gɑ̂.»
41006051	Nó mpʉ nyé ɑ́ to kɑlwo ɨ́ byɛ̂l yɨ́, pubó ntɔ̂ʼ síe, ompʉ́n bé, nzě buú kɑ̂m sɑ̂ yɑɑ́ ɨ́ buo buo.
41006052	Ebě, bé ɑ́ bé ɑgwɑ́ jóʼǒ sɑ́ ésimɑ́ lé ébul bíblêr lé ɑ́ pʉgʉ kpɛl elɛ́ɛ yɨ́, ebě, milémé myɔ́ɔ́, myé ɑ́ be ɨ́ lele lɨ́ ebûʼlɑ.
41006053	Nó ɨ́ jɔʼ bé ɑ́ sil entɑɑ mɑ̂ŋ, pyɑ̂l ɨ́ sí Genezɑrɛ̂t yɨ́, bê nzě syel byɛ̂l wɔ́ɔ́ lɨ́ ebʉ̂m.
41006054	Jɔʼ bé ɑ́ sulo ɨ́ byɛ̂l yɨ́, bʉr nzě kpɑ̂hwɑ̌ jweʼɔɔ̌ Yésʉs,
41006055	bé ntɔ̂ʼ tô míkɑ́m ɨ́ sí yɑɑ́ yɨ́yɛ̂h, tô le enkɛ́ɛ mímbêl myɔ́ɔ́ mímyɛ̂h ɨ́ mimyɛɛlɑ, tóŋɔɔ e myé gúmó yɨ́yɛ̂h bé ɑ́ jʉ̂ʼrɑ nye yɨ́.
41006056	Ɨ́ gúmó yɨ́yɛ̂h Yésʉs ɑ́ tʉtô yɨ́, ɨ́ mekwɑ́r, le binkɑnɑ ndu e mempɔ́ɔ́, bʉr, bé ɑ́ be ó, lɨ́ enze e mimbél myɔ́ɔ́, jyéʼɔɔ myé ɨ́ mebɛhɛɛ, bɨ́ɛ lɨ́ ejɨʼlɑ e né ó, nye kɑ́mɑɑ ó, bé jɑ́ɑ kúnɑ njɨ le empɑh é kɑ́n wé. Mʉr nyɨnyɛ̂h ɑ́ kúnɑ e né nyɑ́, ɑ́ si kʉ ciʼe.
41007001	OFɑrizyɛ̂n le bʉ́ʉ́ ólɛ̂ʼlɑ o métié bé ɑ́ duhǒ Yerʉ́zɑlɛm bɑ́, nzě swɑ́lɔɔ̌ gúmó Yésʉs ɑ́ be yɨ́.
41007002	Nó ó bé ɑ́ nze bee bʉ́ʉ́ ómpʉ́n bé lɨ́ ede e mebô “e mpir”, ebě, bé ɑ́ bé ɑjøø mé mpʉ métum mé yébé óYúden dí elɛ̂ʼle yɨ́.
41007003	Tó kœb ó, oFɑrizyɛ̂n ndu e bʉ́ʉ́ óYúden bɨ́bɛ̂h, bé ɑbe lɨ́ ede, ɑpɑ̌ nyɛɛ́ jøø mébô mbɨ̂mbɨɑ́. Bé sɑ́ nó ó, lɨ́ okɑ́n bé dí ekɑ́nwo métum me myɑ̂ bímpɑ́m byɔ́ɔ́, byé ɑ́ líʼe mɑ́.
41007004	Jɔʼ bé búlɑ́ lɨ́ ebɨ̌m é pɑ́tele lɨ́ etó bwɑ̂m bísɔ̂ʼ yɨ́, bé ɑbe e nkul ede, ɑpɑ̌ jøø mébô. OFɑrizyɛ̂n bɨɛ, bé lɨ́ ebɑʼle mʉ́ʉ́ métum meswîh mpʉ mɑɑ́ me dí elɛ̂ʼlě mpʉ mʉ̂r jɑ́lɑ́ le esohlo mémpéle, mikɑ̂ʼ, le mempɨ̌ bínkóho mbɨ̂mbɨɑ́ yɨ́.
41007005	Nó óFɑrizyɛ̂n, le olɛ̂ʼlɑ o métié bé ɑ́ nze jî e Yésʉs ó: «Ompʉ́n bô, bé lɨ́ ebene ébɑʼle bíci bímpɑ́m gɑ́ bínɑ́, byé ɑ́ líʼe bí ɨ́ yé? Bɨ́ɛ̌ kɑ̌ de méde e mebô e mpir ɨ́ yé?»
41007006	Nó ó Yésʉs ɑ́ yɑlɑ e bé ó: «Ngwíhɑ milɔ̌b Ésɑïe ɑ́ si gwɑ kʉ lwib ɨ́ jɔʼ nyé ɑ́ lɛ́ɛ ó: bɨ̌n bé ó bʉr o míkóo yɨ́. Sɑ̂ yɑɑ́ ó nyé ɑ́ tile ɨ́ lɔ̌b wɨ́n ó: “Kúl yɨ̂, yé jɑɑ́ jwé mé kûm ó, njɨ ɨ́ bikonó bí nǔm kʉ̌l. Tó kœb ó, milémé myɔ́ɔ́, myé ɨ́ buú cɛrɑ e me.
41007007	Júú bé dí ejwe mé yɨ́, yé ó kwɑhɑ́ tʉ̂toʼó, ebě, milɛ́ʼlɑ́ bé dí ejwe bʉ̂r mí, myé jɑɑ́ duho ó, njɨ ɨ́ metié me bʉ̂r.”
41007008	Bɨ̌n bé lɨ́ ebene métié mé Nzyɛ̌m, bɨbɑʼlě sɔ̂ʼ njɨ metum me bʉ̂r.»
41007009	Nó ó Yésʉs ɑ́ bɑʼɑ lɛ́ɛ bé ó: «Bɨ̌n bé ɨ́ buú bene métié mé Nzyɛ̌m. Bɨ̌n jɑɑ́ bɨbɑʼlě sɔ̂ʼ ó, njɨ metum mɨ́n.
41007010	Moïse ɑ́ lɛ́ɛ ó: “Jwéʼ sʉ́ŋ e nyʉ̌ŋ júu.” Nye ɑ́ lɛ́ɛ ntémé ó: “Mʉ̂r lǿǿ sɔ́ŋ, nkʉ̂ nyɔ̌ŋ nó, mʉr tɨ̂ʼ, nye ɨ́ jɑlɑ le ejʉ́ŋɔɔ.”
41007011	Nó bɨ̌n bɨɛ̌ lɨ́lɛ́ʼlé ó, mʉ̂r ólɛ́ɛ e sɔ́ŋ e nyɔ̌ŋ wé ó: “Nkɔb bisɑ́ byɑ̂m mé ɑ́ gwɑ súʼo bɨ̌n e né nyɨ́, nye mû ó kɔrbɑ̂ŋ .” (Nó yé lɛ́ʼlé ó, “minjwéɑ́ mí mpɑ́h Nzyɛ̌m.”)
41007012	Nyé ólwǐb mbi wɑɑ́ nó, bɨ̌n bé ɑkpɛl ó, nye súʼɑɑ sɔ́ŋ e nyɔ̌ŋ ɨ́ nzɨ̌ mebi mé mɑɑ́.
41007013	Mbǐ lɛ́ʼlɑ́ nɨ̌ ó dí egbɑh métié mé Nzyɛ̌m. Bɨ̌n gbɨgbɑh mé ó, ɨ́ nzɨ̌ milɛ́ʼlɑ́ bɨ́n dí ejweelɑ mí. Bɨ̌n bé lɨ́ esɑ̂ myúú mísyóm mbi wɑɑ́ ɨ́ buo buo.»
41007014	Nó ó Yésʉs ɑ́ bɑʼɑ jébe entumo e bʉ̂r. Nye e lé ó: «Jóʼlɑ́ɑ́ gɑ́ me, bɨ̌n óbɛ̂h. Bɨ̌n ɑ jóʼló sɑ́ mé múo nzě lɛ́ɛ bɨ́n yɨ̂.
41007015	Sɑ́ dí eduhǒ kʉ̌l, nî mʉ̂r ɨ́ nyʉ̂l yɨ́, yé ɑbe e nkul ebɛ̂ʼ pɑ́ʼ mʉr, bé e Nzyɛ̌m. Yɑɑ́ dí esɑ̂ ó, mʉr, bé e Nzyɛ̌m bɔ́ʼɑɑ yɨ́, yé ó sɑ́ dí eduho ɨ́ lémé mʉ̂r tʉ́ŋlʉ̌, pyɑ̂l kʉ̌l yɨ́.»
41007017	Nó ɨ́ jɔ̌ʼ Yésʉs ɑ́ duhǒ gúmó bʉ̂r, bé ɑ́ be yɨ́, nye nzě tó nî mbɛ̌r. Nó ó ómpʉ́n bé, bé ɑ́ nze jî e né ó, nye pɑ̂ʼlɑɑ bé kɨkɛnɑ yɑɑ́ yɨ́.
41007018	Nó nyé ɑ́ lɛ́ɛ e bé ó: «Nzê bɨ̌n jínɑ ó bigʉʼlʉgʉ́ ɛ̌? Nzê bɨ̌n bé ɑgʉ́ɑ ó, ntʉ́ʼ sɑ́ dí eduhǒ kʉ̌l, nî ɨ́ nyʉ̂l mʉr yɨ́, dí elœʼ nyé ɨ́ míh mé Nzyɛ̌m ɛ̌?
41007019	Ebě, yé ɑnî nyé ɨ́ léme tʉ́ŋlʉ̌. Yé ní ó ɨ́ mo, kɑ̌ pyɑ̂l kʉ̌l.» (Ɨ́ lɔ́ɔ wɑɑ́, Yésʉs ɑ́ kpɛl elɛ́ɛ ó, mede mɨ́mɛ̂h, mé mû ó, bɛ̌m deŋɔɔ.)
41007020	Nó nyé ɑ́ bɑʼɑ lɛ́ɛ e bé ó: «Sɑ́ dí eduho ɨ́ nyʉ̂l mʉr yɨ́, yé ó dí ebɛ̂ʼ pɑ́ʼ mʉr, bé e Nzyɛ̌m.
41007021	Ebě, bibébebébe bítɔŋlɑ́, byé duho ó ɨ́ lémé mʉ̂r. Byé ó dí: bimolɑ́, jíbe, ejǿǿ é bʉ̂r,
41007022	miswɛbɑ, nzɔ́ɔ́ bísɑ̂, ebébe é léme, mikóo, bimolɑ́ nzɑm le ekomo, egú, nkěh, nkɛ́ɑ́ nyʉ̂l, sɔ́ɔlʉ pɨ̂ʼ.
41007023	Bisɑ́ bínɨ̌ bíbyɛ̂h, byê duho ó ɨ́ nyʉ̂l mʉr tʉ́ŋlʉ̌, ntɔ̂ʼ sɑ̂ ó, nye bɔ́ʼɑɑ e Nzyɛ̌m.»
41007024	Nó ó Yésʉs ɑ́ nze duhǒ gúmo yɑɑ́, nzě tô sí dí bɑ̌ʼ e Tîr yɨ́, nzě nî ɨ́ gúú mbɛ̌r. Nye ɑ́ bé ɑkpɛl ó, mʉr gʉ́ŋɑɑ ó, nye ɑ́ be ó tɨ̂ʼ tʉ́ŋlʉ̌. Sɑ̂ gwɑ́r, nye ɑ́ bé ɑbe e nkul eswɑb.
41007025	Nó nyʉ́ʉ́ mʉ́mɑ́ mísísǐm mélwɑʼwo, myé ɑ́ nzɨnzɑmrɑ mwɑ̂n wé nyɑ́, nzě jóʼǒ lɔ́ɔ́ dí edumo e Yésʉs wɨ́, ntɔ̂ʼ nzě gúmó nyé ɑ́ be yɨ́, nzě bɨʼ mébóó sí ɨ́ mpǒm nyé.
41007026	Mʉmɑ́ wɑɑ́ ɑ́ be ó silě Grɛ̂s, duhǒ Fénikiɑ, ɨ́ sí Siríɑ. Nó ó nyé ɑ́ nze jɨʼlɑ e Yésʉs ó, nye sôʼ eleme lé ɑ́ be ɨ́ sile wé lɨ́ yɨ́.
41007027	Nó ó Yésʉs ɑ́ nze lɛ́ɛ e né ó: «Bírɨ́ɨ́ bwɑ́ ó mbɛ̌r, bé pɑ́ɑ nyɛɛ́ de, jíle, ebě, yé ɑsiŋɑ ó, mede me jɑ́lɑ́ le ejweŋɔɔ bwɑ̂n mɑ́, mé jwéŋɔɔ bwɑ́ bé ómpyê.»
41007028	Nó nyé ɑ́ yɑlɑ e né ó: «Dɑ̂ ɛ̌, yé ó nó. Dɑmɑ́ jóʼo nó, ompyé dí ɨ́ téble sí bɑ́, bé dé ó, bitwǐʼ méde bwɑ̂n dí ekuhlo sí bí.»
41007029	Nó ó Yésʉs ɑ́ lɛ́ɛ e né ó: «Ɨ́ yɑlɑ́ yô nɨ̌, búlɑ́ɑ. Tóʼ kwɑ́r nyǒ. Elemě sile gô dí e lé lɨ́, lɨ́ duho.»
41007030	Nó ó mʉ́mɑ́ ɑ́ búlɑ, tô mbɛ̌r wé, tó kœb mwɑ̂n wé njɑ́ʼ sí ɨ́ joó; eleme lɨ́ɛ, lé osí duho.
41007031	Nó ó Yésʉs ɑ́ bɑʼɑ duhǒ sí Tîr, ntɔ̂ʼ tó cɨɨ yɑɑ́ Sidɔ̂n, nzě bɑ́ʼɑ̌ sulo lɨ́ ebʉ́m é mɑ́ŋ mé Gɑlilê, lɨ́ etó ntɑɑ̌ sí Dekɑpôl.
41007032	Nó ó bé ɑ́ nze nye e mʉr ɑ́ be gʉ̂ʼ, bɑ́ʼɑ̌ be le emúmó nyɑ́. Bê nzě jɨʼlɑ e Yésʉs ó, nye kɛ́lɨɨ nye mebó mé ɨ́ nyʉ̂l, lɨ́ eciʼ nyê.
41007033	Nó ó Yésʉs ɑ́ nze tô e mbêl wɑɑ́ gúmó bʉ́ʉ́ bʉ̂r, bé ɑ́ be ɑbe yɨ́, ntɔ̂ʼ gbɑ̂ nyé mpiné tʉ́ŋlʉ̌ megwɑ̌l, nzě nʉɑ mécyéelé mé, swóolo ɨ́ jɨ́m yé.
41007034	Nye ntɔ̂ʼ jwɛ̂ʼ kʉ́, sulɑ̌ sø̂h, nzě lɛ́ɛ e mʉr wɑɑ́ ó: « Effɑtɑ .» (Díe lɑɑ́, lé pɑ́ʼlɔ́ɔ́ ó: «Bɔ́ɑ́ɑ.»)
41007035	Tyé e tyé yɑɑ́, megwɑ̌l me mʉ̂r wɑɑ́ ntɔ̂ʼ bɔ́ɑ. Jɨ̂m yé ntémé, nzě kɔɑ. Nye ntɔ̂ʼ tɑ́ɑre élwǐb mbɨ̂mbɨɑ́.
41007036	Yésʉs nzě gbɑ̂ bé mpéné ó, bé l'ɑlɛ́ɛ mʉ̂r swîh lɔ́ɔ wɑɑ́. Dɑmɑ́ jóʼo nó, bím nyɨɛ ɑ́ lɛ́ɛ ó, bé ɑyɨ́ lɛ́ɛ yɨ́, bím yɑɑ́ ntémé ó bé ɑ́ to le elɨ̂lɛɛ̌ lɔ́ɔ wɑɑ́ yɨ́.
41007037	Bé ɑ́ be ɨ́ buú kɑ̂m bísyɛ́ɛlɑ byɑɑ́ ɨ́ buo buo. Bé ó: «Sɑ́ yɨ́yɛ̂h nyé dí esɑ̂ yɨ́, yé ɨ́ mbɨɑ. Dɑmɑ́ jóʼo míngʉʼ, myé lɨ́ ebɑ́nɑ̌ jóʼo. Bʉr o b'ɑ́ be le emúmó bɑ́, bé mû ó lɨ́ elwib.»
41008001	Ɨ́ melû mɑɑ́, entumo e bʉ̂r, lê nzě bɑ́ʼɑ̌ swɑ̂l súm Yésʉs ɑ́ be yɨ́. Ɨ́ mpʉ bé ɑ́ be ɑbe e sɑ́ éde yɨ́, Yésʉs ntɔ̂ʼ jébe ómpʉ́n bé. Nye ó:
41008002	«Me lɨ́ ejɨ̂ʼ bʉ̂r bɑ̂ʼ nkoó, ebě, mɨnɑ́ gɑ́ le onɔ́ɔ́, bɨ́ di mélú mélɛ̂l, bé ɑkɑ̌ be e sɑ́ ede.
41008003	Mé bír ó, bé tôʼ mékwɑ́r mɔ́ɔ́ nó, bé óbuú tyɛʼ téme nzɨ̌ ɨ́ nzɑ, ebě, bʉ́ʉ́ bʉ̂r ɨ́ sɔ́mɑ́ yɔ́ɔ́, bé duho ó lɨ́ ejɑɑ.»
41008004	Nó ompʉ́n bé, bé ɑ́ yɑlɑ e né ó: «Bɨ̌h bé e nkul esɑ̂ nyɑ́, ó bɨ̌h kœ́bɨɨ bím méde mé ójɑlɑ e bʉr bɑ̂ʼ mɑ́, bʉr témé lʉɑ́ mpʉ?»
41008005	Yésʉs ntɔ̂ʼ jî e bé ó: «Bɨ̌n bé e biblêr yɑ́ɑ̌ bím?» Bé e né ó: «Nzɑɑngbɑ́.»
41008006	Nó nyé ɑ́ lɛ́ɛ e bʉr ó, bé díʼee sí. Nye ntɔ̂ʼ nʉɑ bíblêr nzɑɑngbɑ́ byɑɑ́, nzě jwě Nzyɛ̌m nzyǒo, ntɔ̂ʼ pɛ̂ʼ byé bipêh bipêh, jwijwe ómpʉ́n bé ó, bé kɑ́bɑɑ bʉr byɑ̌. Bê nzě nʉɑ, kɑb bʉ̂r bɨ́bɛ̂h.
41008007	Bé ɑ́ be ntémé ó, e bwɑ́ bé ósû, ɑbuo. Yésʉs nzě jwě Nzyɛ̌m nzyǒo ɨ́ lɔ̌b ósû bɑɑ́, ntɔ̂ʼ tîtimle ómpʉ́n bé ó, bé jwêʼ bʉr bɑ̌.
41008008	Mʉr nyɨnyɛ̂h ntɔ̂ʼ de, jíle. Bé ntɔ̂ʼ syɛŋ bípéh byé ɑ́ buʼo bí, lóŋlo mékwɑ́m nzɑɑngbɑ́ e byê.
41008009	Bʉr o b'ɑ́ be tɨ̂ʼ bɑ́, bé ɑ́ be ó kúnókúno e bʉr otɔ́ɔ́sin onɑ̂. Píe tɨ̂, Yésʉs nzě bwóolo bé ó, bé tôʼ ɨ́ mekwɑ́r mɔ́ɔ́.
41008010	Tyé e tyé gwɑ́r yɑɑ́, bé le ompʉ́n bé nzě kɑlwo ɨ́ byɛ̂l, ntɔ̂ʼ tô sí Dɑlmɑnutɑ̂.
41008011	OFɑrizyɛ̂n nzě pyɑ̂l, bé e boo Yésʉs ntɔ̂ʼ tɑ́ɑre épére mékɑ̌n. Lɨ́ esú lé ébóblɔɔ nyê, bê nzě jî e né ó, nye lɛ̂ʼlɑɑ bé esimɑ́ e dí eduho ɨ́ jʉ́ó kʉ́ lɨ́.
41008012	Yésʉs nzě síme ɨ́ sísǐm wé tʉ́ŋlʉ̌. Nye ó: «Bʉr ó myɑ̌ wɨ̂, bé lɨ́ ekpɛl ébee ésimɑ́ ɨ́ yé? Mě lɛ́ɛ́ bɨ́n lɨ́ otyeetye ó, bé ɑ́kóʼó bee ésimɑ́ egwɑ́r.»
41008013	Nye ntɔ̂ʼ líʼe bê, bɑ́ʼɑ̌ nî ɨ́ byɛ̂l tʉ́ŋlʉ̌, tô lɨ́ ebʉ́m é mɑ̂ŋ e kɔ́m nkɛ́ɛ́.
41008014	Nɑ́ɑ̌ yé ó, ompʉ́n bé, bé ɑ́ si kʉ jɨhɑ lɨ́ enʉɑ bíblêr. Bé ɑ́ nî ɨ́ byɛ̂l, ntɔ̂ʼ tô ɨ́ mɑ̂ŋ ó, njɨ e blêr gwɑ́r.
41008015	Yésʉs ntɔ̂ʼ cɨ̂l bé ó: «Gwɑ́ bɑʼ gɑ́ oFɑrizyɛ̂n le jyɛɛ́ Erôd ɨ́ lɔ̌b levure bé dí e yé yɨ́!»
41008016	Nó ó ómpʉ́n bé, bé ɑ́ lwiblɑ pɑ́ʼ nyɔ́ɔ́ ó: «Nye lɛ́ɛ́ nó ó, ebe mɨ́nɑ́ dí ɑbe gɑ́ e biblêr.»
41008017	Tó kœb ó, Yésʉs ɑ́ si kʉ gʉ́ɑ sɑ́ bé ɑ́ lwiblɑ pɑ́ʼ nyɔ́ɔ́ yɨ́. Nó nyé ɑ́ nze jî e bé ó: «Bɨ̌n bé lɨ́ elɛ́ɛ ó, mě lwib nó ó, ebe mɨ́nɑ́ dí, ɑbe gɑ́ le biblêr ɨ́ yé? Nzê bɨ̌n jínɑ wɑ̂ʼ ó, ɑpɑ̌ cwólwo le ejóʼǒ sɑ́ mé dí elɛ́ɛ yɨ́ ɛ́? Nzê milémé mín, myé ɨ́ lele lɨ́ ejóʼo ɛ̌?
41008018	Nzê bɨ̌n bê wɑ̂ʼ ó, bɨ̌n bɨɛ e mîh, ɑbee ɛ̌? Le megwɑ̌l, ɑjóʼo ɛ̌? Nzê bɨ̌n bé ɑbɑʼlě sɔ̂ʼ ɨ́ milémé mín ɛ̌?
41008019	Jɔʼ mé ɑ́ pɛ̂ʼ biblêr bitɛ̂n, jwe bʉ́rʉ̂m otɔ́ɔ́sin otɛ́n yɨ́, bɨ̌n bé ɑ́ lóŋlo mekwɑ́m méntíɑ́ e bimpubuʼó méde mɑɑ́?» Bê nzě yɑlɑ e né ó: «Kɑ́m e mebɑ́.»
41008020	«Ndu e ɨ́ jɔʼ mé ɑ́ pɛ̂ʼ biblêr nzɑɑngbɑ́, jwe bʉ̂r otɔ́ɔ́sin onɑ̂ yɨ́, bɨ̌n bé ɑ́ lóŋlo mekwɑ́m méntíɑ́ e bimpubuʼó méde mɑɑ́?» Bé e né ó: «Nzɑɑngbɑ́.»
41008021	Nó nyé ɑ́ jî e bé ó: «Nzê bɨ̌n bé ɑpɑ̌ gwɑ́ jóʼo ɛ̌?»
41008022	Bê nzě pyɑ̂l Bétsɛ́dɑ. Bʉr ntɔ̂ʼ nze nyé le ɑ́ntím, nzě jɨʼlɑ e né ó, nye kɛ́lɨɨ nye mbô.
41008023	Nó nyé ɑ́ nze mɛ̂r ɑ́ntím wɑɑ́ ɨ́ mbô, bé ntɔ̂ʼ duho kwɑ́r. Nye ntɔ̂ʼ swóolo nyé mecyéelé ɨ́ mîh, ntɔ̂ʼ kɛl nyé mebó ɨ́ nyʉ̂l, nzě jî ó: «Nzê go lɨ́ ebeě sɔ̂ʼ ɛ̌?»
41008024	Ántím ntɔ̂ʼ bɛ́ɛ mîh. Nye e né ó: «Me lɨ́ ebee bʉ̂r, lɨ́ enøølɑ e bilɨ́ lɨ́ ecye.»
41008025	Nó ó Yésʉs ɑ́ bɑʼɑ kɛl nye mebô ɨ́ mîh, nye ntɔ̂ʼ jwɛ̂ʼ ɨ́ tooobó, ntɔ̂ʼ ciʼě mbɨ̂mbɨɑ́. Nye ɑ́ be ó, nye mû kɑ̌ bee bísɑ́ bíbyɛ̂h ó ɨ́ sʉ́lʉ́lʉ́.
41008026	Yésʉs ntɔ̂ʼ bwóolo nyé mbɛ̌r wé. Nye e né ó: «Sɑ́ ɑbɑ́ʼɑ̌ tô ɨ́ kwɑ́r nɨ̌.»
41008027	Yésʉs, bé le ompʉ́n bé, bê nzě tô ɨ́ mekwɑ́r bɑ̌ʼ e Kesɑ́re mé Fílipi. Ɨ́ téme nzɨ̌, nye nzě jî e bé ó: «Bʉr, bé pʉgʉ́ lɛ́ɛ nɑ́ɑ̌ ó, me nzé?»
41008028	Ompʉ́n bé ntɔ̂ʼ yɑlɑ ó: «Bɑ̂ʼ bʉ̂r, bé lɛ́ɛ́ ó, go ó Jeɑn Ndu-bʉr. Bʉ́ʉ́, bé ó, go ó Élie. Bʉ́ʉ́ ntémé, bé ó, go ó nyʉ́ʉ́ ngwíhɑ milɔ̌b mé Nzyɛ̌m.»
41008029	Nye ntɔ̂ʼ bɑ́ʼɑ̌ jî e bé ó: «Nó bɨ̌n bɨɛ̌ lɛ́ɛ́ ó, me nzé?» Pierre ntɔ̂ʼ yɑlɑ ó: «Go ó Mʉ̌r Nzyɛ̌m ɑ́ lœm múló mé jǿø nyɑ́.»
41008030	Yésʉs ntɔ̂ʼ gbɑ̂ bé mpéné ó, bé l'ɑlɛ́ɛ mʉ̂r swîh.
41008031	Yésʉs nzě tɑ́ɑre éjwe ómpʉ́n bé milɛ́ʼlɑ́. Nye ó: «Yé jɑlɑ ó, Mwɑ̂n mé Mʉr, nye síɑɑ e mitúú ɨ́ buo buo. Otɔ́mɑ́ bʉ̂r, ojǿø o mpɑ́h Nzyɛ̌m, le olɛ̂ʼlɑ o métié, bé óbene nyê. Nye ntémé ójʉ́ŋɔɔ. Elú élɛ̂l píe tɨ̂, nyé opɑh ɨ́ soo.»
41008032	Nye ɑ́ lɛ́ɛ bé lɔ́ɔ wɑɑ́ ó ɨ́ hǿm. Nó Pierre ɑ́ nze tô e né ɨ́ bʉm, nzě jwe nyé mebě.
41008033	Yésʉs nyɨɛ nzě jwirɑ, jwɛ̂ʼ nko ómpʉ́n bé, bé ɑ́ be yɨ́, nzě jwě Pierre mebě. Nye e né ó: «Sɑ́tɑn, duhɑɑ mé nɑ́ɑ̌. Mipɑhlɑ́ myô, myé ɑbe myɑɑ́ mé Nzyɛ̌m. Myé ó myɑɑ́ mi bʉ̂r ó sí yɨ̂.»
41008034	Nó nyé ɑ́ nze jébe entumo e bʉ̂r le ompʉ́n bé. Nye ó: «Mʉ̂r sí kpɛl édû mé nó, nye bénɑɑ nye mʉr tɨ̂. Nye ɑ nkɛ́ɛ́ kolôs yé. Nye ɑ dú mê.
41008035	Ebě, mʉr kpɛ́l ékɑmle e cwiʼ yé nyɑ́, ódímle yê. Tó kœb ó, wɑɑ́ ngɑ́ jwě cwiʼ yé lɨ́ esú lɑ̂m, le lɑɑ́ é Mbɨɑmbɨɑ Lɔ́ɔ nyɑ́, nyɨ́hɑɑ́ óciʼe.
41008036	Mʉ̂r nʉ́ɑ́ sí yɨ̂ʼ yɨ́yɛ̂h, kɑ̌ tó dímlě cwiʼ yé nó, nyě e wɑ́ɑ̌ nyɔm tɨ̂?
41008037	Yɑ́ɑ̌ sɔ̂ʼ mʉ̂r dí e nkul esyɛ́ɛlɑ lɨ́ esú lé ébɑ́ʼɑ̌ bǐ cwiʼ yé?
41008038	Bʉr ó myɑ̌ wɨ̂, bé ó odûl bé ónzyɛ̌m oswîh. Mʉr nyɨnyɛ̂h jéʼé mê, jóʼo mílɛ́ʼlɑ́ myɑ̂m sôn témé osyɛ̂l o mísyóm ó myɑ̌ wɨ̂ʼ nyɑ́, Mwɑ̂n mé Mʉr ójéʼe ntémé mʉr wɑɑ́ ɨ́ dʉ́ó nyé ngɑ́ nze ɨ́ mencyɛnwɑ me Sɔ́ŋ wé, pûhlɑ e mɑɑ́ bééngeles dí ci bɑ́ yɨ́.»
41009001	Nó ó Yésʉs ɑ́ lɛ́ɛ e bé ó: «Mě lɛ́ɛ́ bɨ́n lɨ́ otyeetye ó, ɨ́ sɔ́mɑ́ bʉ̂r o dí wɑ̂ʼ bɑ́ɑ́nɑ̂ʼ bɑ́, bʉ́ʉ́ bé ɑ́jwe, bé l'ɑpɑ̌ bee Mpóʼo mé Nzyɛ̌m lɨ́ esulo sí e nkul.»
41009002	Melú mésɑmɑn mé osí lɑɑ nɛ́ɛ: Yésʉs nzě nʉɑ̌ Pierre, bé e Jɑcques ndu e Jeɑn, bé ntɔ̂ʼ bérɔɔ écø̂ʼ ɨ́ jɑɑ jɑɑ kʉ́. Bé ɑ́ be gʉ̂ʼ ó, bé omér. Nye nzě jwirɑ nyʉ̂l ɨ́ míh mɔ́ɔ́. Nye ɑ́ be ó, nye mû kɑ̌ nyɨ̂n ó, mbi swîh.
41009003	Mikɑ́n myé, myé ɑ́ be lɨ́ ebuú pɑn, myé mû ɨ́ pumo pumo. Kɑ̂r mʉ̂r ɨ́ sí yɨ̂ʼ dí e nkul eliŋ míkɑ́n ɨ́ pumo pumo mbi wɑɑ́.
41009004	Nó Élie, bé e Moïse, bé ɑ́ nze nyɨ̂n gúmó bé ɑ́ be yɨ́, Yésʉs, bé e boo nɔ́ɔ́ lɨ́ elɛ́ɛlɑ.
41009005	Nó ó Pierre ɑ́ nze lɛ́ɛ e Yésʉs ó: «Lɛ̂ʼlɑ ɛ̌, yé mbɨɑ ɨ́ pɑ́ʼ gɑ́ wɨ́nɑ́ ó, mɨnɑ́ díʼee gɑ́ wɑ̂. Mɨnɑ́ súmɑɑ gɑ́ mpɑ́lɑ́, bisɑʼ bilɛ̂l: le yô, le yɑɑ́ mé Moïse, le yɑɑ́ mé Élie.»
41009006	Pierre ɑ́ bé ɑgʉ́ɑ ékɑ̌n nyé ɑ́ jɑlɑ le elwib e né lɨ́, ebě, bé e bʉ́ʉ́ ómpʉ́n, bé ɑ́ be ɨ́ buú jóʼo bʉ́ɑ́.
41009007	Jwiné nzě búblo bê. Ompʉ́n, bé kɑ̌ jóʼo ó, lʉ́ʉ́ écyêl lɨ́ eduho ɨ́ jwiné tʉ́ŋlʉ̌ ó: «Nyɑ̂, nye ó mwɑ̂n wɑ̌m mé dí ɨ́ buú kpɛl nyɑ́. Jʉ́jóʼɑ́ɑ́ gɑ́ nye!»
41009008	Tyé e tyé yɑɑ́, ómpʉ́n kɑ́ cyen mîh ɨ́ mempɑh mɨ́mɛ̂h nɛ́ɛ: bé jɑɑ́ kɑ̌ beě sɔ̂ʼ ó, njɨ Yésʉs nye omér.
41009009	Jɔʼ bé ɑ́ sulo ecø̂ʼ yɨ́, nó ó Yésʉs ɑ́ gbɑ̂ bé mpéné ó, bé l'ɑnyɑmlě lɛ́ɛ mʉ̂r lɔ́ɔ, dumo e sɑ́ bê bee yɨ́, tó pyɑ̂l ɨ́ jɔʼ nyɨ́ɛ, Mwɑ̂n mé Mʉr ngɑ́ pɑh ɨ́ soo yɨ́.
41009010	Nó ó bé ɑ́ nze bɑʼle sɑ́ nyé ɑ́ lɛ́ɛ bé yɨ́, ntɔ̂ʼ tô le ejíilɑ pɑ́ʼ nyɔ́ɔ́ ó: «Nyě kpɛl élɛ́ɛ yé, dumo le “epɑh ɨ́ soo” wɨ̂ʼ ɛ̌?»
41009011	Nó ó bé ɑ́ nze jî e né ó: «Olɛ̂ʼlɑ o métié bɨ́ɛ bé lɨ́ elɛ́ɛ ó, Élie ónyɛɛ́ pyɑ̂l ɨ́ yé?»
41009012	Nye ó: «Yé ó nó: Élie ó ngɑ́ nyɛɛ́ pyɑ̂l, lɨ́ enzě komlo bísɑ́ bíbyɛ̂h. Sɑ̂ gwɑ́r, pɑɑ́ pɑhle gɑ̂: yê cɛmɑ́ ó, Mwɑ̂n mé Mʉr ósiɑ e mitúú ɨ́ buo buo, le epyéhɔɔ.
41009013	Sɑ̂ gwɑ́r, mě lɛ́ɛ́ bɨ́n ó: Élie, nyɨ́ boó nze. Nó bé ɑ́ si sɑ̂ nye mbi bɨ́ɛ ɑ́ kpɛl wɨ́ mpʉ yé dí tilɑ́, dumo e né yɨ́.»
41009014	Nó ɨ́ jɔ̌ʼ Yésʉs bé le ompʉ́n bɑɑ́, bé ɑ́ búlɑ, nzě kœb bʉ́ʉ́ yɨ́, bé ntɔ̂ʼ kœb ntémé entumo e bʉ̂r, le olɛ̂ʼlɑ o métié lɨ́ epére mékɑ̌n e bê.
41009015	Nó ɨ́ jɔʼ éntumo e bʉ̂r lɑɑ́, lé ɑ́ bee Yésʉs yɨ́, lê nzě tørɑ, nzě swimɔɔ míkɑ́m, lɨ́ etó sohɔɔ nyê.
41009016	Nye nzě jî e bé ó: «Bɨ̌n le onɔ́ɔ́ lwib yé ɛ́?»
41009017	Nyʉ́ʉ́ mʉ̂r lɨ́ entumo e bʉ̂r lɑɑ́ nzě yɑlɑ e né ó: «Lɛ̂ʼlɑ, me bé ó sí nze e mɑ̂ mʉrʉ̂m wɑ̌m kwɑ́ nyǒ, ebě, nyě le eleme e dí esɑ̂ nyé ó, nye ɑyɨ́ lwib lɨ́.
41009018	Nó gúmó yɨ́yɛ̂h éleme lɑɑ́ dí emɛ̂r nyé yɨ́, lé lɨ́ enkɨnkɛŋ nyé sí. Egûl pipyɑ̂l nyé ɨ́ num ɨ́ ntomo ntomo, nye pupûʼlo méjye, nye mû ɨ́ sʉ́nʉ́nʉ́. Nó me bé ɨ́ jɨʼlɑ le ompʉ́n bô ó, bé sôʼ eleme lɑɑ́, bɨ́ɛ l'ɑkoʼo.»
41009019	Yésʉs ntɔ̂ʼ lɛ́ɛ e bé ó: «Myɑ̌ bʉ̂r o dí ɑbûʼlɑ wɨ̂! Me ókɑ̌ bɑ́ʼɑ̌ di ɨ́ sɔ́mɑ́ yɨ́n, tó pyɑ̂l ɨ́ yɑ́ɑ̌ jɔʼ? Me ójûhwo bɨ́n, tó swîʼ yɑ́ɑ̌ sûm ɛ̌? Ntɑ́ʼ gɑ́ e mwɑ̂n nɨ̌ kɑ̂, nko mé dí yɨ́!»
41009020	Bé ntɔ̂ʼ tô nyé e nyɑ̌. Le éleme lɑɑ́, lé ɑ́ bee nye, le lé ɑ́ ntyeŋ mwɑ̂n wɑɑ́ ɨ́ luʼ luʼ luʼ, nkɛŋ nyé sí. Nye ntɔ̂ʼ tô le ebyɛ́ɛlɑ sí e sí, egûl pipyɑ̂l nyé ɨ́ num ɨ́ ntomo ntomo.
41009021	Yésʉs nzě jî e sɔ́ŋ mwɑ̂n ó: «Yé mû mimbú míntíɑ́ nyé dí le ekpɑɑ lɨ̂ʼ yɨ́ ɛ́?» Sɔ́ŋ nzě yɑlɑ ó: «Tɑ́ɑre mɑ̂ ntwǒm.»
41009022	Bîʼ bíjɔʼ, lé lɨ́ enkɛŋ nyé ɨ́ duró. Byúú bíjɔʼ, lé lɨ́ enkɛŋ nyé ɨ́ medíbé ó, lé jʉ́ ó nye. Dɑmɑ́ jóʼo nó, guɑ, jɨ́ʼɨ́ɨ́ bɨ́h nkoó. Kɛmɨɨ bɨ́h, gó bé e nkul ekoʼo nó!
41009023	Yésʉs, nye e né ó: «Guɑ́ lɛ́ɛ́ ó: “Gó bé e nkul nó”! Sɑ̂ gwɑ́r, mɛ̌m lɛ́ɛ́ ó, mʉr dí ejyɛ̂ʼwo e Nzyɛ̌m nyɑ́, nyě e nkul esɑ̂ sɑ́ yɨ́yɛ̂h.»
41009024	Tyé e tyé yɑɑ́, sɔ́ŋ mwɑ̂n ntɔ̂ʼ lɛ́ɛ kʉ́kʉ́ ó: «Mɨ́ jyɛ̂ʼwo e Nzyɛ̌m! Sɑ̂ gwɑ́r, ntɑɑ́ lɨ̌l búʼó yɑ̂m!»
41009025	Yésʉs ntɔ̂ʼ bee éntumo e bʉ̂r lɨ́ enzě mɑ̂ʼlɑ̌ gúmo yɑɑ́. Nye nzě nkɑ́ŋlɑ e sísǐm mélwɑʼwo. Nye ó: «Sísǐm dí esɑ̂ ó, mwɑ́n nyɑ̂ʼ ɑyɨ́ jóʼo, nkʉ̂ lwib wɨ́, mě lɛ́ɛ́ gó ó: duhɑɑ nyé ɨ́ nyʉ̂l. Akɑ̌ bɑ́ʼɑ̌ nzě nî nyé ɨ́ nyʉ̂l.»
41009026	Sísǐm mélwɑʼwo ntɔ̂ʼ bʉ̂ bícím, ntyeŋ mwɑ̂n wɑɑ́ ɨ́ buo buo, nzě duho, líʼe nyé nɑ́ɑ̌ sí ɨ́ séhé. Bʉr ɨ́ buo buo bé ɑ́ lɛ́ɛ ó: «Nyɨ́ jwe!»
41009027	Nó ó Yésʉs ɑ́ nze mɛ̂r nye ɨ́ mbô, nzě gbɛl nyé sí, tyêl nyé tîtyěl.
41009028	Jɔ̌ʼ Yésʉs ɑ́ búlɑ̌ mbɛ̌r yɨ́, ompʉ́n bé nzě jî e né, bé mû bé omér ó: «Bɨ̌h bɨɛ, bɨ̂h bé ɑkoʼo épɛʼ wé ɨ́ yé?»
41009029	Nye ó: «Wɨ́nɨ̌ mbǐ sísǐm, wé jɑɑ́ duho ó, njɨ ɨ́ nzɨ̌ minjɨʼlɑ.»
41009030	Bé ntɔ̂ʼ lɑɑ̌ gúmo yɑɑ́, nzě ntɑɑ̌ sí Gɑlilê. Yésʉs ɑ́ bé ɑkpɛl ó, bʉr gʉ́ŋɑɑ súm nyé ɑ́ be yɨ́,
41009031	ebě, nye ɑ́ be lɨ́ elɛ̂ʼle ómpʉ́n bé. Nye ó: «Mwɑ̂n mé Mʉr óbɛ́mɔɔ kwɑ́ bʉr o ngɑ́ jʉ̂ nyé bɑ́. Bé ójʉ̂ nyê. Píe melú mélɛ̂l, nye ópɑh ɨ́ soo.»
41009032	Dɑmɑ́ jóʼo nó, ompʉ́n bé, bé ɑ́ bé ɑgwɑ́ jóʼǒ sɑ́ nyé ɑ́ lɛ́ɛ bé yɨ́. Bé ntémé ɑ́ be lɨ́ ekpɛ́ɛ éjî nyé cíɑ́ ɨ́ lɔ̌b wɑɑ́.
41009033	Nó ó bé ɑ́ nze pyɑ̂l Kɑpernɑ́ʉm. Jɔʼ bé ɑ́ be, bé mû tʉ́ŋlʉ̌ mbɛ̌r yɨ́, Yésʉs nzě jî le ompʉ́n bé ó: «Yé bɨ̂n bé lɨ́ edo nzɨ́ e nzɨ̌ yɨ́ ɛ́?»
41009034	Jɔʼ bé ɑ́ jóʼo cíɑ́ nyɑɑ́ yɨ́, bé ɑ́ jɑɑ di ó, njɨ ɨ́ jǿm, ebě, nzɨ́ e nzɨ̌ bé ɑ́ be ó lɨ́ edo, lɨ́ ekpɛl égʉ́ɑ mʉ̂r lɑ́ɑ́ bʉ́ʉ́ ɨ́ mpwɑʼ nkʉ̂ŋ nyɑ́.
41009035	Nó ó Yésʉs ɑ́ nze di sí, ntɔ̂ʼ jébe ómpʉ́n bé kɑ́m le obɑ́. Nye ó: «Mʉr kpɛ́l étyɛ̂b ésôʼ nyɑ́, nye díʼee mʉr epíhe ɨ́ sɔ́mɑ́ yɨ́n, bɨ̌n óbɛ̂h. Nye ɑ dí syɛ̂l mesɑ̂ wɨ́n, bɨ̌n óbɛ̂h.»
41009036	Píe tɨ̂, Yésʉs nzě nʉɑ mɑ̂ ntwǒm, tyêl nyé ɨ́ mpǒm nyɔ́ɔ́, ntɔ̂ʼ beŋle nyê. Nye ó:
41009037	«Mʉr nyɨnyɛ̂h ngɑ́ nʉɑ̌ mbi mɑ̂ ntwǒm wɨ̂ʼ mbɨ̂mbɨɑ́ ɨ́ díé lɑ̂m nyɑ́, nyě nʉɑ ó me mʉr tɨ̂. Mʉr nʉ́ɑ́ mé nyɑ́, nyé ɑnʉɑ mé e me; nyě nʉɑ ntémé ó, mʉr ɑ́ ntɨh me nyɑ́.»
41009038	Nó Jeɑn ɑ́ lɛ́ɛ e Yésʉs ó: «Lɛ̂ʼlɑ ɛ̌, bɨ̌h bé ɑ́ si bee nyʉ́ʉ́ mʉ̂r lɨ́ eso méleme ɨ́ bʉr e nzɨ̌ díé lô. Bɨ̌h ntɔ̂ʼ kɑmle nyé lɨ́ ebɑ́ʼɑ̌ sɑ̂ syɛ́ɛlɑ yɑɑ́, ebě, nyé ɑbe mʉ̂r sɔ́mɑ́ gɑ́ yɨ́nɑ́.»
41009039	Nó ó Yésʉs ɑ́ yɑlɑ e né ó: «Akɑmle gɑ́ nye, ebě, mʉr, nyé ɑbe e nkul esɑ̂ mésimɑ́ ɨ́ díé lɑ̂m, nye ntɔ̂ʼ swêʼ mé ɨ́ tyé e tyé gwɑ́r yɑɑ́.
41009040	Ebě, wɑɑ́ dí ɑbe mɨ́nɑ́ gɑ́ ɨ́ nkɔ̌m kɔ́m nkɛ́ɛ́ nyɑ́, nye ɨ́ nkɔ̌m gɑ́ nyɨ́nɑ́.
41009041	Nó ntémé, mʉr ngɑ́ jwe bɨ́n bélé médíbé ɨ́ lɔ̌b bɨ́n dí ɨ́ sɔ́mɑ́ mé Mʉ̂r Nzyɛ̌m ɑ́ lœm múló mé jǿø nyɑ́, me lɨ́ elɛ́ɛ bɨ́n lɨ́ otyeetye ó, nye óbi myɛ́nɑ mé.»
41009042	«Ɨ́ nkǒ pɑ́ʼ bwɑ́n ó dí ejyɛ̂ʼwo e me bɑ́, mʉr nyɨnyɛ̂h ngɑ́ gbɑ̂ ébɔ̌ʼ lé óbɨmɑ ngwɑ́r tɨ̂ʼ ɨ́ léme lɨ́ nyɑ́, yé bɑ́ bě mbɨ̂mbɨɑ́ ɨ́ pɑ́ʼ wé ó, bé tyéelɑɑ nye nkǒʼ nɨ́nɨ́ɨ́ ɨ́ cwíí, guho nyé ɨ́ mɑ̂ŋ.
41009043	Yé bé mbó gô ngwɑ́r ó dí etíne gó ó, go sɑ̂ʼ syóm nó, cíʼɑ́ɑ́ wê, ebě, yé mbɨɑ ɨ́ pɑ́ʼ gô ó, go díʼee e jyɛ̂m tyé cwiʼ, ntɔ̂ʼ jwe, kɑ̌ tó beě cwiʼ mpɑ̂, lɑɑ ó, go díʼee e mebó mébɑ́ mô, ntɔ̂ʼ tô ɨ́ bɨ́ siʼe dí ɑdímedime yɨ́.
41009045	Yé bé kʉ̌ gô, wé ó dí etíne gó ó, go sɑ̂ʼ syóm nó, cíʼɑ́ɑ́ wê, ebě, yé mbɨɑ ɨ́ pɑ́ʼ gô ó, go tô beě cwiʼ mpɑ̂, go jínɑ e cîʼlɑ̌ kʉ̌, lɑɑ ó, go díʼee e mekʉ̌ mebɑ́ mô, ntɔ̂ʼ tó guhɔɔ ɨ́ bɨ́ siʼe.
41009047	Yé bé díh lô ó dí etíne gó ó, go sɑ̂ʼ syóm nó, pɛʼɛɛ lê. Yé mbɨɑ ɨ́ pɑ́ʼ gô ó, go kúmɑɑ ɨ́ kwɑ́r mé Nzyɛ̌m e dîh egwɑ́r, lɑɑ ó, go díʼee e míh mébɑ́ mô, tó guhɔɔ ɨ́ bɨ́ siʼe.
41009048	Ɨ́ tɨ̂ʼ, “bilúmó bi dí epoʼlo nyʉ̂l bí, byé ɑbe lɨ́ ejwe. Siʼe ntémé ɑdímedime.”
41009049	Ebě, mʉr nyɨnyɛ̂h óbe tɨ̂ʼ ó, siʼe nî nyé ɨ́ nyʉ̂l ɨ́ jwíííɑ́ mpʉ ékpɑ.»
41009050	«Ekpɑ, lé ó sɑ́ dí ɨ́ mbɨɑ yɨ́. Sɑ̂ gwɑ́r, ékpɑ bé ɑkɑ̌ jómo nó, yɑ́ɑ̌ sɔ̂ʼ ngɑ́ bɑ́ʼɑ̌ sɑ̂ ó, lé bíʼee ejómo lé? Diʼee gɑ́ le ekpɑ ɨ́ menyʉ́l mɨ́n. Bɨ̌n ɑ cíʼé gɑ́ ɨ́ mepyɛblɑ.»
41010001	Nó ó Yésʉs ɑ́ duhǒ gúmo yɑɑ́, nzě tô sí Yʉ́dɑ, ntɔ̂ʼ ntɑɑ, tô ɨ́ pɨ̌n díbé Yɔrdên kɔ́m nkɛ́ɛ́. Entumo e bʉ̂r ntɔ̂ʼ bɑ́ʼɑ̌ mɑ̂ʼlɑ̌ gúmó nyé ɑ́ be yɨ́. Nye nzě nyɛl éjwe bé milɛ́ʼlɑ́ ɨ́ mpʉ nyé ɑ́ pɑ boo sɨ̂sɑ yɨ́.
41010002	Nó ó bʉ́ʉ́ óFɑrizyɛ̂n, bé ɑ́ nze ó, lɨ́ enzě bóblɔɔ nyê. Bé ntɔ̂ʼ jî e né ó: «Nzê metié gɑ́ mɨ́nɑ́, mé kɑm ó, mʉr bírɨɨ mʉmɑ́ wé ɛ́?»
41010003	Nó nyé ɑ́ yɑlɑ e bé ó: «Moïse ɑ́ lɛ́ɛ bɨ̌n nyɑ́ ɛ́?»
41010004	Bé e né ó: «Moïse ɑ́ si cíʼe ó, mʉr cɛ́mɑɑ mekɑnɑ́ mé éjǿǿ lé ébɑ̂, jwe myɛ́l. Jɔʼ yɑɑ́ ó nyé dí bɛ̌m bwóolo nyé yɨ́.»
41010005	Nó ó Yésʉs ɑ́ lɛ́ɛ e bé ó: «Moïse ɑ́ tyêl etié énɨ̌ ó, lɨ́ esú lɨ́n, ebě, bɨ̌n bé ɨ́ buú lele míléme.
41010006	Sɑ̂ gwɑ́r, ɨ́ metɑ́ɑ́ré, “ɨ́ jɔ̌ʼ Nzyɛ̌m ɑ́ kuho sɑ́ yɨ́yɛ̂h yɨ́, nye ɑ́ komlo bé ó: nyɑ̂, mʉrʉ̂m; nyʉ́ʉ́, mʉmɑ́.
41010007	Sɑ́ tɨ̂ʼ ó mʉ́rʉ̂m ólíʼe sɔ́ŋ e nyɔ̌ŋ, tó nɑrɑ e mʉmɑ́ wé yɨ́.
41010008	Bɨ́bɛ̂h, bé óbe ó, bé mû púno gwɑ́r.” Bé ɑkɑ̌ be obɑ́, njɨ ngwɑ́r.
41010009	Mʉ̌r sɑ́ ɑdɛ́ɛ̌ sɑ́ Nzyɛ̌m mû sí nɛr yɨ́.»
41010010	Jɔʼ bé le ompʉ́n bé, bé ɑ́ be, bé mû tʉ́ŋlʉ̌ mbɛ̌r yɨ́, bê nzě bɑ́ʼɑ̌ jî nyé cíɑ́ ɨ́ lɔ̌b wɑɑ́.
41010011	Nó nyé ɑ́ lɛ́ɛ e bé ó: «Mʉ̂r bwóóló mʉ́mɑ́ wé, bɑ̂ wɑɑ́ swîh nó, nyɨ́ sɑ̂ míswɛbɑ ɨ́ nkǒ pɑ̂ʼ mʉ́mɑ́ esôʼ wé.
41010012	Mʉ́mɑ́ óbɔ́ʼɑ e njʉ̂m wé, tô lɨ́ ebɑ́ éswîh nó, nyɨ́ sɑ̂ míswɛbɑ ntémé ó nɨ̌.»
41010013	Bʉr ntɔ̂ʼ nze nyé e bwɑ́n bɔ́ɔ́, ó nye kɛ́lɨɨ bé mebô. Ompʉ́n bé bɨ́ɛ kʉ́ nzě beně syɛ́ɛlɑ yɑɑ́, ntɔ̂ʼ jweŋɔɔ bé mebě.
41010014	Mpʉ̌ Yésʉs ɑ́ bee nó yɨ́, nye ntɔ̂ʼ jóʼǒ syɛ́ɛlɑ yɑɑ́ ebébe. Nye e bé ó: «Bírɨ́ɨ́ gɑ́ bwɑ́ ó ntwǒm, bé ntɑ̂ʼ nko mé dí yɨ́. Ayɨ́ so gɑ́ bê, ebě, Mpóʼo mé Nzyɛ̌m, nye tyélɑ́ ó, lɨ́ esú é bʉ̂r o dí enøølɑ e bé bɑ́.
41010015	Mě lɛ́ɛ́ bɨ́n lɨ́ otyeetye ó, mʉr nyɨnyɛ̂h dí ɑnî ɨ́ Mpóʼo mé Nzyɛ̌m mpʉ mɑ̂ ntwǒm nyɑ́, nye ɑ́kóʼó nî tɨ̂.»
41010016	Nye nzě beŋle bwɑ́ bɑɑ́ bɨ́bɛ̂h, kɛl bé mebô, le esʉ bé metyɛʼ me mpóm.
41010017	Mpʉ nyé ɑ́ be, nye mû lɨ́ ejɑ nzɨ́ yɨ́, nyʉ́ʉ́ mʉ̂r nzě swǐm kɑ́m, bɨʼ mébóó sí ɨ́ mpǒm nyé, ntɔ̂ʼ jî e né ó: «Mbɨɑmbɨɑ lɛ̂ʼlɑ, me sɑ̂ʼ wɑ́ɑ̌ mbǐ sɔ̂ʼ dí ó, me nʉ́ŋɑɑ cwǐʼ njʉ̌m dǐ, jɑlɑ e nkɔb líʼe nyɑ̌m?»
41010018	Yésʉs nzě yɑlɑ e né ó: «Go lɨ́ ejébe mé mbɨɑmbɨɑ mʉr ɨ́ yé? Yé ɑbe e mʉr dí ɨ́ mbɨɑ, njɨ Nzyɛ̌m nye omér.
41010019	Gʉ́ gʉ́ɑ métié mé Nzyɛ̌m. Mé lɛ́ɛ́ ó: “Ajʉ̂ mʉ̂r. Asɑ̂ míswɛbɑ. Ajíbe. Aboʼlo ɨ́ lɔ̌b mɨ́ɔɔ́ gǒ mʉr lɨ́ onzyɛ́h ónzyɛ́h. Anʉɑ mʉ̂r sɔ̂ʼ e mikóo. Jwéʼ sʉ́ŋ e nyʉ̌ŋ júu.”»
41010020	Mʉ̌r nɨ̌ nzě lɛ́ɛ e né ó: «Lɛ̂ʼlɑ, mɨ́ bɑʼle métié ménɨ̌ mɨ́mɛ̂h, tɑ́ɑre lɨ́ ontwǒm wɑ̂m, kumo mûh.»
41010021	Yésʉs nzě jwɛ̂ʼ nyê, kpɛl ntémé nye. Nye e né ó: «Yé lɨ́ esɑ́ɑ gó sɑ̂ gwɑ́r. Tóʼ. Tó bɛ́mɑ̌ bím bísɑ́ gó dí e byé bí. Go ɑ jwé mínjyêbnjyéb mɔnɨ́ yɑɑ́. Jɔʼ yɑɑ́ ó gó ngɑ́ bi ókúm le ogbɑɑ ɨ́ buo buo ɨ́ jʉ́ó kʉ́, kwɑ́ mé Nzyɛ̌m yɨ́. Píe tɨ̂, go ɑ nzé dû mê!»
41010022	Njóʼɑ́ mʉ̂r wɑɑ́ ɑ́ jóʼo yɑlɑ́ yɑɑ́ yɨ́, nye kʉ́ nzě tyɛʼ nyʉ̂l, ntɔ̂ʼ búlɑ ɨ́ gɔ̂ʼrɑɑ, ebě, nye ɑ́ bě e bisɑ̂ twíhɑ.
41010023	Yésʉs nzě jwɛ̂ʼ ómpʉ́n bé, bé ɑ́ bɔmɑ nye ɨ́ nkɑ́, tyɛ̂b bɑ̌ʼ e né bɑ́. Nye ó: «Yé ɨ́ buú kɔblɑ lɨ́ enî ɨ́ Mpóʼo mé Nzyɛ̌m ɨ́ jɔʼ gó dí le okúm le ogbɑɑ ɨ́ buo buo yɨ́!»
41010024	Ompʉ́n bé, kʉ́ nzě kɑ̂m lwǐb yé! Yésʉs ntɔ̂ʼ bɑ́ʼɑ̌ lɛ́ɛ e bé ó: «Bwɑ́n bɑ̂m, yé ɨ́ kɔblɑ lɨ́ enî ɨ́ Mpóʼo mé Nzyɛ̌m!
41010025	Mpʉ yé dí ɨ́ kɔblɑ ó, chɑmeɑu lɑ́ŋɑɑ lɨ́ egʉ́ɑ́ é ntʉ́ɑ́ yɨ́, jøʼ gwɑ́r e gwɑ́r yɑɑ́ ntémé ó dí ɨ́ buú kɔblɑ ó, kúmɑ́ mʉr níʼee ɨ́ Mpóʼo mé Nzyɛ̌m.»
41010026	Bé ntɔ̂ʼ kɑ̂m lwǐb yé, minum mimběʼ, lɑɑ̌ mpʉ bé ɑ́ nyɛɛ kɨkɑ̂m yɨ́. Bé ntɔ̂ʼ jíilɑ pɑ́ʼ nyɔ́ɔ́ ó: «Yé bé nó wɑ́, nzé nyɨɛ ngɑ́ koʼo lɨ́ enî ɨ́ cwǐʼ njʉ̌m dǐ?»
41010027	Yésʉs jwɛ̂ʼ bê, ntɔ̂ʼ lɛ́ɛ e bé ó: «Bʉr, bé ɑ́kóʼó nî tɨ̂ʼ ɨ́ lɔ̌b ménkul mɔ́ɔ́, bé bʉr o tɨ̂. Sɑ̂ gwɑ́r, Nzyɛ̌m ó dí e nkul esɑ̂ bísɑ́ bíbyɛ̂h.»
41010028	Pierre nzě nʉɑ̌ lwǐb. Nye e né ó: «Pɑɑ́ bee: bɨ̌h bɨ́ líʼe bísɑ́ bíh bíbyɛ̂h, njɨ lɨ́ edû gô.»
41010029	Yésʉs, nye e né ó: «Mě lɛ́ɛ́ bɨ́n lɨ́ otyeetye ó, yé ɑbe e mʉr dí, sí líʼě mbɛ̌r wé, bɨ́ɔɔ́ bé, okɛ́l bé, nyɔ̌ŋ wé, sɔ́ŋ wé, bwɑ́n bé, le bipemé byé ɨ́ lɔ̌b nyé dí edû mé le ebûʼlɑ̌ Mbɨɑmbɨɑ Lɔ́ɔ nyɑ́, mʉr tɨ̂ʼ di, ɑbɑ́ʼɑ̌ bi byé nzɔʼ nter bɑ́ɑ́nɑ̂. Nye óbi mímbɛ̌r e bipemé. Nye ókœb bɨ́ɔɔ́ le okɛ́l, le onyɔ̌ŋ, le bwɑ̂n. Nye ósiɑ ntémé e mitúú ɨ́ lɔ̌b Mbɨɑmbɨɑ Lɔ́ɔ wɑɑ́. Nó ɨ́ jɔʼ éswéhlɨ́ é sí yɨ̂ʼ ngɑ́ pyɑ̂l yɨ́, mʉr wɑɑ́ óbǐ cwǐʼ njʉ̌m dǐ.
41010031	Sɑ̂ gwɑ́r, bʉr ɨ́ buo buo o dí esôʼ bɑ́, bé ódi épíhe. Bɑɑ́ dí epíhe bɑ́, bé ódi ésôʼ.»
41010032	Nó bé ɑ́ be ó, bé mû lɨ́ ebére ɨ́ nzɨ̌, lɨ́ etô Yerʉ́zɑlɛm, Yésʉs esôʼ, ompʉ́n bé lɨ́ ebɔmɑ nyê, bɨ́ɛ e miléme cyelɑ́ kʉ́ ɨ́ bʉ́ɑ́. Bʉ́ʉ́ bʉ̂r o b'ɑ́ be lɨ́ edû bé bɑ́, lɨ́ ejóʼo ntémé bʉ́ɑ́. Yésʉs nzě jébe ómpʉ́n bé kɑ́m le obɑ́ lɨ́ empɑh, nzě lɛ́ɛ bé sɑ́ múo nzě pyɑ̂l nyé yɨ́.
41010033	Nye ó: «Pɑɑ́ bee gɑ̂: mɨnɑ́ mû ó lɨ́ ebére gɑ́ Yerʉ́zɑlɛm. Mwɑ̂n mé Mʉr óbɛ́mɔɔ kwɑ́ ojǿø o mpɑ́h Nzyɛ̌m le olɛ̂ʼlɑ o métié. Bé ócíʼě lɔ̌b wé ó, nye jwêʼ. Nye óbɛ́mɔɔ kwɑ́ bʉr o bíkûl e biloo.
41010034	Bé ópyɑ nyé le esyɛɛ nyé mecyéelé ɨ́ mîh. Bé óŋmɛ̂h nyé mingɑ́hɑ́, jʉ̂ nyê. Elú élɛ̂l píe tɨ̂, nye ópɑh ɨ́ soo.»
41010035	Píe tɨ̂, Jɑcques bé e Jeɑn, bwɑ́n mé Zebedê, nzě sîhlě bɑ̌ʼ e Yésʉs. Bé e né ó: «Lɛ̂ʼlɑ ɛ̌, bɨ̌h gǿm ó, sɑ́ yɨ́yɛ̂h bɨ́h ngɑ́ jî gó yɨ́, go jwêʼ bɨ̌h yɑ̌.»
41010036	Nó ó Yésʉs ɑ́ jî e bé ó: «Bɨ̌n kpɛl ó, me sɑ̂ʼ bɨ̌n yé?»
41010037	Bê nzě yɑlɑ e né ó: «Ɨ́ jɔʼ gó óbe, go mû ɨ́ diɑ́ kûm yô yɨ́, kɑmɑɑ ó, bɨ̌h díʼee bɑ̌ʼ e go: nyɑ̂, ɨ́ mbó éjʉ̂m; nyʉ́ʉ́, ɨ́ mbó émyɛ̌l.»
41010038	Nó ó Yésʉs ɑ́ lɛ́ɛ e bé ó: «Bɨ̌n bé ɑgʉ́ɑ̌ sɑ́ bɨ́n dí ejî yɨ́. Nzê bɨ̌n bé e nkul enkɛ́ɛ mítúú mé mû lɨ́ enzě nkɛ́ɛ mî, nkʉ̂ duŋɔɔ̌ ndubó mítúú mé ngɑ́ duŋɔɔ tɨ̂ʼ wɨ́ ɛ́?»
41010039	Bê nzě yɑlɑ e né ó: «Bɨ̌h bé e nkul esɑ̂.» Yésʉs, nye e bé ó: «Yé ó nó: bɨ̌n bé ónkɛ́ɛ mítúú mé ngɑ́ nkɛ́ɛ mí, le eduŋɔɔ̌ ndubó mé ngɑ́ duŋɔɔ wɨ́.
41010040	Sɑ̂ gwɑ́r, ɨ́ pɑ́ʼ édi ɨ́ mbó éjʉ́m wɑ̂m, nkʉ̂ ɨ́ mbó émyɛ̌l wɑ̂m, ntʉ mɛ̂m cíʼé wɨ́nɨ̌ lɔ̌b. Bidiɑ́ byɑɑ́, byé bónó ó bɑɑ́ Nzyɛ̌m ɑ́ boo komlo byé lɨ́ esú lɔ́ɔ́ bɑ́.»
41010041	Nó ɨ́ jɔʼ bʉ́ʉ́ ómpʉ́n kɑ́m, bé ɑ́ jóʼo lɔ̌b wɑɑ́ yɨ́, bê nzě jóʼǒ Jɑcques bé e Jeɑn ebébe, nzě jweŋɔɔ bé mebě.
41010042	Yésʉs nzě jébe bɨ́bɛ̂h. Nye ó: «Bɨ̌n bɨ́ gʉ́ɑ ó, bʉr o dí enyɨ̂n ó, bé ó minjǿø-bʉr bɑ́, bé jǿǿ ó e cére. Bʉr onɨ́nɨ́ɨ́ bɑɑ́, bé kpɛl ó, bé lɛ̂ʼlɑɑ bʉr mpél yɔ́ɔ́.
41010043	Sɑ̂ gwɑ́r, mbǐ syɛ́ɛlɑ wɑɑ́, wé ɑjɑlɑ le esyɛ́ɛlɨ pɑ́ʼ nyɨ́n. Mʉ̂r ngwɑ́r ɨ́ sɔ́mɑ́ yɨ́n sí kpɛl édi njǿø nó, nye díʼee syɛ̂l mesɑ̂ wɨ́n.
41010044	Ntémé, mʉ̂r ngwɑ́r ɨ́ sɔ́mɑ́ yɨ́n ókpɛl édi ésôʼ nó, nye díʼee túʼɑ̌ yɨ́n, bɨ̌n óbɛ̂h.
41010045	Ebě, Mwɑ̂n mé Mʉr, nye mʉr tɨ̂ʼ ɑ́ bé ɑnze ó, bʉr séɑɑ e né. Nye ɑ́ nze ó, nyɨɛ séɑɑ e bʉr, le ejwě cwiʼ yé, lɨ́ enzě tɑ́ɑ̌ góo, le edwih bʉ̂r ɨ́ buo buo ɨ́ mpilɑ mísyóm, pɛʼ bé ɨ́ fɑ́.»
41010046	Nó ó bé ɑ́ to pyɑ̂l ɨ́ Yerikô. Mpʉ bé ɑ́ di tɨ̂ʼ ɨ́ di di di yɨ́, píe tɨ̂ʼ nɛ́ɛ: Yésʉs, bé le ompʉ́n bé le entumo e bʉ̂r, bê nzě duho ɨ́ nkɑnɑ yɑɑ́. Tɨ̂ʼ lɨ́ eníŋlɨ́ é nkɑnɑ, yé ɑ́ be ó e nyʉ́ʉ́ ɑ́ntím, Bɑr-Timê, mwɑ̂n mé Timê, nyɨɛ ndîndǐl ɨ́ nkpɑ̂h nkpɑ̌ʼ, lɨ́ egwɑ̂m bísɑ̂ e milɑɑ-nkpɑ̌ʼ.
41010047	Jɔʼ nyé ɑ́ jóʼo, ó Yésʉs, mʉr Nɑzɑrɛ̂t ó nɨ̌ yɨ́, nye nzě bʉ̂ bícím ó: «Yésʉs, Mwɑ̂ mé Dɑvid ɔ́, jɨ́ʼɨ́ɨ́ mé ekpɑɑ nkóó ɔ̌!»
41010048	Bʉr ɨ́ buo buo, nzě nkɑ́ŋlɑ e nye. Bé ó, nye díblɑɑ num. Nyɨɛ kʉ́ bɑ́ʼɑ̌ bʉ́lwɑ̌ bʉ́lwɑ́ɑ. Nye e né ó: «Mwɑ̂ mé Dɑvid ɔ́, jɨ́ʼɨ́ɨ́ mé ekpɑɑ nkóó ɔ̌!»
41010049	Yésʉs nzě tyɛ̂b. Nye e né ó: «Jébɑ́ɑ́ gɑ́ nye.» Bê nzě jébe ɑ́ntím. Bé e né ó: «Tɑlɑɑ̌ léme. Gbɔlwɑ́ɑ. Nye lɨ́ ejébe gô!»
41010050	Nye ntɔ̂ʼ myɑh kʉ̂r wé, ntɔ̂ʼ gbɔlwɑ sí ɨ́ bʉ̂b, tô nkǒ Yésʉs ɑ́ be yɨ́.
41010051	Yésʉs nzě jî e né ó: «Gǒ gǿm ó, me sɑ̂ʼ go yé?» Ántím nzě yɑlɑ e né ó: «Lɛ̂ʼlɑ, pʉgʉ́ sɑ̂ ó, me bɑ́ʼɑ bee ʉ!»
41010052	Yésʉs ntɔ̂ʼ lɛ́ɛ e né ó: «Tóʼ. Búʼó yô, yɨ́ ciʼ gô!» Tyé e tyé yɑɑ́, nye ntɔ̂ʼ bɑ́nɑ̌ bee, nzě nî ɨ́ sɔ́mɑ́ mé Yésʉs.
41011001	Jɔʼ bé ɑ́ be, bé mû bɑ̌ʼ e Yerʉ́zɑlɛm, bɑ̌ʼ e Bɛtfɑgée le Bétɑnî, lɨ́ Ecǿʼ lé ólivier yɨ́, Yésʉs nzě lómo ómpʉ́n bé obɑ́.
41011002	Nye ó: «Tóʼ gɑ́ kwɑ́r dí bɨ̌n lɨ́ empǒm nɨ̌. Bɨ́n ónî tɨ̂ʼ nó, bɨ̌n bé ókœb mɑ̂ kɑm-ntʉl tyeelɑ́, yé jínɑ, mʉr ɑpɑ̌ kɑlwo ɨ́ yê. Tiyɨɨ gɑ́ yê. Bɨ̌n ɑ nzé mé e yé wɑ̂.
41011003	Mʉ̂r sí jî e bɨ̌n ó: “Bɨ̌n sɑ́ mpʉ́nʉ̌ ɨ́ yé ɛ́?” nó, bɨ̌n ɑ yɑ́lɑ́ e né ó: “Ebě, Dɑ̂, nye lɨ́ egø̂m yê.” Nyé okpɑ̂hwɑ̌ lómlo yé kɑ̂ʼ bɑ́ɑ́nɑ̂.»
41011004	Nó ó bé ɑ́ tô, nzě tó kœbɔɔ mɑ̂ kɑm-ntʉl tyeelɑ́ kʉ̌l lɨ́ ebê ɨ́ nkpɑ̂h nkpɑ̌ʼ. Bé ntɔ̂ʼ tii yê.
41011005	Bʉ́ʉ́ bʉ̂r o bé ɑ́ kœb tɨ̂ʼ bɑ́, bê nzě jî bé mecíɑ́ ó: «Bɨ̌n bé lɨ́ esɑ̂ yé? Bɨ̌n bé lɨ́ etii mɑ̂ kɑm-ntʉ̌l nɨ̌ ɨ́ yé?»
41011006	Bé ntɔ̂ʼ yɑlɑ e bé mpʉ̌ Yésʉs ɑ́ lɛ́ɛ bé yɨ́, bʉr bɑɑ́ ntɔ̂ʼ bîr bé ó, bé tôʼ e yê.
41011007	Bé ntɔ̂ʼ tô e mɑ̂ kɑm-ntʉl kwɑ́ mé Yésʉs. Bê nzě kɛl yé mikɑ́n myɔ́ɔ́ ɨ́ koo, Yésʉs ntɔ̂ʼ di kʉ́ tɨ̂.
41011008	Bʉr ɨ́ buo buo nzě jɑn míkɑ́n myɔ́ɔ́ nkpɑ̌ʼ e nkpɑ̌ʼ. Bɑ̂ʼ jɑnɔɔ mémpúho bílɨ́ bé ɑ́ to le ebúʼo ɨ́ bipemé mɑ́.
41011009	Bʉr o b'ɑ́ be nye dóló, le bɑɑ́ bé ɑ́ dû píhe bɑ́, bé ɑ́ be lɨ́ ebʉ̂ bícím. Bé ɑ́ lɨlɛ́ɛ ó: «Jwéʼ gɑ́ nye kûm. Mɨnɑ́ gúmlɑɑ gɑ́ wɑɑ́ dí enze e díé mé Dɑ̂ nyɑ́.
41011010	Mɨnɑ́ gúmlɑɑ gɑ́ Mpóʼo ngɑ́ tyélɔɔ, nyɑɑ́ Sɔ́ŋ mpɑ́m gɑ́ wɨ́nɑ́, Dɑvid ɑ́ boo bono nyɨ́. Bʉr o dí ɨ́ jʉ́ó kʉ́ bɑ́, bé jwêʼ nye kûm.»
41011011	Yésʉs nzě pyɑ̂l ɨ́ Yerʉ́zɑlɛm, ntɔ̂ʼ tó nî mpɑ́h Nzyɛ̌m. Jɔʼ nyé ɑ́ sil ejwɛ̂ʼ ɨ́ mempɑh mɨ́mɛ̂h yɨ́, nye ntɔ̂ʼ tô kʉ̌l, tô Bétɑnî, bé le ompʉ́n bé kɑ́m le obɑ́, ebě, yé ɑ́ be ó, yé mû pɑ́ʼ bíí kʉ̌ʼ.
41011012	Ɨ́ mɛ́n tɨ̂, ɨ́ jɔʼ bé ɑ́ nkɛ́ɛ Bétɑnî yɨ́, Yésʉs ɑ́ be ó, nye mû lɨ́ ejóʼo nzɑ̂.
41011013	Mpʉ nyé ɑ́ tyɛ̂b lɨ́ ejɑɑ, beě lɨ́ figyê e bikɑ́ yɨ́, nye nzě tó jwɛ̂ʼ nkʉ̂ nye óbɛ̌m kœb mpúmó tɨ̂. Jɔʼ nyé ɑ́ kɑ kumo lɨ́ enzuʼ é lɨ́ yɨ́, nye ɑ́ jɑɑ kœb ó, njɨ bikɑ́ e bikɑ́, ebě, yé ɑ́ bé ɑbě jɔ̌ʼ nkónó ófigyê.
41011014	Nó ó Yésʉs ɑ́ nze lɛ́ɛ e lɨ́ figyê ó: «Mʉr, nye ɑ́kɑ̌ bɑ́ʼɑ̌ de mpúmó nyǒ lʉ́ʉ́ dʉ́o.» Ompʉ́n bé, bé ɑ́ si jóʼo sɑ́ nyé ɑ́ lɛ́ɛ yɨ́.
41011015	Nó bé ɑ́ pyɑ̂l ɨ́ Yerʉ́zɑlɛm, nzě nî mpɑ́h Nzyɛ̌m. Yésʉs ntɔ̂ʼ so bʉ̂r o b'ɑ́ be lɨ́ ebɛ́mɑ, le bɑɑ́ bé ɑ́ be lɨ́ ebwɑ̂m bɑ́. Nye ntɔ̂ʼ nkɛŋ ótéble o bʉ̂r o b'ɑ́ sisyɛ́ɛlɑ bimɔnɨ́ bɑ́ sí, lôʼlo bídiɑ́ bi bʉ̂r o b'ɑ́ bɨbɛ́mɑ mepɨbɑɑ bɑ́.
41011016	Nye ɑ́ bé ɑbɑ́ bîr ó, mʉr ntɑ́ŋɑɑ epɛn e mpɑ́h Nzyɛ̌m lɨ́ enkɛ́ɛ mímbeʼ.
41011017	Nye ntɔ̂ʼ jwe bé milɛ́ʼlɑ́. Nye ntɔ̂ʼ jî e bé ó: «Bé ɑ́ bé ɑsí tile ó: “Mbɛ̌r wɑ̂m, wé óbe ó mbɛ̌r lɨ́ esú é bíkúl bíbyɛ̂h ngɑ́ jɨjɨʼlɑ e Nzyɛ̌m tɨ̂ʼ bí” ɛ̌? Nó bɨ̌n bɨɛ̌ jwir wé ekul e bínzilngɑ̌n.»
41011018	Ojǿø o mpɑ́h Nzyɛ̌m le olɛ̂ʼlɑ o métié, ɨ́ mpʉ bé ɑ́ jóʼo sɑ́ nyé ɑ́ lɛ́ɛ yɨ́, bé ntɔ̂ʼ sɑ́ɑ ménzɨ̌ ó, bé jʉ́ ó nye. Bé ɑ́ be yɨ́ɛ ó lɨ́ ekpɛ́ɛ nyê, ebě, entumo e bʉ̂r lɨ́lɛ̂h, lé ɑ́ be ó lɨ́ ebuú kɑ̂m mbi mílɛ́ʼlɑ́ nyé ɑ́ jwe mí.
41011019	Jɔʼ dʉ́ó lé ɑ́ léŋɑ yɨ́, Yésʉs le ompʉ́n bé nzě duhǒ nkɑnɑ.
41011020	Ɨ́ jwiné mɛ́n ntuʼkolo, ɨ́ jɔʼ bé ɑ́ lɑɑ̌ gúmo yɑɑ́ yɨ́, bé ɑ́ kɑ kœb ó, lɨ́ figyê yɑɑ́, yé mû sí jwɛ̂hlɑ, tɑ́ɑre ɨ́ mikɑɑlé, tó pyɑ̂l ɨ́ bikɑ́.
41011021	Pierre nzě toŋlǒ sɑ́ Yésʉs ɑ́ lɛ́ɛ yɨ́. Nye e Yésʉs ó: «Lɛ̂ʼlɑ, pɑɑ́ bee: lɨ́ figyê gó ɑ́ syɛm yɨ́, yɨ́ bɑ́nɑ̌ jwɛ̂hlɑ!»
41011022	Yésʉs ntɔ̂ʼ lɛ́ɛ e bé ó: «Jyɛ́ʼwɑ́ɑ́ gɑ́ e Nzyɛ̌m!
41011023	Mě lɛ́ɛ́ bɨ́n lɨ́ otyeetye ó, mʉ̂r ólɛ́ɛ le ecǿʼ lɨ̂ʼ ó: “Mɔɑɑ nɑ́ɑ̌. Tó nkɑŋɑ ɨ́ mɑ̂ŋ” nó, lé ósɑ̂ nó, ɨ́ lɔ̌b búʼó yé. Mʉ̂r wɑɑ́ óbe, ɑsóŋlo ɨ́ nye mʉr tɨ̂, jɑɑ́ bûʼlɑ̌ sɔ̂ʼ ó, njɨ lɔ́ɔ́ wé, wé ódirɑ nó, wé ókʉ́ bɑ́nɑ̌ dirɑ̌ tyeetye.
41011024	Sɑ̂ yɑɑ́ ó mé dí elɛ́ɛ bɨ́n ó, sɑ́ yɨ́yɛ̂h bɨ́n dí ejî le minjɨʼlɑ mín búʼlɑ́ɑ́ gɑ́ ó, bɨ̌n bɨ́ bi yê. Yé ójweŋɔɔ bɨ́n.
41011025	Bɨ́n ótyɛ̂b mítîtyěl lɨ́ esɑ̂ mínjɨʼlɑ, bɨ́n e bʉr jínɑ e lɔ̌b nó, sɑ́ʼ gɑ́ ó, bɨ̌n nyɛ́ɛ pɛʼ bíbɑɑ bí ébébe bɨ́n ɑ́ niʼe bé bí. Nó ó Sɔ́ŋ wɨ́n dí ɨ́ jʉ́ó kʉ́ nyɑ́ ngɑ́ pɛʼ ntémé bibɑɑ bí ébébe nyé ɑ́ niʼe bɨ̌n bí. [
41011026	Bɨ́n sí kʉ́ lɑ́ɑ bíbɑɑ bí ébébe bɨ́n bé ɑ́ niʼe bʉr nɛ́ʼɛ, Sɔ́ŋ wɨ́n dí ɨ́ jʉ́ó kʉ́ nyɑ́, nye ntémé ólɑ́ɑ bíbɑɑ nyé ɑ́ niʼe bɨ̌n ɨ́ misyém mín bí.]»
41011027	Bé ntɔ̂ʼ bɑ́ʼɑ̌ tô Yerʉ́zɑlɛm. Jɔʼ nyé ɑ́ to le ecye tʉ́ŋlʉ̌ mpɑ́h Nzyɛ̌m yɨ́, ojǿø o tɨ̂, le olɛ̂ʼlɑ o métié, le otɔ́mɑ́ bʉ̂r o bé Ɨ́zrɑɛ̂l, bê nzě tô gúmó nyé ɑ́ be yɨ́.
41011028	Bé e né ó: «Nzé ɑ́ lómo go ó, go sɑ̂ʼ mbi bísyɛ́ɛlɑ gó dí esɑ̂ bî? Go ntémé pʉgʉ́ sɑ̂ byé e nkul jǿø mé nzé?»
41011029	Nó ó Yésʉs ɑ́ yɑlɑ e bé ó: «Me múo nzě jî bɨ́n njɨ cíɑ́ mpwɑ́r. Bɨ́n sí kʉ́ gwɑ́ yɑlɑ nó, ɨ́ jɔʼ yɑɑ́ ó mé ngɑ́ twóolo bɨ́n díé é mʉ̂r dí ejwe mé nkul ó, me sɑ̂ʼ bisyɛ́ɛlɑ bínɨ̌ nyɑ́ yɨ́.
41011030	Nzé ɑ́ pʉgʉ jwe Jeɑn nkul ó, nye tôʼ le edu bʉ̂r: nzê Nzyɛ̌m, nzê bʉr? Yɑlɑɑ gɑ́ me!»
41011031	Nó ó bé ɑ́ nze timle cíɑ́ nyé pɑ́ʼ nyɔ́ɔ́. Bé ó: «Mɨ́nɑ́ yɑ́lɑ́ gɑ́ ó: “Nzyɛ̌m ó b'ɑ́ lómo nye” nó, nye óbɑ́ʼɑ̌ jî ó: “Á bɨ̌n bɨɛ bé ɑ́ bé ɑbûʼlɑ nyé ɨ́ yé ɛ́?”
41011032	Mɨ́nɑ́ yɑ́lɑ́ gɑ́ ó: “Bʉr ó b'ɑ́ lómo nye” nó,...» (Bé ɑ́ be ó lɨ́ ekpɛ́ɛ mínzɨnzɨ mi bʉ̂r, ebě, bʉr bɨ́bɛ̂h, bé ɑ́ be ɨ́ kʉ́ gʉ́ɑ ó, Jeɑn ɑ́ be ó ngwíhɑ milɔ̌b mé Nzyɛ̌m.)
41011033	Bé ntɔ̂ʼ yɑlɑ e Yésʉs, lɨ́ elɛ́ɛ e né ó: «Bɨ̌h bé ɑgʉ́ɑ.» Yésʉs, nye e bé ó: «Yé bé nó wɑ́, me ntémé, me ɑ́kóʼó lɛ́ɛ bɨ́n mʉr dí ejwe mé nkul ó, me sɑ̂ʼ bisyɛ́ɛlɑ bínɨ̌ nyɑ́.»
41012001	Nó ó Yésʉs ɑ́ nze lwib e bé ɨ́ nzɨ̌ bikɨkɛnɑ. Nye ó: «Mʉr ɑ́ be ó, nzě lî pemé órɑisin, ntɔ̂ʼ sumǒ kóʼ lɨ́ ekɛ̌b pemé yɑɑ́ ɨ́ nkɑ́, pû bɨ́, súm émɑ̂n mpúmó tɨ̂, sumǒ mbɛ̌r éjwéelě pemé yɑɑ́. Píe tɨ̂, nzě líʼe bílóbilɑ e yê, ó byé séɑɑ nye yɑ̌. Nye nzě jɑ nzɨ́, tô ɨ́ cyen.
41012002	Jɔ̌ʼ søø ékpɛm, yé ɑ́ pyɑ̂l yɨ́, nye nzě lómo syɛ̂l mesɑ̂ wé kwɑ́ bilóbilɑ byé, ó byé tímlɑɑ syɛ̂l mesɑ̂ wɑɑ́ nyé nkɔ̂b mpumó ɑ́ gúmo ɨ́ pemé yé nyɨ́.
41012003	Nó ó bilóbilɑ byɑɑ́, byé ɑ́ mɛ̂r mʉr milʉ́mlʉ́ wɑɑ́, bíŋɔɔ nyê, nzě bwóolɔɔ nyé mebô e mebô.
41012004	Nó ó mʉ̂r pemé ɑ́ bɑʼɑ lómo nyʉ́ʉ́ syɛ̂l mesɑ̂ wé. Byê nzě bʉ̂ nyɨ́hɑɑ́ pɨ́ɨ́ ɨ́ lʉ̂, le esɑ́ŋɔɔ nyé bisɑ́ bí ésɔ́m.
41012005	Nó ó mʉ̂r pemé ɑ́ bɑʼɑ lómo mʉr lɛ̂l. Nyɨ́hɑɑ́ nzě jʉ́ŋɔɔ̌ jʉ́ʼóo. Mbǐ syɛ́ɛlɑ gwɑ́r yɑɑ́ ó bé ɑ́ sɑ̂ bʉ́ʉ́ bʉ̂r oswîh bɨ́bɛ̂h mʉ̂r pemé ɑ́ lʉlómo bɑ́ yɨ́. Bíŋɔɔ bɑ̂; jʉ́ŋɔɔ bʉ́ʉ́.
41012006	Nó mʉr ngwɑ́r e ngwɑ́r mʉ̂r pemé ɑ́ kɑ lîʼ e né nyɑ́, ɑ́ be ó njɨ mwɑ̂n wé, nyé ɑ́ be ɨ́ buú kpɛl nyɑ́. Nó nyé ɑ́ suʼlɑ kɑ lómo mwɑ̂n wé wɑɑ́ kwɑ́ bilóbilɑ byɑɑ́. Nye ó: “Bilóbilɑ byɑ̂m, byé ójwɑ́ɑwo yɨ́ɛ mwɑ̂n wɑ̌m.”
41012007	Nó bílóbilɑ byɑɑ́, byé ɑ́ nze lɛ́ɛlɑ pɑ́ʼ nyɔ́ɔ́ ó: “Beyɨɨ gɑ́, mejilɑ́ me kúm pemé ó mɑ̂! Ntɑ́ʼ gɑ̂, mɨnɑ́ jʉ́ʼoo gɑ́ nye. Bilíʼé byé, byé nkʉ̂ sûʼlɑ byɑɑ́ gɑ́ bínɑ́.”
41012008	Nó ó byé ɑ́ nze mɛ̂r nye, jʉ́ŋɔɔ nyê, ntɔ̂ʼ guhɔɔ̌ múú wé mpómo pemé.
41012009	«Á nó bɨ̌n bɨɛ̌ bee ó, kúm pemé ósɑ̂ nyɑ́? Mɛ̌m bee ó, nye ónzě jʉ̂ bílóbilɑ byɑɑ́, nzě pɛ̂h bʉ̂r oswîh, nzě kɑ̌ tímle bé pemé yɑɑ́.
41012010	Bɨ̌n bé ɑ́ bé ɑsí lɑ́ɑ̌ sɑ́ Nzyɛ̌m ɑ́ tile tɨ̂ʼ yɨ́, ó: “Ekóʼ óswim ó mbɛ̌r bé ɑ́ bene lɨ́, lé ó b'ɑ́ kɑ sûʼlɑ ekóʼ e dí esúʼo méjwii me sɔ́ŋ lɨ́.
41012011	Yé ɑ́ syɛ́ɛ nó ó ɨ́ nkul mé Nzyɛ̌m. Yé ó sɑ́ mɨ́nɑ́ dí ekɑ̂m gɑ́ yɨ́!”?»
41012012	Nó ó bé ntɔ̂ʼ tɑ́ɑre ésɑ́ɑ ménzɨ̌ mé émɛ̂r Yésʉs, ebě, bé ɑ́ si kʉ gʉ́ɑ ó, nye ɑ́ lwib ɨ́ nzɨ̌ bikɨkɛnɑ byɑɑ́ ó, dumo e bê. Sɑ̂ gwɑ́r, bé ɑ́ be ó lɨ́ ekpɛ́ɛ éntumo e bʉ̂r. Bê nzě líʼe nyê, ntɔ̂ʼ tô.
41012013	Nó ó bé ɑ́ nze lómo bʉ́ʉ́ óFɑrizyɛ̂n le bʉ́ʉ́ bʉ̂r ó sɔ́mɑ́ mé Erôd kwɑ́ mé Yésʉs, lɨ́ esɑ̂ ó, bé tôʼ lɑ̂m nyé lɑ̂m dí ó, bé nkʉ̂ mɛ̂r nyé ɨ́ lɔ̌b yɑlɑ́ yé.
41012014	Nó ó bé ɑ́ nze lɛ́ɛ e né ó: «Lɛ̂ʼlɑ, bɨ̌h bé lɨ́ egʉ́ɑ ó, gǒ lɛ́ɛ́ ó otyeetye. Go ntémé, gó ɑkpɛ́ɛ mʉ̂r, ebě, gó ɑbe lɨ́ ejwɑ́ɑwo bʉ̂r mempǒm. Go lɨ́ elɛ̂ʼlě kʉ̌ cyěn Nzyɛ̌m dí ekpɛl ó, bʉr dúʼoo wɨ́. Nó, lɛ́yɨ́ɨ́ bɨ́h: nzê metié gɑ́ mɨ́nɑ́, mé kɑm ó, mɨnɑ́ jɛ́nɑɑ gɑ́ Kɛ́ɛzɑ tœ́ɑ ɛ̌? Nzê yê mpéné ó, mʉ̌r sɑ́ ɑjɛ́nɑ nyé yɑ̌ ɛ̌? Nzê yé jɨ ó, mɨnɑ́ jɛ́nɑɑ gɑ́? Nzê mɨnɑ́ bé ɑjɑlɑ le ejɛ́nɑ ɛ̌?»
41012015	Yésʉs ɑ́ be ó lɨ́ egʉ́ɑ̌ njɔ́ŋ wɔ́ɔ́. Nó nyé ɑ́ lɛ́ɛ e bé ó: «Bɨ̌n bɑ́ bóblo mé mpʉ́nʉ̌ ɨ́ yé? Ntɑ́ʼ gɑ́ me e nzɑ̌ŋ mɔnɨ́, me béyɨɨ wê!»
41012016	Nó ó bé ɑ́ nze e nzɑ̌ŋ mɔnɨ́ ngwɑ́r. Yésʉs ntɔ̂ʼ jî e bé ó: «Jweʼle mpóm mé nzé le díé mé nzé dí lúlɑ́ ɨ́ nzɑŋ wɨ̂?» Bé e né ó: «Byɑɑ́ mé Kɛ́ɛzɑ.»
41012017	Nó ó Yésʉs ɑ́ nze lɛ́ɛ e bé ó: «Bwóólɑ́ɑ́ gɑ́ bé Kɛ́ɛzɑ bisɑ́ mé Kɛ́ɛzɑ, le Nzyɛ̌m, bisɑ́ mé Nzyɛ̌m.» Nó bé ɑ́ be ɨ́ buú kɑ̂m yɑlɑ́ yé yɑɑ́.
41012018	Nó oSɑjwisyɛ̂n, (bʉr o dí elɛ́ɛ ó, ojwe, bé ɑ́kóʼó pɑh ɨ́ mesoo bɑ́), bé ɑ́ si nze kwɑ́ mé Yésʉs. Bé ɑ́ nze jî nye mecíɑ́ ó, mbi wɨ̂:
41012019	«Lɛ̂ʼlɑ, Moïse ɑ́ si tyêl mɨnɑ́ gɑ́ etié lɨ̂. Yê tilɑ́ ó: “Mbɛ́ɑ́ mʉ̂r óbe, sí jwe, ɑlíʼe mwɑ̂n nó, yé jɑlɑ ó, mɨ́ɔɔ́ wé, nye bɑ̂ʼ mʉmɑ́ wé, bé e mʉmɑ́ wɑɑ́ nkʉ̂ byɑ̂ bwɑ̂n lɨ́ esú é mɨ́ɔɔ́.”
41012020	Tó kœb ó, bʉ́ʉ́ bʉ̂r, bé ɑ́ byɛ̂l ó, nzɑɑngbɑ́, bʉrʉ̂m e bʉrʉ̂m. Mejwéʼe nzě bɑ̂ mʉ́mɑ́. Di ɨ́ di di di, nye nzě jwe, ɑlíʼe mwɑ̂n sí.
41012021	Wɑɑ́ ɑ́ bɔmɑ nye nyɑ́, nzě bɑ̂ kúhó tʉ́l ɑ́ líʼe wɨ́, nye ntémé jwe, ɑlíʼe mwɑ̂n sí. Wɑɑ́ lɛ̂l ntémé sɑ̂ nó.
41012022	Tó pyɑ̂l ó, bɨ́bɛ̂h, nzɑɑngbɑ́, bé ɑ́ si jwe, ɑlíʼe mwɑ̂n. Jɔʼ bé ɑ́ be, bé mû sí jwe yɨ́, mʉmɑ́ wɑɑ́ ntémé nzě jwe.
41012023	Nó dʉ́ó bʉ̂r ngɑ́ pɑh ɨ́ mesoo yɨ́, nzé ósûʼlɑ e mʉmɑ́ wɑɑ́ ɛ̌? Ebě, bɨ́bɛ̂h nzɑɑngbɑ́ ɑ́ si bɑ̂ nye.»
41012024	Yésʉs nzě yɑlɑ e bé ó: «Bɨ̌n bê sí bɔ́ʼɑ le otyeetye, ebě, bɨ̌n bé ɑgʉ́ɑ Kɑ́lɑr Nzyɛ̌m. Bɨ̌n ntémé, bé ɑgʉ́ɑ nkûl mé Nzyɛ̌m.
41012025	Sɑ́ bɨ́n jɑ́lɑ́ le egʉ́ɑ yɨ́, yé ó, ɨ́ jɔʼ bʉ̂r, bé óbe, sí pɑh ɨ́ mesoo yɨ́, bʉbɑ́ e bʉrʉ̂m, bé ɑ́kóʼó kɑ̌ bɛ́ɑ. Bé ójɑɑ́ di ó mpʉ bééngeles dí ɨ́ jʉ́ó kʉ́ yɨ́.
41012026	Bɨ́n jí mé cíɑ́ ɨ́ nkǒ pɑ́ʼ ójwe, le mpʉ bé ópɑh yɨ́ nó, bɨ̌n ɑ gʉ́ɑ́ ó, ntʉ ójwe dí ejwě Nzyɛ̌m kûm. Nzê bɨ̌n ɑ́ bé ɑlɑ́ɑ sɑ́ Moïse ɑ́ tile ɨ́ lɔ̌b njʉl nyé ɑ́ kœb lɨ́ ejúo ɨ́ kpɑ̂ʼ tʉ́ŋlʉ̌ wɨ́? Yê cɛmɑ́ tɨ̂ʼ ó: “Me ó Nzyɛ̌m, wɑɑ́ Abrɑhɑm, Isɑɑc, ndu e Jɑcob dí ejwe kûm nyɔ́ɔ́ nyɑ́.”
41012027	Nzyɛ̌m, nyé ɑbe wɑɑ́ ojwe. Nye ó Nzyɛ̌m mikublɑkúblɑ mi bʉ̂r. Bɨ̌n bê sí buú bɔ́ʼɑ le otyeetye ɨ́ buo buo!»
41012028	Nyʉ́ʉ́ lɛ̂ʼlɑ metié ɑ́ be ó nɑ́ɑ̌ lɨ́ ejóʼǒ mpʉ bé ɑ́ be lɨ́ epére mekɑ̌n, bé e boo nɔ́ɔ́ yɨ́. Nye ntɔ̂ʼ bee ó, Yésʉs ɑ́ si gʉ́ɑ eyɑlɑ. Nye ntɔ̂ʼ jî e né ó: «Ɨ́ sɔ́mɑ́ métié gɑ́ mɨ́nɑ́ mɨ́mɛ̂h, lɑ́ɑ étié dí elɑɑ mʉ́ʉ́ mɨ́mɛ̂h ɨ́ medile?»
41012029	Nó ó Yésʉs ɑ́ nze yɑlɑ e né ó: «Etié e dí elɑɑ métié mɨ́mɛ̂h ɨ́ medile lɨ́, lé ó: “Ɨ́zrɑɛ̂l, gwɑ́ jôʼlo! Dɑ̂, dí Nzyɛ̌m gɑ́ wɨ́nɑ́ nyɑ́, nye ó njɨ ngwɑ́r.
41012030	Kpɛlɨ́ɨ́ Dɑ̂, dí Nzyɛ̌m gǒ nyɑ́, le lémé gó wɨ́wɛ̂h, le sísǐm gô wɨ́wɛ̂h, le nkul nyǒ nyɨnyɛ̂h.”»
41012031	Yésʉs ntɔ̂ʼ lɛ́ɛ ó: «Etié embɑ́, lé ó: “Kpɛlɨɨ mɨ́ɔɔ́ gǒ mʉr mpʉ gó kpɛ́l gó mʉr tɨ̂ʼ yɨ́.” Yé ɑbe e lʉ́ʉ́ étié e dí entɑɑ mɨ́nɨ̌.»
41012032	Nó lɛ̂ʼlɑ metié ɑ́ lɛ́ɛ e né ó: «Yé ɨ́ mbɨɑ! Sɑ́ gó dí elɛ́ɛ yɨ́, yé kʉ́ be ó tyeetye. Dɑ̂ Nzyɛ̌m gɑ́ wɨ́nɑ́ ó dí Nzyɛ̌m nye omér. Yé ɑbe e nyʉ́ʉ́ Nzyɛ̌m swîh píe nye.
41012033	Mʉr, nye ɨ́ jɑlɑ le ekpɛl nyé e lémé wé wɨ́wɛ̂h, e pɨʼ nyé nyɨnyɛ̂h, le nkul nyé nyɨnyɛ̂h. Nye ɨ́ jɑlɑ le ekpɛl ntémé mɨ́ɔɔ́ wé mʉr mpʉ nyé kpɛ́l nyé mʉr tɨ̂ʼ yɨ́. Syɛ́ɛlɑ yɑɑ́, yé ɨ́ mbɨɑ, lɑɑ̌ bím ótír le bisɑ́ bíbyɛ̂h bʉ̂r dí e nkul edîʼ, lɨ́ ejwě Nzyɛ̌m kûm e tɨ̂ʼ bí.»
41012034	Mpʉ̌ Yésʉs ɑ́ bee ó, nye ɑ́ si kʉ gʉ́ɑ eyɑlɑ cíɑ́ nyé yɨ́, nye ntɔ̂ʼ lɛ́ɛ ó: «Yé ɑkɑ̌ buú cɛrɑ e go ó, go níʼee ɨ́ Mpóʼo mé Nzyɛ̌m.» Píe tɨ̂, mʉr ɑ́ bé ɑkɑ̌ jûhwo éjî nyé cíɑ́.
41012035	Nó jɔ̌ʼ Yésʉs ɑ́ be lɨ́ ejwe bʉ̂r milɛ́ʼlɑ́ ɨ́ mpɑ́h Nzyɛ̌m yɨ́, nye nzě jî cíɑ́ nyɨ̂: «Wɑ́ɑ̌ mbi ólɛ̂ʼlɑ o métié dí e nkul elɛ́ɛ ó: “Mʉ̌r Nzyɛ̌m ɑ́ lœm múló mé jǿø nyɑ́, nye ó Mwɑ̂n mé Dɑvid” yɨ́ ɛ́?
41012036	Ebě, Dɑvid, nye mʉr tɨ̂, ɨ́ nkul Sísǐm mé Nzyɛ̌m, ɑ́ si kʉ lɛ́ɛ ó: “Dɑ̂ Nzyɛ̌m ɑ́ lɛ́ɛ e Tî wɑ̌m ó: Diʼee sí wɑ̂, ɨ́ pɑ́ʼ mbó éjʉ́m wɑ̂m, tó pyɑ̂l ɨ́ jɔʼ mé ósɑ̂ óntɨ̂m le obɨn bô ó, bé díʼee sí mebo mô yɨ́.”
41012037	Olɛ̂ʼlɑ o métié jébé Mʉ̂r Nzyɛ̌m ɑ́ lœm múló mé jǿø nyɑ́ ó: “Mwɑ̂n mé Dɑvid.” Dɑvid nyɨɛ ɑ́ jébe nye ó: “Tî wɑ̌m”. Á bɨ̌n bɨɛ̌ kɑ̌ lɛ́ɛ ó, Mʉ̌r Nzyɛ̌m ɑ́ lœm múló mé jǿø nyɑ́, nye ó “Mwɑ̂n mé Dɑvid” e nyɑ́ɑ nzɨ́?» Entumo e bʉ̂r, lé ɑ́ be ó lɨ́ esoho lɨ́ ejóʼǒ lwǐb mé Yésʉs.
41012038	Nye ɑ́ lɨlɛ́ɛ le bʉr o nyé ɑ́ lɨlɛ̂ʼle bɑ́ ó: «Gwɑ́ bɑʼ gɑ́ olɛ̂ʼlɑ o métié. Bé kpɛl étô le ejɨ́ɑ̌ kʉ̌l ó, bé osí bwɑ̂r bídur ɨ́ jɑɑ jɑɑ, bʉr nkʉ̂ soho bé, le ejwe bé kûm ɨ́ gúmó bʉ̂r dí eswɑ̂l yɨ́.
41012039	Bé kpɛl édi ntémé ó ɨ́ bidiɑ́ bí ésôʼ ɨ́ mempɑ́h bísulɑ́. Ɨ́ jɔʼ bé tó ɨ́ menzɔɔ yɨ́, bé kpɛl édi ó ɨ́ bidiɑ́ bi dí ɨ́ buú mbɨɑ bí.
41012040	Bé ó dí edɛn míkúho sɑ́ yɨ́yɛ̂h myé dí e yé yɨ́, le esɑ̂ mínjɨʼlɑ ɨ́ jɑɑ jɑɑ, yé nkʉ̂ lɛ́ɔɔ ó, bé ɨ́ buú mbɨɑ bʉ̂r. Bé ó ngɑ́ bɔmɑ e cíʼɑ́ mílɔ̌b dí ɨ́ buú nyɑn wɨ́.»
41012041	Nó ó Yésʉs ɑ́ to di ndîndǐl siesíe e kɑ̌r, súm bʉ̂r, bé ɑ́ gbɨgbɑ̂ tœ́ɑ ɨ́ mpɑ́h Nzyɛ̌m yɨ́. Nye ɑ́ be ó lɨ́ ebeě mpʉ bʉ̂r, bé ɑ́ gbɨgbɑ̂ mɔnɨ́ yɔ́ɔ́ yɨ́. Okúmɑ́ ó bʉ̂r, bé ɑ́ be ó lɨ́ egbɑ̂ byé ɨ́ buo buo.
41012042	Nó ó gúú kúhó mʉ́mɑ́ njyêbnjyéb, wé ɑ́ nze, ntɔ̂ʼ gbɑ̂ mínzɑŋ mimbɑ́, tɑ̂ŋ pɑ́rɑ gwɑ́r.
41012043	Nó ó Yésʉs ɑ́ nze jébe ompʉ́n bé. Nye ó: «Mě lɛ́ɛ́ bɨ́n lɨ́ otyeetye ó, njyêbnjyéb kúhó wɨ̂ʼ ô gbɑ́ mɔnɨ́ ɨ́ kɑ̌r, lɑɑ bʉ̂r bɨ́bɛ̂h.
41012044	Ebě, bʉ́ʉ́ bʉ̂r bɨ́bɛ̂h, bê gbɑ́ ó, pɑ́ʼ mɔnɨ́ dí ɑbe e mpíh lɨ́ ekʉ̌m lɔ́ɔ́ yɨ́. Nyɨɛ, lɨ́ ejyêb lé, nye gbɑ́ ó, bím yɨ́yɛ̂h nyê bé e yé yɨ́, bîm bé ó, nye cíʼɑɑ e yé yɨ́.»
41013001	Ádwií Yésʉs mû lɨ́ eduho mpɑ́h Nzyɛ̌m nɛ́ɛ: nyʉ́ʉ́ mpʉ́n wé nzě lɛ́ɛ e né ó: «Lɛ̂ʼlɑ, pɑɑ́ beě mbi mékóʼ wɨ̂, le mbi súmó wɨ̂!»
41013002	Nó ó Yésʉs ɑ́ nze yɑlɑ e né ó: «Jwɛ́ʼɛ́ɛ, ɨ́ nzumó nɨ́nɨ́ɨ́ nyɨ̂, ekóʼ, lé ɑ́kóʼó lîʼ kʉ́ lʉ́ʉ́ ékóʼ wɑ̂. Mɨ́mɛ̂h, mé ólôʼlɔɔ sí.»
41013003	Nó ó Yésʉs ɑ́ nze di sí lɨ́ Ecǿʼ lé ólivier siesíe e mpɑ́h Nzyɛ̌m. Pierre, Jɑcques, Jeɑn, le André, bé ntɔ̂ʼ jébe nyé ɨ́ bʉm. Bé e né ó:
41013004	«Lɛ́yɨ́ɨ́ bɨ́h jɔʼ bísɑ́ bîʼ ngɑ́ syɛ́ɛ yɨ́, le jweʼle ngɑ́ lɛ̂ʼle ó, byé múo nzě pyɑ̂l, bíbyɛ̂h yɨ́.»
41013005	Nó ó Yésʉs ɑ́ lɛ́ɛ e bé ó: «Diʼee gɑ́ mekʉɑ́ ɨ́ binyɑ̂. Bɨ̌n ɑ́mû jɑɑ́ dímlɔɔ.
41013006	Ebě, bʉr ɨ́ buo buo, bé ónzɨnze e díé lɑ̂m, lɨ́ elɨlɛ́ɛ ó: “Mɛm ó dí nye.” Bé ókʉ́ɑ bʉ̂r ɨ́ buo buo.
41013007	Bɨ́n ójóʼo bʉ̂r lɨ́ elwilwib mílɔ̌b mi mɔ̂m le elɛ́ɛ mílɔ́ɔ́ mí dɔ̂m nó, bisɨ́ɑ̌ byɑɑ́ ɑtɨ̂l bɨ́n mekʉ̌ sí, ebě, yé jɑlɑ ó, byé nyɛ́ɛ pyɑ̂l. Dɑmɑ́ jóʼo nó, ntʉ bísɨ́ɑ̌ byɑɑ́ ngɑ́ lɛ̂ʼle ésúʼlɑ́ é sí yɨ̂.
41013008	Yɨ̂ʼ kúl bʉ̂r, yé ólwímlɑ e yʉ́ʉ́. Nyɑ̂ʼ njǿø lwímlɑ e nyʉ́ʉ́. Sí, yé ókublɑ; nzɑ, nye ónyɑŋlɑ bígúmo bígúmo. Bisɑ́ bî, byé ónyɛɛ́ syɛ́ɛ. Nɑ́ɑ̌ yé óbe ó enyɛ̌l e mékpɑɑ, nøølɑ e mekpɑɑ me mín.
41013009	«Nó, pɨrɨɨ gɑ́ mekʉ̌ sí. Bé ótô e bɨ̌n ɨ́ bʉ̌m nɨ́nɨ́ɨ́. Bé óŋmɛ̂h bɨ́n mingɑ́hɑ́ ɨ́ mempɑ́h bísulɑ́. Bé ótô e bɨ̌n ɨ́ mempǒm me bʉ̂r onɨ́nɨ́ɨ́, le mɑɑ́ mé ójǿø ɨ́ lɔ̌b wɑ̂m, bɨ̌n nkʉ̂ boʼlǒ sɑ́ bɨ́n dí egʉ́ɑ ɨ́ pɑ́ʼ wɑ̂m yɨ́.
41013010	Sɑ́ ésôʼ, yé jɑlɑ ó, Mbɨɑmbɨɑ Lɔ́ɔ nyɛ́ɛ túnɔɔ kwɑ́ bikúl bíbyɛ̂h.
41013011	Bé ótô e bɨ̌n ɨ́ mempɑ́h mílɔ̌b nó, ɑsyɛl gɑ́ bɑ́ ɨ́ sɑ́ bɨ́n ngɑ́ lwib dʉ́o lɑɑ́ yɨ́. Bɨ̌n bé ólwib ó, lwǐb ngɑ́ pyɑ̂l bɨ́n ó, bɨ̌n lwíbɨɨ ɨ́ tyé yɑɑ́ yɨ́, ebě, ntʉ bɨ́n ngɑ́ lwib. Sísǐm mé Nzyɛ̌m ó ngɑ́ lwib.
41013012	Mɨ́ɔɔ́ óbɛ́mɑ mɨ́ɔɔ́ wé ó, bé jʉ́ʼoo nye; sɔ́ŋ bɛ́mɑ mwɑ̂n wé. Bwɑ̂n, bé ógbɔbɑ le obyɛ́l bɔ́ɔ́, jʉ̂ bê.
41013013	Bʉr ó sí bɨ́bɛ̂h, bé óbene bɨ́n ɨ́ lɔ̌b díé lɑ̂m. Sɑ̂ gwɑ́r, mʉr ngɑ́ jûhwo, tó pyɑ̂l ɨ́ mesíé nyɑ́, óciʼe.»
41013014	Nó ó Yésʉs ɑ́ nze lɛ́ɛ e bé ó: «Bɨ̌n bé óbee mʉ̂r bé jɨ́jébé ó, “Mentuhlo-bʉr” nyɑ́. Nye ódilɔɔ̌ gúmó nyé dí ɑjɑlɑ le edi yɨ́. (Mʉr dí elɑ́ɑ̌ lɔ̌b wɨ̂ʼ nyɑ́, nye gwɑ̂ kʉ́ jóʼo wê.) Nó ɨ́ jɔʼ yɑɑ́, bʉr o ngɑ́ bě sí Yʉ́dɑ bɑ́, bé kpɛ́yɨɨ, tô nko mécø̂ʼ!
41013015	Mʉr ngɑ́ be kʉ́ mié nyɑ́, nye ɑ́kɑ̌ sulo, nî mbɛ̌r, lɨ́ etó nʉɑ yʉ́ʉ́ sɔ̂ʼ dí ɨ́ mbɛ̌r yɨ́.
41013016	Wɑɑ́ ngɑ́ bě pemé nyɑ́, ɑkɑ̌ búlɑ̌ píhe lɨ́ etó nʉɑ kʉ̂r wé.
41013017	Nkoó e bɑɑ́bubúm le bɑɑ́byɛɛ́ ɨ́ melû mɑɑ́!
41013018	Jɨʼlɑɑ gɑ́ e Nzyɛ̌m ó, bisɨ́nɨ̌ bínɨ̌, byé ɑyɨ́ pyɑ̂l ɨ́ jɔ̌ʼ kóló.
41013019	Ebě, ɨ́ melû mɑɑ́, mitúú e mindɛ̌l, myé óbuú buo. Tɑ́ɑre ɨ́ jɔ̌ʼ Nzyɛ̌m ɑ́ kuho kʉ́ e sí, nzě kumo ɨ́ bɑ́ɑ́nɑ̂, bʉr, bé ɑpɑ̌ siɑ e mitúú mbi wɑɑ́. Gúú túú swîh, wé ɑ́kɑ̌ bɑ́ʼɑ̌ lɑɑ míhɑɑ́.
41013020	Yé bé Dɑ̂ Nzyɛ̌m bé, ɑtuŋlo mélû mɑɑ́ nó, lɛ́ɛ́, mʉr ɑ́kóʼó ciʼe. Sɑ̂ gwɑ́r, nyɨ́ tuŋlo mé ɨ́ lɔ̌b bʉ̂r o nyé ɑ́ twɑ̂r bɑ́.
41013021	Mʉ̂r lɛ́ɛ́ e bɨ̌n ó: “Beyɨɨ gɑ́, Mʉ̌r Nzyɛ̌m ɑ́ lœm múló mé jǿø nyɑ́ ó dí wɑ̂ʼ nyɑ̂!” nkʉ̂ ntɔ̂ʼ ó: “Nye ó kɑ̂ʼ!” nó, ɑbûʼlɑ gɑ́ mʉr wɑɑ́.
41013022	Ebě, okrîst o bíbɛr, bé ópipyɑ̂l, bé le ogwíhɑ o mílɔ̌b o bíbɛr. Bé ósɑ̂ mésimɑ́ le bisɑ́ bí ékɑ̂m, lɨ́ esɑ́ɑ ékʉ́ɑ bʉ̂r ó Nzyɛ̌m ɑ́ twɑ̂r bɑ́, yé óbɑ́nɑ bé nó.
41013023	Pɨrɨɨ gɑ́ mekʉ̌ sí. Me múo sí gwîh bɨ́n syɛ́ɛlɑ yɑɑ́ yɨ́yɛ̂h!»
41013024	«Sɑ̂ gwɑ́r, ɨ́ melû mɑɑ́, mítúú mínɨ̌, myé óbe, sí lɑɑ nó, dʉ́o, lé odíme, ɑ́lomó ɑkɑ̌ pɑn.
41013025	Ocwícwén, bé ódumɑ, duho ɨ́ jʉ́ó kʉ́. Bisɑ́ bí nkûl bínɨ́nɨ́ɨ́ bi dí ɨ́ jʉ́ó kʉ́ bí, byé ólø̂ʼlɨ.
41013026	Jɔʼ yɑɑ́ ó bé ngɑ́ bee Mwɑ̂n mé Mʉr mû lɨ́ enze ɨ́ bijwiné, témé nkǔl nɨ́nɨ́ɨ́ le mencyɛnwɑ mé Nzyɛ̌m.
41013027	Jɔʼ yɑɑ́ ó nyé ngɑ́ lómo bééngeles ɨ́ medumo mé sí mɨ́mɛ̂h menɑ̂, lɨ́ etó syɛŋ bɑɑ́ nyé ɑ́ twɑ̂r bɑ́, tɑ́ɑre ɨ́ wɨ̂ʼ ódumo ó sí, tó pyɑ̂l ɨ́ gúú.»
41013028	«Jóʼlɑ́ɑ́ gɑ́ lɛ́ʼlɑ́ figyê yé mʉr tɨ̂ʼ dí ejwe wɨ́: jɔʼ mílɔ́ɔ́ mû sí jwɑ́nwo, bikɑ́ mû lɨ́ enyɛl épɑ̂h yɨ́, bɨ̌n bé lɨ́ eboó gʉ́ɑ ɨ́ jɔʼ yɑɑ́ ó, nkóno, yé mû ó kúno epyɑ̂l.
41013029	Mpʉ yɑɑ́ ntémé ó, jɔʼ bɨ́n óbee bísyɛ́ɛlɑ byɑɑ́ lɨ́ esyɛ́ɛ yɨ́, gʉ́ŋɑ́ɑ́ gɑ́ ó, Mwɑ̂n mé Mʉr mû ó kúno epyɑ̂l, kwɑhɑ́ lɨ́ ebê.
41013030	Mě lɛ́ɛ́ bɨ́n lɨ́ otyeetye ó, mpeʼ bʉ̂r yɨ̂ʼ l'ɑsíe, bisyɛ́ɛlɑ bî, byé ópyɑ̂l, bíbyɛ̂h.
41013031	Kʉ́ e sí, byé ólɑɑ. Milɔ̌b myɑ̂m míɛ, myé ɑ́kóʼó síe.
41013032	«Sɑ̂ gwɑ́r, mʉr, nyé ɑgʉ́ɑ̌ móhó nkʉ̂ ewɑlɑ lɑɑ́. Dɑmɑ́ jóʼo bééngeles ɨ́ jʉ́ó kʉ́, dɑmɑ́ jóʼo Mwɑ̂n mé Mʉr, njɨ Nzyɛ̌m Sɔ́ŋ nye omér.
41013033	Bɨ̌n ɑ bɑ̂ʼ! Atô gɑ́ ɨ́ jô, ebě, bɨ̌n bé ɑgʉ́ɑ̌ jɔʼ yɑɑ́.
41013034	Ebě, yé ónøølɑ ó mpʉ mʉ̂r dí etô ɨ́ cyen, líʼě mbɛ̌r wé, kɑb ósyɛ̂l o mésɑ́ bé bisyɛ́ɛ́ byɔ́ɔ́, mʉr nyɨnyɛ̂h e yé sɑ́ ésɑ̂, nzě lɛ́ɛ njwéelɑ ebê ó, nye díʼee ɨ́ doho yɨ́.
41013035	Nó, diʼee gɑ́ ɨ́ mpʉ̂n, ebě, bɨ̌n bé ɑgʉ́ɑ̌ jɔʼ mʉ̂r mbɛ̌r ngɑ́ pyɑ̂l yɨ́, nkʉ̂ ɨ́ bíí kʉ̌ʼ, nkʉ̂ témé pum, nkʉ̂ ɨ́ kúo esôʼ, nkʉ̂ ɨ́ melɔ́mɑ mé mɛ́n.
41013036	Bɑʼɑɑ gɑ̂! Nye ɑ́mû jɑɑ́ pyɑ̂l bɨ́n metørɑ̂, kœb bɨ́n ɨ́ bijô.
41013037	Sɑ́ mé dí elɛ́ɛ bɨ́n yɨ̂, mě lɛ́ɛ́ yé ó, lɨ́ esú é mʉ̂r nyɨnyɛ̂h: diʼee gɑ́ ɨ́ mpʉ̂n.»
41014001	Nzɔɔ Pɑ́skɑ óYúden le nyɑɑ́ bíblêr bi dí ɑbe e levure bí, nye ɑ́ be ó, kɑ̌ lîʼ mélú mébɑ́ ó, nye bwɑ́lɔɔ. Nó ojǿø o mpɑ́h Nzyɛ̌m le olɛ̂ʼlɑ o métié, bé ɑ́ be ó lɨ́ esɑ́ɑ ménzɨ̌ mé émɛ̂r Yésʉs ɨ́ nzɨ̌ mikóo, bé nkʉ̂ jʉ̂ nyê.
41014002	Ebě, bé ɑ́ lɨlɛ́ɛlɑ pɑ́ʼ nyɔ́ɔ́ ó: «Mɨnɑ́ bé ɑyɨ́ pɑ̌ mɛ̂r gɑ́ nye ɨ́ jɔʼ nzɔ́ɔ yɨ̂. Minzɨnzɨ mi bʉ̂r, myé ɑ́mû jɑɑ́ sɑ̂ bíntʉ̌.»
41014003	Ɨ́ mpʉ̌ Yésʉs ɑ́ bě Bétɑnî, ɨ́ mbɛ̌r mé Simon mʉr ɑ́ be nzɨ̂nzɑ̌m nyɑ́, nyʉ́ʉ́ mʉ́mɑ́ ntɔ̂ʼ nî ɨ́ jɔʼ bé ɑ́ be lɨ́ ede yɨ́. Nye ɑ́ bě e ntɑ̌ʼ ɑlbɑ̂r lǿŋlɑ́ le lɔbínɑ, yé ɑ́ be ɨ́ buo díɑ yɨ́. Lɔbínɑ yɑɑ́, yé ɑ́ be sɛ́ɑ́ ó, e mikɑɑlé mí nɑrd . Nye ntɔ̂ʼ bʉ̂ ntɑʼ yɑɑ́, nzě sʉ̌ lɔbínɑ ɨ́ lʉ́ mé Yésʉs.
41014004	Bʉ́ʉ́ bʉ̂r o b'ɑ́ be tɨ̂ʼ bɑ́, bê kʉ́ nzě beně syɛ́ɛlɑ yɑɑ́, ntɔ̂ʼ jwe mʉ́mɑ́ wɑɑ́ mebě. Bé ó: «Ɨ́ wɑ́ɑ̌ nyɔm gó bɑ́ ndɑ́mɑ̌ lɔbínɑ yɨ̂?
41014005	Yê kʉ jɑlɑ ó, bɛ́mɑ ó bɛ́mɑ́ɑ e tɑ̂ŋ minzɑŋ mí mɔnɨ́ minter milɛ̂l, ntɔ̂ʼ jwe mínjyêbnjyéb.» Bʉr bɑɑ́ ntɔ̂ʼ nkɑ́ŋlɑ e mʉmɑ́ wɑɑ́ ɨ́ buo buo.
41014006	Yésʉs, nye e bé ó: «Bírɨ́ɨ́ gɑ́ nye ɨ́ puuu. Bɨ̌n ntɨ́ʼ nyé ɨ́ yé? Nyɨ́ sɑ̂ mé sɑ́ dí ɨ́ buú mbɨɑ yɨ́.
41014007	Ebě, bɨ̌n e bɑɑ́ntéʼenteʼe o bʉ̂r ó dí jɔʼ yɨ́yɛ̂h. Jɔʼ yɨ́yɛ̂h bɨ́n kpɛ̂l yɨ́, bɨ̌n bé óbɛ̌m sɑ̂ bé membɨɑ. Tó kœb ó, mɨnɑ́ bé ɑ́kóʼó di gɑ́ jɔʼ yɨ́yɛ̂h.
41014008	Nyɨ́ sɑ̂ sɑ́ nyê bé ɨ́ koʼo lɨ́ esɑ̂ yɨ́. Nyɨ́ boó lœm nyʉ̂l nyɑ̌m lɔbínɑ lɨ́ esú é dɨlɑ́ yɑ̂m.
41014009	Mě lɛ́ɛ́ bɨ́n lɨ́ otyeetye ó, súm yɨ́yɛ̂h ɨ́ sí yɨ̂ʼ yɨ́yɛ̂h bé ngɑ́ túnǒ Mbɨɑmbɨɑ Lɔ́ɔ yɨ́, sɑ́ mʉ́mɑ́ nyɑ̂ʼ sɑ́ yɨ́, yé ólɛ́ɔɔ ntémé. Bʉr bé ótoŋlo nyé tɨ̂.»
41014010	Nó ó Yʉ́dɑs Iskɑriôt, nyʉ́ʉ́ mpʉ́n ɨ́ sɔ́mɑ́ ómpʉ́n kɑ́m le obɑ́, ɑ́ to bee ojǿø o mpɑ́h Nzyɛ̌m, ó nyě bɛ́mɑ́ ó bé Yésʉs.
41014011	Mpʉ bé ɑ́ jóʼo nó yɨ́, bé ntɔ̂ʼ buú soho. Bé ntɔ̂ʼ kɛʼ ó, bé ójwe nyé mɔnɨ́, jɑlɑ e myɛ́nɑ mé. Yʉ́dɑs ntɔ̂ʼ sɑ́ɑ̌ mpɑ̌ŋ jɔʼ ébɛ́mɑ bé Yésʉs.
41014012	Ɨ́ móhó ésóʼ é nzɔ́ɔ bé ɑ́ de biblêr bi dí ɑbe e levure bí nyɨ́, ɨ́ dʉ́ó bé ɑ́ jʉjʉ̂ bwɑ́ bínteme bí Pɑ́skɑ lɨ́, ompʉ́n mé Yésʉs nzě jî e né ó: «Gǒ kpɛl ó, bɨ̌h tôʼ, tó jɑ̂m gó mede mé Pɑ́skɑ gó ngɑ́ de mɑ́ wó?»
41014013	Nó ó Yésʉs ɑ́ nze lómo ompʉ́n bé obɑ́, nyé osí lɛ́ɛ bé ó: «Tóʼ gɑ́ nkɑnɑ. Bɨ̌n bé óbɔmɑ e mʉrʉ̂m lɨ́ enkɛ́ɛ̌ kɑ́ʼ médíbé. Dúʼóó gɑ́ nye.
41014014	Súm nyé ngɑ́ nî yɨ́, bɨ̌n ɑ lɛ́ɛ́ mʉ̂r mbɛ̌r ó: “Lɛ̂ʼlɑ jí ó: Gúmó bɨ́h le ompʉ́n bɑ̂m ngɑ́ dě Pɑ́skɑ yɨ́, yê wó ɛ́?”
41014015	Nye ólɛ̂ʼle bɨ́n ntɔ́ɔ ɨ́ bwɑʼ bwɑʼ nkǒ kʉ́ ɨ́ mbɛ̌r wé. Bɨ̌n bé ókœb ó, nye mû nkʉmsɑ́, le otéble le bidiɑ́. Tɨ̂ʼ ó bɨ́n ngɑ́ jɑ̂m mɨ́nɑ́ gɑ́ mede mé Pɑ́skɑ yɨ́.»
41014016	Ompʉ́n bɑɑ́ nzě tô, ntɔ̂ʼ pyɑ̂l ɨ́ nkɑnɑ, nzě kœ̌b sɑ́ yɨ́yɛ̂h mpʉ nyé ɑ́ lɛ́ɛ bé yɨ́. Bê nzě jɑ̂m méde mé Pɑ́skɑ.
41014017	Ɨ́ bíí kʉ̌ʼ nɛ́ɛ: Yésʉs, bé le ompʉ́n kɑ́m le obɑ́ bé ntɔ̂ʼ pyɑ̂l.
41014018	Jɔʼ bé ɑ́ be ɨ́ téble, bé mû lɨ́ ede yɨ́, Yésʉs ntɔ̂ʼ lɛ́ɛ e bé ó: «Mě lɛ́ɛ́ bɨ́n lɨ́ otyeetye ó, mʉr ngwɑ́r ɨ́ sɔ́mɑ́ yɨ́n, bɨ́h e nɔ́ɔ́ dí ede nyɑ́, óbɛ́mɑ mê.»
41014019	Nyʉ̂l ntɔ̂ʼ tyɛʼ bê. Mʉr ngúngwɑ́r ɨ́ sɔ́mɑ́ yɔ́ɔ́ nzě jî e né ó: «Yé ɑbe mê, yé ɑbe nó?»
41014020	Nye ntɔ̂ʼ yɑlɑ e bé ó: «Yé ó mʉr ngwɑ́r ɨ́ sɔ́mɑ́ yɨ́n, bʉr kɑ́m le obɑ́, mʉr bɨ́h e né dí etwɑr épulo ɨ́ sʉ́ɑ́ gwɑ́r nyɑ́.
41014021	Yé ó nó. Mwɑ̂n mé Mʉr ójwě mpʉ yé ɑ́ boo be tilɑ́ ɨ́ lɔ̌b wé yɨ́. Sɑ̂ gwɑ́r, nkoó, nye ó e mʉr óbɛ́mɑ Mwɑ̂n mé Mʉr nyɑ́! Yé ɑ́ gwɑ mbɨɑ mʉr wɑɑ́ ó, mpɑ nye ɑ́ bé ɑbyɛ̂l!»
41014022	Ɨ́ mpʉ bé ɑ́ be, bé jínɑ lɨ́ ede yɨ́, Yésʉs ntɔ̂ʼ nʉɑ̌ blêr, jwě Nzyɛ̌m nzyǒo, pɛ̂ʼ yé bipêh, jwe ómpʉ́n byɑ̌. Nye ó: «Nʉŋɑɑ gɑ̂. Nyʉ̂l nyɑ̌m ó nyɨ̂.»
41014023	Píe tɨ̂, nye ntɔ̂ʼ nʉɑ̌ bélé ményoʼ, jwě Nzyɛ̌m nzyǒo, ntɔ̂ʼ jwe bé yɑ̌. Bɨ́bɛ̂h ntɔ̂ʼ de ményoʼ mɑɑ́.
41014024	Nye ó: «Mecié mɑ̂m ó mɑ̂. Mecié mɑ̂m, mê nze sɑ́ ó sɑɑ́. Mé mû ó lɨ́ esøø lɨ́ esú é bʉ̂r ɨ́ buo buo.
41014025	Mě lɛ́ɛ́ bɨ́n lɨ́ otyeetye ó, me ɑ́kɑ̌ bɑ́ʼɑ̌ de ményoʼ mɑ̂, tó pyɑ̂l ɨ́ dʉ́ó mé ngɑ́ de mɑɑ́ mejwɑ́n ɨ́ kwɑ́r mé Nzyɛ̌m yɨ́.»
41014026	Jɔʼ bé ɑ́ sil ejyɛɛ mesø̂ʼlʉ lɨ́ esú é Nzyɛ̌m yɨ́, bé ntɔ̂ʼ mɔɑ̌ sûm yɑɑ́, tóŋɔɔ lɨ́ Ecǿʼ lé ólivier .
41014027	Yésʉs, nye e bé ó: «Ebɔ̌ʼ, lé óbɨmɑ bɨ́n óbɛ̂h ɨ́ miléme, ebě, yê tilɑ́ ó: “Me ójʉ̂ pɑ́lɑ binteme; binteme, byé omyɑmɑ̌ dwǐʼ e dwǐʼ.”
41014028	Sɑ̂ gwɑ́r, ɨ́ jɔʼ mé ngɑ́ pɑh yɨ́, me ósɑ́mle, tó bóno bɨ́n ɨ́ sí Gɑlilê.»
41014029	Pierre, nye e né ó: «Bʉr bɨ́bɛ̂h dɑmɑ́ bɨm ébɔ̌ʼ ɨ́ miléme, ntɔ̂ʼ sɑ̂ syóm, mɛm, me ɑ́kóʼó bɨm ébɔ̌ʼ lɑɑ́.»
41014030	Nó ó Yésʉs ɑ́ lɛ́ɛ e né ó: «Me lɨ́ elɛ́ɛ gó lɨ́ otyeetye ó, guɑ, ɨ́ pum wɨ̂ʼ mûh, njʉ́m kúo ɑpɑ̌ kwɑ̂ʼ nzɔ̂ʼ bɑ́, go ókɛ́lɑ mé nzɔʼ lɛ̂l.»
41014031	Pierre nyɨɛ bɑ́ʼɑ̌ tô le elɛ́ɛ dóló ó: «Yé dɑmɑ́ pyɑ̂l mé ó, mɨnɑ́ e go jwêʼ sɔ́mɑ́, me ɑ́kɛ́lɑ gô.» Bʉ́ʉ́ bɨ́bɛ̂h ntémé, bé ɑ́ lwib ó nó.
41014032	Píe tɨ̂, bê nzě pyɑ̂l gúmó bé dí ejébě Gétsémɑne yɨ́. Yésʉs, nye le ompʉ́n bé ó: «Diʼee gɑ́ wɑ̂ʼ sí, jɔʼ mé jínɑ lɨ́ etó jɨʼlɑ e Nzyɛ̌m yɨ́.»
41014033	Nó nyé ɑ́ nze jébe Pierre, bé e Jɑcques ndu e Jeɑn, bé e boo nɔ́ɔ́ ntɔ̂ʼ tô. Yésʉs ntɔ̂ʼ tɑ́ɑre éjóʼo bʉ́ɑ́ le esyɛ̌l bɑ́.
41014034	Nye ó: «Lémé wɑ̂m, wê le ebúʼ, mpʉ̌ sɑ́ lɛ́ɛ́, me ópuro e tɨ̂. Diʼee gɑ́ wɑ̂ʼ ɨ́ doho.»
41014035	Nye nzě bɑ́ tô dóló, ntɔ̂ʼ nkɛŋ nyʉ̂l sí, jɨʼlɑ e Nzyɛ̌m ó, yé óbɑ́nɑ nó, bé e mitúú myɑɑ́, byé dwɛ́hɑɑ.
41014036	Nye nzě lɛ́ɛ ó: «Dɑ̂ ɛ̌, sɔ̂ʼ, yé ɑkɑ̂r gô. Sɑ́ʼ ó me l'ɑyɨ́ bɔmɑ e mitúú mî. Dɑmɑ́ jóʼo nó, yé ɑyɨ́ syɛ́ɛ̌ mpʉ mɛ̂m kpɛl yɨ́, njɨ mpʉ gó kpɛ̂l yɨ́!»
41014037	Nye ntɔ̂ʼ gbɔlwɑ sí, tó kœb ómpʉ́n bé ɨ́ bijô. Nye e Pierre ó: «Simon, nzê go ɨ́ jô ɛ̌? Yé ɑbɑ́nɑ gó edi ɨ́ doho éwɑlɑ egwɑ́r ɨ́?
41014038	Diʼee gɑ́ ɨ́ mpʉ̂n. Jɨʼlɑɑ gɑ̂, bé ɑ́mû jɑɑ́ bóblo bɨ́n, bɨ̌n dumɑ. Sísǐm mʉ̂r, wé lɨ́ egø̂m ésɑ̂ bísyɛ́ɛlɑ bimpɑ̂. Nyʉ̂l nyɨɛ, ɨ́ tyɛʼ.»
41014039	Nye ntɔ̂ʼ bɑ́ʼɑ̌ tô, tó jɨʼlɑ e Nzyɛ̌m mpʉ nyé ɑ́ nyɛɛ jɨʼlɑ yɨ́.
41014040	Nye bɑ́ʼɑ̌ búlɑ, nzě bɑ́ʼɑ̌ kœb bé ɨ́ bijô, ebě, mîh, mé ɑ́ be ɨ́ buú ncie bê. Mpʉ nyé ɑ́ jɨm bé yɨ́, bé ɑ́ bé ɑkɑ̌ gʉ́ɑ̌ sɑ́ bé lɛ́yɨɨ nye yɨ́.
41014041	Bɛn lɛ̂l nyé ɑ́ bɑʼɑ nze yɨ́, nye e bé ó: «Nzê bɨ̌n bɨɛ bé ójɑɑ́ kɑ̌ didi ó, njɨ ɨ́ bijô le egbɑlɑ ɨ́ jɔʼ yɨ́yɛ̂h ɛ̌? Yɨ́ jɑlɑ: jɔʼ mû ó sí pyɑ̂l. Pɑɑ́ bee gɑ̂: Mwɑ̂n mé Mʉr, nyɨ́ bɛ́mɔɔ kwɑ́ osyɛ̂l o mísyóm!
41014042	Gbɔlwɑɑ gɑ́ sí. Mɨnɑ́ tôʼ gɑ̂. Beyɨɨ gɑ́. Mʉr bɛ́mɑ́ mé nyɑ́ ó dí enzě nɨ̌.»
41014043	Yésʉs jínɑ lɨ́ elwib nó nɛ́ɛ: Yʉ́dɑs le entumo e bʉ̂r nzě pyɑ́lɔɔ ɨ́ sulûm. Yʉ́dɑs ɑ́ be ó mʉr ngwɑ́r ɨ́ sɔ́mɑ́ ómpʉ́n kɑ́m le obɑ́ mé Yésʉs. Bʉr o b'ɑ́ nze bɑ́, bé ɑ́ nze ó, bɑ̂ʼ le opɑ-sʉŋ, bʉ́ʉ́ e mimbɨ́ŋ. Ojǿø o mpɑ́h Nzyɛ̌m, olɛ̂ʼlɑ o métié, le otɔ́mɑ́ bʉ̂r o bé Ɨ́zrɑɛ̂l ó b'ɑ́ lómo bê.
41014044	Yʉ́dɑs, mʉr ɑ́ bɛ́mɑ Yésʉs nyɑ́, ɑ́ si boo tɨ́e bʉr bɑɑ́ ó: «Bɨ̌n bé ójweʼe nyé ó, mbi wɨ̂: mʉr bɨ́n ngɑ́ bee mé lɨ́ ejû koo ékœ́h lé nyɑ́, nye ó nɨ̌. Mɛ́rɨ́ɨ́ gɑ́ nye ɨ́ kpɨ́ɨ́ɨ́. Bɨ̌n ɑ nzé e né.»
41014045	Mpʉ nyé ɑ́ pyɑ̂l yɨ́, nye ntɔ̂ʼ sîhlě bɑ̌ʼ e Yésʉs, ntɔ̂ʼ lɛ́ɛ ó: «Lɛ̂ʼlɑ!» Nye ntɔ̂ʼ jû koo ékœ́h lé ɨ́ swííɑ́.
41014046	Bʉ́ʉ́ bɨ́ɛ ntɔ̂ʼ mɛ̂r nyê.
41014047	Nyʉ́ʉ́ mʉ̂r ɑ́ bě sûm yɑɑ́ nyɑ́ ntɔ̂ʼ gœ̂m pɑ̂-sʉŋ wé lɨ́ ebɔ́m, cíʼe syɛ̂l mesɑ̂ mé njǿø opɑrɑ egwɑ̌l ɨ́ pyɑ̂.
41014048	Nó ó Yésʉs ɑ́ nze jî e bé ó: «Bɨ́n nzé mɛ̂r mé le opɑ-sʉŋ le mimbɨ́ŋ nó, nzê bɨ̂n jóʼó ó, me ó nzilngɑ̌n?
41014049	Mɨnɑ́ bé ɑ́ be gɑ́ ó, dʉ́ó lɨ́lɛ̂h sûm gwɑ́r, mɛm lɨ́ ejwe bʉ̂r milɛ́ʼlɑ́ tʉ́ŋlʉ̌ mpɑ́h Nzyɛ̌m, bɨ̌n l'ɑmɛ̂r mê. Bɨ̌n mɛ́r mé ɨ́ bɑ́ɑ́nɑ̂ʼ ó, ebě, sɑ́ dí tilɑ́ ɨ́ Kɑ́lɑr Nzyɛ̌m yɨ́, yé dírɑɑ.»
41014050	Píe tɨ̂, bʉr bɨ́bɛ̂h nzě líʼe nyê, ntɔ̂ʼ kpɛ́ɔɔ.
41014051	Yʉ́ʉ́ loʼo yɨ́ɛ, yé ɑ́ be ó lɨ́ edû nyé e sɑnɑ kɑ́n kʉ́bɑ́ ɨ́ nyʉ̂l. Jɔʼ bé ɑ́ gwɑ mɛ̂r yé yɨ́, loʼo yɑɑ́ ntɔ̂ʼ pɔmɑ, kpɛ́ɛ,
41014052	líʼe sɑ́nɑ kɑ́n wé, tô suswɑ́h ɨ́ kpɑ̂.
41014053	Bê nzě tô e Yésʉs kwɑ́ mé njǿø opɑrɑ. Bʉ́ʉ́ ójǿø o mpɑ́h Nzyɛ̌m, otɔ́mɑ́ bʉ̂r o bé Ɨ́zrɑɛ̂l le olɛ̂ʼlɑ o métié, bé ntɔ̂ʼ gø̂hlɑ̌ sûm yɑɑ́.
41014054	Pierre ɑ́ be ó lɨ́ edû nyé kɑ́ kɑ́ píhe, nze ɨ́ nze nze, ntɔ̂ʼ nî tʉ́ŋlʉ̌ ebɛhɛɛ mé njǿø opɑrɑ, ntɔ̂ʼ di sí bɑ̌ʼ e duró lɨ́ ejwɑ́blě siʼe, bé e bisójɑ.
41014055	Ojǿø o mpɑ́h Nzyɛ̌m, le bʉr ó bʉ̌m nɨ́nɨ́ɨ́, bé ɑ́ be ó lɨ́ esɑ́ɑ ékɑ̌n bé búʼó Yésʉs lɔ̌b e tɨ̂ʼ lɨ́, bé nkʉ̂ jʉ̂ nyê. Sɑ̂ gwɑ́r, bé ɑ́ bé ɑkœb lê.
41014056	Bʉ́ʉ́ bʉ̂r ɨ́ buo buo, bé ɑ́ be ó lɨ́ ebúʼo nyé milɔ̌b, sɑ̂ gwɑ́r, mecwíí mɔ́ɔ́, mé ɑ́ bé ɑbɔmɑ.
41014057	Nó ó bʉ́ʉ́ bé ɑ́ tyɛ̂b mitîtyěl, nzě búʼo nyé lɔ̌b ó:
41014058	«Bɨ̌h bé ɑ́ si jóʼo nye lɨ́ elɛ́ɛ ó, nye ógbɛ́ɛ mpɑ́h Nzyɛ̌m, nyɑɑ́ bʉ̂r, bé ɑ́ sumo e mebô nyɨ̂, ntɔ̂ʼ sumo nyɑɑ́ swîh njɨ ɨ́ melú mélɛ̂l. Nyɨ́hɑɑ́, ɑbě sumɑ́ e mebó mé bʉ̂r.»
41014059	Dɑmɑ́ jóʼo ékɑ̌n lɑɑ́, mecwíí mɔ́ɔ́, mé ɑ́ be yɨ́ɛ ó ɑbɔmɑ.
41014060	Nó njǿø opɑrɑ ɑ́ nze tyɛ̂b témé bʉr bɑɑ́, ntɔ̂ʼ jî e Yésʉs ó: «Nzê gó ɑbɑ́ yɑlɑ ɛ̌? Wɑ́ɑ̌ mbǐ purɑ́ bʉ̂r bɑ̂ dí epur gó wɨ̂?»
41014061	Yésʉs ɑ́ jɑɑ di ó, njɨ ɨ́ mes, ɑyɑlɑ ékɑ̌n. Nó njǿø opɑrɑ ɑ́ bɑʼɑ jî e né ó: «Nzê go ó dí Mʉ̌r Nzyɛ̌m ɑ́ lœm múló mé jǿø nyɑ́, mʉr dí Mwɑ̂n mé Nzyɛ̌m mɨ́nɑ́ dí egúmlo gɑ́ nyɑ́ ɛ́?»
41014062	Yésʉs ntɔ̂ʼ yɑlɑ e né ó: «Me ó nye. Bɨ̌n bé óbee Mwɑ̂n mé Mʉr, ndîndǐl ɨ́ pɑ́ʼ mbó éjʉ́m mé Nzyɛ̌m nkul nyɨnyɛ̂h. Bɨ̌n bé óbee nyé lɨ́ enze, témé jwiné.»
41014063	Nó ó njǿø opɑrɑ ntɔ̂ʼ nyɑ̌ kɑ́n wé. Nye e né ó: «Mɨnɑ́ bé ɑkɑ̌ bɑ́ʼɑ̌ sɑ́ɑ gɑ́ bʉr o kɑ́ boʼlo nyé bɑ́.
41014064	Bɨ̌n bɨ́ jóʼǒ mpʉ nyé dí esɑ̂ Nzyɛ̌m nkěh yɨ́. Bɨ̌n bɨɛ̌ bee nyɑ́?» Nó ó bʉ̂r bɨ́bɛ̂h, bé ɑ́ jwe nye mebě yɨ́. Bé ó: «Bɨ̌h bee ó, nye ɨ́ jɑlɑ le ejʉ́ŋɔɔ.»
41014065	Nó ó bʉ́ʉ́ bʉ̂r ɨ́ sɔ́mɑ́ yɔ́ɔ́ bé ɑ́ nze tɑɑre esyɛɛ nye mecyéelé ɨ́ mîh, le ebúblo nyé mpǒm, le etû nyé bikúrɑ, le elɛ́ɛ e né ó: «Twóólɑ́ɑ́ díé é mʉ̂r ŋmɛ́h gó nyɑ́.» Bisójɑ, byé ntɔ̂ʼ nʉɑ nyê, nze ŋmɛ́hɔɔ nyé mempɛ̂h.
41014066	Pierre jínɑ pɑ́ʼ ébɛhɛɛ nkǒ sí nɛ́ɛ: nyʉ́ʉ́ mʉ́mɑ́, syɛ̂l mesɑ̂ mé njǿø opɑrɑ nzě pyɑ̂l,
41014067	ntɔ̂ʼ beě Pierre lɨ́ ejwɑ́blě siʼe, nzě jwɛ̂ʼ nyé ɨ́ bʉ́ʉ́ʉ́ɑ́. Nye e né ó: «Go ntémé, go ɑ́ be ó, bɨ̌n e Yésʉs, mʉr Nɑzɑrɛ̂t.»
41014068	Pierre ntɔ̂ʼ kɛ́lɑ. Nye e né ó: «Mé ɑgʉ́ɑ. Mé ɑjóʼǒ sɑ́ gó dí ekpɛl élɛ́ɛ yɨ́.» Nó nyé ɑ́ duho lɨ́ ebɛhɛɛ lɑɑ́, ntɔ̂ʼ tô ɨ́ ntɔ́ɔ ɑ́ be nko ébê nyɨ́. Njʉ́m kúo nzě kwɑ̂ʼ.
41014069	Nó mpʉ mʉ́mɑ́ wɑɑ́ ɑ́ bɑʼɑ bee nye yɨ́, nye ntɔ̂ʼ lɛ́ɛ e bʉr o b'ɑ́ bě sûm yɑɑ́ bɑ́ ó: «Mʉr nyɑ̂, nye ó mʉr sɔ́mɑ́ yɔ́ɔ́.»
41014070	Pierre ntɔ̂ʼ bɑ́ʼɑ̌ kɛ́lɑ. Abeɑ nɛ́ɛ: bʉr o b'ɑ́ be tɨ̂ʼ bɑ́, ntɔ̂ʼ bɑ́ʼɑ̌ lɛ́ɔɔ̌ Pierre ó: «Yê tyeetye ó, go ó mʉr sɔ́mɑ́ yɔ́ɔ́, ebě, go ntémé, go ó mʉr Gɑlilê.»
41014071	Nó ó Pierre ɑ́ nze bɑʼɑ kɛ́lɑ. Nye e né ó: «Nzyɛ̌m ntɨ́ʼɨɨ me, yé bé mě lɛ́ɛ́ ó bibɛr nó! Mé ɑgʉ́ɑ mʉ̂r bɨ́n dí elɛ́ɛ̌ nɨ̌.»
41014072	Tyé e tyé yɑɑ́, njʉ́m kúo ntɔ̂ʼ kwɑ̂ʼ ɨ́ jɔʼ mbɑ́, Pierre ntɔ̂ʼ toŋlǒ sɑ́ Yésʉs ɑ́ lɛ́ɛ e né ó: “Njʉ́m kúo jínɑ ɑpɑ̌ kwɑ̂ʼ nzɔ̂ʼ bɑ́, go ókɛ́lɑ mé nzɔʼ lɛ̂l” yɨ́. Nye ntɔ̂ʼ gɔ́nɑ le ejɨ.
41015001	Ɨ́ jwiné mɛ́n, ojǿø o mpɑ́h Nzyɛ̌m, otɔ́mɑ́ bʉ̂r o bé Ɨ́zrɑɛ̂l, olɛ̂ʼlɑ o métié, le bʉ́ʉ́ bʉ̂r ó bʉ̌m nɨ́nɨ́ɨ́, bê nzě sɑ́ŋɔɔ pɨ̂ʼ, dumo e Yésʉs. Jɔʼ bé ɑ́ be, bé mû sí kɑ̂ʼ Yésʉs menkɑrɑ yɨ́, bê nzě tô e né, tó tímlɔɔ nyé Pilɑ́tos.
41015002	Nó ó Pilɑ́tos ɑ́ jî e né ó: «Go ó dí njǿø oYúden ɨ́?» Yésʉs nzě yɑlɑ e né ó: «Yé ó gó dí sí lɛ́ɛ̌ nɨ̌.»
41015003	Ojǿø o mpɑ́h Nzyɛ̌m nzě lɑʼ nyé milɔ̌b ɨ́ buo buo.
41015004	Nó ó Pilɑ́tos ɑ́ nze bɑʼɑ jî e né ó: «Nzê gó ɑbɑ́ yɑlɑ ɛ̌? Pɑɑ́ beě bím mílɔ̌b bé dí epur gó mí?»
41015005	Yésʉs ɑ́ bé ɑkɑ̌ yɑlɑ ékɑ̌n. Pilɑ́tos nzě buú kɑ̂m sɑ̂ yɑɑ́.
41015006	Nó yé ɑ́ bɨbe ó, ɨ́ jɔʼ yɨ́yɛ̂h nzɔ́ɔ nyɑɑ́, nyé ɑ́ pipyɑ̂l yɨ́, Pilɑ́tos ɑ́ bɨbe ó lɨ́ ebibîr bé mbʉʼ ngwɑ́r, wɑɑ́ bʉ̂r, bé ɑ́ gøgø̂m ó, nye bírɨɨ wɨ́.
41015007	Gúú mbʉʼ, wé ɑ́ be e díe ó, Bɑrɑ́bɑs. Bé e bʉr o b'ɑ́ sɑ̂ bintʉ̌ bɑ́, bé ɑ́ be ó mimbʉʼ. Bé ɑ́ si jʉ̂ mʉr ɨ́ jɔʼ bé ɑ́ gbɔbɑ e bʉr ó Rôm yɨ́.
41015008	Nó ó éntumo e bʉ̂r, lé ɑ́ to jî e Pilɑ́tos ó, nye jwêʼ bé sɑ́ nyé ɑ́ boo jwijwe bé ɨ́ mbi nzɔ́ɔ nyɑɑ́ yɨ́.
41015009	Pilɑ́tos nzě yɑlɑ e bé ó: «Nzê bɨ̌n gǿm ó, me bírɨɨ bɨ̌n njǿø oYúden ɛ̌?»
41015010	Nye ɑ́ lwib nó ó, ebě, nye ɑ́ si bee ó, ojǿø o mpɑ́h Nzyɛ̌m, bé ɑ́ jɑɑ pur Yésʉs ó, njɨ ɨ́ lɔ̌b nzwíí.
41015011	Nó ójǿø o mpɑ́h Nzyɛ̌m ɑ́ bêhle entumo e bʉ̂r ó, lé jíʼee ó, nye bírɨɨ bé mʉr, njɨ Bɑrɑ́bɑs.
41015012	Pilɑ́tos ntɔ̂ʼ bɑ́ʼɑ̌ jî. Nye ó: «Á nó, wɑɑ́ bɨ́n jɨ́jébé ó, “Njǿø oYúden” nyɑ́, me sɑ̂ʼ nye nyɑ́?»
41015013	Bé ntɔ̂ʼ bɑ́ʼɑ̌ bʉ̂ bícím, lɛ́ɔɔ kʉ́kʉ́ ó: «Cyelɨɨ nyé ɨ́ kolôs kʉ́!»
41015014	Pilɑ́tos ntɔ̂ʼ jî e bé ó: «Nye sɑ́ yɑ́ɑ̌ sɑ́ ébébe?» Bé ntɔ̂ʼ bɑ́ʼɑ̌ kʉ́ bʉ́ŋɔɔ bícím kʉ́kʉ́, lɛ́ɔɔ ó: «Cyelɨɨ nyé ɨ́ kolôs kʉ́!»
41015015	Mpʉ̌ Pilɑ́tos ɑ́ cíʼe ɨ́ lémé wé ó, nyě kolo ó entumo e bʉ̂r yɨ́, nye nzě bîr bé Bɑrɑ́bɑs le elómo bʉ̂r ó, bé ŋmɛ́hɛɛ Yésʉs mingɑ́hɑ́. Nye ntɔ̂ʼ tímle bé nyɑ̌, ó bé tôʼ bomlo nyé ɨ́ kolôs kʉ́.
41015016	Bisójɑ nzě tóŋɔɔ e Yésʉs témé ebɛhɛɛ mé Pilɑ́tos, ntɔ̂ʼ jébě sɔ́mɑ́ bísójɑ yɨ́yɛ̂h.
41015017	Nó ó bé ɑ́ nze bôr nye kɑ́n kɑɑ́ e kɑɑ́, bê nzě dil nyé kɑ́rɑ́ɑ́ júu, penɑ́ le minjwínɨ́nɨ́, ɨ́ lʉ̂.
41015018	Bê nzě tɑ́ɑre ésoho nyê. Bé e né ó: «Njǿø oYúden, bɨ̌h bé lɨ́ ebɑ̂ʼ e go.»
41015019	Bé ntɔ̂ʼ ŋmɛ̂h nyé e péh sʉŋ ɨ́ lʉ̂, syɛɛ nyé mecyéelé ɨ́ mîh, le ebɨʼ mébóó sí mpʉ̌ sɑ́ lɛ́ɛ́, bé jwé ó nye kûm.
41015020	Jɔʼ bé ɑ́ be, bé mû sí pyɑ nyé yɨ́, bê nzě pɛʼ nyé kɑ́n kɑɑ́ e kɑɑ́, nzě bôr nyé mikɑ́n myé, nzě tô e né ó, nye tó bomlɔɔ ɨ́ kolôs kʉ́.
41015021	Bé ntɔ̂ʼ mɛ̂r nyʉ́ʉ́ mʉ̂r e nkul ó, nye nkɛ́yɨɨ kolôs mé Yésʉs. Mʉr wɑɑ́ ɑ́ be ó lɨ́ ebúlɑ̌ pemé. Díé lé, lé ɑ́ be ó, Simon, mʉr Siréniɑ, sɔ́ŋ mé Alexɑndre, bé e Rufûs.
41015022	Nó ó bé ɑ́ tô e Yésʉs ɨ́ gúmó dí ejébɔɔ ó, “Golgotɑ̂” yɨ́. Díe lɑɑ́, lé pɑ́ʼlɔ́ɔ́ ó, “Gúmó Bʉ̌n Lʉ̂.”
41015023	Bé ɑ́ be ɨ́ gwɑ́ jwe nyé menyoʼ púhlɑ́ e mǐr lɨ́ esul mékpɑɑ, ó nye dêʼ. Sɑ̂ gwɑ́r, nye ɑ́ bé ɑde.
41015024	Bé ntɔ̂ʼ bomlo nyé e binzɑ̂ŋ, bɨ́nɔɔ nyé ɨ́ kolôs kʉ́, nzě kɑblɑ míkɑ́n myé, doŋɔɔ myé ebyɑ, bé nkʉ̂ gʉ́ɑ nkɔ̂b mʉ̂r nyɨnyɛ̂h ɨ́ sɔ́mɑ́ yɔ́ɔ́ ngɑ́ nʉɑ nyɨ́.
41015025	Yé ɑ́ be ó, yé mû mewɑlɑ ebǔ mé mɛ́n ɨ́ jɔʼ bé ɑ́ bomlo nye ɨ́ kolôs kʉ́ yɨ́.
41015026	Tilɑ́, wé ɑ́ tilɔɔ lɨ́ elɛ̂ʼle mébě nyé ɑ́ búrɑ e mé mɑ́, wé ɑ́ be ó: Njǿø oYúden.
41015027	Bé ɑ́ bomlo nye ɨ́ kolôs kʉ́ ó, e binzilngɑ̌n bibɑ́, yɨ̂ʼ ɨ́ pɑ́ʼ mbó éjʉ́m wé; yʉ́ʉ́ ɨ́ pɑ́ʼ mbó émyɛ̌l.
41015029	Bʉr o b'ɑ́ lɨlɑɑ tɨ̂ʼ bɑ́, bé ɑ́ be ó lɨ́ elǿø nyê, le esiʼre mílʉ̂, le elɛ́ɛ ó: «Á go nɑ́ɑ̌ e, wɛɛ! Guɑ mʉr ɑ́ lɛ́ɛ ó, go ógbɛ́ɛ mpɑ́h Nzyɛ̌m, ntɔ̂ʼ bɑ́ʼɑ̌ sumo nyé tɑ̂ŋ melú mélɛ̂l nyɑ́!
41015030	Ciʼɨɨ gó mʉr tɨ̂. Go ɑ súló ɨ́ kolôs nɨ̌ sí!»
41015031	Ojǿø o mpɑ́h Nzyɛ̌m le olɛ̂ʼlɑ o métié, bé ɑ́ be ntémé ó, lɨ́ epyɑ nyê, le elɛ́ɛlɑ pɑ́ʼ nyɔ́ɔ́ ó: «Nye ɑ́ si kʉ ciʼ bʉ́ʉ́ bʉ̂r oswîh. Nó nyé ɑkoʼo éciʼ nyé mʉr tɨ̂.
41015032	Krîst, Njǿø Ɨ́zrɑɛ̂l! Kɑɑ́ sulo sí ɨ́ bɑ́ɑ́nɑ̂, bɨ̌h nkʉ̂ kɑ̌ bee, le ejyɛ̂ʼwo e go.» Bʉr o bé e boo nɔ́ɔ́ bé ɑ́ be mimbømlɑ́ ɨ́ bikolôs kʉ́ bɑ́, bé ɑ́ be ntémé ó, lɨ́ epyɑ nyê.
41015033	Jɔ̌ʼ témé móhó ɑ́ pyɑ̂l yɨ́, ejúrʉ́ʉ́ ntɔ̂ʼ sulɑ ɨ́ sí yɨ́yɛ̂h ntinɨ̂, tó pyɑ̂l ɨ́ mewɑlɑ melɛ̂l mé bíí kʉ̌ʼ.
41015034	Lɨ́ mewɑlɑ melɛ̂l mɑɑ́, Yésʉs nzě bʉ̂ bícím, lɨ́ elɛ́ɛ ó: « Eloyɨ̂, Eloyɨ̂, lɑmɑ sɑbɑktɑ́ni ?» (Nó yé lɨ́ elɛ́ɛ ó: «Nzyɛ̌m wɑ̌m, Nzyɛ̌m wɑ̌m, go kɑ myɑh mé ɨ́ yé ɛ́?»)
41015035	Bʉ́ʉ́ bʉ̂r o b'ɑ́ be tɨ̂ʼ bɑ́, ɨ́ mpʉ bé ɑ́ jóʼo mpʉ nyé ɑ́ címe yɨ́, bé ó: «Jóʼɑ́ɑ́ gɑ́, nye mû ó lɨ́ ejébě Élie.»
41015036	Nyʉ́ʉ́ mʉ̂r ɨ́ sɔ́mɑ́ yɔ́ɔ́ nzě tô kɑ́m, tó dubo éponge ɨ́ kɛ̌ʼlɑ ményoʼ, nzě pɛn lé ɨ́ péh sʉŋ, ntɔ̂ʼ cyen nyé lɑ̌ ó, nye júʼoo. Nye e né ó: «Bónɑ́ɑ́ gɑ̂. Mɨnɑ́ pɑ́ɑ bee gɑ́ yɨ́nɨ̌, nkʉ̂ Élie ónzě sul nyé sí.»
41015037	Nó ó Yésʉs ɑ́ nze címe kʉ́kʉ́, ntɔ̂ʼ sulɑ̌ sø̂h.
41015038	Jɔʼ yɑɑ́, kɑ́n ébê, wé ɑ́ bɨbe cyelɑ́ ɨ́ mpɑ́h Nzyɛ̌m wɨ́ ntɔ̂ʼ nyɛɛ ɨ́ kwiií bipéh bíbɑ́, tɑ́ɑre kʉ́, kumo sí.
41015039	Njǿø bisójɑ ɑ́ be tîtyěl ɨ́ mpǒm mé Yésʉs nyɑ́, mbeɑ́ nyé ɑ́ bee mpʉ̌ Yésʉs ɑ́ jwe yɨ́, nye ó: «Mʉr nyɑ̂ʼ ɑ́ kʉ be ó Mwɑ̂n mé Nzyɛ̌m.»
41015040	Yé ɑ́ be ntémé ó, e bʉ́ʉ́ bʉ́bɑ́ bé ɑ́ be lɨ́ ejwɛ̂ʼ sɑ́ yé ɑ́ syɛ́ɛ yɨ́ bɑ́, tyɛ́bɔɔ lɨ́ ejɑɑ. Bé ɑ́ be ó: Mɑrie, silě Mɑgdɑlɑ̂, le Mɑrie, nyɔ̌ŋ mé Jɑcques mɑ̂ ntwǒm, bé e Yóse ti e Sɑlóme.
41015041	Bé ó b'ɑ́ dû Yésʉs le eséɑ e né ɨ́ jɔʼ nyé ɑ́ bě sí Gɑlilê yɨ́. Bʉ́ʉ́ bʉ́bɑ́ ɨ́ buo buo, bé e boo nɔ́ɔ́ bé ɑ́ nzě Yerʉ́zɑlɛm bɑ́, bé ɑ́ be ntémé ó tɨ̂.
41015042	Jɔ̌ʼ bíí kʉ̌ʼ, yé ɑ́ pyɑ̂l yɨ́, Joseph mʉr Arimɑtê nzě pyɑ̂l. Nyɨɛ ɑ́ be ó mʉ̌r nɨ́nɨ́ɨ́ ɨ́ mpɑ́h milɔ̌b oYúden. Nye ɑ́ be lɨ́ ejóʼǒ jwéh ébeě Nzyɛ̌m lɨ́ etyêl Mpóʼo nyé ɨ́ píʼi. Yé ɑ́ be ó jǿh sɑ́bɑt, móhó bé ɑ́ jɨjɑ̂m mede mé sɑ́bɑt wɨ́. Sɑ̂ yɑɑ́ ó Joseph ɑ́ be ɑjóʼo bʉ́ɑ́ lɨ́ etó gwɑ̂m Pilɑ́tos múú mé Yésʉs yɨ́.
41015044	Pilɑ́tos ɑ́ be ɨ́ buú kɑ̂m lɨ́ ejóʼo ó, Yésʉs, nyɨ́ lɨ̌ jwe. Nó nyé ɑ́ jébe njǿø bisójɑ, lɨ́ ejî nyé nkʉ̂ Yésʉs ɑ́ si boo jwe.
41015045	Jɔʼ nyé ɑ́ jóʼo yɑlɑ́ mé njǿø bisójɑ yɨ́, nye ntɔ̂ʼ kɑm ó, Joseph tô nʉɑ̌ múu.
41015046	Joseph nzě tó bwɑ̂m ndɔ́mɑ́, ntɔ̂ʼ tó sǔl múu sí, díble wé ɨ́ ndɔ́mɑ́ wɑɑ́. Nye ntɔ̂ʼ tó dɨ̌l múu ɨ́ soo, túbɑ́ ngʉ̌ʼ lɨ́ ekóʼ. Píe tɨ̂, nye ntɔ̂ʼ nʉɑ lʉ́ʉ́ ékóʼ, búblǒ num sóo e tɨ̂.
41015047	Mɑrie, silě Mɑgdɑlɑ̂, le Mɑrie nyɔ̌ŋ mé Yóse, bé ɑ́ be ó lɨ́ egwɑ́ jwɛ̂ʼ súm bé ɑ́ dɨl múú wé yɨ́.
41016001	Jɔ̌ʼ móhó sɑ́bɑt, wé ɑ́ sil elɑɑ yɨ́, Mɑrie, silě Mɑgdɑlɑ̂, le Mɑrie nyɔ̌ŋ mé Jɑcques ti e Sɑlóme, bé ntɔ̂ʼ tó bwɑ̂m lɔbínɑ ó, bé ótó lœ̌m múú mé Yésʉs.
41016002	Ɨ́ mɛ́n sóno, ɨ́ megbɔɑ me dʉ́o, bê nzě tô nko sóo.
41016003	Bé ɑ́ tʉtô le ejíilɑ pɑ́ʼ nyɔ́ɔ́ ó: «Nzé nyɨɛ ngɑ́ bíŋle gɑ́ mɨnɑ́ ekóʼ e dí ɨ́ num sóo lɨ́?»
41016004	Bé kɑ́ jwɛ̂ʼ nɛ́ɛ: bee ó, ɑ́nɨ̂nɨ̂n ekóʼ lɑɑ́, lé osí bíŋlɔɔ, lé mû lɨ́ empɑh.
41016005	Bê nzě nî ɨ́ soo, tó kœb yʉ́ʉ́ loʼo ndîndǐl ɨ́ pɑ́ʼ mbó éjʉ̂m le kɑ́n ɨ́ pumo pumo ɨ́ nyʉ̂l. Bé ntɔ̂ʼ buú jóʼo bʉ́ɑ́.
41016006	Nó ó yé ɑ́ lɛ́ɛ e bé ó: «Ayɨ́ jóʼo gɑ́ bʉ́ɑ́. Bɨ̌n sɑ́ɑ́ ó, Yésʉs, mʉr Nɑzɑrɛ̂t, wɑɑ́ bé ɑ́ bomlo ɨ́ kolôs kʉ́ nyɑ́. Nyɨ́ pɑh. Nyé ɑkɑ̌ be wɑ̂. Pɑɑ́ bee gɑ̂: súm bé ɑ́ dɨl múú wé yɨ́ ó yɨ̂!
41016007	Tóʼ gɑ̂. Tó lɛ́ɛ gɑ́ ompʉ́n bé ndu e Pierre ó: “Nyɨ́ sɑ́mle, lɨ́ etô bóno bɨ́n ɨ́ sí Gɑlilê! Gʉ̂ʼ ó bɨ́n ngɑ́ bee nyê mpʉ nyé ɑ́ boo lɛ́ɛ bɨ̌n yɨ́.”»
41016008	Nó ó bé ɑ́ duho ɨ́ soo, ntɔ̂ʼ kpɛ́ɛ e mikɑ́m, ebě, bé ɑ́ be ó lɨ́ ejóʼo bʉ́ɑ́ le ekɛ̂n. Bé ɑ́ be yɨ́ɛ ó, ɑlɛ́ɛ mʉ̂r sɔ̂ʼ, ebě, bé ɑ́ be ó lɨ́ ejóʼo bʉ́ɑ́.
41016009	[Ɨ́ mpʉ̌ Yésʉs ɑ́ be, nye mû sí pɑh ɨ́ soo ɨ́ mɛ́n móhó sóno yɨ́, nye ɑ́ nyɛɛ nyɨ̂n ó, kwɑ́ mé Mɑrie, silě Mɑgdɑlɑ̂, mʉmɑ́ nyé ɑ́ dwih meleme nzɑɑngbɑ́ nyɑ́.
41016010	Nye ntɔ̂ʼ tô e mpɑ́ŋlɑ, tó lɛ́ɛ bʉ̂r o bé e boo Yésʉs bé ɑ́ bɨbe sɔ́mɑ́ bɑ́. Bé ɑ́ be ó, bé jínɑ lɨ́ ekúhó lé, le ejɨŋɔɔ méjwê.
41016011	Jɔʼ bé ɑ́ jóʼo mpʉ mʉ́mɑ́ wɑɑ́ ɑ́ lɛ́ɛ bé ó, Yésʉs, nyɨ́ pɑh, nyɨ́ bee ntémé nye yɨ́, bé ɑ́ bé ɑbûʼlɑ.]
41016012	[Píe tɨ̂, Yésʉs nzě pyɑ̂l kwɑ́ bʉ́ʉ́ ómpʉ́n bé obɑ́, nzě lɛ̂ʼle bé nyʉ̂l nyé, nye mû gúú mbi swîh. Bé ɑ́ be ó nzɨ́ e nzɨ̌, lɨ́ etô kwɑ́r nyɔ́ɔ́.
41016013	Bɨ́ɛ ntémé ntɔ̂ʼ tô e lɔ́ɔ wɑɑ́, tó lɛ́ɛ bʉ́ʉ́ ómpʉ́n, bɨ́ɛ njɨ lɨ́ esóŋlo.]
41016014	[Píe tɨ̂, ɨ́ mesíé, Yésʉs ntɔ̂ʼ lɛ̂ʼle ómpʉ́n kɑ́m e ngwɑ́r nyʉ̂l nyé, ɨ́ jɔʼ bé ɑ́ be lɨ́ ede yɨ́. Nye ɑ́ si jwe bé mebě, ebě, bé ɑ́ bé ɑbûʼlɑ nyê. Ebě, ntémé, bé ɑ́ be ó, e miléme ɨ́ lele lele. Bé ɑ́ bé ɑbûʼlɑ bʉ̂r o b'ɑ́ to lɛ́ɛ bé ó, bé ɑ́ si bee Yésʉs, nye lɨ́ ekublɑ bɑ́.
41016015	Nó nyé ɑ́ lɛ́ɛ e bé ó: «Tóʼ gɑ́ ɨ́ sí yɨ́yɛ̂h, lɨ́ etô le etúnǒ Mbɨɑmbɨɑ Lɔ́ɔ ɨ́ mesí mɨ́mɛ̂h Nzyɛ̌m ɑ́ kuho mɑ́.
41016016	Wɑɑ́ ngɑ́ jyɛ̂ʼwo e me, ntɔ̂ʼ duŋɔɔ nyɑ́, óciʼe. Wɑɑ́ ngɑ́ be, ɑjyɛ̂ʼwo e me nyɑ́, nyɨ́hɑɑ́ ó ngɑ́ jweŋɔɔ bíntɨ́ʼɑ́ bi dí ɨ́ buú bébe bí.
41016017	Nó bʉr o ngɑ́ jyɛ̂ʼwo e me bɑ́, bé ósɑ̂ mésimɑ́ mɑ̂: bé óso méleme ɨ́ bʉr e nzɨ̌ díé lɑ̂m. Bé ólwib bɑ́ɑyogoyogo.
41016018	Bé ómɛ̂r ónyʉ́ɑ e mebô. Bé ódě joʼo nó, ɑjwe. Sɔ̂ʼ, yé ɑ́kóʼó sɑ̂ bé ebébe. Bé ókɛl mímbêl mebô, mimbêl myɑɑ́ ntɔ̂ʼ ciʼe.»]
41016019	[Jɔ̌ʼ Tî Yésʉs ɑ́ sil elwib e bé nó yɨ́, Nzyɛ̌m nzě nʉɑ nyé, tô e né ɨ́ jʉ́ó kʉ́, tó dil nyé ɨ́ mbó éjʉ́m wé.
41016020	Nó ó ómpʉ́n bé, bé ɑ́ to le etúno Mbɨɑmbɨɑ Lɔ́ɔ ɨ́ gúmó yɨ́yɛ̂h yɨ́. Píe lɔ́ɔ́ bé ɑ́ túno wɨ́, Tî Yésʉs ɑ́ ntɨntɨh mesimɑ́ ó, mɑɑ́ me dí eboʼlo ó, lɔ́ɔ́ wɔ́ɔ́, wé ɑ́ kʉ be ó tyeetye mɑ́.]
42001001	Théophile, mɨ́ɔɔ́ wɑ̌m! Bisyɛ́ɛlɑ bínɨ́nɨ́ɨ́ Nzyɛ̌m ɑ́ sɑ̂ ɨ́ pɑ́ʼ gɑ́ wɨ́nɑ́ bí, byé mû ó sí tilɔɔ nzɔ̂ʼ nzɔʼ.
42001002	Byé ɑ́ tilɔɔ ó mpʉ bʉ̂r o b'ɑ́ be tɨ̂ʼ bɑ́, bé ɑ́ kɑlɑ mɨnɑ́ lɔ́ɔ́ bísyɛ́ɛlɑ bé ɑ́ bee e míh mɔ́ɔ́ ɨ́ menyɛ̌l bí. Bé ntémé mû bɑ́ɑ́nɑ̂ʼ ó, oboʼlo o tɨ̂ʼ le osyɛ̂l o mésɑ̂ ó lɔ́ɔ wɑɑ́.
42001003	Nó, dɑ̂, mpʉ mé ɑ́ byɑmle lɔ̌b wɑɑ́ lɨ́ esú ó, me gʉ́ŋɑɑ wé ɨ́ pébébé, duho ɨ́ menyɛ̌l yɨ́, nó yé ɑ́ kɑ pyɑ̂l me jøʼ mpɑ̂ ó, mɛm ntémé cɛ́mɑɑ go wɑ̌ mpʉ bísɑ̂ byɑɑ́, byé ɑ́ syɛ́ɛ yɨ́.
42001004	Mě sɑ́ nó ó, go gʉ́ŋɑɑ ó, sɑ́ bé ɑ́ lɛ̂ʼle go ɨ́ lɔ̌b wɑɑ́ yɨ́, yé ó kwɑhɑ́ tɨ̂.
42001005	Yé ɑ́ be ó, e nyʉ́ʉ́ pɑ́rɑ mé Nzyɛ̌m, díé lé Zɑchɑrie. Nye ɑ́ be ó mʉr ngwɑ́r ɨ́ sɔ́mɑ́ ópɑrɑ ó mbɛ̌r bʉ̂r mé Abiɑ̂, ɨ́ jɔʼ yɑɑ́, Erôd jínɑ njǿø ɨ́ sí Yʉ́dɑ. Nó Zɑchɑrie ɑ́ be ó e mʉmɑ́ wé, Elisɑbeth. Elisɑbeth ɑ́ byɛ̂l ó ɨ́ mpóʼo mé Árɔn.
42001006	Bɨ́bɛ̂h obɑ́, bé ɑ́ be ó otîtyěl o bʉ̂r ɨ́ míh mé Nzyɛ̌m, lɨ́ ebɑʼle métié ndu e mempéné mé Nzyɛ̌m. Kʉ̌ cyen wɔ́ɔ́, ɑbɨm ébɔ̌ʼ.
42001007	Sɑ̂ gwɑ́r, bé ɑ́ bé ɑbe e mwɑ̂n, ebě, Elisɑbeth ɑ́ be ó kǔn mʉ́mɑ́. Ntémé bɨ́bɛ̂h mû minjʉ̌m.
42001008	Ɨ́ lɨ̂ʼ dʉ́o nɛ́ɛ: Zɑchɑrie, bé e jyɛɛ́ yé yɑɑ́, nzě tóŋɔɔ ɨ́ yɔ́ɔ́ jɔʼ lɨ́ eséɑ̌ syɛ́ɛ́ ɨ́ mpɑ́h Nzyɛ̌m. Nó mpʉ bé ɑ́ nze sɑ̂ esimɑ́ lɨ́ edû mpʉ ópɑrɑ, bé ɑ́ boo sɨ̂sɑ yɨ́, esimɑ́ ntɔ̂ʼ mɛ̂r Zɑchɑrie ó, nye ó mʉr jɑ́lɑ́ le enî mpɑ́h Nzyɛ̌m, lɨ́ etó dîʼ ótú ó júu lɨ́ ɑlɑtɑ̂r nyɑ́.
42001010	Bʉr ɨ́ buo buo, bé ɑ́ si lîʼ kʉ̌l lɨ́ ejɨʼlɑ e Nzyɛ̌m ɨ́ jɔʼ nyé ɑ́ be tʉ́ŋlʉ̌ mpɑ́h Nzyɛ̌m lɨ́ edîʼ ótú ó júu yɨ́.
42001011	Tyé e tyé yɑɑ́, éngeles mé Nzyɛ̌m ntɔ̂ʼ pyɑ̂l Zɑchɑrie. Nye ɑ́ tyɛ̂b tîtyěl ó, ɨ́ pɑ́ʼ mbó éjʉ̂m lɨ́ ɑlɑtɑ̂r, gúmó bé ɑ́ didîʼ otú ó júu yɨ́.
42001012	Mbeɑ́ Zɑchɑrie ɑ́ bee éngeles yɨ́, ekɛ̂n nzě søø nyé ɨ́ nyʉ̂l. Nye nzě bil bʉ́ɑ́.
42001013	Nó ó éngeles wɑɑ́ ɑ́ nze lɛ́ɛ e né ó: «Sɑ́ ɑjóʼo bʉ́ɑ́, Zɑchɑrie. Nzyɛ̌m, nyɨ́ jóʼo mínjɨʼlɑ myô! Elisɑbeth, mʉmɑ́ gǒ, óbyɑ̂ gó mɑ̂ mʉrʉ̂m. Go ójør nyé díe ó, Jeɑn.
42001014	Go óbuú mɛɛlɑ le esoho. Bɨ̌n e bʉr ɨ́ buo buo, bé óbuú soho ébyɛ́l lé.
42001015	Ebě, nye óbe ó ɑ́nɨ̂nɨ̂n mʉr ɨ́ míh mé Dɑ̂ Nzyɛ̌m. Nye ɑ́kóʼó de ményoʼ me dí epurɑ mɑ́. Nye óbe ó lǿŋlɑ́ e Sísǐm mé Nzyɛ̌m, nye jínɑ ɨ́ mo nyɔ́ŋ.
42001016	Nye ósɑ̂ ó, bʉr o bé Ɨ́zrɑɛ̂l ɨ́ buo buo, bé jwírɑɑ milémé myɔ́ɔ́, jyɛ̂ʼwo e Dɑ̂ Nzyɛ̌m wɔ́ɔ́.
42001017	Nye ó Nzyɛ̌m ngɑ́ lómo ésôʼ nyɑ́. Nye óbe ó lǿŋlɑ́ e Sísǐm mé Nzyɛ̌m ndu e nkul, mbi ngwíhɑ milɔ̌b Élie ɑ́ be wɨ́. Nye ónzě sɑ̂ ó, osɔ́ŋ bé e bwɑ̂n, bé kǿmlɨɨ pɑ́ʼ nyɔ́ɔ́. Nye ótɨ́e bʉ̂r o dí egbɔbɑ e Nzyɛ̌m bɑ́ ó, bé cwólwɑɑ mpʉ ótîtyěl o bʉ̂r. Nó nyé ósɑ̂ ó, kúl bʉ̂r o bé Ɨ́zrɑɛ̂l, yé díʼee nkʉmsɑ́, lɨ́ egwɑ́ jwě Nzyɛ̌m kûm.»
42001018	Zɑchɑrie ntɔ̂ʼ yɑlɑ le éngeles ó: «Pɑɑ́ bee: bɨ̌h e mʉmɑ́ wɑ̌m mû ó minjʉ̌m. Yé ngɑ́ lɛ̂ʼle mé ó, sɑ́ gó dí elɛ́ɛ̌ nɨ̌, yé óbɑ́nɑ̌ syɛ́ɛ?»
42001019	Éngeles ntɔ̂ʼ yɑlɑ ó: «Yé ó mɛm, Gɑbriel, mʉr dí etyɛ̂b ɨ́ míh mé Nzyɛ̌m nyɑ́! Me nzé ó ɨ́ lʉ́mlʉ́, ó me ntɑ́ɑ nzě lwib e go, lɨ́ enzě lɛ́ɛ gó Mbɨɑmbɨɑ Lɔ́ɔ́ wɨ̂.
42001020	Nó mpʉ gô bé ɑbûʼlɑ mpɑ́ŋlɑ nyɑ̌m yɨ́, go ɑ́kóʼó kɑ̌ lwib! Go ódi ó le emúmó, tó kumo ɨ́ jɔʼ bísyɛ́ɛlɑ mê lɛ́ɛ́ bínɨ̌ ngɑ́ syɛ́ɛ yɨ́. Mpɑ́ŋlɑ mê nze lɛ́ɛ́ gó nyɨ̂, nye ókʉ́ dirɑ ɨ́ jɔ̌ʼ Nzyɛ̌m ólɛ́ɛ ó, nye dírɑɑ yɨ́!»
42001021	Jɔʼ bé le éngeles, bé ɑ́ be lɨ́ elwib yɨ́, sɔ́mɑ́ bʉ̂r o b'ɑ́ be lɨ́ ebóno nyé kʉ̌l bɑ́, bé ɑ́ be ó lɨ́ ekɑ̂m beɑbeɑ̌ diɑ́ nyé ɑ́ di tʉ́ŋlʉ̌ mpɑ́h Nzyɛ̌m yɨ́.
42001022	Tœ́ɑ́ nyé ɑ́ kɑ tô kʉ̌l wɨ́, nye ɑ́ bé ɑbe e nkul lwíb e bê. Nye ɑ́ jɑɑ peble bé ó, njɨ mebô e mebô. Bé ntɔ̂ʼ gʉ́ɑ ó, nye sí jɑlɑ le ebee lʉ́ʉ́ ésimɑ́ ɨ́ mpɑ́h Nzyɛ̌m tʉ́ŋlʉ̌.
42001023	Nó nyé ɑ́ bɑʼɑ jɑ̂ gʉ̂ʼ mʉ́ʉ́ mélû, lɨ́ esîl syɛ́ɛ́ édîʼ ótú ó júu ɨ́ mpɑ́h Nzyɛ̌m. Nye ntɔ̂ʼ swîʼ, tô kwɑ́r nyé.
42001024	Bé osí lɛŋ mʉ́ʉ́ mélû nɛ́ɛ: mʉmɑ́ wé, Elisɑbeth nzě kɑ̌ nʉɑ ébum. Nó mpʉ nyé ɑ́ jʉ̂ʼrɑ ebum yɨ́, nye ɑ́ bóno ó, ongɔn otɛ̂n, bé lɑ́ŋɑɑ.
42001025	Nye ɑ́ lɨ̂lɛɛ tʉ́ŋlʉ̌ léme ó: “Dɑ̂ Nzyɛ̌m, nyɨ́ sɑ̂ mé sɑ́ mpɑ̂. Nyɨ́ jwɛ̂ʼ mê, lɨ́ epɛʼ mé ɨ́ sôn témé bʉr.”
42001026	Ɨ́ ngɔn sɑmɑn Elisɑbeth ɑ́ be, nye mû le ebum nyɑ́, nó ó Nzyɛ̌m ɑ́ nze bɑʼɑ lómo éngeles wé Gɑbriel ɨ́ yʉ́ʉ́ nkɑnɑ, díé lé, Nɑzɑrɛ̂t, ɨ́ sí Gɑlilê.
42001027	Nye ɑ́ lómo nye ó kwɑ́ mé yʉ́ʉ́ bíŋ éséhe. Yé ɑ́ be ó, bé e nyʉ́ʉ́ mʉ̂r mpóʼo mé Dɑvid, díé lé Joseph, bé óbɛ́ɑ. Bíŋ éséhe yɑɑ́, yé ɑ́ be e díe ó, Mɑrie.
42001028	Nó ó éngeles wɑɑ́ ɑ́ nze pyɑ̂l kwɑ́ mé Mɑrie. Nye e Mɑrie ó: «Me lɨ́ esoho gô. Gʉ́ bi métyɛʼ me mpóm mé Dɑ̂ Nzyɛ̌m. Bɨ̌n e Dɑ̂ ó mû.»
42001029	Mekɑ̌n mɑɑ́ kʉ́ nzě tɨ̂l Mɑrie mekʉ̌ sí. Nó nyé ɑ́ nze toŋlo ɨ́ nye mʉr tɨ̂ʼ ó: «Wɨ́nɨ̌ mbi mésøhlɨ, wé lɛ́ɛ́ yé ɛ́?»
42001030	Nó éngeles ɑ́ nze lɛ́ɛ e né ó: «Mɑrie, ɑyɨ́ jóʼo bʉ́ɑ́. Gʉ́ bi métyɛʼ me mpóm mé Nzyɛ̌m.
42001031	Go ónʉɑ ébum, gó obyɑ̂ mwɑ̂n, gó ojør nyé díe ó, Yésʉs.
42001032	Nye óbe ó mʉ̌r nɨ́nɨ́ɨ́. Bʉr, bé ójébe nyé ó: “Mwɑ̂n mé Nzyɛ̌m dí ɨ́ jʉ́ó kʉ́ nyɑ́.” Dɑ̂ Nzyɛ̌m ódil nyé ɨ́ diɑ́ jǿø sɔ́ŋ mpɑ́m wé Dɑvid.
42001033	Nye ójǿø bʉ̂r o mpóʼo mé Jɑcob njʉ̌m dǐ e njʉ̌m dǐ. Jǿǿ yé, yé óbe ó, ɑbe le odumo.»
42001034	Nó Mɑrie ɑ́ nze jî le éngeles ó: «Yé ópʉgʉ́ sɑ̂ nɑ́ɑ̌ nyɑ́ ɛ́? Ebě, me jínɑ ɑpɑ̌ kúnɑ e mʉrʉ̂m.»
42001035	Nó ó éngeles ɑ́ nze yɑlɑ e né ó: «Yé óbe ó: Sísǐm mé Nzyɛ̌m ó ngɑ́ sulo ɨ́ go. Nzyɛ̌m dí ɨ́ jʉ́ó kʉ́ nyɑ́, nkul nyé, nye ógbɑ̂ gó sí pyóo nyé. Sɑ́ tɨ̂ʼ ó mwɑ̂n ci gó óbyɑ̂ nyɑ́, ójørɔɔ “Mwɑ̂n mé Nzyɛ̌m” yɨ́.
42001036	Pɑɑ́ bee: Elisɑbeth, mɨ́ɔɔ́ gǒ, nye ntémé mû ó le ebum! Nye óbyɑ̂ mwɑ̂n lɨ́ ojʉ̌m wé. Ngɔn sɑmɑn wé wɑɑ́ ó dí kʉ́ nyɑ̂, nyɨɛ mʉr bé ɑ́ lølǿø okǔn nyɑ́.
42001037	Ebě, yé ɑbe e yʉ́ʉ́ sɔ̂ʼ dí ɨ́ kɔblɑ ɨ́ pɑ́ʼ mé Nzyɛ̌m.»
42001038	Mɑrie nzě lɛ́ɛ e né ó: «Me wɑ̂ʼ ó, syɛ̂l mesɑ̂ mé Dɑ̂ Nzyɛ̌m. Nó sɑ́ yɨ́yɛ̂h gô lɛ́ɛ́ yɨ́, yé syɛ́yɨɨ njɨ nó.» Nó ó éngeles ɑ́ nze bɑʼɑ tô, líʼe nyé nɑ́ɑ̌.
42001039	Nó ɨ́ melû mɑɑ́, léme, wé ɑ́ be Mɑrie ɨ́ bɑ́nɑ́ bɑ́nɑ́ ó, nyě tó ó sí Yʉ́dɑ, sí mécø̂ʼ. Nó nyé ɑ́ nze mɔɑ, tô, tó pyɑ̂l ɨ́ yʉ́ʉ́ nkɑnɑ tɨ̂.
42001040	Nó nyé ɑ́ to sul ɨ́ mbɛ̌r mé Zɑchɑrie, ntɔ̂ʼ soho mʉ́mɑ́ wé, Elisɑbeth.
42001041	Njóʼɑ́ Elisɑbeth ɑ́ jóʼo mesøhlɨ mé yɨ́, mwɑ̂n nzě kublɑ nyé ɨ́ mo. Tyé e tyé yɑɑ́, Elisɑbeth ɑ́ be ó, nye mû lǿŋlɑ́ e Sísǐm mé Nzyɛ̌m.
42001042	Nye ntɔ̂ʼ bʉ̂ bícím le elɛ́ɛ ó: «Gʉ́ bi métyɛʼ me mpóm, lɑɑ bʉ́bɑ́ bɨ́bɛ̂h! Metyɛʼ me mpóm, mé díʼee e mwɑ̂n dí go ɨ́ mo nyɑ́.
42001043	Nyɔ̌ŋ mé Tî wɑ̌m bɑnɑ nze bee mé ɨ́ yé ɛ́?
42001044	Pɑɑ́ bee: le mésøhlɨ mô kpɑ́hlɑ́ mé ɨ́ megwɑ̌l, le mwɑ̂n ntɔ̂ʼ kublɑ mé ɨ́ mo ɨ́ bisʉhʉʉ!
42001045	Metyɛʼ me mpóm, mé díʼee e guɑ, mʉr ɑ́ kʉ bûʼlɑ mpɑ́ŋlɑ̌ Nzyɛ̌m ɑ́ lɛ́ɛ go nyɨ́ nyɑ́. Go ɑ́ bûʼlɑ ó, mpɑ́ŋlɑ nyé nyɑɑ́, nye ódirɑ.»
42001046	Nó Mɑrie ɑ́ nze lɛ́ɛ ó: «Lémé wɑ̂m, wé lɨ́ ejwě Dɑ̂ Nzyɛ̌m kûm.
42001047	Bisʉhʉʉ, byé ó me ɨ́ léme lǿŋlɑ́, ɨ́ lɔ̌b mé Nzyɛ̌m, mʉr ɑ́ ciʼ me nyɑ́.
42001048	Ebě, nye bé ó sí sʉ méjwôʼlʉ mé nkǒ sɑ́ syɛ̂l mesɑ̂ wé dí yɨ́. Yé ó nó: píe mûh, mimyɑ̌ mi bʉ̂r mímyɛ̂h, myé ójɑɑ́ lɨlɛ́ɛ ó, njɨ: “Mepwɑʼ, mé e mʉmɑ́ nyɑ̂!”
42001049	Ebě, mʉr dí e nkul nyɨnyɛ̂h nyɑ́, nye bé ó sí sɑ̂ mé bisɑ́ bínɨ́nɨ́ɨ́. Díé lé, lé ó díé dí ci lɨ́.
42001050	Nyě lɛ́ʼlé ncǿncǿɑ nyé ó, mimyɑ̌ mi bʉ̂r mímyɛ̂h. Nye lɨ́ ejɨ̂ʼ bɑɑ́ o dí ejwɑ́ɑwo nyé bɑ́ nkoó.
42001051	Nyɨ́ kɛm bʉ̂r bé e nkul nyé nyɨnyɛ̂h. Nye ɑ́ si gbɑh bʉr ó pyêh bɨ́bɛ̂h, ti e bijøʼ bé ɑ́ kukûhlo ɨ́ milémé myɔ́ɔ́ bí.
42001052	Nye ɑ́ si pɛʼ ojǿø ɨ́ bidiɑ́ byɔ́ɔ́. Nó bʉr o dí ejɔr ményʉ́l mɔ́ɔ́ bɑ́, nyɨ́ jwe bé bidiɑ́ bi kʉ́.
42001053	Nye ɑ́ si kɑɑle bʉr o ménzɑ e bisɑ́ bí émbɨɑ, njɨ okúmɑ́ ó bʉ̂r ó nyé ɑ́ bwóolo mebô e mebô.
42001054	Nye ɑ́ si kɛm bʉ̂r o bé Ɨ́zrɑɛ̂l, bʉr o dí osyɛ̂l o mésɑ́ bé bɑ́. Nyɨ́ toŋlǒ mpʉ nyé ɑ́ boo tɑ́ɑre le elɨ̂lɛʼle bé ncǿncǿɑ yɨ́.
42001055	Yé ó mpʉ nyé ɑ́ kɛʼ bimpɑ́m gɑ́ bínɑ́ ó, nye ósɨsɑ̂ yɨ́. Nye ócǿɑ le Abrɑhɑm, bé e mpóʼo nyé ó, njʉ̌m dǐ e njʉ̌m dǐ.»
42001056	Nó Mɑrie, bé le Elisɑbeth, bé ɑ́ nze di kwɑ́r nyɑɑ́ ongɔn olɛ̂l. Nye ntɔ̂ʼ swîʼ, tô kwɑ́r nyé.
42001057	Jɔʼ ébyɑ̂ mé Elisɑbeth lé ɑ́ pyɑ̂l yɨ́, nó ó nyé ɑ́ byɑ̂ mwɑ̂n, mɑ̂ mʉrʉ̂m.
42001058	Bʉr ó njoo yé ndu e mimbyɛ́l myé, bé ntɔ̂ʼ jóʼǒ lɔ́ɔ ó, Dɑ̂ Nzyɛ̌m mû ó sí jɨ̂ʼ nyé nkoó: nyɨ́ ntɨh nyé mwɑ̂n! Bɨ́bɛ̂h nzě sohǒ lɔ́ɔ wɑɑ́.
42001059	Lɨ́ elú é mwôm, bé ntɔ̂ʼ nze e né ó, bé cíʼɑɑ nye mpʉ́n, bé jǿrɨɨ nye díé é sɔ́ŋ wé, Zɑchɑrie.
42001060	Nó ó nyɔ́ŋ wé ɑ́ nze lɛ́ɛ e bé ó: «Heʼé, nye ójébɔɔ ó “Jeɑn”.»
42001061	Bɨ́bɛ̂h ntɔ̂ʼ kɑ̂m. Bé e né ó: «Gúú mbyɛ́l gô, wé ɑbe e díé énɨ̌.»
42001062	Bê nzě peble mébó mɔ́ɔ́, lɨ́ ejî ó, Zɑchɑrie lɛ̂ʼlɑɑ bé díé é mwɑ̂n.
42001063	Nó ó Zɑchɑrie ɑ́ nze peble mebô lɨ́ ejébe ékóʼ lé étile. Nye ntɔ̂ʼ nʉɑ lê, nzě tile tɨ̂ʼ ó: “Díé lé, lé ó Jeɑn.” Bʉr bɨ́bɛ̂h ntɔ̂ʼ bɑ́ʼɑ̌ kɑ̂m díe lɑɑ́.
42001064	Tyé e tyé yɑɑ́, Nzyɛ̌m nzě ciʼ nyê, nye nzě bɑ́ʼɑ̌ lwib, lɨ́ ejwě Nzyɛ̌m kûm.
42001065	Ekɛ̂n nzě søø bʉ̂r ó sí yɑɑ́ bɨ́bɛ̂h ɨ́ menyʉ̂l. Bʉr ó sí Yʉ́dɑ, sí mécø̂ʼ, bé ɑ́ jɑɑ lɨlɛ́ɛ ó, njɨ lɔ́ɔ wɑɑ́.
42001066	Bʉr o b'ɑ́ jóʼo bɑ́, bê nzě bɑʼle mílɔ̌b myɑɑ́ ɨ́ milémé myɔ́ɔ́. Bê nzě jíilɑ pɑ́ʼ nyɔ́ɔ́ ó: «Mwɑ̂n nyɑ̂, nye óbe wɑ́ɑ̌ mbi mwɑ̂n ɛ̌?» Bʉr ntɔ̂ʼ jweʼe bíjøʼ ɨ́ cwiʼ mé Jeɑn, le egʉ́ɑ ó, nkul mé Nzyɛ̌m ɑ́ kʉ be ó e né.
42001067	Nó Zɑchɑrie, sɔ́ŋ wé, nye mû lǿŋlɑ́ e Sísǐm mé Nzyɛ̌m, ɑ́ nze nyɛl egwîh milɔ̌b mé Nzyɛ̌m. Nye ɑ́ lɛ́ɛ ó:
42001068	«Mɨnɑ́ jwêʼ gɑ́ Dɑ̂, dí Nzyɛ̌m Ɨ́zrɑɛ̂l nyɑ́, kûm, ebě, nyɨ́ nzě kúl bʉ̂r yé ɨ́ menɔɔlʉ. Nyɨ́ tɑ́ɑ̌ góo, le edwih mɨ́nɑ́ gɑ́ ɨ́ mpilɑ mísyóm, pɛʼ mɨ́nɑ́ ɨ́ fɑ́.
42001069	Nyɨ́ ntɨh mɨ́nɑ́ gɑ́ ciʼ-bʉr dí ɨ́ lele nkûl nyɑ́. Nye ó mʉr mbɛ̌r bʉ̂r mé Dɑvid, ɑ́ be syɛ̂l mesɑ̂ mé Nzyɛ̌m nyɑ́.
42001070	Nyɨ́ sɑ̂ mpʉ nyé ɑ́ boo lɛ́ɛ mélú mé épíhe ɨ́ nzɨ̌ ogwíhɑ o mílɔ̌b bé, bʉr o dí ci bɑ́ yɨ́.
42001071	Nyɨ́ nzě kɛm mɨ́nɑ́ gɑ̂, lwímlɑ le ontɨ̂m le obɨn gɑ́ bɨ́nɑ́. Nyɨ́ pɛʼ mɨ́nɑ́ gɑ́ ɨ́ mebó mé bʉ̂r o dí enwim mɨ́nɑ́ gɑ́ bɑ́.
42001072	Mpʉ nyé ɑ́ lɛ́ɛ e bimpɑ́m gɑ́ bínɑ́ yɨ́, nyɨ́ sʉ mɨ́nɑ́ gɑ́ metyɛʼ me mpóm mé le etoŋlo sɑ́ɑ́ nyé mʉr tɨ̂ʼ ɑ́ sɑ̂ nyɨ́.
42001073	Nzyɛ̌m ɑ́ kɛʼ Abrɑhɑm sɔ́ŋ mpɑ́m gɑ́ wɨ́nɑ́ lɨ́ otyeetye ó, nye ókɛm mɨ́nɑ́ gɑ̂, lwímlɑ le ontɨ̂m le obɨn gɑ́ bɨ́nɑ́. Nó ó mɨ́nɑ́ ójwijwe gɑ́ nye kûm, ɑkɑ̌ kpɛ́ɛ bé yɨ́.
42001075	Mɨnɑ́ bé ógúmo gɑ́ ó e né. Mɨnɑ́ bé óbe gɑ́ ó, otîtyěl o bʉ̂r ɨ́ míh mé, tó pyɑ̂l ɨ́ cwǐʼ njʉ̌m dǐ.
42001076	Guɑ mwɑ̂n wɑ̌m nyɑ̂, go óbe ó ngwíhɑ milɔ̌b mé Nzyɛ̌m, dí ɨ́ jʉ́ó kʉ́ nyɑ́, ebě, go ótô lɨ́ esóʼ mé Dɑ̂ Nzyɛ̌m, lɨ́ ekomlo nzɨ́ nyé ngɑ́ cɨɨ nyɨ́.
42001077	Go ólɨlɛ̂ʼlě kúl bʉ̂r gɑ́ yɨ́nɑ́ ó, nye ó ngɑ́ ciʼ mɨ́nɑ́ gɑ̂. Nye ópɛʼ mɨ́nɑ́ gɑ́ bibɑɑ bí ébébe gɑ́ bínɑ́.
42001078	Ebě, Nzyɛ̌m gɑ́ wɨ́nɑ́, nyɨ́ jɨ̂ʼ mɨ́nɑ́ gɑ́ nkoó. Ciʼ-bʉr nyé ngɑ́ ntɨh nyɑ́, ópyɑ̂l ɨ́ mɨnɑ́ gɑ̂, mpʉ dʉ́o dí epyɑ̂l kʉ́, kʉ̌n sí yɨ̂ʼ yɨ́yɛ̂h yɨ́.
42001079	Nye ókʉn ntémé menzɨ̌ me bʉ̂r o b'ɑ́ bɨbe lɨ́ ejúrʉ́ʉ́ bɑ́. Bɑɑ́ bé ɑ́ bɨbe ɨ́ kɑ sóo bɑ́, bé mû ó, sí ciʼe. Nye ólɛ̂ʼle mɨ́nɑ́ gɑ́ mpʉ mɨ́nɑ́ jɑ́lɑ́ le edûdu gɑ́ kʉ̌ cyen mpɑ̂, mɨ́nɑ́ gɑ́ le onɔ́ɔ́ nkʉ̂ didi ɨ́ mepyɛblɑ yɨ́.»
42001080	Nó ó mwɑ̂n wɑɑ́ ɑ́ nze gǿe le ebi mélele ɨ́ sísǐm. Nye ɑ́ didi ó ɨ́ lʉɑ́, tó pyɑ̂l ɨ́ dʉ́ó nyé ɑ́ tyɛ̂b ɨ́ míh mé bʉ̂r o bé Ɨ́zrɑɛ̂l lɨ́ elɛ̂ʼle nyé mʉr tɨ̂ʼ yɨ́.
42002001	Njǿø̌ nɨ́nɨ́ɨ́ Kɛ́ɛzɑ Agûst nzě tyêl bʉ̂r o b'ɑ́ didi ɨ́ mesí mé bɑ́ etié ó, bé tôʼ lɑ́ŋɔɔ, bɨ́bɛ̂h.
42002002	Nó yé ɑ́ be ó jɔʼ ésôʼ ó, bé lɑ́ŋɑɑ bʉr mbi wɑɑ́ yɨ́. Yé ɑ́ be ó, ɨ́ jɔ̌ʼ Kirínios ɑ́ be ngóvinɑ ɨ́ sí Siríɑ yɨ́.
42002003	Nó bʉ̂r bɨ́bɛ̂h, bé ɑ́ nze kɑ tô, tó tilɔɔ, mʉr ɨ́ nkɑnɑ̌ kúl yé.
42002004	Nó ntémé ó Joseph ɑ́ nze duhǒ Nɑzɑrɛ̂t ɨ́ sí Gɑlilê, nzě nkɛ́ɛ, lɨ́ etô sí Yʉ́dɑ. Tɨ̂ʼ ó nyé ɑ́ tô, nkǒ nkɑnɑ yé, Bétɛlɛhɛm, gúmó njǿø Dɑvid ɑ́ byɛ̂l yɨ́. Nye ɑ́ tô gʉ̂ʼ ó, ebě, nye ɑ́ be ó mʉr mbɛ̌r bʉ̂r mé Dɑvid.
42002005	Nó nyé ɑ́ to tilɔɔ, bé e Mɑrie, mʉmɑ́ bé e nɔ́ɔ́ bé ɑ́ be le etié lé ébɑ̂ nyɑ́. Mɑrie ɑ́ be ó, nye mû le ebum.
42002006	Jɔʼ bé ɑ́ be gʉ̂ʼ yɨ́, jɔʼ ébyɑ̂, yê nzě pyɑ̂l.
42002007	Nye ntɔ̂ʼ byɑ̂ mɑ̂ mʉrʉ̂m, mwɑ̂n mejwéʼe wé. Nye nzě díble nyé ɨ́ kɑ́n, jyêʼ nyé ɨ́ gúmó bítɑb byé ɑ́ dɨde mede mɔ́ɔ́ yɨ́, ebě, yé ɑ́ bé ɑkɑ̌ be e jɑ́ ɨ́ mbɛ̌r ójwóo.
42002008	Yé ɑ́ be ó, e bʉ́ʉ́ bʉ̂r o b'ɑ́ pɨpɑ́lɑ binteme byɔ́ɔ́ bɑ́, gúmó dɑ́ɑ́ dí yɨ́ ɨ́ Bétɛlɛhɛm. Yé ɑ́ be ó, yé mû témé pum.
42002009	Nó éngeles mé Dɑ̂ ntɔ̂ʼ pyɑ̂l bê. Mencyɛnwɑ mé Nzyɛ̌m ntɔ̂ʼ pɑn ɨ́ gúmó bé ɑ́ be yɨ́. Bé ntɔ̂ʼ tɑ́ɑre ésɑ̂ʼ ɨ́ bʉ́ɑ́.
42002010	Nó ó éngeles ɑ́ nze lɛ́ɛ e bé ó: «Ayɨ́ kpɛ́ɛ gɑ̂. Pɑɑ́ bee gɑ̂: mɨ́ nze bɨ́n e Mbɨɑmbɨɑ Lɔ́ɔ! Bʉr ó kúl bʉ̂r yɨ́n, bɨ́bɛ̂h, bé óbuú soho wê.
42002011	Ɨ́ pum wɨ̂ʼ ɨ́ nkɑnɑ mé Dɑvid, Ciʼ-bʉr wɨ́n, nyɨ́ byɛ̂l! Nye ó Mʉ̌r Nzyɛ̌m ɑ́ lœm múló mé jǿø nyɑ́. Nye ó dí ntémé Dɑ̂ Nzyɛ̌m!
42002012	Pɑɑ́ bee gɑ̂: bɨ̌n bé ójweʼe nyé ó ɨ́ jøʼ yɨ̂: bɨ̌n bé ókœb mwɑ̂n, nyé osí díblɔɔ ɨ́ kɑ́n, njyéʼɑ́ gúmó bítɑb dí ede méde yɨ́.»
42002013	Tyé e tyé yɑɑ́, sɔ́mɑ́ bééngeles, yê nzě duho ɨ́ jʉ́ó kʉ́, nzě kœb éngeles wɑɑ́. Bé e nɔ́ɔ́ bɨ́bɛ̂h ntɔ̂ʼ gúmlǒ Nzyɛ̌m. Bé ó:
42002014	«Kûm mé Nzyɛ̌m, nye lɨ́ elóŋlǒ jʉ́ó dí elɑɑ̌ jʉ́o le ejwoo le bɑɑ́ntɛ́n yɨ́. Bʉr ó sí, bé díʼee e mepyɛblɑ pɑ́ʼ nyɔ́ɔ́, ebě, Nzyɛ̌m, nyɨ́ bee bé mbɨ̂mbɨɑ́.»
42002015	Jɔʼ bééngeles, bé ɑ́ líʼe bê, ntɔ̂ʼ bɑ́ʼɑ̌ bérɔɔ ɨ́ jʉ́ó kʉ́ yɨ́, nó ó ópɑ́lɑ o bínteme, bé ɑ́ nze lɛ́ɛlɑ pɑ́ʼ nyɔ́ɔ́ ó: «Ncʉ̂ʼ gɑ́ Bétɛlɛhɛm. Mɨnɑ́ tô bee gɑ́ sɑ̂ syɛ́ɛ́ gʉ̂ʼ yɨ́, mpʉ̌ Dɑ̂ Nzyɛ̌m tɨ́é mɨ́nɑ́ gɑ́ yɨ́.»
42002016	Bê nzě tô e mikɑ́m, tó beě Mɑrie, bé e Joseph ndu e mɑ̂ cyéé, njyéʼɑ́ gúmó bítɑb dí ede méde yɨ́.
42002017	Jɔʼ ópɑ́lɑ o bínteme, bé ɑ́ nze bee bé yɨ́, bê nzě lɛ́ɛ bé lɔ́ɔ́ wɨ́wɛ̂h, lɨ́ ebɑ́ʼɑ̌ lɛ́ɛ mékɑ̌n bééngeles bé ɑ́ lɛ́ɛ bé, dumo e mwɑ̂n wɑɑ́ mɑ́.
42002018	Bʉr bɨ́bɛ̂h o b'ɑ́ jóʼo lɔ́ɔ wɑɑ́ bɑ́, bê nzě buú kɑ́mɔɔ̌ sɑ́ ópɑ́lɑ o bínteme bé ɑ́ lɛ́ɛ, dumo e milɔ̌b myɑɑ́ yɨ́.
42002019	Mɑrie nyɨɛ nzě bɑʼle mílɛ́ɑ́ myɑɑ́ mímyɛ̂h ɨ́ lémé wé, nzě gɔ́nɑ le epɑhle myé ɨ́ puuu.
42002020	Píe tɨ̂, opɑ́lɑ o bínteme nzě mɔɑ, swíʼɔɔ. Bê nzě tô le ejwě Nzyɛ̌m kûm ɨ́ buo buo ɨ́ lɔ̌b bísɑ́ bé ɑ́ jóʼo le ebee bí. Bisyɛ́ɛlɑ byɑɑ́ bíbyɛ̂h, byé ɑ́ kʉ be ó mpʉ bééngeles bé ɑ́ pɑ lɛ́ɛ bé yɨ́.
42002021	Píe jɔ̌ʼ Yésʉs ɑ́ byɛ̂l yɨ́, lɨ́ elú é mwôm, yé ntɔ̂ʼ pyɑ̂l ɨ́ jɔʼ bé ɑ́ jɑlɑ le ecíʼe nyé mpʉ́n yɨ́. Bé ntɔ̂ʼ cíʼe nyé nyɑ̌, le ejør nyé díe ó, “Yésʉs”, ebě, díe lɑɑ́ ó éngeles ɑ́ lɛ́ɛ bê, Mɑrie jínɑ ɑpɑ̌ nʉɑ ébum yɨ́.
42002022	Píe tɨ̂, jɔ̌ʼ Mɑrie, bé e Joseph, bé ɑ́ jɑlɑ le elóŋlo métié mé Moïse yɨ́, yê nzě pyɑ̂l. Moïse ɑ́ tyêl bɑɑ́byɛɛ́ etié ó, ɑ́byɛɛ́ nyɨnyɛ̂h nyɛ́ɛ tó pubɔɔ píe byɛɛ́ ɨ́ mpɑ́h Nzyɛ̌m. Bê nzě tô e mwɑ̂n wɔ́ɔ́ Yerʉ́zɑlɛm, tó lɛ̂ʼlɔɔ̌ Dɑ̂ nyɑ̌.
42002023	Yé ó mpʉ yé dí tilɑ́ ɨ́ Kɑ́lɑr Nzyɛ̌m yɨ́. Yê cɛmɑ́ ó: “Mwɑ̂n esôʼ ótɑ́ɑre ébyɛ̂l mɑ̂ mʉrʉ̂m nyɑ́, nye ɨ́ jɑlɑ le ejweŋɔɔ̌ Nzyɛ̌m.”
42002024	Bé ntémé, bé ɑ́ si to jwe minjwéɑ́ Kɑ́lɑr Nzyɛ̌m ɑ́ lɛ́ɛ ó, bé jwêʼ mí. Yé ɑ́ be tilɑ́ ó: “Jwéʼ gɑ́ Nzyɛ̌m minjwéɑ́, nkʉ̂ bidúdúó bíbɑ́, nkʉ̂ mepɨbɑɑ mebɑ́.”
42002025	Ɨ́ Yerʉ́zɑlɛm, yé ɑ́ be ó e nyʉ́ʉ́ mʉ̂r, díé lé Siméon. Nye ɑ́ be ó tîtyěl mʉr le ebuú jwɑ́ɑwǒ Nzyɛ̌m. Nye ɑ́ didi ó, lɨ́ ebóno mʉ̂r ngɑ́ bɑ́ʼɑ̌ gbɑ̂ bʉ̂r o bé Ɨ́zrɑɛ̂l nkul ɨ́ miléme nyɑ́. Sísǐm mé Nzyɛ̌m ɑ́ be ó, e né.
42002026	Sísǐm mé Nzyɛ̌m ɑ́ si boo lɛ́ɛ e né ó, nye ɑpɑ̌ jwe, nye óbee mʉ̂r Nzyɛ̌m ɑ́ lœm múló mé jǿø nyɑ́.
42002027	Jɔʼ yɑɑ́, nye ntɔ̂ʼ tô mpɑ́h Nzyɛ̌m, mpʉ̌ Sísǐm mé Nzyɛ̌m ɑ́ tɨ́e nye yɨ́. Nó ɨ́ jɔʼ óbyɛ̂l mé Yésʉs bé ɑ́ pyɑ̂l e mwɑ̂n wɔ́ɔ́ lɨ́ enzě lóŋlo étié Kɑ́lɑr Nzyɛ̌m ɑ́ tyêl obyɛ̂l o bwɑ́ ó bʉrʉ̂m lɨ́,
42002028	Siméon nzě nkɛ́ɛ mwɑ̂n wɑɑ́ ɨ́ mebó mé, nzě jwě Nzyɛ̌m kûm. Nye ó:
42002029	«Dɑ̂ ɛ̌, gʉ́ kʉ́ sɑ̂ mpʉ gó ɑ́ pɑ kɛʼ me yɨ́. Gʉ́ sɑ̂ ó, me lɑ́ŋɑɑ ɨ́ cwiʼ yɨ̂ʼ le mepyɛblɑ ɨ́ léme.
42002030	Ebě, míh mɑ̂m, mɨ́ beě cwiʼ yô,
42002031	cwiʼ gó ɑ́ komlo ɨ́ míh bíkúl bí bʉ̂r bíbyɛ̂h yɨ́.
42002032	Mwɑ̂n nyɑ̂, nye óbe ó njʉl ngɑ́ kʉn bíkúl bíswîh ó, byé gʉ́ŋɑɑ go wɨ́. Bʉr bô, bʉr o bé Ɨ́zrɑɛ̂l, bé óbuú sêʼlɔɔ ɨ́ nye.»
42002033	Sɔ́ŋ, bé e nyɔ̌ŋ mé Yésʉs ɑ́ be ó lɨ́ ebuú kɑ̂m mékɑ̌n Siméon ɑ́ cɨ, dumo e Yésʉs mɑ́.
42002034	Píe tɨ̂, Siméon nzě syɛɛ bé mecyéelé, lɨ́ elɛ́ɛ e Mɑrie, nyɔ̌ŋ mé Yésʉs ó: «Mwɑ́n nyɑ̂, nye ó wɑɑ́ Nzyɛ̌m ɑ́ ntɨh ó, nye cwêhlɑɑ bɑɑ́ o dí ebeně Nzyɛ̌m bɑ́, le egbɛl bɑɑ́ o dí ekpɛl nyé bɑ́ sí. Nye óbe ó le jweʼle, lɨ́ elɛ̂ʼle nkûl mé Nzyɛ̌m. Bʉ́ʉ́ bʉ̂r bɨ́ɛ, bé ókɛ́lɑ̌ jweʼle yé.
42002035	Nye ó sɑ́ ngɑ́ lɛ̂ʼlě mbi bíjøʼ bʉ̂r dí esʉsol ɨ́ milémé myɔ́ɔ́ bí. Guɑ mʉmɑ́ nyɑ̂, ebúʼ, lé ókpɑ̂hlɑ gó ɨ́ léme mpʉ pɑ̂-sʉŋ ɨ́ jɔʼ gó óbee bé lɨ́ esɑ̂ nyé nó yɨ́.»
42002036	Yé ɑ́ be ntémé ó, e nyʉ́ʉ́ mʉ́mɑ́ ngwíhɑ milɔ̌b mé Nzyɛ̌m, díé lé Anne. Nye ɑ́ be ó mwɑ̂n mé Fɑnuɛ̂l, ɨ́ mpóʼo mé Áser. Nye ɑ́ be ó, nye mû sí buú jøm. Nye ɑ́ si bɑ̂ nyʉ́ʉ́ mʉ́rʉ̂m, bé e njʉ̂m wé wɑɑ́ jɑɑ́ dǐ njɨ mimbû nzɑɑngbɑ́,
42002037	njʉ̂m wé ntɔ̂ʼ jwe, nyɨɛ ntɔ̂ʼ lîʼ kúhó mʉ́mɑ́. Nye ɑ́ didi ó nó, tótôʼ, tó kumo mímbû mekɑ́m mwom e mimbú mínɑ̂. Nye ɑ́ bé ɑbɔ́ʼɑ e mpɑ́h Nzyɛ̌m. Nye ɑ́ sɨséɑ tɨ̂ʼ ó, móhó e pum. Nye ɑ́ bɨbe ó, lɨ́ eci méde e bijɔʼ, lɨ́ esú lé éjɨʼlɑ e Nzyɛ̌m.
42002038	Nó mpʉ̌ Siméon ɑ́ be lɨ́ elwib nó yɨ́, Anne ntɔ̂ʼ sîhle, nzě jwě Nzyɛ̌m kûm, nzě lwib e bʉr o bé e boo nɔ́ɔ́ bé ɑ́ didi bɑ́. Bé ntémé, bé ɑ́ si bóno mʉr ngɑ́ tɑ́ɑ̌ góo, le edwǐh kúl bʉ̂r o bé Ɨ́zrɑɛ̂l ɨ́ mpilɑ ébébe nyɑ́. Nye nzě lɛ́ɛ bʉ̂r ónɨ̌ bɨ́bɛ̂h sɑ́ yé ɑ́ dumo e mwɑ̂n wɑɑ́ yɨ́.
42002039	Jɔʼ óbyɛ́l mé Yésʉs, bé ɑ́ sil elóŋlo metié mé Dɑ̂ yɨ́, nó bé ɑ́ nze swîʼ e né ɨ́ sí Gɑlilê, tóŋɔɔ e né kwɑ́r nyɔ́ɔ́ Nɑzɑrɛ̂t.
42002040	Mwɑ̂n nzě gǿe le elɨl. Nye ɑ́ be ó lǿŋlɑ́ le ocwóó. Nye ɑ́ be ó, e metyɛʼ me mpóm mé Nzyɛ̌m.
42002041	Mimbú mímyɛ̂h, obyɛ̂l mé Yésʉs, bé ɑ́ be lɨ́ etʉ̂tǒ Yerʉ́zɑlɛm, lɨ́ etó bwɑl nzɔ́ɔ Pɑ́skɑ gʉ̂.
42002042	Mpʉ̌ Yésʉs ɑ́ be, nye mû e mimbû kɑ́m e mimbɑ́ yɨ́, nó ó bé ɑ́ nze kɑ tô, bɨ́bɛ̂h, mpʉ tûm nyɔ́ɔ́, nyé ɑ́ be yɨ́.
42002043	Mpʉ nzɔ́ɔ ɑ́ be, nyé osí síe yɨ́, bê nzě gbɛhɑ. Yésʉs nzě lîʼ ɨ́ Yerʉ́zɑlɛm, obyɛ̂l bé nzě swíʼɔɔ, bɨ́ɛ l'ɑgʉ́ɑ ó, sohó wɔ́ɔ́, wɨ́ lîʼ píhe.
42002044	Bé ɑ́ gʉgʉ́ɑ nzɨ́ e nzɨ̌ ó, bé e boo nɔ́ɔ́ ó dí sɔ́mɑ́. Nó bé ɑ́ nze cye móhó ntinɨ̂. Píe tɨ̂, bê nzě sɑn nyê, ntɔ̂ʼ sɑ́ŋɔɔ nyé kwɑ́ mimbyɛ́l myɔ́ɔ́ le osó bɔ́ɔ́, ɨ́ sɑ́ɑ, sɑ́ɑ, ɑbeɔɔ.
42002045	Bé ntɔ̂ʼ tó swîʼ, tó sɑ́ɑ nyé ɨ́ Yerʉ́zɑlɛm.
42002046	Bé ɑ́ kɑ to bee nye ó, lɨ́ elú élɛ̂l, ɨ́ mpɑ́h Nzyɛ̌m. Nye ɑ́ be ó témé olɛ̂ʼlɑ o métié. Nyɨɛ lɨ́ ejôʼlo bê, le ejî bé mecíɑ́.
42002047	Sɑ́ yɨ́yɛ̂h bé ɑ́ jóʼo nye lɨ́ elɛ́ɛ yɨ́, bé ɑ́ si kɑ̂m yê, ɨ́ wɨ́hɑɑ́ mbi ócwóó wé, le mimbi bíyɑlɑ́ nyé ɑ́ yɑlɑ mɔ́ɔ́ mécíɑ́ bí.
42002048	Jɔʼ óbyɛ́l bé, bé ɑ́ bee nye yɨ́, bé ntɔ̂ʼ kɑ̂m nyê. Nyɔ̌ŋ wé nzě jî e né ó: «Mwɑ́nɑ̌m, go kɑ sɑ́ bɨ́h mpʉʼ ɨ́ yé ɛ́? Pɑɑ́ bee: bɨ̌h e sʉ́ŋ, bɨ́ buú sɑ́ɑ gó, le esyɛ̌l bɑ́.»
42002049	Nó nyé ɑ́ nze lɛ́ɛ e bé ó: «Bɨ̌n sɑ́ɑ́ mé ɨ́ yé ɛ́? Nzê bɨ̌n bé ɑgʉ́ɑ ó, yé jɑlɑ ó, me díʼee ɨ́ mbɛ̌r mé Dɑ̂ ɛ̌?»
42002050	Bɨ́ɛ l'ɑgwɑ́ jóʼǒ sɑ́ nyé ɑ́ pʉgʉ kpɛl elɛ́ɛ bé yɨ́.
42002051	Nó bé e boo nɔ́ɔ́, bé ɑ́ swîʼ, tô Nɑzɑrɛ̂t. Nye ɑ́ si sɑ̂ bé mejóʼo. Nyɔ̌ŋ ɑ́ be lɨ́ ebɨbɑʼle mílɔ̌b myɑɑ́ mímyɛ̂h ɨ́ lémé wé tʉ́ŋlʉ̌.
42002052	Yésʉs nzě gǿe ɨ́ pɑ́ʼ nyʉ̂l, le etɔ́mɑ ɨ́ pɑ́ʼ ócwóó. Nó ó Nzyɛ̌m, bé e bʉr bɨ́bɛ̂h, bé ɑ́ bee ó, nye ó dí mwɑ̂n ebeɔɔ.
42003001	Yé ɑ́ be ó ɨ́ mbû kɑ́m e tɛ̂n Kɛ́ɛzɑ Tibɛ́rios ɑ́ tyɛ̂b njǿø yɨ́. Pɔ́ŋtus Pilɑ́tos ɑ́ be ó ngóvinɑ ɨ́ sí Yʉ́dɑ; Erôd nyɨɛ, ɨ́ sí Gɑlilê. Mɨ́ɔɔ́ wé Philippe ɑ́ be lɨ́ ejǿø mésí mé Itwirê ndu e Trɑkónitos. Lisɑníɑs nyɨɛ ɑ́ jǿø ó, sí Abilên.
42003002	Ánɑs, bé e Kɑyɨɑ́fɑ, bé ɑ́ be ó ojǿø o mpɑ́h Nzyɛ̌m ɨ́ jɔʼ gwɑ́r yɑɑ́. Nó ó Nzyɛ̌m ɑ́ nze lwib e Jeɑn, mwɑ̂n mé Zɑchɑrie, ɨ́ jɔʼ nyé ɑ́ didi ɨ́ lʉɑ́ yɨ́.
42003003	Píe tɨ̂, nye nzě jɑ nzɨ́ lɨ́ etô le elɛ́ɛ̌ lɔ́ɔ́ mé Nzyɛ̌m ɨ́ ngʉ́rɑ́ díbé Yɔrdên wɨ́wɛ̂h. Nye ɑ́ lɨlɛ́ɛ e bʉr ó, bé jwírɑɑ miléme, bé ɑ dúŋɔɔ, Nzyɛ̌m pɛ́ʼɛɛ bibɑɑ bí ébébe byɔ́ɔ́.
42003004	Nó syɛ́ɛlɑ yé yɑɑ́, yé ɑ́ si bɔmɑ e lɔ́ɔ́ ngwíhɑ milɔ̌b mé Nzyɛ̌m Ésɑïe ɑ́ tile ɨ́ kɑ́lɑr wé yɨ́, ó: “Mʉr, nye lɨ́ etyɛ̂b le túnó ɨ́ lʉɑ́ tʉ́ŋlʉ̌, lɨ́ elɛ́ɛ ó: Komlɑɑ gɑ́ nzɨ̌ mé Dɑ̂. Bɨ̌n ɑ tyél ménzɨ̌ mé ɨ́ lîm.
42003005	Menó, mé byéelɔɔ. Mecø̂ʼ ménɨ́nɨ́ɨ́ ndu e mɑɑ́ métwɑ́ʼwó, mé syéelɔɔ. Mɨmpɑʼɑ́ ndɨ́ mɨmbóó mɨmbóó é, myé sɨ́ʼɔ. Bɨgúmó ndɨ́ monkónó monkónó é, byé díʼe é swóoo.
42003006	Mʉr nyɨnyɛ̂h óbeě mpʉ̌ Nzyɛ̌m óciʼ mɨ́nɑ́ gɑ́ yɨ́.”
42003007	Entumo e bʉ̂r nzě nze ó, Jeɑn dúʼoo bê. Nó nyé ɑ́ lɛ́ɛ e bé ó: «Bɨ̌n bwɑ́ ó méjø̂l bɑ̂, nzé ɑ́ pʉgʉ cɨ̂l bɨ̌n ó, bɨ̌n bé e nkul ekɨ̂ŋ nkpɑ́ɑ mé Nzyɛ̌m ɨ́ jɔʼ nyé ngɑ́ lɛ̂ʼle bɨ́n lɑ̌ ɛ́?
42003008	Gúmɑ́ɑ́ gɑ́ mimpɑŋ mi mpúmó mi dí ejɑlɑ e bʉr o mû sí jwirɑ míléme bɑ́. Atɑ́ɑre gɑ́ le elɛ́ɑ pɑ́ʼ nyɨ́n ó: “Ɨ́ pɑ́ʼ gɑ́ wɨ́nɑ́, mɨnɑ́ gɑ́ bɨɛ, bé e sɔ́ŋ ó, Abrɑhɑm,” ebě, mě lɛ́ɛ́ bɨ́n ó, Nzyɛ̌m, nye óbɛ̌m liŋ mékóʼ mɑ̂ʼ bwɑ́ mé Abrɑhɑm!
42003009	Num nzǿø, wé mû ó ɨ́ cɑ̌r lɨ́ ecíʼe míkɑɑlé bílɨ́ nko ménzuʼ. Nye ócwɛ̌l lɨ́ yɨ́yɛ̂h dí ɑgúmo mímpɑ̌ŋ mi mpúmó yɨ́, guho yé lɨ́ ebéʼé é siʼe.»
42003010	Entumo e bʉ̂r nzě jî e né ó: «Á nó, bɨ̌h bé ɨ́ jɑlɑ le esɑ̂ yé ɛ́?»
42003011	Nye ntɔ̂ʼ lɛ́ɛ e bé ó: «Mʉr dí e mikɑ́n mímbɑ́ nyɑ́, nye dwíhɨɨ gúú. Nye ɑ jwé mʉ̂r dí ɑbe e kɑ́n nyɑ́. Mʉr dí ɨ́ twíhɑ mede nyɑ́, nye pɛ́ʼɛɛ mʉr dí ɨ́ nzɑ nyɑ́!»
42003012	Onøɑ ó mɔnɨ́ tœ́ɑ, bé ntémé, bé ɑ́ si nze, lɨ́ enzě duŋɔɔ. Bê nzě jî e Jeɑn ó: «Lɛ̂ʼlɑ, bɨ̌h bé ɨ́ jɑlɑ le esɑ̂ nyɑ́?»
42003013	Nye ó: «Ayɨ́ nʉɑ gɑ́ mɔnɨ́ tœ́ɑ, ntɑɑ̌ bím njǿø wɨ́n ɑ́ lɛ́ɛ ó, bɨ̌n nʉ́ŋɑɑ yɨ́!»
42003014	Bisójɑ ntémé nzě jî e né ó: «Bɨ̌h bɨɛ ntémé, bé ɨ́ jɑlɑ le esɑ̂ nyɑ́?» Nye ó: «Ayɨ́ nʉɑ gɑ́ mɔnɨ́ e nkul, nkʉ̂ e nzɨ̌ bilɛ̌ʼ. Bónɑ́ɑ́ gɑ́ enʉɑ̌ bím myɛ́nɑ bé ɑ́ be ó, bé ójɛ́nɑ bɨ́n mɑ́.»
42003015	Bʉr bɨ́bɛ̂h, bé ɑ́ be ó lɨ́ ebóno Mʉ̂r Nzyɛ̌m ɑ́ lœm múló mé jǿø nyɑ́. Bé ɑ́ be ó lɨ́ elwiblɑ pɑ́ʼ nyɔ́ɔ́ ó, Jeɑn óbɛ̌m be mʉ̂r wɑɑ́.
42003016	Jeɑn nzě lɛ́ɛ bɨ́bɛ̂h ó: «Mɛ̌m du bɨ́n ó, e medíbé. Yé e nyʉ́ʉ́ mʉ̂r dí e nkul jǿø, lɑɑ mé nyɑ́. Nye lɨ́ enze. Mɛm, mé ɑbě tyé mʉ̂r dí ó, me tíyɨɨ mikǒl mí ósípɑh myé nyɑ́. Nyɨɛ ó ngɑ́ du bɨ́n e Sísǐm mé Nzyɛ̌m ndu e siʼe.
42003017	Nyě e pyɛbɑ ɨ́ mebô. Nye ógwɑ́mle ébɛhɛɛ lé, lwɑ̂l mpúmó. Nye ókomo mílɔ́lɑ́ ɨ́ nkunɑ. Sɑ̂ gwɑ́r, nyé onʉɑ mpʉ́n, sʉ ɨ́ siʼe dí ɑdímedime yɨ́.»
42003018	Nó nyé ɑ́ nze bɑʼɑ tɨ́e bé ɨ́ myúú mílɔ̌b ɨ́ buo buo, le elɛ́ɛ bé Mbɨɑmbɨɑ Lɔ́ɔ.
42003019	Nó yé ɑ́ be nɑ́ɑ̌ ó, ngóvinɑ Erôd ɑ́ be ó sí dɛn Erodiɑ̂d, myɑɑ́ tʉ́l wé, di e nye. Nye ntémé ɑ́ be ó sí sɑ̂ byúú bísɑ́ bí ébébe é buo buo. Jɔʼ yɑɑ́ yíyɛ̂h, Jeɑn ɑ́ bɨbe ó, lɨ́ elɨlɛ̂ʼle nyé mebébe nyé ɑ́ be lɨ́ esɨsɑ̂ mɑ́.
42003020	Nó Erôd ɑ́ nze kɛl yʉ́ʉ́ syɛ́ɛlɑ ébébe tɨ̂: gbɑ̂ Jeɑn ɨ́ mbʉʼ.
42003021	Mpʉ éntumo e bʉ̂r, lé ɑ́ be lɨ́ etó duŋɔɔ yɨ́, Yésʉs ntémé ɑ́ si tô. Jɔʼ nyé ɑ́ sil eduŋɔɔ yɨ́, le nyé ɑ́ kʉ jɨʼlɑ e Nzyɛ̌m, lě jʉ́o ntémé ɑ́ bɔ́ɑ.
42003022	Sísǐm mé Nzyɛ̌m nzě sulǒ mpʉ épɨbɑɑ, nzě berwo nyé ɨ́ nyʉ̂l. Ecyêl nzě duho ɨ́ jʉ́ó kʉ́, lɨ́ elɛ́ɛ ó: «Go ó mwɑ̂n wɑ̌m mé dí ɨ́ buú kpɛl nyɑ́. Sʉhʉʉ yɑ̂m yɨ́yɛ̂h, yé e go.»
42003023	Yésʉs ɑ́ tɑ́ɑre syɛ́ɛ́ yé ó, nye mû kúnókúno e mimbû mekɑ́m mélɛ̂l. Bʉr, bé ɑ́ jøʼ ó, yé ó mwɑ̂n mé Joseph, ɑ́ be mwɑ̂n mé Éli nyɑ́.
42003024	Éli ɑ́ be ó mwɑ̂n mé Mɑtɑ̂t; Mɑtɑ̂t, mwɑ̂n mé Levî; Levî, mwɑ̂n mé Mɛlkî; Mɛlkî, mwɑ̂n mé Yɑnɑyɨ̂; Yɑnɑyɨ̂, mwɑ̂n mé Joseph;
42003025	Joseph, mwɑ̂n mé Mɑtɑtíɑs; Mɑtɑtíɑs, mwɑ̂n mé Amôs; Amôs, mwɑ̂n mé Nɑûm; Nɑûm, mwɑ̂n mé Eslî; Eslî, mwɑ̂n mé Nɑgɑî;
42003026	Nɑgɑî, mwɑ̂n mé Mɑ́ɑt; Mɑ́ɑt, mwɑ̂n mé Mɑtɑtíɑs; Mɑtɑtíɑs, mwɑ̂n mé Semeyɨ̂n; Semeyɨ̂n, mwɑ̂n mé Yósek; Yósek, mwɑ̂n mé Yodɑ̂;
42003027	Yodɑ̂, mwɑ̂n mé Yoɑ́nɑn; Yoɑ́nɑn, mwɑ̂n mé Resɑ̂; Resɑ̂, mwɑ̂n mé Zorobɑbɛ̂l; Zorobɑbɛ̂l, mwɑ̂n mé Sɑlɑ́tyɛl; Sɑlɑ́tyɛl, mwɑ̂n mé Nɛrî;
42003028	Nɛrî, mwɑ̂n mé Mɛlkî; Mɛlkî, mwɑ̂n mé Ádi; Ádi, mwɑ̂n mé Kosɑ̂m; Kosɑ̂m, mwɑ̂n mé Elmɑ́dɑm; Elmɑ́dɑm, mwɑ̂n mé Ɛ̂r;
42003029	Ɛ̂r, mwɑ̂n mé Josué; Josué, mwɑ̂n mé Eliézer; Eliézer, mwɑ̂n mé Yórim; Yórim, mwɑ̂n mé Mɑtɑ̂t; Mɑtɑ̂t, mwɑ̂n mé Levî;
42003030	Levî, mwɑ̂n mé Siméon; Siméon, mwɑ̂n mé Yʉ́dɑ; Yʉ́dɑ, mwɑ̂n mé Joseph; Joseph, mwɑ̂n mé Yónɑm; Yónɑm, mwɑ̂n mé Eliɑkîm;
42003031	Eliɑkîm, mwɑ̂n mé Meleɑ̂; Meleɑ̂, mwɑ̂n mé Menɑ̂; Menɑ̂, mwɑ̂n mé Mɑtɑtɑ̂; Mɑtɑtɑ̂, mwɑ̂n mé Nɑtɑ̂n; Nɑtɑ̂n, mwɑ̂n mé Dɑvid;
42003032	Dɑvid, mwɑ̂n mé Yesê; Yesê, mwɑ̂n mé Óbed; Óbed, mwɑ̂n mé Bôɑz; Bôɑz, mwɑ̂n mé Sɑlɑ̂; Sɑlɑ̂, mwɑ̂n mé Nɑɑsɔ̂n;
42003033	Nɑɑsɔ̂n, mwɑ̂n mé Aminɑdɑ̂b; Aminɑdɑ̂b, mwɑ̂n mé Ádmîn; Ádmîn, mwɑ̂n mé Arnî; Arnî, mwɑ̂n mé Ézrɔm; Ézrɔm, mwɑ̂n mé Pɑrɛ̂s; Pɑrɛ̂s, mwɑ̂n mé Yʉ́dɑ;
42003034	Yʉ́dɑ, mwɑ̂n mé Jɑcob; Jɑcob, mwɑ̂n mé Isɑɑc; Isɑɑc, mwɑ̂n mé Abrɑhɑm; Abrɑhɑm, mwɑ̂n mé Tɑ́rɑ; Tɑ́rɑ, mwɑ̂n mé Nɑkɔ̂r;
42003035	Nɑkɔ̂r, mwɑ̂n mé Serʉ̂k; Serʉ̂k, mwɑ̂n mé Rɑgɑ́os; Rɑgɑ́os, mwɑ̂n mé Fɑ́lɛk; Fɑ́lɛk, mwɑ̂n mé Ébɛr; Ébɛr, mwɑ̂n mé Sɑlɑ̂;
42003036	Sɑlɑ̂, mwɑ̂n mé Kɑyɨnɑ̂m; Kɑyɨnɑ̂m, mwɑ̂n mé Arpɑksɑ̂d; Arpɑksɑ̂d, mwɑ̂n mé Sɛ̂m; Sɛ̂m, mwɑ̂n mé Nóe; Nóe, mwɑ̂n mé Lɑ́mɛk;
42003037	Lɑ́mɛk, mwɑ̂n mé Mɑtusɑ́lɑ; Mɑtusɑ́lɑ, mwɑ̂n mé Énɔk; Énɔk, mwɑ̂n mé Yɑ́rɛd; Yɑ́rɛd, mwɑ̂n mé Mɑlelɛ̂l; Mɑlelɛ̂l, mwɑ̂n mé Kɑyɨnɑ̂n;
42003038	Kɑyɨnɑ̂n, mwɑ̂n mé Énɔs; Énɔs, mwɑ̂n mé Sɛ̂t; Sɛ̂t, mwɑ̂n mé Ádɑm; Ádɑm ɑ́ be ó mwɑ̂n mé Nzyɛ̌m.
42004001	Yésʉs mû lǿŋlɑ́ e Sísǐm mé Nzyɛ̌m nɛ́ɛ: nye ntɔ̂ʼ duhǒ díbé Yɔrdên. Bé e Sísǐm mé Nzyɛ̌m ó b'ɑ́ be ɨ́ lʉɑ́.
42004002	Sɔ́ŋ meleme ntɔ̂ʼ bóblo nyé gʉ̂, tɑ̂ŋ melû mekɑ́m ménɑ̂. Ɨ́ melû mɑɑ́, nye ɑ́ bɨbe ó, ɑdě sɔ̂ʼ. Nye nzě jóʼo nzɑ̂ píe tɨ̂.
42004003	Sɔ́ŋ meleme ntɔ̂ʼ lɛ́ɛ e Yésʉs ó: «Yé bé go ó Mwɑ̂n mé Nzyɛ̌m nó, lɛ́yɨ́ɨ́ e mekóʼ mɑ̂ʼ ó, mé líŋɑɑ mede!»
42004004	Yésʉs ntɔ̂ʼ lɛ́ɛ e né ó: «Yê cɛmɑ́ ó: “Mʉr, nyé ɑbe e nkul eciʼě njɨ ɨ́ lɔ̌b méde mé omér.”»
42004005	Sɔ́ŋ meleme, wê nzě nʉɑ nyé nɑ́ɑ̌, nzě lɛ̂ʼle nyé mesí mɨ́mɛ̂h jɔʼ gwɑ́r.
42004006	Nye nzě lɛ́ɛ e né ó: «Me ójwe gó nkul nyɨnyɛ̂h ɨ́ mesí mɑ̂ʼ mɨ́mɛ̂h, le okúm le ogbɑɑ o tɨ̂. Me ɑ́ si boo jweŋɔɔ byé ó, me jwêʼ mʉr nyɨnyɛ̂h mé kpɛ̂l nyɑ́.
42004007	Gó bɨ́ʼ mébóó sí ɨ́ mpǒm nyɑ̌m nó, bisɑ̂ bínɨ̌ bíbyɛ̂h, byê di byɑɑ́ byô.»
42004008	Yésʉs ntɔ̂ʼ yɑlɑ e né ó: «Heʼé, yê tilɑ́ ó: “Jwéʼ Dɑ̂, dí Nzyɛ̌m gǒ nyɑ́, kûm. Go ɑ jwé júu, njɨ nye omér.”»
42004009	Sɔ́ŋ meleme, wê nzě bɑ́ʼɑ̌ nʉɑ nyê, nzě tô e né ɨ́ Yerʉ́zɑlɛm, nzě tyêl nyé ɨ́ mié mpɑ́h Nzyɛ̌m kʉ́. Nye e né ó: «Yé bé go ó Mwɑ̂n mé Nzyɛ̌m nó, lyɑ́hɑ́ɑ!
42004010	Ebě, yê tilɑ́ ó: “Nzyɛ̌m ólómlo gó beéngeles bé, bé ónzě kɑmle e go.”
42004011	Yê cɛmɑ́ ntémé ó: “Bé óbyɛɛle gó e mebó mɔ́ɔ́. Sɨ́ɑ̌ yɑɑ́ ó kʉ̌ ngɑ́ be, ɑbɨmɑ gó lɨ́ ekóʼ yɨ́.”»
42004012	Yésʉs nzě yɑlɑ e né ó: «Heʼé, ebě, yê tilɑ́ ó: “Ayɨ́ bóblǒ Dɑ̂, dí Nzyɛ̌m gǒ nyɑ́.”»
42004013	Ɨ́ jʉ̌ʼ sɔ́ŋ meleme ɑ́ sil ebóblo nyé mimbi mímyɛ̂h yɨ́, wé ntɔ̂ʼ pʉʼɑ gúmó Yésʉs ɑ́ be yɨ́, lɨ́ ebóno lʉ́ʉ́ dʉ́o.
42004014	Yésʉs ntɔ̂ʼ tô sí yé Gɑlilê, nye mû lǿŋlɑ́ e nkul Sísǐm mé Nzyɛ̌m. Bʉr nzě gɔ́nɑ le elɛ́ɛ mílɔ́ɔ, dumo e nye, ɨ́ sí yɑɑ́ yɨ́yɛ̂h.
42004015	Nye nzě lɨlɛ̂ʼle bʉ̂r ɨ́ mempɑ́h bísulɑ́ mɔ́ɔ́. Bʉr bɨ́bɛ̂h bé ɑ́ jʉjóʼo nye bɑ́, bê nzě sêʼlɔɔ nyê.
42004016	Yésʉs nzě tô kwɑ́r nyé, Nɑzɑrɛ̂t, gúmó nyé ɑ́ bwɑʼ mʉr yɨ́. Móhó sɑ́bɑt, wê nzě pyɑ̂l. Nye nzě nî ɨ́ mpɑ́h sulɑ́, ebě, yé ɑ́ boo be ó ɨ́ metum mé. Nó nyé ɑ́ nze tyɛ̂b tîtyěl, lɑ́ɑ̌ pêh Kɑ́lɑr Nzyɛ̌m.
42004017	Bê nzě jwe nyé kɑ́lɑr ngwíhɑ milɔ̌b Ésɑïe ɑ́ tile nyɑ́. Nye nzě bɛ́ɛ kɑ́lɑr, kœ̌b gúmó yé ɑ́ be tilɑ́ ó:
42004018	«Bɨ̌h e Sísǐm mé Nzyɛ̌m ó mû. Nzyɛ̌m ɑ́ lœm me múlo ó, me tôʼ le etúnǒ Mbɨɑmbɨɑ Lɔ́ɔ́ wé kwɑ́ bɑɑ́ntéʼenteʼe o bʉ̂r. Nye ɑ́ lómo me ó, me tôʼ le elɛ́ɛ míkómó ó, mí pɛʼɔɔ. Me lɛ́yɨɨ ntémé bɑɑ́ o dí e ntím bɑ́ ó, bé mû ó lɨ́ ebee. Me lɛ́yɨɨ bɑɑ́ o dí ejɑʼrɑ e mpêl bɑ́ ó, bɨ́ bírɔɔ.
42004019	Me lɛ́yɨɨ bʉr bɨ́bɛ̂h ó, mbú Dɑ̂ Nzyɛ̌m ɑ́ kɛʼ ó, nye ócǿɑ e bʉr wɨ́, wɨ́ pyɑ̂l.»
42004020	Nó ó Yésʉs ɑ́ nze dible kɑ́lɑr wɑɑ́, jwe mʉ̂r ɑ́ kʉkomo okɑ́lɑr bɑɑ́ nyɑ́. Nye ntɔ̂ʼ di sí. Bʉr bɨ́bɛ̂h o b'ɑ́ be ɨ́ mpɑ́h sulɑ́ bɑ́ ntɔ̂ʼ bɨʼɔɔ nyé mejwôʼlʉ ɨ́ nyʉ̂l ɨ́ tooobó.
42004021	Nó nyé ɑ́ nze lɛ́ɛ bé ó: «Mûh, péh lɔ́ɔ́ Kɑ́lɑr Nzyɛ̌m bɨ̂n jóʼó nɨ̌, yɨ́ dirɑ.»
42004022	Bʉr bɨ́bɛ̂h, bé ɑ́ si sêʼle sɑ́ nyé ɑ́ sɑ̂ yɨ́, le ekɑ̂m Yésʉs ɨ́ mimbɨɑmbɨɑ mékɑ̌n nyé ɑ́ cɨ mɑ́. Bé ntémé nzě lɛ́ɛ ó: «Ntʉ́ʼ mwɑ̂n mé Joseph nyɑ̂ʼ ɑ̌?»
42004023	Nó nyé ɑ́ nze lɛ́ɛ e bé ó: «Bɨ̌n dǐ lɛ́ɛ mé yé? Abe e mesónó, bɨ̌n bé ólɛ́ɛ̌ nɑ́ɑ̌ mûh ó, me sɑ̂ʼ bɨ̌n sɑ́ kɨkɛnɑ dí elɛ́ɛ yɨ́, ó: “Dɔ́brɑ, pɑɑ́ nyɛɛ́ jomo gó mʉr tɨ̂.” Ntémé, bɨ̌n bé ólɛ́ɛ e me ó: “Sɑ́ʼ bɨ́h wɑ̂ʼ ɨ́ sí gó ɑ́ byɛ̂l yɨ́ mbi mésimɑ́ bɨ́h jʉ́jóʼó ó, gó ɑ́ sɑ̂ ɨ́ Kɑpernɑ́ʉm mɑ́.”»
42004024	Yésʉs nzě kɛl mékɑ̌n mɑ̂ʼ ó: «Mě lɛ́ɛ́ bɨ́n lɨ́ otyeetye ó, ɑbe e ngwíhɑ milɔ̌b ngwɑ́r dí enʉŋɔɔ̌ mbɨ̂mbɨɑ́ ɨ́ sí yé.
42004025	Mě lɛ́ɛ́ bɨ́n lɨ́ otyeetye ó, yé ɑ́ be ó e mikúhó mí bʉ́bɑ́ ɨ́ buo buo ɨ́ sí Ɨ́zrɑɛ̂l ɨ́ melû mé Élie, jɔʼ mpíé ɑ́ be ɑkɑ̌ nǿø tɑ̂ŋ mimbú mílɛ̂l e pêh yɨ́. Nzɑ ɑ́ si nyɑŋlɑ ɨ́ sí yɨ́yɛ̂h.
42004026	Sɑ̂ gwɑ́r, Nzyɛ̌m ɑ́ bé ɑcyěn Élie kwɑ́ gúú kúhó Ɨ́zrɑɛ̂l. Nye ɑ́ jɑɑ lómo nye ó, njɨ kwɑ́ bʉr ó Sidɔ̂n bé omér, ɨ́ kwɑ́r Sɑ́rɛptɑ, gúmó kúhó mʉ́mɑ́, wé ɑ́ didi yɨ́.
42004027	Minzɨ̂nzɑ̌m, myé ɑ́ be ɨ́ buo ɨ́ sí Ɨ́zrɑɛ̂l ɨ́ jɔ̌ʼ Élisée ɑ́ be ngwíhɑ milɔ̌b mé Nzyɛ̌m yɨ́. Sɑ̂ gwɑ́r, nye ɑ́ bé ɑciʼ myɑɑ́ myé ɑ́ be gʉ̂ʼ mí, njɨ Nɑɑmɑ̂n, mʉr Siríɑ.»
42004028	Bʉr o b'ɑ́ be ɨ́ mpɑ́h sulɑ́ bɑ́, bɨ́bɛ̂h, bé ɑ́ be ó, bé mû le ebúʼ ɨ́ miléme lɨ́ ejóʼo mékɑ̌n ménɨ̌.
42004029	Bê nzě so nyé ɨ́ nkɑnɑ, tínɔɔ nyé lɨ́ odumo o kwɑ́r, gúmó mbéʼé, wé ɑ́ be yɨ́, lɨ́ esú lé énzéŋle nyé tɨ̂ʼ sí.
42004030	Sɑ̂ gwɑ́r, Yésʉs ɑ́ si lɑɑ témé entumo e bʉ̂r lɑɑ́, tô.
42004031	Yésʉs ɑ́ si bɑʼɑ tô Kɑpernɑ́ʉm, nyʉ́ʉ́ kwɑ́r ɨ́ sí Gɑlilê. Nye nzě bɑ́ʼɑ̌ jwe bʉ̂r milɛ́ʼlɑ́ ɨ́ móhó sɑ́bɑt.
42004032	Bé ɑ́ be ɨ́ buú kɑ̂m mbi mílɛ́ʼlɑ́ nyé ɑ́ jwijwe bé mí, ebě, nye ɑ́ jwe myé ó, e nkul jǿø.
42004033	Ɨ́ sɔ́mɑ́ bʉ̂r o b'ɑ́ be ɨ́ mpɑ́h sulɑ́ bɑ́, nyʉ́ʉ́ ɑ́ be ó e sísǐm mélwɑʼwo. (Nɑ́ɑ̌ yé ó, nye ɑ́ be ó le eleme.) Eleme, lê nzě tíne nyé ó, nye címɑɑ kʉ́kʉ́ le elɛ́ɛ ó:
42004034	«Ywííí, Yésʉs, mʉr Nɑzɑrɛ̂t, mɨnɑ́ e go bé e wɑ́ɑ̌ lɔ̌b ɛ̌? Nzê go nzé ó, nzě sîl bɨ́h ɛ̌? Mɨ́ gʉ́ɑ gô. Go ó Mʉr mé Nzyɛ̌m dí ci nyɑ́!»
42004035	Yésʉs ntɔ̂ʼ nkɑ́ŋlɑ le eleme. Nye e lé ó: «Diblɑɑ̌ num nɑ́ɑ̌. Duhɑɑ mʉ̂r nɨ̌ ɨ́ nyʉ̂l.» Eleme lɑɑ́ nzě nkɛŋ mʉ̂r nɨ̌ sí témé bʉr bɑɑ́ bɨ́bɛ̂h, ntɔ̂ʼ duho nyé ɨ́ nyʉ̂l, ɑsɑ̂ nyé ebébe.
42004036	Bʉr bɨ́bɛ̂h nzě kɑ̂m, nzě gɔ́nɑ le elwiblɑ pɑ́ʼ nyɔ́ɔ́ ó: «Wɨ̂ʼ mbi mékɑ̌n duho wó? Nyě e nkul jǿø dí ó, nye lɨ́ ejǿø mísísǐm mélwɑʼwo, myê bɑ́nɑ̌ duho!»
42004037	Kûm nyé nzě myɑŋlɑ ɨ́ sí yɑɑ́ yɨ́yɛ̂h.
42004038	Yésʉs nzě duho ɨ́ mpɑ́h sulɑ́ nyɑɑ́, nzě tô mbɛ̌r mé Simon. Cǐ mʉmɑ́ mé Simon ɑ́ be ó nɑ́ɑ̌ lɨ́ ebíle, nyʉ̂l lɨ́ ejúo ɨ́ bɨl bɨl. Nó bé ɑ́ nze jî e Yésʉs ó, nye cíʼɨɨ nye.
42004039	Yésʉs ntɔ̂ʼ tyɛ̂b bɑ̌ʼ e né, nzě nkɑ́ŋlɑ le ekpɑɑ. Ekpɑɑ lɑɑ́ ntɔ̂ʼ síe. Mʉmɑ́ nɨ̌ ntɔ̂ʼ gbɔlwɑ sí, nzě tɑ́ɑre éséɑ e bê.
42004040	Yé ɑ́ be ó, yé mû bíí kʉ̌ʼ, bʉr bɨ́bɛ̂h bé ɑ́ be e mimbêl mimbi mimbi bɑ́, bé ntɔ̂ʼ nkɛ́ɛ myê, tóŋɔɔ e myé kwɑ́ mé Yésʉs. Nye ɑ́ jɑɑ kɛl bé ó, njɨ mebô, bé ntɔ̂ʼ ciʼe.
42004041	Meleme ɨ́ buo buo, mé ɑ́ be ó lɨ́ eduho bʉ̂r ɨ́ menyʉ̂l. Mé ɑ́ si bʉ̂ bícím, lɛ́ɔɔ ó: “Go ó Mwɑ̂n mé Nzyɛ̌m!” Nó ó Yésʉs ɑ́ nze nkɑ́ŋlɑ e meleme mɑɑ́, pɨr mé lwǐb, ebě, meleme mɑɑ́, mé ɑ́ si kʉ gʉ́ɑ ó, nye ó dí Mʉ̌r Nzyɛ̌m ɑ́ lœm múló mé jǿø nyɑ́.
42004042	Mɛ́n wé ɑ́ lɔ́mɑ nó, Yésʉs nzě pɔhwɑ, tô kʉ̌l, tô ɨ́ mɑ̂ lʉ̌n, súm nyé ɑ́ be nye omér yɨ́. Entumo e bʉ̂r nzě sɑ́ɑ nyê. Mpʉ bé ɑ́ bee nye yɨ́, bê nzě bii nyé ó, nye díʼee, ɑkɑ̌ líʼe bê.
42004043	Nó ó Yésʉs ɑ́ nze lɛ́ɛ e bé ó: «Yé jɨ ó, me tôʼ ɨ́ byúú bínkɑnɑ biswîh. Me túnɑɑ Mbɨɑmbɨɑ Lɔ́ɔ dí edumo e Mpóʼo mé Nzyɛ̌m wɨ́, ebě, Nzyɛ̌m ɑ́ lómo me ó, me sɑ̂ʼ nó.»
42004044	Nó nyé ɑ́ nze tô le elɛ́ɛ̌ lɔ́ɔ wɑɑ́ ɨ́ mempɑ́h bísulɑ́ mé ɑ́ bě sí Yʉ́dɑ mɑ́.
42005001	Ɨ́ lʉ́ʉ́ dʉ́o, Yésʉs ɑ́ si to tyɛ̂b lɨ́ ebʉ́m é mɑ̂ŋ mé Genezɑrɛ̂t. Nó éntumo e bʉ̂r, lé ɑ́ nze bɔmɑ nye ɨ́ nkɑ́. Bé ɑ́ nze ó, lɨ́ enzě jôʼlǒ lɔ́ɔ́ mé Nzyɛ̌m nyé ɑ́ tutúno wɨ́.
42005002	Nó nyé ɑ́ nze bee mɛ̂l mebɑ́ mityeelɑ́ ɨ́ pɨ̌n. Ojʉ̂l bé ósû o tɨ̂, bé ɑ́ si sulo ɨ́ mɛ̂l mɑɑ́, lɨ́ etó sohlɔɔ méntɑ́m mɔ́ɔ́.
42005003	Nó ó Yésʉs ɑ́ nze kɑlwo ɨ́ nyʉ́ʉ́ byɛ̂l, wɑɑ́ mé Simon. Nye ntɔ̂ʼ jɨʼlɑ e né ó, bé bɑ̂ cɛrɑ e pɨ̌n. Nye ntɔ̂ʼ dǐ ndîndǐl ɨ́ byɛ̂l, nzě nyɛl éjwe éntumo e bʉ̂r milɛ́ʼlɑ́.
42005004	Jɔʼ nyé ɑ́ sil elɛ̂ʼle bé yɨ́, nye e Simon ó: «Síhlɑ́ɑ́ byɛ̂l dóló, gúmó dí ɨ́ díme yɨ́. Bɨ̌n e bʉr ó njoo yô, bɨ̌n ɑ súl méntɑ́m mɨ́n ɨ́ gúmo yɑɑ́.»
42005005	Simon ntɔ̂ʼ yɑlɑ e né ó: «Lɛ̂ʼlɑ, bɨ̌h bɨ́ siɑ e túú lɨ́ esɑ́ɑ ósû pum ntinɨ̂, ɑmɛ̂r sɔ̂ʼ. Dɑmɑ́ jóʼo nó, me óguho méntɑ̂m ó ɨ́ lɔ̌b lwǐb yô.»
42005006	Nó ó bé ɑ́ nze guho mentɑ̂m yɨ́. Osû, bê nzě køɑ tɨ̂ʼ ɨ́ buo buo. Mentɑ̂m ntɔ̂ʼ tɑ́ɑre ényɛɛ.
42005007	Bé ntɔ̂ʼ kwɑ̂b bʉ̂r ó njoo yɔ́ɔ́ bé ɑ́ be ɨ́ nyʉ́ʉ́ byɛ̂l bɑ́ ó, bé ntɑ́ɑ nzě kœb bé lɨ́ edulo méntɑ̂m ɨ́ medíbé. Bê nzě pyɑ́lɔɔ, kœbɔɔ bê. Osû bé ɑ́ pɛʼ ɨ́ mentɑ̂m bɑ́, bé ɑ́ si lóŋlo mɛ̂l mebɑ́ mɑɑ́. Mé ntɔ̂ʼ tɑ́ɑre édihlɨ ɨ́ medíbé ɨ́ lɔ̌b mpúo osû ndu e medile me tɨ̂.
42005008	Jɔ̌ʼ Simon Pierre ɑ́ bee syɛ́ɛlɑ yɑɑ́ yɨ́, nye ntɔ̂ʼ bɨʼ mébóó sí ɨ́ mpǒm mé Yésʉs. Nye e né ó: «Dɑ̂ ɛ̌, ɑyɨ́ di bɑ̌ʼ e me, ebě, me ó mʉrʉ̂m dí syɛ̂l misyóm nyɑ́.»
42005009	Simon ɑ́ be ó lɨ́ ejóʼo ékɛ̂n ɨ́ buo buo. Bʉr o bé le onɔ́ɔ́ bé ɑ́ be bɑ́, bé ntémé, bé ɑ́ si jóʼo ekɛ̂n jøʼ gwɑ́r yɑɑ́, ebě, osû bé ɑ́ kɑ jʉ̂ bɑ́, bé ɑ́ be ɨ́ buú buo.
42005010	Jɑcques, bé e Jeɑn, bwɑ́n mé Zebedê, bé ntémé ɑ́ be lɨ́ ejóʼo ékɛ̂n lɑɑ́. Bé e Pierre ó b'ɑ́ syɛŋɑ mebô lɨ́ ebwɑ̂m byɛ̂l wɑɑ́. Yésʉs nzě lɛ́ɛ e Simon ó: «Sɑ́ ɑkpɛ́ɛ. Tɑ́ɑre ɨ́ bɑ́ɑ́nɑ̂, go óbe ó ndul bʉr.»
42005011	Nó ó bé ɑ́ nze syel mɛ̂l mɔ́ɔ́ ɨ́ pɨ̌n, nzě líʼe bísɑ́ byɔ́ɔ́ bíbyɛ̂h, dúŋɔɔ̌ Yésʉs.
42005012	Jɔ̌ʼ Yésʉs ɑ́ be ɨ́ yʉ́ʉ́ nkɑnɑ yɨ́, nye nzě bɔmɑ e nyʉ́ʉ́ mʉ̂r, nzɑ̌m ɨ́ nyʉ̂l ɨ́ nyʉɑ́. Mbeɑ́ nyé ɑ́ bee Yésʉs yɨ́, nye ntɔ̂ʼ kúrwo sí, píʼe mpóm ɨ́ bibwɑ̌h. Nye e né ó: «Dɑ̂ ɛ̌, gó kpɛ̂l nó, go óbɛ̌m ciʼ mê. Nyʉ̂l díʼee me ɨ́ deŋé.»
42005013	Yésʉs ntɔ̂ʼ syɛ̂m mbô, nzě kúnɑ e né. Nye e né ó: «Mɨ́ kpɛl. Nyʉ̂l díʼee go ɨ́ deŋé.» Tyé e tyé yɑɑ́, nzɑ̌m ntɔ̂ʼ síe mʉ̂r wɑɑ́ ɨ́ nyʉ̂l.
42005014	Yésʉs ntɔ̂ʼ lɛ́ɛ e né ó: «Alɛ́ɛ mʉ̂r mpʉ gô ciʼé yɨ́. Tó lɛ̂ʼle pɑ́rɑ nyʉ̂l nyǒ mpʉ nyé mû yɨ́. Go ɑ tó jwe mínjwéɑ́ Moïse ɑ́ lɛ́ɛ mí, bé nkʉ̂ pubo gô!»
42005015	Dɑmɑ́ jóʼǒ mpʉ̌ Yésʉs ɑ́ lɛ́ɛ nye nó yɨ́, lɔ́ɔ́ mʉ̂r wɑɑ́, wé ɑ́ si bu myɑŋlɑ, tó pyɑ̂l ɨ́ jɔʼ éntumo e bʉ̂r lé ɑ́ swɑ̂l, lɨ́ enzě jôʼlo mílɛ́ʼlɑ́ mé Yésʉs, le enzě sɑ́ɑ ntémé ó, nye pɛ́ʼɛɛ mekpɑɑ mɔ́ɔ́ yɨ́.
42005016	Tó kœb ó, Yésʉs nyɨɛ ɑ́ si dulo nyʉ̂l nyé, nzě tô ɨ́ bilʉ̌n, lɨ́ etó jɨʼlɑ.
42005017	Ɨ́ lʉ́ʉ́ dʉ́o, Yésʉs ɑ́ be ó lɨ́ ejwe éntumo e bʉ̂r milɛ́ʼlɑ́. OFɑrizyɛ̂n, le olɛ̂ʼlɑ o métié, bé ɑ́ be ó tɨ̂ʼ ɨ́ sɔ́mɑ́ yɑɑ́ mindîndǐl. Bé ɑ́ duho ó ɨ́ mekwɑ́r mɨ́mɛ̂h mé sí Gɑlilê le mɑɑ́ mé sí Yʉ́dɑ; bɑ̂ʼ duho ntémé Yerʉ́zɑlɛm. Nkul mé Nzyɛ̌m ɑ́ be lɨ́ enyɨ̂n ɨ́ nye ɨ́ ciʼɑ́ nyé ɑ́ ciciʼ bʉr wɨ́.
42005018	Nó bʉ́ʉ́ bʉ́rʉ̂m bé ɑ́ kɑ nze le enkɛ́ɛ̌ mbʉ́mbʉ́ʼ ɨ́ myɛɛlɑ wé. Bê nzě sɑ́ɑ nzɨ́ ekpɑ̂hlɑ e nzwoó wɔ́ɔ́ ɨ́ mpǒm mé Yésʉs, ɨ́ sɑ́ɑ, sɑ́ɑ, ɑbee.
42005019	Nó mpʉ bé ɑ́ be ɑbee gúmó bé cɨ́yɨɨ yɨ́, bê nzě bére ɨ́ mié kʉ́, ɨ́ mbɛ̌r Yésʉs ɑ́ be tɨ̂ʼ wɨ́, túbɔɔ égʉ́ɑ́ ɨ́ mié, ntɔ̂ʼ sulɔɔ̌ myɛɛlɑ nzwóó wɔ́ɔ́ tɨ̂ʼ lɨ́ egʉ́ɑ́. Mbêl wɔ́ɔ́ nzě sulɔɔ tɨ̂ʼ ɨ́ mpǒm mé Yésʉs, kwɑhɑ́ témé bʉr.
42005020	Mbeɑ́ nyé ɑ́ bee mpʉ bé ɑ́ jyɛ̂ʼwo e né yɨ́, nye ntɔ̂ʼ lɛ́ɛ ó: «Mʉr nyɑ̂, bibɑɑ bí ébébe lô, bí pɛʼɔɔ ɨ́ pɑ́ʼ gô!»
42005021	Nó ó ólɛ̂ʼlɑ o métié, bé le oFɑrizyɛ̂n, bé ɑ́ nze tɑɑre esóŋlo nye. Bé ó: «Nyɑ̂ʼ mʉ̂r dí esɑ̂ Nzyɛ̌m nkěh nyɑ̂, nye nzé? Nzé dí e nkul epɛʼ bíbɑɑ bí ébébě Nzyɛ̌m ɑ́ niʼe bí? Njɨ Nzyɛ̌m nye omér!»
42005022	Sɑ̂ gwɑ́r, Yésʉs ɑ́ be ɨ́ gʉ́ɑ mésónó bé ɑ́ sóŋlo nye mɑ́. Nó nyé ɑ́ yɑlɑ e bé ó: «Bɨ̌n bé lɨ́ esóŋlo ɨ́ milémé mín ɨ́ yé?
42005023	Yé dí ɨ́ kpɑ̂hwɑ lɨ́ esɑ̂? Le elɛ́ɛ e nzwoó ó: “Bɑɑ ébébe lô, yɨ́ pɛʼɔɔ”, nkʉ̂ lɛ́ɛ e né ó: “Gbɔlwɑ́ɑ. Bʉŋlɑ́ɑ!”?
42005024	Sɑ̂ gwɑ́r, mě gǿm ó, bɨ̌n gʉ́ŋɑɑ ó, Mwɑ̂n mé Mʉr ó dí e nkul jǿø ɨ́ sí yɨ̂ʼ lɨ́ esú ó, nye pɛ́ʼɛɛ bʉr bibɑɑ bí ébébě Nzyɛ̌m dí eniʼe bé bí.» Nye ntɔ̂ʼ lɛ́ɛ e mbʉ́mbʉ́ʼ ó: «Mě lɛ́ɛ́ gó ó, gbɔlwɑ́ɑ. Go ɑ nkɛ́ɛ́ joó yô. Go ɑ tó kwɑ́r nyǒ.»
42005025	Tyé e tyé yɑɑ́, mʉ̌r nɨ̌ nzě gbɔlwɑ ɨ́ míh mé bʉ̂r bɨ́bɛ̂h, ntɔ̂ʼ nkɛ́ɛ̌ myɛɛlɑ nyé ɑ́ pɑ nkɛ́ɔɔ tɨ̂ʼ wɨ́, ntɔ̂ʼ tô mbɛ̌r wé, tô le ejwě Nzyɛ̌m kûm.
42005026	Bʉr bɨ́bɛ̂h, bé ɑ́ si kɑ̂m syɛ́ɛlɑ yɑɑ́, ntɔ̂ʼ jwě Nzyɛ̌m kûm, le ejóʼo bʉ́ɑ́. Bé ó: «Mɨnɑ́ bɨ́ bee gɑ́ bisɑ́ bí ékɑ̂m mûh!»
42005027	Píe tɨ̂, Yésʉs nzě tô kʉ̌l, tó bɔmɑ e nøɑ mɔnɨ́ tœ́ɑ. Díé lé, Levî. Nye ɑ́ kœb nye ó ndîndǐl ɨ́ gúmó nyé ɑ́ nʉnʉɑ mɔnɨ́ tœ́ɑ yɨ́. Nye nzě lɛ́ɛ e né ó: «Dúʼóó mê!»
42005028	Levî ntɔ̂ʼ mɔɑ sí, líʼe bísɑ́ byé bíbyɛ̂h, dû Yésʉs.
42005029	Nó Levî ɑ́ nze tyêl ɑ́nɨ̂nɨ̂n nzɔɔ lɨ́ esohǒ Yésʉs ɨ́ mbɛ̌r wé. Nye ɑ́ si bɑ́ŋle bʉ́ʉ́ ónøɑ ó mɔnɨ́ tœ́ɑ ɨ́ buo buo, bé e bʉ́ʉ́ bʉ̂r oswîh. Bé ɑ́ be ó lɨ́ ede, bé e boo nɔ́ɔ́.
42005030	OFɑrizyɛ̂n, bé le olɛ̂ʼlɑ o métié bé e boo nɔ́ɔ́ bé ɑ́ be nkɔ̌m mpwɑ́r bɑ́, bê nzě gɔ́nɑ le elwib ɨ́ bébe bébe dumo le ompʉ́n mé Yésʉs, le elɛ́ɛ ó: «Bɨ̌n bé lɨ́ ede méde le menyoʼ, bɨ̌n le onøɑ ó mɔnɨ́ tœ́ɑ le osyɛ̂l o mísyóm ɨ́ yé?»
42005031	Yésʉs ntɔ̂ʼ yɑlɑ e bé ó: «Minjɨ̂h, myé ɑjɨ ójomo o bʉ̂r. Mimbêl myé omér ó dí ejɨ bê.
42005032	Me ɑ́ bé ɑnzě jébe ótîtyěl o bʉ̂r. Me ɑ́ nze jébe ó, osyɛ̂l o mísyóm, ó bé jwírɑɑ miléme.»
42005033	Bʉ́ʉ́ bʉ̂r, bé ɑ́ si jî e Yésʉs ó: «Ompʉ́n mé Jeɑn, bé e bɑɑ́ bé óFɑrizyɛ̂n, bé lɨ́ ecici méde nzɔʼ nzɔʼ jɔʼ bé dí ejɨʼlɑ yɨ́. Sɑ̂ gwɑ́r, bô ómpʉ́n, bé lɨ́ ede méde le menyoʼ. Bé sɑ́ nó ɨ́ yé ɛ́?»
42005034	Yésʉs, nye e bé ó: «Jɔʼ mʉ̂r bém mʉ́mɑ́ yɨ́, nyě sɑ́ ó tyêl nzɔ́ɔ, bɑ́ŋle ósó bé, bé le onɔ́ɔ́ ntɔ̂ʼ kʉ́ de méde e bisʉhʉʉ. Nzê bɨ̌n jøʼ ó, bɨ̌n bé e nkul ecil ósó mé mbɛ̂l mʉmɑ́ mede, nye jínɑ tɨ̂ʼ ɨ́ duo nzɔ́ɔ ɛ̌?
42005035	Jɔʼ, yé ópyɑ̂l. Ɨ́ melû mɑɑ́ ó bé ókɑ̌ ci méde yɨ́, jɔʼ mbɛ̂l mʉmɑ́ ópɛʼɔɔ ɨ́ sɔ́mɑ́ yɔ́ɔ́ yɨ́.»
42005036	Nó nyé ɑ́ lwib e bé ɨ́ nzɨ̌ bikɨkɛnɑ. Nye ó: «Mʉr, nyé ɑnʉɑ̌ péh kɑ́n jwɑ̂n, tó sɑ̂ ébɑ́gɑ́ ɨ́ njʉ̌m kɑ́n, ebě, nyě nyɑ ó, kɑ́n jwɑ̂n. Tó kœb ó, njʉ̌m kɑ́n, yé ɑ́síŋɑ́ le ebɑ́gɑ́ é kɑ́n jwɑ̂n.
42005037	Nó ntémé, bé ɑbe lɨ́ elwɑn ményoʼ mejwɑ̂n ɨ́ minjʉ̌m bíntɑʼ bi dí misɛ́ɑ́ e bikʉ́r bí ótír bí. Bé sɑ́ nó wɑ́, ɨ́ jɔʼ ményoʼ mɑɑ́, mé ógʉ́lwɑ yɨ́, minjʉ̌m bíntɑʼ byɑɑ́, byé ótʉ̂l, menyoʼ kʉ́mɑ sí, bintɑʼ jwě ntuʼ.
42005038	Bé lulwɑn ményoʼ mejwɑ̂n ó ɨ́ bintɑʼ bijwɑ̂n.
42005039	Mʉr mû sí de ményoʼ me myɑ̂ nyɑ́, nye ɑ́kɑ̌ kpɛl mɑɑ́ mejwɑ̂n. Nye ólɛ́ɛ ó: “Mɑɑ́ me myɑ̂ ó mbɨ́ɑ.”»
42006001	Ɨ́ gúú móhó sɑ́bɑt, Yésʉs, bé le ompʉ́n bé, bé ɑ́ be ó lɨ́ ecɨɨ témé bipemé méde. Ompʉ́n bé nzě nyɛl ébúʼo mítú mí mpíhɑ ɨ́ bipemé byɑɑ́, goblɔɔ, mwɑ̂ʼlɔɔ mpúmó, nzě gɔ́nɑ le ede.
42006002	Nó bʉ́ʉ́ óFɑrizyɛ̂n, bé ɑ́ nze jî e bé ó: «Bɨ̌n bé lɨ́ esɑ̂ sɑ́ dí ɑjɑlɑ le esyɛ́ɛ ɨ́ móhó sɑ́bɑt ɨ́ yé?»
42006003	Yésʉs ntɔ̂ʼ yɑlɑ e bé ó: «Bɨ̌n bé ɑ́ bé ɑsí lɑ́ɑ̌ mpʉ̌ Dɑvid ɑ́ sɑ̂ ɨ́ jɔʼ nzɑ̂ ɑ́ mɛ̂r bé e sɔ́mɑ́ yé yɨ́ ɛ́?
42006004	Nzê bɨ̌n bé ɑgʉ́ɑ ó, bé ɑ́ si nî mpɑ́h Nzyɛ̌m ɛ̌? Dɑvid bɑ́nɑ̌ nʉɑ bíblêr byé ɑ́ nɛŋɔɔ lɨ́ ejwě Nzyɛ̌m kûm bí, de yʉ́ʉ́. Píe tɨ̂, nye nzě pɛ̂ʼ bʉ̂r ó sɔ́mɑ́ yé, bɨ́bɛ̂h nzě de. Tó kœb ó, mʉr ngwɑ́r ɨ́ sɔ́mɑ́ yɑɑ́, nye ɑ́ bé ɑjɑlɑ le ede bíblêr byɑɑ́, njɨ opɑrɑ mé Nzyɛ̌m bé omér.»
42006005	Yésʉs ntɔ̂ʼ lɛ́ɛ e bé ó: «Mwɑ̂n mé Mʉr ó dí njǿø sɑ́bɑt.»
42006006	Ɨ́ gúú móhó sɑ́bɑt, Yésʉs ntɔ̂ʼ nî ɨ́ nyʉ́ʉ́ mpɑ́h sulɑ́, nzě lɛ̂ʼle bʉ̂r tɨ̂. Yé ɑ́ be ó, e nyʉ́ʉ́ mʉ̂r ɑ́ be e mbó éjʉ́m wé ɨ́ swɑ̂m swɑ̂m nyɑ́.
42006007	Nó olɛ̂ʼlɑ o métié, bé l'oFɑrizyɛ̂n, bé ɑ́ be ó lɨ́ etirwǒ Yésʉs, lɨ́ ejwɛ̂ʼ nkʉ̂ nye óciʼ mʉ̂r wɑɑ́ ɨ́ móhó sɑ́bɑt. Nyé ósɑ̂ nó wɑ́, bé opur nyê.
42006008	Tó kœb ó, Yésʉs ɑ́ be ó lɨ́ ekʉ́ gʉ́ɑ bíjøʼ byɔ́ɔ́ bíbyɛ̂h. Nye e mʉrʉ̂m ɑ́ be e mbô ɨ́ swɑ̂m swɑ̂m nyɑ́ ó: «Gbɔlwɑɑ sí. Tyɛ́bɨ́ɨ́ tîtyěl témé bʉr bɑ̂.» Nye ntɔ̂ʼ gbɔlwɑ sí, tyɛ̂b tîtyěl.
42006009	Yésʉs nzě lɛ́ɛ e bé ó: «Me lɨ́ ejî bɨ́n ó: le embɨɑ, le ebébe, etié gɑ́ lɨ́nɑ́, lé kɑm ó, mʉr sɑ̂ʼ yé ɨ́ móhó sɑ́bɑt? Le eciʼ mʉ̂r, le ejʉ̂ mʉ̂r: lé kɑm yé?»
42006010	Nye kʉ́ nzě bɨʼ bɨ́bɛ̂h mejwôʼlʉ. Nye e mbêl ó: «Syɛ́mɨ́ɨ́ mbó gô. Mbêl ntɔ̂ʼ sɑ̂ nó, mbó mû nye mbɨ̂mbɨɑ́.»
42006011	Bʉ́ʉ́ bʉ̂r o b'ɑ́ bee nó bɑ́, bê kʉ́ nzě jóʼo mébúʼ. Bé ntɔ̂ʼ lwiblɑ lɨ́ esɑ́ɑ̌ mbi ébébe bé dí e nkul esɑ̂ Yésʉs wɨ́.
42006012	Jɔʼ yɑɑ́, Yésʉs ntɔ̂ʼ bére lɨ́ ecø̂ʼ kʉ́, lɨ́ etó jɨʼlɑ e Nzyɛ̌m. Nye ɑ́ si lɛŋ pum ntinɨ̂ gʉ̂, njɨ lɨ́ ejɨʼlɑ.
42006013	Nó ɨ́ jɔ̌ʼ mɛ́n wé ɑ́ lɔ́mɑ yɨ́, nye ntɔ̂ʼ jébe ómpʉ́n bé, ntɔ̂ʼ twɑ̂r bʉ́ʉ́. Bím nyé ɑ́ twɑ̂r yɨ́, bʉr kɑ́m le obɑ́. Nye ntɔ̂ʼ jɨ̂jebe bé ó, bʉr o mílʉ́mlʉ́ bé.
42006014	Nye ɑ́ twɑ̂r ó, Simon, mʉr nyé ɑ́ jør “Pierre” nyɑ́, bé e mɨ́ɔɔ́ wé, André, ndu e Jɑcques, Jeɑn, Philippe, Bɑrthélemy,
42006015	Mɑtthieu, Thomɑs, Jɑcques, mwɑ̂n mé Alfê, Simon, mʉr ɑ́ jébɔɔ ó, “kɔmlʉ sí” nyɑ́,
42006016	bé e Yʉ́dɑ, mwɑ̂n mé Jɑcques, le Yʉ́dɑs Iskɑriôt, mʉr ɑ́ bɛ́mɑ nye nyɑ́.
42006017	Jɔ̌ʼ Yésʉs, bé le ompʉ́n bé, bé ɑ́ sulo lɨ́ ecø̂ʼ, pyɑ́lɔɔ̌ gúmó dí ɨ́ bɛɛ́ɛ yɨ́, bê nzě bɔmɑ le ompʉ́n ɨ́ buo buo. Yé ɑ́ be ntémé ó le entumo e bʉ̂r. Bɑ̂ʼ ɑ́ duho ó ɨ́ Yerʉ́zɑlɛm ndu e mekwɑ́r mé sí Yʉ́dɑ. Bʉ́ʉ́ duho bínkɑnɑ bibɑ́ byé ɑ́ be lɨ́ ebʉ́m é mɑ̂ŋ bí: Tîr e Sidɔ̂n.
42006018	Bé ɑ́ nze ó, bé jôʼlɑɑ milɛ́ʼlɑ́ mé Yésʉs, le enzě sɑ́ɑ ntémé ó, nye pɛ́ʼɛɛ mekpɑɑ mɔ́ɔ́. Nye ɑ́ si ciʼ bʉr o mísísǐm mélwɑʼwo, myé ɑ́ nzɨnzɑmrɑ bɑ́.
42006019	Mʉr nyɨnyɛ̂h ɨ́ sɔ́mɑ́ bʉ̂r bɑɑ́ ɑ́ be lɨ́ esɑ́ɑ édǐ kúnɑ e né ɨ́ lɔ̌b nkûl ɑ́ duduho ɨ́ nye, nyé ɑ́ be e né ɨ́ nyʉ̂l nyɨ́. Nye ɑ́ si ciʼ bɨ́bɛ̂h.
42006020	Nó nyé ɑ́ nze jwɛ̂ʼ nko ómpʉ́n bé, bé ɑ́ be yɨ́, nzě lɛ́ɛ e bé ó: «Metyɛʼ me mpóm, mé díʼee e bɨ̌n, bɑɑ́ntéʼenteʼe o bʉ̂r. Mpóʼo mé Nzyɛ̌m ɑ́ tyélɔɔ ó, lɨ́ esú é bʉ̂r o dí mpʉ bɨ́n bɑ́.
42006021	Metyɛʼ me mpóm, mé díʼee e bɨ̌n, bʉr o dí ejóʼo ménzɑ ɨ́ bɑ́ɑ́nɑ̂ʼ bɑ́, ebě, bɨ̌n bé óde, jíle. Metyɛʼ me mpóm, mé díʼee e bɨ̌n, bʉr o dí ejɨ ɨ́ bɑ́ɑ́nɑ̂ʼ bɑ́, ebě, mejwé mɨ́n, mé ókɑ̌ sûʼlɑ ó bisʉhʉʉ.
42006022	«Bɨ̌n bé e metyɛʼ me mpóm ɨ́ jɔʼ bʉ̂r nwím bɨ́n yɨ́, le ɨ́ jɔʼ bé pɨ́m bɨ́n, pyɑ bɨ́n, le elɑ́ɑ bɨ́n ɨ́ sɔ́mɑ́ ósyɛ̂l bé ébébe ebe bɨ́n dí ebûʼlɑ Mwɑ̂n mé Mʉr yɨ́.
42006023	Sohɑɑ gɑ́ ɨ́ dʉ́o lɑɑ́. Lyɑ́hɑ́ɑ́ gɑ́ ɨ́ lɔ̌b bísʉhʉʉ, ebě, myɛ́nɑ mɨ́n, mé ɨ́ buo. Mé ó komɑ́ ɨ́ jʉ́ó kʉ́. Bimpɑ́m bi bʉ̂r o dí ebene bɨ́n bɑ́, byé ɑ́ bɨbe ó lɨ́ esɑ̂ bísyɛ́ɛlɑ bimpwɑ́r byɑɑ́, lɨ́ etíble ógwíhɑ o mílɔ̌b mé Nzyɛ̌m.
42006024	Nkoó, nye ó, e bɨ̌n, okúmɑ́ ó bʉ̂r, ebě, bɨ̌n bɨ́ boó bi nkûl ɨ́ miléme lɨ́ okúm le ogbɑɑ wɨ́n.
42006025	Nkoó, nye ó, e bɨ̌n, bʉr o mû sí jíle bɑ́, ebě, bɨ̌n bé ódi ɨ́ nzɑ. Nkoó, nye ó, e bɨ̌n, bʉr o dí ejo ɨ́ bɑ́ɑ́nɑ̂ʼ bɑ́, ebě, bɨ̌n bé ójɨ méjwê mpʉ míkúho. Bɨ̌n bé ócíme.
42006026	Nkoó, nye ó e bɨ̌n ɨ́ jɔʼ bʉ̂r dí ebuú sêʼle bɨ́n yɨ́, ebě, bimpɑ́m byɔ́ɔ́, byé ɑ́ sɨ̂seʼle ogwíhɑ o mílɔ̌b o bíbɛr ó nó.»
42006027	«Ɨ́ pɑ́ʼ wɨ́n, bʉr o dí ejóʼo mé bɑ́, mě lɛ́ɛ́ bɨ́n ó: kpɛlɨɨ gɑ́ ontɨ̂m le obɨn bɨ́n. Cǿɑ́ɑ́ gɑ́ e bʉr o dí enwim bɨ́n bɑ́.
42006028	Sʉʼoo gɑ́ bʉr metyɛʼ me mpóm ɨ́ jɔʼ bé dí esyɛm bɨ́n yɨ́. Bʉ̂r sɑ́ bɨ́n ebébe nɛ́ɛ: jɨʼlɑɑ gɑ́ lɨ́ esú lɔ́ɔ́!
42006029	Mʉ̂r ŋmɛ́h gó bɛ̂h ɨ́ lɨ̂ʼ émúʼ nɛ́ɛ: bírɨ́ɨ́ nyé ó, nye ŋmɛ́hɛɛ go ntémé lʉ́ʉ́. Mʉ̂r dɛ́ʼ gó kʉ̂r nó, bírɨ́ɨ́ nyê, nye nʉ́ŋɑɑ ndu e dur.
42006030	Mʉr nyɨnyɛ̂h jɑ́ʼ gó sɔ̂ʼ nyɑ́, bɨ̌n ɑ jwé nyé yɑ̌. Ató dû bísɑ́ bʉ̂r, bé ɑ́ dɛn bí.
42006031	Mpʉ bɨ́n dí egø̂m ó, bʉr sɑ̂ʼ bɨ̌n yɨ́, sɑ́ʼ gɑ́ ntémé bé nó.
42006032	«Yé bé bɨ̌n kpɛl ó, njɨ bɑɑ́ kpɛ́l bɨ́n bɑ́ nó, bɨ̌n bé lɨ́ enkɛ́ɛ ményʉ̂l ó, bʉr sêʼlɑɑ bɨ̌n ɨ́ yé ɛ́? Dɑmɑ́ jóʼo ósyɛ̂l o mísyóm, bé lɨ́ ekpɛl ntémé bɑɑ́ o dí ekpɛl bé bɑ́.
42006033	Yé bé bɨ̌n cǿɑ́ njɨ e bʉr o dí ecǿɑ e bɨ̌n bɑ́ nó, ɑyɨ́ nkɛ́ɛ gɑ́ menyʉ̂l ó, bʉr sêʼlɑɑ bɨ̌n. Dɑmɑ́ jóʼo osyɛ̂l o mísyóm, bé lɨ́ esɑ̂ ntémé nó.
42006034	Yé bé bɨ̌n kʉl bímɔnɨ́, jwě njɨ bʉr o ngɑ́ bɑ́ʼɑ̌ kʉl bɨ́n byɑɑ́ byɔ́ɔ́ bɑ́ nó, ɑyɨ́ nkɛ́ɛ gɑ́ menyʉ̂l ó, bʉr sêʼlɑɑ bɨ̌n. Osyɛ̂l o mísyóm, bé lɨ́ ekʉl bʉ́ʉ́ ósyɛ̂l o mísyóm mɔnɨ́ ó, bé nkʉ̂ bɑ́ʼɑ̌ nʉɑ bímɔnɨ́ byɔ́ɔ́ byɑɑ́ píe tɨ̂.
42006035	Sɑ̂ gwɑ́r, ɨ́ wɨ́n pɑ̂ʼ, kpɛlɨɨ gɑ́ ontɨ̂m le obɨn bɨ́n. Sɑ́ʼ gɑ́ bé embɨɑ. Kʉlɨɨ gɑ́ bʉr mɔnɨ́, ɑkɑ̌ bûʼlɑ ó, bé óbwóolo bɨ́n yɑ̌. Bɨ̌n bé ókʉ́ bi myɛ́nɑ tɨ̂! Nó ó bɨ́n óbe bwɑ́n mé Nzyɛ̌m dí ɨ́ jʉ́ó kʉ́ nyɑ́ yɨ́, ebě, nye lɨ́ ecǿɑ e bʉr o dí ɑjwe nyé nzyǒo bɑ́ ti e bʉr ó jélé.
42006036	Jɨ́ʼɨ́ɨ́ gɑ́ bʉr nkoó mpʉ Sɔ́ŋ wɨ́n dí ejɨ̂ʼ bɨ́n yɨ́!»
42006037	«Ayɨ́ jwe gɑ́ bʉr mebě, ebě, Nzyɛ̌m ɑ́mû jɑɑ́ jwe bɨ́n mebě tɨ̂. Ayɨ́ jwe gɑ́ bʉr mpono. Nzyɛ̌m nkʉ̂ be, ɑjwe bɨ́n mpono. Pɛʼɛɛ gɑ́ bʉr bibɑɑ bí ébébe bɨ́n ɑ́ niʼe bé bí, Nzyɛ̌m nkʉ̂ pɛʼ bɨ́n byɑɑ́ nyé ɑ́ niʼe bɨ̌n bí.
42006038	Jwéʼ gɑ́ bʉr bisɑ̂, bɨ̌n ntémé bé ójweŋɔɔ byê. Nzyɛ̌m ójøʼ bɨ́n byɑ̌ e kɑ̌r dí ɨ́ bwɑ̌ʼ mo yɨ́. Nye ókɑɑle bɨ́n byɑ̌ ó, le esʉ, le edine, le esʉ, le edine, gúú pɑ̂ʼ tɨ̂ʼ søø sí. Bím bɨ́n dí ekɑɑle bʉ́ʉ́ bʉ̂r yɨ́, bím yɑɑ́ ntémé ó nyé ngɑ́ kɑɑle bɨ́n yɨ́.»
42006039	Yésʉs ɑ́ si bɑʼɑ lwib e bé ɨ́ nzɨ̌ bikɨkɛnɑ. Nye ó: «Ántím, nyé ɑbe e nkul etɨ́e nyʉ́ʉ́ ɑ́ntím ɨ́ nzɨ̌. Nyé sɑ́ nó wɑ́, bɨ́bɛ̂h obɑ́, bé ólʉ́ŋɑ ɨ́ bɨ́.
42006040	Mpʉ́n ɑntɑɑ lɛ̂ʼlɑ wé ɨ́ júu. Sɑ̂ gwɑ́r, nyé sí jɨ̂ʼ, ɨ́ jɨ̂ʼ, jɨ̂ʼ, yé mû nye ɨ́ lʉ̂ ɨ́ sɨ́lɨ́lɨ́ nó, mpʉ́n wɑɑ́ ósûʼlɑ̌ dǐ mpʉ mʉ̂r ɑ́ pɑ lɛ̂ʼle nye nyɑ́.
42006041	«Go lɨ́ ebee mɑ̂ sɑ̂ dí mɨ́ɔɔ́ gǒ ɨ́ dîh nyɑ́, guɑ yɨ́ɛ ɑpɑ̌ jʉ̂ʼrɑ̌ mbʉ́ŋʉʉ̌ ntinɨ̂ gó dí enkɛ́ɛ ɨ́ díh lô ɨ́ yé?
42006042	Wɑ́ɑ̌ mbi gó dí e nkul elɛ́ɛ e mɨ́ɔɔ́ gǒ ó: “Pɑɑ́ nze! Mɨ́ɔɔ́ wɑ̌m, me pɛ́ʼɛɛ go mɑ̂ sɔ̂ʼ dí go ɨ́ dîh nyɑ́,” guɑ yɨ́ɛ ɑpɑ̌ pɛ̌ʼ mbʉ́ŋʉʉ dí go ɨ́ dîh wɨ́ ɛ́? Bɑɑ́nyɑ̂-mikóo bɑ̂, tɑ́ɑ́rɑ́ɑ́ épɛ̌ʼ mbʉ́ŋʉʉ dí ɨ́ díh lô wɨ́! Jɔʼ yɑɑ́ ó gó ngɑ́ bee ɨ́ sʉ́lʉ́lʉ́, pɛ̌ʼ mpǔm dí mɨ́ɔɔ́ gǒ ɨ́ díh yɨ́.»
42006043	«Mbɨɑmbɨɑ lɨ́, yé ɑbe e nkul egúmo bíbol bi mpúmó. Bǒl lɨ́ ɑgúmǒ mbɨɑmbɨɑ mpumó.
42006044	Mʉ̌r jwijweʼě lɨ́ yɨ́yɛ̂h ó ɨ́ wé mbi mpúmó. Bé ɑbe lɨ́ emwɑ̂ʼ mpúmó sɑ́ lɨ́ esyɛh. Bé ɑbe lɨ́ emwɑ̂ʼ sɔɔ́ ɨ́ bikpɑ̂ʼ míkǒl.
42006045	Lémé mʉ̂r, wé ó ekʉ̌m, gúmó mʉ̂r tɨ̂ʼ dí ekomo bísɑ́ byé yɨ́. Mbɨɑmbɨɑ mʉr pípyél tɨ̂ʼ ó bisɑ́ bí émbɨɑ. Bɨ́blɑ mʉ̂r jɑɑ́ pyél tɨ̂ʼ ó, njɨ byɑɑ́ bí ébébe. Mbǐ lwǐb mʉ̂r dí elwib mílɔ̌b wɨ́, wé ó dí elɛ̂ʼlě sɑ́ dí nye ɨ́ buo buo ɨ́ lémé wé yɨ́.»
42006046	«Bɨ̌n bé lɨ́ ejébe mé “Dɑ̂, Dɑ̂”, bɨ̌n yɨ́ɛ ɑkpɛl esɑ̂ mpʉ mé dí elɛ́ɛ bɨ́n ɨ́ yé?
42006047	Me ólɛ̂ʼle bɨ́n jweʼle mʉ̂r dí enze kwɑ́ nyɑ̌m, jóʼo mékɑ̌n mɑ̂m, ntɔ̂ʼ dû mé nyɑ́.
42006048	Nyě nøølɑ ó, e mʉr ɑ́ sumo mbɛ̌r wé nyɑ́. Nye ɑ́ bɨ̂r bipɑ̌b bi tɨ̂ʼ ó, nyé osí pɑ̌ pû sí, dímle óbɨ́ʼ, kumo lɨ́ ekóʼ énɨ́nɨ́ɨ́. Nye ntɔ̂ʼ tyêl bípɑ̌b lɨ́ ekóʼ lɑɑ́. Jɔʼ mpɨ́ɨ ɑ́ kɑ mɑmle yɨ́, mpɨɨ nyɑɑ́ nzě mɑ̂ʼlɑ ɨ́ mbɛ̌r wé wɑɑ́. Sɑ̂ gwɑ́r, wé ɑ́ bé ɑbîʼ ɨ́ mpɨɨ ɨ́ lɔ̌b mbɨɑmbɨɑ nzumó nyé ɑ́ sumo wé nyɨ́.
42006049	Mʉr dí ejóʼo mékɑ̌n mɑ̂m, ɑdû mé nyɑ́, nyě nøølɑ ó, e mʉr wɑɑ́ ɑ́ sumo mbɛ̌r njɨ ɨ́ bibwɑ̌h kʉ́ nyɑ́. Nye ɑ́ bé ɑpû óbɨ́ʼ, nkʉ̂ tyêl bípɑ̌b lɨ́ ekóʼ. Jɔʼ mpɨ́ɨ ɑ́ mɑ̂ʼlɑ ɨ́ bíhɑɑ́ bípɑ̌b yɨ́, mbɛ̌r wé nɨ̌ ntɔ̂ʼ bîʼ wɨ́wɛ̂h.»
42007001	Jɔ̌ʼ Yésʉs ɑ́ sil elɛ́ɛ bʉr mekɑ̌n mɑɑ́ mɨ́mɛ̂h yɨ́, nye nzě mɔɑ, ntɔ̂ʼ tô Kɑpernɑ́ʉm.
42007002	Ɨ́ gúmo yɑɑ́, yé ɑ́ be ó e nyʉ́ʉ́ kɑpitɛ̂n bisójɑ bí Rôm. Nye ɑ́ be ó, e nyʉ́ʉ́ syɛ̂l mesɑ̂ nyé ɑ́ be ɨ́ buú kpɛl nyɑ́. Syɛ̂l mesɑ̂ wé wɑɑ́ ɑ́ be ó mbêl. Wé ɑ́ be ó, wé mû kúno ejwe.
42007003	Jɔʼ njǿø bisójɑ wɑɑ́ ɑ́ jóʼo bʉr lɨ́ elwilwib dumo e Yésʉs yɨ́, nye nzě lómo bʉ́ʉ́ ótɔ́mɑ́ bʉ̂r óYúden ó, bé tôʼ jî e Yésʉs nkʉ̂ nye óbɛ̌m nzě ciʼ syɛ̂l mesɑ̂ wé wɑɑ́.
42007004	Bê nzě tô, tó jɨʼlɑ e Yésʉs. Miléme, myé ɑ́ be bé ɨ́ bɑ́nɑ́ bɑ́nɑ́ ó, nye cíʼɨɨ nye mwɑ̂n bisyɛ́ɛ́. Bé e Yésʉs ó: «Mʉr bisójɑ̌ nɨ̌ kʉ́ jɑlɑ ó, go mvólɨɨ nye.
42007005	Nye ɨ́ kpɛl bʉ̂r ó kûl gɑ́ yɨ́nɑ́. Nye ntémé ó b'ɑ́ sumo mpɑ́h sulɑ́ gɑ́ nyɨ́nɑ́.»
42007006	Yésʉs, bé e boo nɔ́ɔ́, ntɔ̂ʼ tô mbɛ̌r mʉ̂r wɑɑ́. Bé mû bɑ̌ʼ e mbɛ̌r wɑɑ́ nɛ́ɛ: kɑpitɛ̂n wɑɑ́ ntɔ̂ʼ lómo ósó bé ó, bé tôʼ lɛ́ɛ e Yésʉs ó: «Dɑ̂ ɛ̌, ɑyɨ́ ntɨ̂ʼ nyʉ̂l nyǒ jwêh. Mbi bɨ́blɑ mʉ̂r mé dí wɨ́, yé ɑjɑlɑ ó, go níʼee ɨ́ mbɛ̌r wɑ̂m.
42007007	Nó ntémé ó mê bee ó, yé ɑjɑlɑ ó, mɛm mʉr tɨ̂ʼ sóhɑɑ go yɨ́. Cɨʼeě njɨ ekɑ̌n egwɑ́r, syɛ̂l mesɑ̂ wɑ̌m cíʼɑɑ!
42007008	Mɛm, mé e bʉr o dí ejǿø mé bɑ́. Mɛm ntémé, mé e bisójɑ ɨ́ jǿǿ yɑ̂m. Mě jɑɑ́ lɛ́ɛ e yɨ̂ʼ ó: “Tóʼ”, yê tô. Me e yʉ́ʉ́ ó: “Ntɑ́ʼ”, yɨ́hɑɑ́ nze. Me kɑ̌ lɛ́ɛ e syɛ̂l mesɑ̂ wɑ̌m ó: “Sɑ́ʼ sɨ̂ʼ yɨ̂”, nye sɑ̂.»
42007009	Ejóʼǒ Yésʉs ɑ́ jóʼo mekɑ̌n mɑɑ́ yɨ́, nye ɑ́ be ɨ́ kɑ̂m njǿø bisójɑ wɑɑ́, nzě jwirɑ, jwɛ̂ʼ sɔ́mɑ́ bʉ̂r yé ɑ́ dû nye yɨ́. Nye ó: «Me lɨ́ elɛ́ɛ bɨ́n ó, mé ɑpɑ̌ kœ̌b mbǐ búʼó wɨ̂, dɑmɑ́ jóʼo ó ɨ́ kúl bʉ̂r o bé Ɨ́zrɑɛ̂l tʉ́ŋlʉ̌.»
42007010	Bʉ̂r o mílʉ́mlʉ́ bɑɑ́ kɑ́ swîʼ, tó kumǒ mbɛ̌r njǿø bisójɑ nɛ́ɛ: bé kɑ̌ kœb ó, syɛ̂l mesɑ̂ nɨ̌ mû sí ciʼe.
42007011	Yésʉs nzě tô ɨ́ yʉ́ʉ́ nkɑnɑ, yé ɑ́ be e díe ó, Nɑyɨ̂n yɨ́, bé e sɔ́mɑ́ bʉ̂r le ompʉ́n bé.
42007012	Jɔʼ nyé ɑ́ be, nye mû kúno enî nkɑnɑ yɑɑ́ yɨ́, nye ntɔ̂ʼ bee bʉ̂r lɨ́ enkɛ́ɛ̌ múu, lɨ́ etóŋɔɔ e wé ɨ́ dɨlɑ́. Yé ɑ́ be ó múú écíʼé é mwɑ̂n mé kúhó mʉ́mɑ́. Bʉr ó nkɑnɑ yɑɑ́ ɨ́ buo buo, bé ɑ́ be ó lɨ́ etô e wé pemé mésoo.
42007013	Mbeɑ́ Yésʉs ɑ́ bee kúho yɨ́, nye kʉ́ nzě jɨ̂ʼ wé nkoó, ntɔ̂ʼ lɛ́ɛ e wé ó: «Sɑ́ ɑkɑ̌ jɨ.»
42007014	Nye ntɔ̂ʼ sîhle, mɛ̂r mpɔrɑ múu, yé jínɑ ɑpɑ̌ diblɔɔ. Onkɛ́ɑ ntɔ̂ʼ tyɛ̂b. Nye e múu ó: «Mɑ̂ sohó, mě lɛ́ɛ́ gó ó: gbɔlwɑ́ɑ.»
42007015	Njwe ntɔ̂ʼ gbɔlwɑ sí, dǐ ndîndǐl, nzě tɑ́ɑre élwib. Yésʉs nzě tímle nyé nyɔ̌ŋ.
42007016	Ekɛ̂n kʉ́ nzě søø bʉ̂r bɨ́bɛ̂h ɨ́ menyʉ̂l, bé ntɔ̂ʼ jwě Nzyɛ̌m kûm. Bé ó: «Ánɨ̂nɨ̂n ngwíhɑ milɔ̌b, nyɨ́ pyɑ̂l ɨ́ mɨnɑ́ gɑ̂.» Le elɛ́ɔɔ ntémé ó: «Nzyɛ̌m, nyɨ́ nze bʉ̂r bé ɨ́ menɔɔlʉ.»
42007017	Lɔ́ɔ́ syɛ́ɛlɑ mé Yésʉs yɑɑ́, wê nzě myɑŋlɑ ɨ́ sí Yʉ́dɑ yɨ́yɛ̂h, le ɨ́ mesí mé ɑ́ bɔmɑ Yʉ́dɑ mɑ́.
42007018	Ompʉ́n mé Jeɑn Ndu-bʉr, bê nzě lɛ́ɛ nyé milɔ̌b myɑɑ́ mímyɛ̂h. Jeɑn nzě jébe bʉ́ʉ́ ómpʉ́n bé obɑ́,
42007019	lómo bé, bé jíʼee Tî Yésʉs ó: “Nzê go ó mʉr bɨ́h dí ebóno ó, nye ónze nyɑ́ ɛ́? Nzê bɨ̌h bónɑɑ mʉr swîh ɛ̌?”
42007020	Bê nzě tô, tó pyɑ̂l gúmó Yésʉs ɑ́ be yɨ́. Bé e né ó: «Jeɑn Ndu-bʉr lómó bɨ́h ó, bɨ̌h jíʼee go ó: “Nzê go ó mʉr bɨ́h dí ebóno ó, nye ónze nyɑ́ ɛ́? Nzê bɨ̌h bónɑɑ mʉr swîh ɛ̌?”»
42007021	Lɨ́ ewɑlɑ egwɑ́r le egwɑ́r lɑɑ́, bé ɑ́ kœb ó, Yésʉs lɨ́ eciʼ mímbêl ɨ́ buo buo, bɑɑ́ bé ɑ́ be e mekpɑɑ, le bɑɑ́ bé ɑ́ be e bijyɛ̂m, le bɑɑ́ bíbɨ́blɑ mísísǐm, byé ɑ́ nzɨnzɑmrɑ bɑ́. Nye ɑ́ si ciʼ ntémé bɑɑ́ntím ɨ́ buo buo, le esɑ̂ ó, bé bɑ́ʼɑ bee.
42007022	Nye nzě yɑlɑ e bé ó: «Tó lɛ́ɛ gɑ́ Jeɑn sɑ́ bɨ̂n beě le ejóʼo yɨ̂: ó bɑɑ́ntím, bé mû ó lɨ́ ebɑ́ʼɑ̌ bee. Bʉr o b'ɑ́ nyɛɛ tɨ́ɑ bɑ́, bé lɨ́ ecye mbɨ̂mbɨɑ́. Minzɨ̂nzɑ̌m, sí ciʼe. Mingʉʼ, myé mû ó lɨ́ ejóʼo. Ojwe, bé lɨ́ epɑh ɨ́ mesoo. Mbɨɑmbɨɑ Lɔ́ɔ mû ó lɨ́ elɛ́ɔɔ mínjyêbnjyéb, bé e bʉr o dí ɨ́ kpɑɑ nkóó bɑ́.
42007023	Metyɛʼ me mpóm, mé díʼee e mʉr bísyɛ́ɛlɑ byɑ̂m ngɑ́ be, ɑbe ébɔ̌ʼ lé óbɨmɑ nyé ɨ́ léme lɨ́ nyɑ́.»
42007024	Jɔʼ bʉ̂r o mílʉ́mlʉ́ mé Jeɑn, bé ɑ́ búlɑ yɨ́, Yésʉs nzě tɑ́ɑre épɑ̂ʼlɑ éntumo e bʉ̂r lɑɑ́ mbi mʉ̂r Jeɑn ɑ́ be wɨ́: «Yé bɨ́n ɑ́ to bee ɨ́ lʉɑ́ yɨ́? Nzê kɑ́ dí epɨ̂ʼlɑ ɨ́ pubó yɨ́ ɛ́?
42007025	Á nó? Bɨ̌n bé ɑ́ to bee yé? Nzê mʉr mbɔ́rɑ́ e bidimé míkɑ́n mí ójɔɔ́ ɛ̌? Bʉr o dí ɨ́ nkɛ́lɛm, lɨ́ ebwɑ̂r bídimé míkɑ́n le eciʼe ɨ́ mepwɑʼ bɑ́, bé ó dí edi ɨ́ mimbɛ̌r mí ójǿø.
42007026	Á nó? Bɨ̌n bé ɑ́ to bee yé ɛ́? Nzê ngwíhɑ milɔ̌b mé Nzyɛ̌m ɛ̌? Yé ó nó. Mě lɛ́ɛ́ bɨ́n ó, lɑɑ ngwíhɑ milɔ̌b mé Nzyɛ̌m!
42007027	Ebě, yé ó wɑɑ́ dí tilɑ́ ɨ́ Kɑ́lɑr Nzyɛ̌m ó: “Bɛɛngɛ́ɛ! Me múo nzě lómo mʉ̂r milʉ́mlʉ́ wɑ̌m nzɨ́ nyǒ dóló ó, nye tôʼ le esyɛŋle gó nzɨ̌ lɨ́ esôʼ lô.”»
42007028	Yésʉs, nye e bé ó: «Me lɨ́ elɛ́ɛ bɨ́n ó, ɨ́ pɑ́ʼ bʉ̂r bɨ́bɛ̂h o mû sí byɛ̂l ɨ́ sí yɨ̂ʼ bɑ́, yé ɑbe e mʉr dí entɑɑ̌ Jeɑn. Dɑmɑ́ jóʼo nó, mʉr dí ɑgbɑ́ŋɔɔ ɨ́ nkɔb ɨ́ Mpóʼo mé Nzyɛ̌m nyɑ́, nyě e kûm, lɑɑ nyê.»
42007029	«Minzɨnzɨ mi bʉ̂r mímyɛ̂h, dɑmɑ́ jóʼo ónøɑ ó mɔnɨ́ tœ́ɑ, myé ɑ́ be lɨ́ egwɑ́ kʉ́ jôʼlǒ sɑ́ Jeɑn ɑ́ lɨlɛ́ɛ yɨ́. Bé ɑ́ be ɨ́ gʉ́ɑ ó, Nzyɛ̌m ó dí e nkɑm. Nó ó bé ɑ́ nze sɑ̂ ó, Jeɑn dúʼoo bê.
42007030	Sɑ̂ gwɑ́r, oFɑrizyɛ̂n, le olɛ̂ʼlɑ o métié, bé ɑ́ si bene gǿmɑ́ mé Nzyɛ̌m yɑɑ́. Sɑ́ tɨ̂ʼ ó bé ɑ́ be ɑkɑm ó, Jeɑn dúʼoo bé yɨ́.
42007031	Me ójøʼ bʉ̂r ó myɑ̌ wɨ̂ʼ e wɑ́ɑ? Bé ntémé, bé lɨ́ enøølɑ e wɑ́ɑ̌ mbi bʉ̂r?
42007032	Bé kʉ́ nøølɑ ó, e bwɑ́ ó ntwǒm dí lɨ́ ebɨ̌m é pɑ́tele mindîndǐl, dí ejéblɑ pɑ́ʼ nyɔ́ɔ́ bɑ́. Bé ó: “Bɨ̌h bɨ́ jyɛɛ méjémé mé éswie, bɨ̌n l'ɑjɨ méjwê. Bɨ̌h bɨ́ lʉ́o bɨ́n mindie, bɨ̌n l'ɑbwɑl.”
42007033	Ebě, Jeɑn, nyɨ́ nze: ɑde bíblêr, nkʉ̂ menyoʼ. Bɨ̌n ntɔ̂ʼ swêʼ nyé ó: “Nyě le eleme.”
42007034	Jɔʼ yɨ̂, Mwɑ̂n mé Mʉr, nyɨ́ kɑ̌ pyɑ̂l: nye lɨ́ ede méde, de ményoʼ. Bɨ̌n bé ó: “Pɑɑ́ bee gɑ́ sɑ̂ ɑ́ngʉ̂ngʉ̌l nɨ̌, ndɨ̂l menyoʼ, só bʉr o dí enʉɑ̌ mɔnɨ́ tœ́ɑ bɑ́, só osyɛ̂l o mísyóm.”
42007035	Sɑ̂ gwɑ́r, ocwóó mé Nzyɛ̌m, wɨ́ɛ, wɨ́ bi mékebe kwɑ́ bʉr bɨ́bɛ̂h o dí edû wé bɑ́.»
42007036	Nyʉ́ʉ́ Fɑrizyɛ̂n nzě jébě Yésʉs ó, bé tôʼ de. Yésʉs ntɔ̂ʼ tô mbɛ̌r wé, nzě nyɛl éde.
42007037	Ɨ́ nkɑnɑ yɑɑ́, yé ɑ́ be ó e nyʉ́ʉ́ mʉ́mɑ́ ɑ́ be lɨ́ esɑ̂ syóm nyɑ́. Jɔʼ nyé ɑ́ jóʼo ó, Yésʉs mû lɨ́ ede ɨ́ mbɛ̌r Fɑrizyɛ̂n wɑɑ́ yɨ́, nye ntɔ̂ʼ nze le ntɑ̌ʼ ɑlbɑ̂r lǿŋlɑ́ le lɔbínɑ,
42007038	ntɔ̂ʼ tyɛ̂b píe koo mé Yésʉs, píe mekʉ̌ mé, ntɔ̂ʼ jɨ ɨ́ buo buo, myɛ́ɛlé mé ntɔ̂ʼ bor mékʉ̌ mé Yésʉs. Nye ntɔ̂ʼ jû mékʉ̌ mé Yésʉs ɨ́ swííɑ́, pîm mé le mpuo nyé, nzě lœm nyé lɔbínɑ ɨ́ mekʉ̌.
42007039	Nó ɨ́ jɔ̌ʼ Fɑrizyɛ̂n ɑ́ bɑ́ŋle Yésʉs nyɑ́, ɑ́ bee syɛ́ɛlɑ yɑɑ́ yɨ́, nye ntɔ̂ʼ tɑ́ɑre élwib ɨ́ lémé wé ó: “Yé bé mʉr nyɑ̂, nyě tyeetye ó ngwíhɑ milɔ̌b mé Nzyɛ̌m nó, lɛ́ɛ́, nyɨ́ gʉ́ɑ ó, mʉmɑ́ dí ekúnɑ e né nyɑ̂, nye lɨ́ esɑ̂ syóm ɨ́ nwérédé.”
42007040	Yésʉs nzě nʉɑ̌ lwǐb. Nye e mʉr wɑɑ́ ó: «Simon, mě e sɑ́ élɛ́ɛ gô.» Simon, nye e né ó: «Lɛ̂ʼlɑ, lɛ́yɨ́ɨ́ mé yɑ̌ bé.»
42007041	Yésʉs ntɔ̂ʼ lɛ́ɛ ó: «Bʉr obɑ́, bé ɑ́ be ó, e mpʉ́lɑ́ mɔnɨ́ kwɑ́ nyʉ́ʉ́ mʉ̂r ɑ́ kʉkʉl bʉr mɔnɨ́ nyɑ́. Nyɑ̂ʼ, minzɑŋ mí mɔnɨ́ minter mitɛ̂n; nyʉ́ʉ́, minzɑŋ mekɑ́m métɛ̂n.
42007042	Mpʉ bɨ́bɛ̂h obɑ́, bé ɑ́ be ɑbe e nkul ebwóolo mémpʉ́lɑ́ mɑɑ́ yɨ́, mʉr wɑɑ́ ntɔ̂ʼ bîr bé e mɑ̌. Ɨ́ bʉr obɑ́ bɑɑ́, wɑɑ́ wɑ́ɑ ngɑ́ buú kpɛl mʉ̂r wɑɑ́ nyɑ́?»
42007043	Simon ntɔ̂ʼ yɑlɑ e né ó: «Mě jøʼ ó, yé ó wɑɑ́ ɑ́ bírɔɔ e mpʉ́lɑ́ ɨ́ buo buo nyɑ́.» Yésʉs, nye e né ó: «Gǒ e nkɑm.»
42007044	Nye ntɔ̂ʼ jwirɑ̌ nko mʉ́mɑ́ wɑɑ́ ɑ́ be yɨ́. Nye e Simon ó: «Gʉ́ bee mʉ́mɑ́ nyɑ̂ʼ ɑ́? Me nzé ó, go, ɨ́ mbɛ̌r gô, guɑ l'ɑjwe mé medíbé mé éjøø mékʉ̌. Mʉmɑ́ nyɑ̂ʼ nyɨɛ, nyɨ́ jøø mé mekʉ̌ e myɛ́ɛlé mé, pîm ntémé mé e mpuo nyé.
42007045	Guɑ, go bé ɑjû mé koo ékœ̂h. Nyɨɛ, gbɑɑ mê pyɑ́l, nyé ɑgwɑ̂ʼ éjû mé mekʉ̌.
42007046	Go bé ɑlœm mé múlo ɨ́ lʉ̂. Nyɨɛ, nyɨ́ lœm mékʉ̌ mɑ̂m lɔbínɑ.
42007047	Sɑ́ tɨ̂ʼ ó mé dí elɛ́ɛ gó ó: mpʉ nyé mû sí lɛ̂ʼle mpwɑ̂ʼ kpɛ̌l yé nó yɨ́, yé lɛ́ʼlé ó, misyóm myé, myé dɑmɑ́ buo, Nzyɛ̌m, nyɨ́ bɑ́nɑ̌ pɛʼ bíbɑɑ bí ébébe byé byɑɑ́ bíbyɛ̂h. Nó ɨ́ jɔ̌ʼ Nzyɛ̌m ópɛʼ bíbɑɑ bí ébébe bɑ́ bím yɨ́, mʉr ɑ́ pɛʼɔɔ bibɑɑ byɑɑ́ nyɑ́, ókpɛ̌l Nzyɛ̌m ó bɑ́ bím.»
42007048	Nye ntɔ̂ʼ lɛ́ɛ e mʉmɑ́ ó: «Bibɑɑ bí ébébe lô, bí pɛʼɔɔ!»
42007049	Bʉr o bé le onɔ́ɔ́ bé ɑ́ de bɑ́, bé ntɔ̂ʼ lɛ́ɛ ɨ́ milémé myɔ́ɔ́ ó: «Nyɑ̂ʼ mʉ̂r, nye nzé, dí ejøʼ ó, nyě e nkul epɛʼ bíbɑɑ bí ébébě Nzyɛ̌m ɑ́ niʼe bí?»
42007050	Yésʉs ntɔ̂ʼ lɛ́ɛ e mʉmɑ́ ó: «Búʼó yô, yɨ́ ciʼ gô! Tóʼ mbɨ̂mbɨɑ́!»
42008001	Píe tɨ̂, Yésʉs nzě tô bínkɑnɑ e bínkɑnɑ le mékwɑ́r e mékwɑ́r, gúmó nyé ɑ́ to le etúno Mbɨɑmbɨɑ Lɔ́ɔ dí edumo e Mpóʼo mé Nzyɛ̌m wɨ́ yɨ́.
42008002	Ompʉ́n bé kɑ́m le obɑ́ ti e bʉ́ʉ́ bʉ́bɑ́ nyé ɑ́ pɑ ciʼ lɨ́ eso bíbɨ́blɑ mísísǐm bɑ́, le mimbêl nyé ɑ́ ciʼ mí, bé e boo nɔ́ɔ́ ó b'ɑ́ tʉ̂to. Bʉbɑ́ bɑɑ́, bé ɑ́ be ó Mɑrie mʉmɑ́ Mɑgdɑlɑ̂, wɑɑ́ ɑ́ dwihɔɔ meleme nzɑɑngbɑ́ nyɑ́,
42008003	bé e Yʉɑ́nɑ, myɑɑ́ mé Kúzɑ, mbɔʼlʉ ekúró mé Erôd, le Susɑ́nɑ, le bʉ́ʉ́ bʉ́bɑ́ ɨ́ buo buo bé ɑ́ susúʼo sɔ́mɑ́ mé Yésʉs e mebi mɔ́ɔ́ bɑ́.
42008004	Bʉr, bé ɑ́ bɨbe ó lɨ́ eduɑ ɨ́ binkɑnɑ byɔ́ɔ́, lɨ́ etô kwɑ́ mé Yésʉs. Mpʉ yʉ́ʉ́ bwɑʼbwɑʼ emɛl e bʉ̂r yé ɑ́ swɑ̂l nó yɨ́, nye nzě sɑ̂ bé kɨkɛnɑ yɨ̂.
42008005	«Yé ɑ́ be ó, e nyʉ́ʉ́ mbêl mempeʼ ɑ́ to myɑm mempeʼ ɨ́ pemé yé nyɑ́. Mpʉ nyé ɑ́ to le emyɑm mempeʼ pemé e pemé yɨ́, wɨ́ʼ pɑ̂ʼ mpeʼ nzě kur nzɨ́ e nzɨ̌. Bʉr ntɔ̂ʼ nyɑl yé e mekʉ̌; binʉ̌n nzě tor.
42008006	Gúú pɑ̂ʼ mémpeʼ kur ɨ́ sí mékóʼ. Jɔ̌ʼ mpeʼ yɑɑ́, yé ɑ́ pɑ̂h yɨ́, yê nzě swɑ̂h, ebě, yé ɑ́ bé ɑbe e medíbé tɨ̂.
42008007	Gúú pɑ̂ʼ mémpeʼ ntémé kur ɨ́ minjwínɨ́nɨ́. Mipɑ́hɑ́ mémpeʼ myɑɑ́, myé e minjwínɨ́nɨ́ nzě gǿě sɔ́mɑ́. Minjwínɨ́nɨ́, myê nzě kɑ̂ʼ myê, myé ntɔ̂ʼ líre.
42008008	Dɑmɑ́ jóʼo nó, gúú pɑ̂ʼ mémpeʼ wɨ́ɛ, wé ɑ́ si kur ɨ́ sí métyɛʼ. Mempeʼ mɑɑ́ nzě gǿe le ekoʼo. Bumó gwɑ́r gúmo mpúmó nter.» Jɔ̌ʼ Yésʉs ɑ́ sil elɛ́ɛ bé nó yɨ́, nye e bé ó: «Mʉr dí e megwɑ̌l mé éjóʼo nyɑ́, nye jóʼɑɑ nɑ́ɑ̌.»
42008009	Ompʉ́n bé ntɔ̂ʼ jî e né ó: «Kɨkɛnɑ yɨ̂ʼ lɛ́ɛ́ yé ɛ́?»
42008010	Yésʉs ntɔ̂ʼ yɑlɑ ó: «Bɨ̌n ó Nzyɛ̌m ɑ́ gwîh bisɑ̂ bi dí misolɑ́ ɨ́ Mpóʼo nyé bí, ó bɨ̌n gʉ́ŋɑɑ byé ɨ́ pébébé. Sɑ̂ gwɑ́r, ɨ́ pɑ́ʼ bʉ̂r oswîh bɨ́ɛ, bé kʉ́ gwɑ́ jóʼo ó, njɨ ɨ́ nzɨ̌ bikɨkɛnɑ, lɨ́ esú ó, mekɑ̌n me ngwíhɑ milɔ̌b mé Nzyɛ̌m, mé dírɑɑ. Nye ɑ́ tile ó: “Bé lɨ́ ejwɛ̂ʼ e mîh mimběʼ, ɑbee. Bé lɨ́ ejôʼlo e megwɑ̌l, ɑjóʼo, ɑgʉ́ɑ ntémé.”
42008011	«Kɨkɛnɑ̌ nɨ̌, yé lɛ́ɛ́ ó mbi wɨ̂: mpeʼ, yé ó lɔ́ɔ́ mé Nzyɛ̌m.
42008012	Bɑ̂ʼ bʉ̂r nøølɑ ó, e nkpɑ̂h nkpɑ̌ʼ. Bé ɑ́ be ɨ́ jóʼǒ lɔ́ɔ́ mé Nzyɛ̌m. Sɔ́ŋ meleme, wé ntɔ̂ʼ nze, nzě pɛʼ bé wɑ̌ ɨ́ miléme, lɨ́ ekɑmle bé lɨ́ ebûʼlɑ wê, nkʉ̂ bǐ cwiʼ.
42008013	Bʉ́ʉ́ bʉ̂r, bé ó mpʉ̌ mpeʼ dí mbeɑ́ ɨ́ sí mékóʼ yɨ́. Bé lɨ́ enʉɑ̌ lɔ́ɔ wɑɑ́ jɔʼ bé dí ejóʼo wé yɨ́. Sɑ̂ gwɑ́r, bé ɑbîr ó, lɔ́ɔ wɑɑ́, wé pɑ́hɑɑ mikɑɑlé ɨ́ milémé myɔ́ɔ́. Bé jɑɑ́ bûʼlɑ wé ó, njɨ ɨ́ mɑ̂ jɔʼ. Bé ntɔ̂ʼ gbɔbɑ e búʼó yɑɑ́ ɨ́ jɔʼ bʉ̂r mû lɨ́ etíble bé lɨ́ esú é búʼó yɑɑ́ yɨ́.
42008014	Bɑ̂ʼ bʉ̂r, bé ó mpʉ̌ mpeʼ dí ɨ́ minjwínɨ́nɨ́ yɨ́. Bé lɨ́ ejóʼo ntémé lɔ́ɔ wɑɑ́. Píe tɨ̂, bé mû jɑɑ́ yêʼwo ó, njɨ sí yɨ̂, le okúm, le ogbɑɑ ndu e bigǿmɑ́ bí cwiʼ yɨ̂. Bisɑ̂ byɑɑ́ mû bé ɨ́ milémé myɔ́ɔ́ ó ɨ́ lɑ́rɑ́dɑ́. Bé ɑbe e nkul ekɑ̌ sɑ̂ bísyɛ́ɛlɑ bimpɑ̂.
42008015	Nó bʉ́ʉ́ bʉ̂r, bé ó mpʉ̌ mpeʼ, yé ɑ́ kur ɨ́ bwɑ̌h métyɛʼ yɨ́. Bé lɨ́ ejóʼǒ lɔ́ɔ́ mé Nzyɛ̌m e mimbɨɑmbɨɑ míléme. Bé lɨ́ emɛ̂r lɔ́ɔ wɑɑ́ ɨ́ kpɨ́ɨ́ɨ́, le esɑ̂ bíhwó, gúmo ntémé mpumó ɨ́ buo buo.»
42008016	«Mʉr túmó élɑ́mɑ nyɑ́, nye ɑ́búbló lé ɨ́ dɛɑ. Mʉr, nyé ɑbe lɨ́ ebɑʼlě twimɑ́ élɑ́mɑ sí joó. Nyě tyél lé ó ɨ́ tyélɑ́tyélɑ élɑ́mɑ kʉ́ lɨ́ esú ó, bʉr o ngɑ́ nî tɨ̂ʼ bɑ́, bé díʼee ɨ́ jwê.
42008017	Yé ɑbe e sɑ́ dí solɑ́ yɨ́, ngɑ́ be, ɑgwíhɑ kʉ̌l. Yé ɑbe e sɑ́ dí ɨ́ mesǒ yɨ́, ngɑ́ be, ɑgʉ́ŋɔɔ, ntɔ̂ʼ nyɨ̂n ɨ́ bʉr ɨ́ kpɛŋlɛm.
42008018	«Gwɑ́ jôʼlo gɑ́ mekɑ̌n mɑ̂m: mʉr dí e bisɑ̂ nyɑ́, óbɑ́ʼɑ̌ jweŋɔɔ byúú. Tó kœb ó, wɑɑ́ dí tʉ̂toʼó nyɑ́, ópɛʼɔɔ mɑ̂ bím nyé dí e né nyɑ́.»
42008019	Ɨ́ lʉ́ʉ́ dʉ́o, nyɔ̌ŋ mé Yésʉs le bɨ́ɔɔ́ bé, bé ɑ́ si to bee nye, kœbɔɔ nyé témé entumo e bʉ̂r. Bé ɑ́ bé ɑkumǒ nko nyé ɑ́ be yɨ́.
42008020	Bʉr ntɔ̂ʼ lɛ́ɛ Yésʉs ó: «Nyɔ̌ŋ gǒ le bɨ́ɔɔ́ bô, bé ó wɑ̂ʼ kʉ̌l lɨ́ egø̂m ébee gô.»
42008021	Yésʉs ntɔ̂ʼ lɛ́ɛ e bʉr bɨ́bɛ̂h ó: «Nyɔ̌ŋ wɑ̌m, bɨ́ɔɔ́ bɑ̂m le okɛ́l bɑ̂m, bé ó bɑɑ́ o dí ejóʼǒ lɔ́ɔ́ mé Nzyɛ̌m, le esɑ̂ wé mejóʼo bɑ́.»
42008022	Ɨ́ lɨ̂ʼ dʉ́o, Yésʉs, bé le ompʉ́n bé nzě kɑlwo ɨ́ byɛ̂l. Nye ó: «Mɨnɑ́ tôʼ gɑ́ lɨ́ ebʉ́m é mɑ̂ŋ e dí kɔ́m nkɛ́ɛ́ lɨ́.» Bê nzě tɨ̂ cyen.
42008023	Jɔʼ bé ɑ́ be lɨ́ etô le edúʼo byɛ̂l yɨ́, Yésʉs nzě tô ɨ́ jô. Nkúo kʉ́ nzě tɑ́ɑre ékwoolo ɨ́ mɑ̂ŋ. Byɛ̂l ntɔ̂ʼ tɑ́ɑre élóno ɨ́ medíbé. Byɛ̂l mû lɨ́ edǐ dihlɨ ɨ́ medíbé nɛ́ɛ:
42008024	ompʉ́n bé, ntɔ̂ʼ sîhlě nko nyé ɑ́ be yɨ́, jɨmɔɔ nyê. Bé e né ó: «Lɛ̂ʼlɑ, lɛ̂ʼlɑ, mɨnɑ́ múo nzě jwe gɑ̂!» Yésʉs nzě mɔɑ sí, nkɑ́ŋlɑ e nkúo le obóʼó ó mɑ̂ŋ, byê nzě tɑlɑ. Tɨ̂ʼ mû ɨ́ puuu.
42008025	Yésʉs, nye le ompʉ́n bé ó: «Búʼó yɨ́n, yê nkoó?» Bê nzě jóʼo bʉ́ɑ́ le ekɛ̂n ɨ́ buo buo, ntɔ̂ʼ lɛ́ɛlɑ pɑ́ʼ nyɔ́ɔ́ ó: «Wɨ̂ʼ mbi mʉ̂r, wê nzé, dí, nyé sí lwib nɛ́ɛ: onkúo le obóʼó ó mɑ̂ŋ, byé bɑ́nɑ̌ sɑ̂ nyé mejóʼo nyɑ̂ʼ ɛ̌?»
42008026	Bê nzě kumǒ sí Gerɑ́zen. (Yé ó dí siesíe e sí Gɑlilê.)
42008027	Yésʉs jínɑ sulo ɨ́ byɛ̂l, tyɛ̂b ɨ́ pɨ̌n nɛ́ɛ: nyʉ́ʉ́ mʉ́rʉ̂m nkɑnɑ yɑɑ́ ntɔ̂ʼ tó bɔmɑ e né. Mʉr wɑɑ́ ɑ́ be ó e meleme. Nye ɑ́ didi ó, ɑbe e kɑ́n e njwê, ɑdi ntémé ɨ́ mimbɛ̌r mi bʉ̂r. Nye ɑ́ jɑɑ didi ó, njɨ ɨ́ pemé mésoo.
42008028	Nó mpʉ nyé ɑ́ bee Yésʉs yɨ́, nye ntɔ̂ʼ bʉ̂ cím, tó bɨʼ mébóó sí ɨ́ mpǒm nyé. Nye e né ó: «Mɨnɑ́ e go, bé e wɑ́ɑ̌ lɔ̌b ɛ̌? Yésʉs, Mwɑ̂n mé Nzyɛ̌m dí ɨ́ jʉ́ó kʉ́ nyɑ́, me lɨ́ ejɨʼlɑ e go: ɑyɨ́ jwe mé ntɨ́ʼɑ́.»
42008029	Nye ɑ́ lwib nó ó, ebě, Yésʉs ɑ́ be ɨ́ lɛ́ɛ e bɨ̂blɑ sísǐm wɑɑ́ ó, wé dúhɑɑ mʉr wɑɑ́ ɨ́ nyʉ̂l. Sísǐm wɑɑ́, wé ɑ́ be lɨ́ eboó mɛ̂r nyé bijɔʼ bijɔʼ. Bʉr o kwɑ́r nyɑɑ́, bé ɑ́ bɨbe ó, lɨ́ ekɨkɑ̂ʼ nyé mebô e mekʉ̌ e mikʉ̂kɔ̌b, le ebɑʼle nyê. Dɑmɑ́ jóʼo nó, nye ɑ́ be lɨ́ ebɑ́nɑ̌ búʼo míkʉ̂kɔ̌b myɑɑ́. Eleme lɑɑ́ nzě tʉ̂to le edɑ̂ʼre nyé ɨ́ lʉɑ́ e lʉɑ́ wɛ̂h.
42008030	Yésʉs ntɔ̂ʼ jî e né ó: «Díé lô, lê nzé?» Nye ntɔ̂ʼ yɑlɑ e né ó: «Dɑɑ e Méleme.» (Nye ɑ́ lwib nó ó, ebě, meleme ɨ́ buo buo, mé ɑ́ si boo nî nye ɨ́ nyʉ̂l.)
42008031	Meleme mɑɑ́ nzě jɨʼlɑ e Yésʉs ó, nye ɑyɨ́ cyen mé ɨ́ bɨ́ dí sí ɨ́ kœ́ʼlɛ́ yɨ́.
42008032	Nɑ́ɑ̌ yé ɑ́ be ó e dɑɑ lé ónkʉ̌ ɨ́ buo buo, lɨ́ɛ lɨ́ etô le ede méde mɔ́ɔ́ lɨ́ ecø̂ʼ. Meleme mɑɑ́, mé ntɔ̂ʼ jɨʼlɑ e Yésʉs ó, nye kɑ́mɑɑ ó, mé níʼee tʉ́ŋlʉ̌ menyʉ́l mé ónkʉ̌ bɑɑ́. Nye ntɔ̂ʼ kɑm ó, mé sɑ̂ʼ nó.
42008033	Nó méleme, mé ɑ́ nze duho ɨ́ nyʉ̂l mʉr wɑɑ́, ntɔ̂ʼ tó nî ɨ́ menyʉ̂l mé ónkʉ̌. Dɑɑ lé ónkʉ̌ nzě tulwɑ ɨ́ mbéʼé écø̂ʼ kʉ́, ntɔ̂ʼ lʉ́ŋɑ ɨ́ mɑ̂ŋ, ntɔ̂ʼ jɨ́blɑ, jwe.
42008034	Jɔʼ ópɑ́lɑ bé ónkʉ̌, bé ɑ́ bee syɛ́ɛlɑ yɑɑ́ yɨ́, bé ntɔ̂ʼ kpɛ́ɛ, tô e lɔ́ɔ wɑɑ́ nkɑnɑ, le bípɛr e bípɛr byɛ̂h.
42008035	Bʉr nzě duɑ ɨ́ mekwɑ́r mɔ́ɔ́, lɨ́ enzě beɔɔ̌ sɑ̂ syɛ́ɛ́ yɨ́. Jɔʼ bé ɑ́ pyɑ̂l gúmó Yésʉs ɑ́ be yɨ́, bé kɑ̌ kœb ó, mʉr ɑ́ dwihɔɔ meleme nyɑ́, nye mû ndîndǐl le mikɑ́n ɨ́ nyʉ̂l, le pɨʼ nyé nyɨnyɛ̂h. Nye ɑ́ be ó bɑ̌ʼ e mekʉ̌ mé Yésʉs. Bʉr bɑɑ́ kʉ́ nzě jóʼo bʉ́ɑ́.
42008036	Bʉr o b'ɑ́ bee syɛ́ɛlɑ yɑɑ́ bɑ́, bê nzě lɛ́ɛ bʉ́ʉ́ mpʉ mʉ̂r meleme wɑɑ́ ɑ́ ciʼe yɨ́.
42008037	Nó ó bʉ̂r ó Gerɑ́zen bɨ́bɛ̂h, bê nzě jɨʼlɑ e Yésʉs ó, nye pɔ́ʼɑɑ ɨ́ sí yɔ́ɔ́, ebě, ekɛ̂n, lé ɑ́ be ɨ́ buú søø bé ɨ́ menyʉ̂l ɨ́ lɔ̌b syɛ́ɛlɑ yɑɑ́. Yésʉs ntɔ̂ʼ kɑlwo ɨ́ byɛ̂l, swîʼ.
42008038	Mʉ̌r Yésʉs ɑ́ dwih meleme nyɑ́, nzě jɨʼlɑ e Yésʉs ó, bé le onɔ́ɔ́, bé kɑ́ɑ didǐ sɔ́mɑ́. Nó ó Yésʉs ɑ́ nze bwóolo nye. Nye e né ó:
42008039	«Tóʼ mbɛ̌r gô. Go ɑ lɛ́ɛ́ sɑ́ yɨ́yɛ̂h Nzyɛ̌m sɑ́ gó yɨ́.» Nó ó mʉ̂r nɨ̌ ɑ́ nze kɑ tô, tô le elwɑ́ŋlě lɔ́ɔ wɑɑ́ ɨ́ nkɑnɑ yɑɑ́ yɨ́yɛ̂h, le elɛ́ɛ̌ sɑ́ yɨ́yɛ̂h Yésʉs ɑ́ sɑ̂ nye yɨ́.
42008040	Ɨ́ mpúlɑ gʉ̂ʼ nɛ́ɛ: entumo e bʉ̂r nzě nʉɑ nyé e bisʉhʉʉ, ebě, lé ɑ́ be ó lɨ́ ebóno nyê.
42008041	Nyʉ́ʉ́ mʉ̂r, díé lé Yɑ́rwis, ntɔ̂ʼ pyɑ̂l. Nye ɑ́ be ó tyɛ̂b esôʼ ɨ́ mpɑ́h sulɑ́. Nye ntɔ̂ʼ kúrwo sí, píʼe mpóm ɨ́ bibwɑ̌h ɨ́ mpǒm mé Yésʉs, nzě jɨʼlɑ e né ó, bé e nɔ́ɔ́ tôʼ mbɛ̌r wé,
42008042	ebě, eséhé lé, mimbû kɑ́m e mimbɑ́, lé ɑ́ be ecíʼé é mwɑ̂n lɨ́, lé ɑ́ be ó lɨ́ egûʼrɑ. Bé e Yésʉs mû ɨ́ mpúlɑ nɛ́ɛ: entumo e bʉ̂r kʉ́ nzě mɑ́nɑ nyé ɨ́ mempɑh me nyʉ̂l.
42008043	Tó kœb ó, é bʉr bɑɑ́, nyʉ́ʉ́ mʉ́mɑ́ ɑ́ be ó tɨ̂, mecié lɨ́ esʉsolo nyé ɨ́ nyʉ̂l. Nye ɑ́ si jɑ̂ le ekpɑɑ lɑɑ́ mimbû kɑ́m e mimbɑ́, sîl mɔnɨ́ yé yɨ́yɛ̂h ɨ́ pé lɨ́ esɑ́ɑ dʉ̂m, ɑkœb mʉ̂r cíʼ nyê.
42008044	Nye nzě pyɑ̂l bɑ̌ʼ e koo mé Yésʉs, cyěn mbô, kúnɑ le odumo ó kɑ́n wé. Tyé e tyé yɑɑ́, ekpɑɑ e mécié lɑɑ́, lé ntɔ̂ʼ síe lɨ́lɛ̂h jɔʼ gwɑ́r.
42008045	Yésʉs ntɔ̂ʼ jî ó: «Nzê kúnɑ́ e me?» Bʉr bɨ́bɛ̂h ntɔ̂ʼ kɛ́lɑ. Pierre nzě lɛ́ɛ e né ó: «Lɛ̂ʼlɑ, sɔ́mɑ́ bʉ̂r dí ebɔmɑ gó ɨ́ nkɑ́ yɨ̂, yé lɨ́ enyêhle gó ɨ́ mipɑ́ʼ mímyɛ̂h.»
42008046	Yésʉs ntɔ̂ʼ lɛ́ɛ ó: «Nyʉ́ʉ́ mʉ̂r, nye bé ɨ́ kʉ́ kúnɑ e me, ebě, mɨ́ jʉ̂ʼrɑ nyʉ́ʉ́ nkûl lɨ́ epɔʼɑ mé ɨ́ nyʉ̂l.»
42008047	Mʉmɑ́ wɑɑ́ mpʉ nyé ɑ́ gʉ́ɑ ó, nyɨ́ gwíhɑ yɨ́, nye ntɔ̂ʼ nze, le esɑ̂ʼ ɨ́ ngbɑ ngbɑ ngbɑ, nzě bɨʼ mébóó sí ɨ́ mpǒm mé Yésʉs. Nye ntɔ̂ʼ gwîh ɨ́ kpɛŋlɛm sɑ́ yé ɑ́ sɑ̂ ó, nye kúnɑɑ e né yɨ́, le mpʉ ékpɑɑ lé, lé ɑ́ síe ɨ́ tyé e tyé yɑɑ́ yɨ́.
42008048	Yésʉs ntɔ̂ʼ lɛ́ɛ e né ó: «Mwɑ̂n wɑ̌m, búʼó yô, yɨ́ ciʼ gô! Mepyɛblɑ, mé díʼee go ɨ́ léme.»
42008049	Yésʉs jínɑ lɨ́ elwib nó nɛ́ɛ: nyʉ́ʉ́ mʉ̂r ntɔ̂ʼ pyɑ̂l, duhǒ mbɛ̌r mé Yɑ́rwis. Nye e Yɑ́rwis ó: «Eséhé lô, lɨ́ jwe. Ayɨ́ kɑ̌ ntɨ̂ʼ lɛ̂ʼlɑ jwêh!»
42008050	Mpʉ̌ Yésʉs ɑ́ jóʼo sɑ́ mʉ̂r wɑɑ́ ɑ́ lɛ́ɛ yɨ́, nó ó nyé ɑ́ nze lɛ́ɛ e Yɑ́rwis ó: «Ajóʼo bʉ́ɑ́. Búʼlɑ́ɑ. Mónǒ óciʼe!»
42008051	Jɔʼ bé ɑ́ pyɑ̂l ɨ́ mbɛ̌r yɨ́, Yésʉs ntɔ̂ʼ kɑmle bʉ̂r lɨ́ enî mbɛ̌r. Nye ɑ́ jɑɑ níŋle ó, njɨ Pierre, Jeɑn, Jɑcques, le sɔ́ŋ e nyɔ̌ŋ me mwɑ̂n wɑɑ́.
42008052	Bʉr bɨ́bɛ̂h, bé ɑ́ be ó lɨ́ ejɨ méjwê le ebʉ̂ bícím lɨ́ eswie lɑɑ́. Yésʉs ntɔ̂ʼ lɛ́ɛ e bé ó: «Ayɨ́ kɑ̌ jɨ gɑ̂, ebě, nyé ɑjwe. Nye ɨ́ jô.»
42008053	Bê nzě pyɑ nyê, ebě, bé ɑ́ be ó sí kʉ́ gʉ́ɑ ó, nyɨ́ jwě tyeetye.
42008054	Yésʉs ntɔ̂ʼ mɛ̂r mwɑ̂n wɑɑ́ ɨ́ mbô, le elɛ́ɛ e né kʉ́kʉ́ ó: «Mɑ̂ eséhe, gbɔlwɑɑ sí!»
42008055	Sísǐm wé, wé ntɔ̂ʼ tó búlɑ, nî nyé ɨ́ nyʉ̂l. Nye ntɔ̂ʼ gbɔlwɑ sí ɨ́ tyé e tyé yɑɑ́. Yésʉs ntɔ̂ʼ lómo bʉ̂r ó, bé jwêʼ eséhe lɑɑ́ sɑ́ éde.
42008056	Obyɛ̂l bé kʉ́ nzě kɑ̂m syɛ́ɛlɑ yɑɑ́. Yésʉs ntɔ̂ʼ lɛ́ɛ e bé ó, bé l'ɑnyɑmlě lɛ́ɛ mʉ̂r sɑ̂ syɛ́ɛ́ yɨ́.
42009001	Nó ó Yésʉs ɑ́ nze jébe ompʉ́n bé kɑ́m le obɑ́, nzě jwe bé nkul le jǿø ó, bé sôʼ meleme, le eciʼ mímbêl.
42009002	Nye ntɔ̂ʼ lómo bé ó, bé tôʼ le etúnǒ Mbɨɑmbɨɑ Lɔ́ɔ dí edumo e Mpóʼo mé Nzyɛ̌m wɨ́, le eciʼ mímbêl.
42009003	Nye ó: «Bɨ̌n tó ɨ́ cyen yɨ̂ʼ ó, njɨ e súmu ɨ́ mbô, ɑbe e mimbeʼ. Atô e myɑh, nkʉ̂ blêr, nkʉ̂ mɔnɨ́. Atô gɑ́ e mintɔrɑ mi kʉ́ mímbɑ́.
42009004	Mbɛ̌r wɨ́wɛ̂h bɨ́n ngɑ́ nî wɨ́, diʼee gɑ́ tɨ̂, tó pyɑ̂l ɨ́ jɔʼ bɨ́n ngɑ́ mɔɑ, lɑɑ nyɨ́hɑɑ́ kwɑ́r yɨ́.
42009005	Gúmó yɨ́yɛ̂h bʉ̂r ngɑ́ bene bɨ́n yɨ́, pɔʼɑ́ bɨ́n ngɑ́ pɔʼɑ tɨ̂ʼ ɨ́ nkɑnɑ yɑɑ́ wɨ́, bɨ̌n ɑ kúró pím ngɑ́ nɑrɑ bɨ́n ɨ́ mekʉ̌ nyɨ́. Syɛ́ɛlɑ yɑɑ́, yé ónwɑ̂hle bé ó, bé mû ó ɨ́ mebyɑʼ.»
42009006	Nó ómpʉ́n, bé ɑ́ nze jɑ nzɨ́, tóŋɔɔ mékwɑ́r e mekwɑ́r mɛ̂h, tô le elɛ́ɔɔ bʉ̂r Mbɨɑmbɨɑ Lɔ́ɔ, le eciʼɔɔ mímbêl ɨ́ bigúmó bíbyɛ̂h.
42009007	Ngóvinɑ Erôd ɑ́ be ɨ́ jóʼǒ lɔ́ɔ bísɑ́ bíbyɛ̂h byé ɑ́ syɛ́ɛ bí. Nye ɑ́ bé ɑgʉ́ɑ̌ cwehle tɨ̂, ebě, bɑ̂ʼ bʉ̂r, bé ɑ́ lɨlɛ́ɛ ó: «Jeɑn Ndu-bʉr, nyɨ́ pɑh!»
42009008	Bʉ́ʉ́, bé ó: «Heʼé, Élie ó dí sí bɑ́ʼɑ̌ nzě nɨ̌.» Bʉ́ʉ́ ntémé, bé ó: «Heʼé, yé ó nyʉ́ʉ́ ngwíhɑ milɔ̌b swîh ɑ́ be mélú mé épíhe nyɑ́ ô pɑ̌h.»
42009009	Erôd nyɨɛ ɑ́ lɛ́ɛ ɨ́ wé pɑ̂ʼ ó: «Mɨ́ kʉ́ gʉ́ɑ ó, me ɑ́ si kʉ cíʼe Jeɑn lʉ̂. Nó nyɑ̂ʼ mʉ̂r dí esɑ̂ bísɑ́ mé dí ejóʼo bîʼ nyɑ́, nye nzé?» Nye ntɔ̂ʼ sɑ́ɑ ébee nyê.
42009010	Jɔʼ bʉ̂r o mílʉ́mlʉ́ mé Yésʉs, bé ɑ́ búlɑ yɨ́, bê nzě lɛ́ɛ nyé sɑ́ yɨ́yɛ̂h bé ɑ́ sɑ̂ yɨ́. Nye nzě nʉɑ bê, tô e bé ɨ́ gúmó bé ɑ́ to di bé omér yɨ́. Yé ɑ́ be ó nko kwɑ́r bé jɨ́jébé ó, «Bétsɛ́dɑ» yɨ́.
42009011	Sɑ̂ gwɑ́r, entumo e bʉ̂r, lé ɑ́ be ɨ́ jʉ̂ʼrɑ nó, lé ntɔ̂ʼ dû nyê. Nó nyé ɑ́ nze soho bê, ntɔ̂ʼ túnǒ Mbɨɑmbɨɑ Lɔ́ɔ dí edumo e Mpóʼo mé Nzyɛ̌m wɨ́, le eciʼ mímbêl mímyɛ̂h.
42009012	Ɨ́ bíí kʉ̌ʼ, bʉr o mílʉ́mlʉ́ kɑ́m le obɑ́ nzě nze. Bé e Yésʉs ó: «Bwóólɑ́ɑ́ éntumo e bʉ̂r lɨ̂, lé swíʼɨɨ, tô ɨ́ mekwɑ́r ndu e bipɛr bi dí ɨ́ kúnwo e mɨnɑ́ gɑ́ bí. Yʉ́ʉ́ jɔʼ, bé óbee bíjɑ́ ndu e mede. Bé ɑbe e nkul ekɑ̌ di wɑ̂, ebě, mɨnɑ́ gɑ́ bé wɑ̂ʼ ó ɨ́ lʉɑ́.»
42009013	Yésʉs ntɔ̂ʼ yɑlɑ e bé ó: «Bɨ̌n bʉr o tɨ̂, jwéʼ gɑ́ bé mede, bé dêʼ.» Bé e Yésʉs ó: «Bɨ̌h bé wɑ̂ʼ ó, njɨ e biblêr bitɛ̂n le osú óbɑ́. Nzê bɨ̌h tô bwɑ̂m méde lɨ́ esú é bʉ̂r bɑ̂ʼ bɨ́bɛ̂h ɛ̌?»
42009014	(Nɑ́ɑ̌ yé ó, bʉr, bé ɑ́ be tɨ̂ʼ ó, bʉrʉ̂m e bʉrʉ̂m otɔ́ɔ́sin otɛ̂n.) Yésʉs ntɔ̂ʼ lɛ́ɛ le ompʉ́n bé ó: «Dilɨɨ gɑ́ bé sí, mentumo mentumo. Entumo egwɑ́r, lé díʼee bʉr mekɑ́m métɛ̂n e mpǔʼ.»
42009015	Bé ntɔ̂ʼ sɑ̂ nó, bʉr nzě di sí, mentumo mentumo.
42009016	Yésʉs ntɔ̂ʼ nʉɑ bíblêr bitɛ̂n le osú óbɑ́, bɨ̂n mîh kʉ́, nzě jwě Nzyɛ̌m nzyǒo ɨ́ lɔ̌b méde mɑɑ́, nzě pɛ̂ʼ mê, tímle ómpʉ́n bé, ó bé kɑ́ɑ jwe bʉ̂r mɑ̌.
42009017	Bʉr bɨ́bɛ̂h, bé ɑ́ si de, jíle. Mede mé ɑ́ buʼo mɑ́, mé ɑ́ si lóŋlo mekwɑ́m kɑ́m e mebɑ́.
42009018	Ɨ́ lʉ́ʉ́ dʉ́o, Yésʉs ɑ́ be ó lɨ́ ejɨʼlɑ e Nzyɛ̌m nye omér lɨ́ empɑh. Ompʉ́n bé, nzě pyɑ̂l. Nye ntɔ̂ʼ jî e bé ó: «Bʉr, bé lɛ́ɛ́ ó, me nzé?»
42009019	Ompʉ́n, bé ntɔ̂ʼ yɑlɑ ó: «Bɑ̂ʼ, bé lɨ́ elɛ́ɛ ó, go ó Jeɑn Ndu-bʉr. Bʉ́ʉ́, bé ó, go ó Élie. Bʉ́ʉ́ ntémé, bé ó, go ó nyʉ́ʉ́ ngwíhɑ milɔ̌b mé Nzyɛ̌m ɑ́ boo jwe, ntɔ̂ʼ bɑ́ʼɑ̌ pɑh nyɑ́.»
42009020	Nye ntɔ̂ʼ bɑ́ʼɑ̌ jî e bé ó: «Nó bɨ̌n bɨɛ̌ lɛ́ɛ́ ó, me nzé?» Pierre ntɔ̂ʼ yɑlɑ ó: «Go ó Mʉ̌r Nzyɛ̌m ɑ́ lœm múló mé jǿø nyɑ́.»
42009021	Yésʉs ntɔ̂ʼ cɨ̂l bé le egbɑ̂ bé mpéné ó, bé l'ɑnyɑmlě lɛ́ɛ mʉ̂r sɑ̂ yɑɑ́.
42009022	Nye nzě lɛ́ɛ e bé ó: «Yé jɑlɑ ó, Mwɑ̂n mé Mʉr, nye síɑɑ e mitúú ɨ́ buo buo. Otɔ́mɑ́ bʉ̂r, ojǿø o mpɑ́h Nzyɛ̌m, le olɛ̂ʼlɑ o métié, bé óbene nyê. Nye ntémé ójʉ́ŋɔɔ. Elú élɛ̂l píe tɨ̂, nyé opɑh ɨ́ soo.»
42009023	Nye ntɔ̂ʼ lɛ́ɛ e bɨ́bɛ̂h ó: «Mʉ̂r sí kpɛl édû mé nó, nye bénɑɑ nye mʉr tɨ̂, nye ɑ nkɛ́ɛ́ kolôs yé dʉ́ó lɨ́lɛ̂h. Nye ɑ dú mê.
42009024	Ebě, mʉr kpɛ́l ékɑmle e cwiʼ yé nyɑ́, ódímle yê. Tó kœb ó, wɑɑ́ ngɑ́ jwě cwiʼ yé lɨ́ esú lɑ̂m nyɑ́, óciʼe.
42009025	Wɑ́ɑ̌ nyɔm mʉ̂r dí e nkul edirɑ lɨ́ enʉɑ̌ sí yɨ̂ʼ yɨ́yɛ̂h, kɑ̌ sûʼlɑ̌ tó dímlě cwiʼ yé, nkʉ̂ jǿɑ?
42009026	Mʉr nyɨnyɛ̂h jéʼé mê, jóʼo mílɛ́ʼlɑ́ myɑ̂m sôn nyɑ́, Mwɑ̂n mé Mʉr ójéʼe ntémé mʉr wɑɑ́ ɨ́ dʉ́ó nyé ngɑ́ nze ɨ́ mencyɛnwɑ mé, le mɑɑ́ me Sɔ́ŋ wé, le mɑɑ́ bééngeles mé Nzyɛ̌m yɨ́.
42009027	Mě lɛ́ɛ́ bɨ́n lɨ́ otyeetye ó, ɨ́ sɔ́mɑ́ bʉ̂r o dí wɑ̂ʼ bɑ́ɑ́nɑ̂ʼ bɑ́, bʉ́ʉ́ bé ɑ́kóʼó jwe, ɑpɑ̌ bee Mpóʼo mé Nzyɛ̌m.»
42009028	Píě Yésʉs ɑ́ bě sí lwib nó yɨ́, melû mwom nzě lɑɑ. Nye nzě nʉɑ̌ Pierre, bé e Jeɑn ndu e Jɑcques, ntɔ̂ʼ bére lɨ́ ecø̂ʼ, lɨ́ etó jɨʼlɑ e Nzyɛ̌m.
42009029	Jɔ̌ʼ Yésʉs ɑ́ be, nye mû lɨ́ ejɨʼlɑ yɨ́, mpǒm nyé ndu e mikɑ́n myé, byé ntɔ̂ʼ jwirɑ. Bíbyɛ̂h mû kwɑhɑ́ ɨ́ pumo pumo.
42009030	Kɑ̌ sɑʼ nɛ́ɛ: bʉ́ʉ́ bʉ̂r obɑ́ nzě nyɨ̂n bɑ̌ʼ e né, bɨ́bɛ̂h lɨ́ elɛ́ɛlɑ. Bɨ́ɛ, bé ɑ́ be ó Moïse, bé le Élie.
42009031	Bé ɑ́ nyɨ̂n ntémé ó, e mencyɛnwɑ. Bé ɑ́ be lɨ́ elɛ́ɛlɑ ɨ́ mpʉ̌ Yésʉs ngɑ́ jwe ɨ́ Yerʉ́zɑlɛm yɨ́.
42009032	Pierre, bé le osó bé, bé ɑ́ nyɛɛ be ó ɨ́ jô ɨ́ súgúgú. Píe tɨ̂, bê nzě jɨmɑ, nzě bee méncyɛnwɑ mé Yésʉs ndu e mɑɑ́ me bʉ̂r obɑ́ bé le onɔ́ɔ́, bé ɑ́ be bɑ́.
42009033	Jɔ̌ʼ Moïse, bé le Élie, bé ɑ́ be, bé mû lɨ́ edǐ duhǒ gúmó Yésʉs ɑ́ be yɨ́, Pierre ntɔ̂ʼ lɛ́ɛ e Yésʉs ó: «Lɛ̂ʼlɑ, yé mbɨɑ ó, mɨnɑ́ díʼee gɑ́ wɑ̂. Mɨnɑ́ súmɑɑ gɑ́ mpɑ́lɑ́, bisɑʼ bilɛ̂l: le yô, le yɑɑ́ mé Moïse ndu e yɑɑ́ mé Élie.» (Nyɨɛ l'ɑgʉ́ɑ̌ sɑ́ nyé ɑ́ lɛ́ɛ yɨ́.)
42009034	Nye mû lɨ́ elwib nó nɛ́ɛ: jwiné nzě búblo bê. Ompʉ́n, bé ntɔ̂ʼ bil bʉ́ɑ́ lɨ́ ebeě jwiné yɑɑ́ lɨ́ ebúblo bê.
42009035	Bé kɑ̌ jóʼo ó, lʉ́ʉ́ écyêl lɨ́ eduho ɨ́ jwiné tʉ́ŋlʉ̌ ó: «Nyɑ̂, nye ó mwɑ̂n wɑ̌m mé mû sí pɛ̂h nyɑ́. Jʉ́jóʼɑ́ɑ́ gɑ́ nye.»
42009036	Jɔʼ cwíí nyɑɑ́ ɑ́ sil elwib yɨ́, bé ɑ́ jɑɑ kɑ bee ó, njɨ Yésʉs nye omér. Ompʉ́n bé ntɔ̂ʼ di ɨ́ jolɑɑɑ. Ɨ́ cíl mélû yɑɑ́, bé ɑ́ bé ɑlɛ́ɛ mʉ̂r sɑ́ bé ɑ́ bee yɨ́.
42009037	Dʉ́ó lé ɑ́ bɔmɑ lɨ́, bê nzě sulo lɨ́ ecø̂ʼ, entumo e bʉ̂r nzě bɔmɑ e Yésʉs.
42009038	Ɨ́ bʉr bɑɑ́, yé ɑ́ be ó e nyʉ́ʉ́ mʉ́rʉ̂m. Nye nzě bʉ̂ cím. Nye e Yésʉs ó: «Lɛ̂ʼlɑ, pɑɑ́ beě mpʉ mwɑ̂n wɑ̌m dí yɨ́. Nye ó ecíʼé é mwɑ̂n lɑ̂m.
42009039	Nyě e sísǐm dí emɨmɛ̂r nyé wɨ́, ɨ́ bijɔʼ byɑɑ́, nye lɨ́ ebʉ̂bʉ bícím. Wé sɑ́ nyé ó, mpʉ̌ sɑ́ lɛ́ɛ́, nye lɨ́ esílě bʉ̂ʼ. Wé sɑ́ ó, lulwɑɑre nyé nyʉ̂l ɨ́ lɑ́rɑ́dɑ́. Megûl, mé lɨ́ epîpyɑl nyé ɨ́ num ɨ́ ntomo ntomo. Wé lɨ́ ekʉ́ bî nyê. Wé ɨ́ kɔblɑ lɨ́ edwih.
42009040	Me ɑ́ be ɨ́ jɨʼlɑ le ompʉ́n bô ó, bé pɛ́ʼɛɛ nye wɑ̌, bɨ́bɛ̂h kɑ̂r, ɑkoʼo.»
42009041	Yésʉs ntɔ̂ʼ lɛ́ɛ ó: «Bɨ̌n onzyɛ́h ó bʉ̂r o dí ɑbûʼlɑ bɑ̂! Me ókɑ̌ bɑ́ʼɑ̌ di ɨ́ sɔ́mɑ́ yɨ́n, tó pyɑ̂l ɨ́ yɑ́ɑ̌ jɔʼ ɛ̌? Me ójûhwo bɨ́n, tó swîʼ yɑ́ɑ̌ sûm ɛ̌? Ntɑ́ʼ e mwɑ̂n gǒ wɑ̂!»
42009042	Mpʉ mwɑ̂n wɑɑ́ ɑ́ kɑ pyɑ̂l bɑ̌ʼ e Yésʉs yɨ́, eleme ntɔ̂ʼ ntyeŋ mwɑ̂n ɨ́ guʼ guʼ, nkɛŋ nyé sí. Yésʉs nzě nkɑ́ŋlɑ e sísǐm mélwɑʼwo wɑɑ́, wé ntɔ̂ʼ duho. Yésʉs nzě ciʼ mwɑ̂n, ntɔ̂ʼ tímle sɔ́ŋ nyɑ̌.
42009043	Ekɛ̂n, lé ɑ́ si søø bɨ́bɛ̂h ɨ́ nyʉ̂l ɨ́ lɔ̌b mbeɑ́ bé ɑ́ bee bɑɑ́nɨ̂nɨ̂n o bísyɛ́ɛlɑ mé Nzyɛ̌m wɨ́. Bʉr bɨ́bɛ̂h, bé ɑ́ be nɑ́ɑ̌ ó lɨ́ ekɑ̂m bísyɛ́ɛlɑ bíbyɛ̂h Yésʉs ɑ́ sɑ̂ bí. Yésʉs ntɔ̂ʼ lɛ́ɛ le ompʉ́n bé ó:
42009044	«Bɨ̌n bɨɛ, bɨ̌n ɑ kʉ́ gwɑ́ mɛ̂r gɑ́ ekɑ̌n mé mû lɨ́ elɛ́ɛ bɨ́n ɨ́ bɑ́ɑ́nɑ̂ʼ lɨ̂: yɨ́ lîʼ njɨ mɑ̂ jɔʼ tîtííɑ̌, ó Mwɑ̂n mé Mʉr bɛ́mɔɔ kwɑ́ bʉr o ngɑ́ jʉ̂ nyé bɑ́.
42009045	Dɑmɑ́ jóʼo nó, ompʉ́n bé, bé ɑ́ bé ɑgwɑ́ jóʼǒ sɑ́ nyé ɑ́ lɛ́ɛ bé yɨ́. Ekɑ̌n lɑɑ́, lé ɑ́ be bé ó, solɑ́, ó bé ɑyɨ́ kpɑ̂hwɑ̌ jóʼo lê. Bé ɑ́ be lɨ́ ekpɛ́ɛ éjî nyé cíɑ́ ɨ́ lɔ̌b wɑɑ́.»
42009046	Ompʉ́n bé, nzě tɑ́ɑre éjíilɑ pɑ́ʼ nyɔ́ɔ́ ó: “Wɑ́ɑ mʉ̂r dí ɨ́ buú buo ósʉ́sʉ́ ɨ́ sɔ́mɑ́ gɑ́ yɨ́nɑ́ ɛ́?”
42009047	Yésʉs ɑ́ si gʉ́ɑ bijøʼ bé ɑ́ jøʼ ɨ́ milémé myɔ́ɔ́ bí. Nye nzě nʉɑ mɑ̂ ntwǒm, tyêl nyé bɑ̌ʼ e né.
42009048	Nye nzě lɛ́ɛ e bé ó: «Mʉr nyɨnyɛ̂h ngɑ́ nʉɑ̌ mbi mɑ̂ ntwǒm wɨ̂ʼ mbɨ̂mbɨɑ́ ɨ́ díé lɑ̂m nyɑ́, nyɨ́ nʉɑ mé mʉr tɨ̂. Mʉr nʉ́ɑ́ mé nyɑ́, nyɨ́ nʉɑ ntémé mʉr ɑ́ ntɨh me nyɑ́. Ɨ́ sɔ́mɑ́ yɨ́n, mʉr bɨ́n bɨɛ béé ó, nye ó dí ɨ́ buú twɑ̂ʼwo nyɑ́ ó dí wɑɑ́ lɑ́ɑ́ bɨ́n bɨ́bɛ̂h nyɑ́.»
42009049	Nó ó Jeɑn ɑ́ lɛ́ɛ ó: «Lɛ̂ʼlɑ, bɨ̌h bé ɑ́ si bee mʉr lɨ́ eso méleme ɨ́ bʉr e nzɨ̌ díé lô, bɨ̌h nzě kɑmle nyé lɨ́ ebɑ́ʼɑ̌ sɑ̂ nó, ebě, mʉr wɑɑ́, nyé ɑbe mʉ̂r sɔ́mɑ́ gɑ́ yɨ́nɑ́.»
42009050	Yésʉs, nye e bé ó: «Abɑ́ʼɑ̌ kɑmle gɑ́ nye, ebě, mʉr dí ɑlwímlɑ e bɨ̌n nyɑ́, nye ó ɨ́ nkɔ̌m nyɨ́n.»
42009051	Jɔʼ mélú Yésʉs ɑ́ jɑlɑ ó, nye pɔ́ʼɑɑ ɨ́ sí yɨ̂ʼ mɑ́, mé ɑ́ be, mé mû lɨ́ esîhle yɨ́, nye nzě cíʼe ɨ́ lémé wé ó, nyě tó ó Yerʉ́zɑlɛm.
42009052	Nye ntɔ̂ʼ cyen bʉ̂r o mílʉ́mlʉ́ bé dóló. Bê nzě tô, tó nî ɨ́ nyʉ́ʉ́ kwɑ́r ɨ́ sí Sɑmɑrî ó, bé tôʼ komlo nyé jɑ́ gʉ̂.
42009053	Tó kœb ó, bʉr o kwɑ́r nyɑɑ́, bé ɑ́ bé ɑkpɛl ébɑʼle nyê, ebě, bé ɑ́ bee ó, bé tó ó, Yerʉ́zɑlɛm.
42009054	Jɔʼ ómpʉ́n bé, Jɑcques, bé e Jeɑn, bé ɑ́ bee nó yɨ́, bé ntɔ̂ʼ lɛ́ɛ ó: «Dɑ̂ ɛ̌, gó kpɛ̂l nó, bɨ̌h bé ójébě siʼe, yé dúhɑɑ ɨ́ jʉ́ó kʉ́, dîʼ bɨ́bɛ̂h.»
42009055	Yésʉs ntɔ̂ʼ jwirɑ, nkɑ́ŋlɑ e bê.
42009056	Bê nzě tô ɨ́ nyʉ́ʉ́ kwɑ́r swîh.
42009057	Mpʉ̌ Yésʉs, bé le ompʉ́n bé, bé ɑ́ be, bé mû téme nzɨ̌ yɨ́, nyʉ́ʉ́ mʉ̂r ntɔ̂ʼ lɛ́ɛ e Yésʉs ó: «Dɑ̂ ɛ̌, me ódû gó gúmó yɨ́yɛ̂h gó ótô yɨ́.»
42009058	Yésʉs ntɔ̂ʼ yɑlɑ e né ó: «Ompɔ̌ʼ, bé ó e mekul. Binʉ̌n, byé e mɔʼ. Sɑ̂ gwɑ́r, Mwɑ̂n mé Mʉr, nyé ɑbe e gúmó nyé kɛ́lɨɨ lʉ̂.»
42009059	Nye ntɔ̂ʼ lɛ́ɛ e nyʉ́ʉ́ mʉ̂r ó: «Ntɑ́ʼ. Dúʼóó mê.» Mʉr wɑɑ́, nye e Yésʉs ó: «Dɑ̂ ɛ̌, pɑɑ́ bîr mê. Me pɑ́ɑ nyɛɛ́ tó dɨl sɔ́ŋ wɑ̌m.»
42009060	Nó nyé ɑ́ lɛ́ɛ e né ó: «Bírɨ́ɨ́ ójwe, bé dɨ́lɨɨ mimúú myɔ́ɔ́. Guɑ, tóʼ, tó túnǒ Mbɨɑmbɨɑ Lɔ́ɔ Mpóʼo mé Nzyɛ̌m.»
42009061	Nyʉ́ʉ́ mʉ̂r ntémé ntɔ̂ʼ lɛ́ɛ e né ó: «Dɑ̂ ɛ̌, me ntémé, me ódû gô. Sɑ̂ gwɑ́r, pɑɑ́ bîr mê, me pɑ́ɑ nyɛɛ́ tó jɛ́nɑ e mbɛ̌r bʉ̂r wɑ̂m.»
42009062	Yésʉs ntɔ̂ʼ lɛ́ɛ e né ó: «Mbi mʉ̂r dí etɑ́ɑre éséɑ̌ syɛ́ɛ́, ntɔ̂ʼ kɑ̌ bîr, jwɛ̂ʼ píhe nyɑ́, nyé ɑbɑ́ be e nyɔm ɨ́ Mpóʼo mé Nzyɛ̌m.»
42010001	Píe tɨ̂, Tî Yésʉs nzě twɑ̂r bʉ́ʉ́ bʉ̂r, tɑ̂ŋ mekɑ́m nzɑɑngbɑ́ le obɑ́, ntɔ̂ʼ lómo bé dóló, bʉr obɑ́ óbɑ́. Bé ntɔ̂ʼ tô bínkɑnɑ e bínkɑnɑ byɛ̂h, ɨ́ bisúm bíbyɛ̂h nyé ɑ́ be ó, nye kúmɑɑ bí.
42010002	Nó nyé ɑ́ lɛ́ɛ e bé ó: «Yé ɨ́ buo méde mû sí tɨ̂ ɨ́ pemé mɑ́. Sɑ̂ gwɑ́r, bʉr o tó kpɛm méde mɑɑ́ bɑ́, bé ɑbuo. Nó, jɨʼlɑɑ gɑ́ e Kúm pemé ó, nye lómɑɑ bilóbilɑ ɨ́ buo buo. Bé tôʼ kpɛm méde ɨ́ pemé.
42010003	Tóʼ gɑ̂. Pɑɑ́ bee: mě lómó bɨ́n ó mpʉ bwɑ́ bínteme pɑ́ʼ onkœœ!
42010004	Anʉɑ gɑ́ mimpɨ́ʼ, myɑɑ́ mí mɔnɨ́, nkʉ̂ myɑh, nkʉ̂ osípɑh. Abɑ́rɑ gɑ́ e mʉr téme nzɨ̌.
42010005	Jɔʼ bɨ́n ní ɨ́ mbɛ̌r yɨ́, lɛ́yɨ́ɨ́ gɑ́ bʉr ó mbɛ̌r ó: “Mepyɛblɑ, mé díʼee bɨ̌n ɨ́ miléme!”
42010006	Mʉ̂r mbɛ̌r wɑɑ́ bé mʉ̂r mepyɛblɑ nó, mesøhlɨ mɨ́n, mé ókœ̌b jɑ́ ɨ́ lémé wé. Nyé obɑ́ʼɑ̌ nʉɑ mépyɛblɑ me dí eduho ɨ́ mesøhlɨ mɑɑ́ mɑ́. Nyé bé ɑbe mʉ̂r mepyɛblɑ nó, mepyɛblɑ mɑɑ́, mé óbúlɑ, bɑ́ʼɑ̌ kumo ɨ́ bɨ̌n.
42010007	Mbɛ̌r bɨ́n ngɑ́ di wɨ́, diʼee gɑ́ tɨ̂. Déʼ gɑ́ sɑ́ bʉ̂r o tɨ̂, bé ójwe bɨ́n yɨ́, ebě, syɛ̂l mesɑ̂ jɑlɑ ó, jweŋɔɔ myɛ́nɑ mé. Atô le ede gɑ́ mímbɛ̌r e mímbɛ̌r myɛ̂h.
42010008	Bɨ́n ní ɨ́ nkɑnɑ, kœb ó, bé lɨ́ egwɑ́ bɑʼle bɨ́n nó, bɨ̌n ɑ dé sɑ́ yɨ́yɛ̂h ngɑ́ jweŋɔɔ bɨ́n yɨ́.
42010009	Ciʼɨɨ gɑ́ mimbél mí nkɑnɑ yɑɑ́. Bɨ̌n ɑ lɛ́ɛ́ e bʉr ó nkɑnɑ yɑɑ́ ó: “Nzyɛ̌m mû ó kúno etyêl Mpóʼo nyé ɨ́ bɨ̌n.”
42010010	Bɨ́n pyɑ́l ɨ́ yʉ́ʉ́ nkɑnɑ, bʉr o tɨ̂ʼ ɑbɑʼle bɨ́n nó, tóʼ gɑ́ ɨ́ minkpɑ̌ʼ mi tɨ̂. Bɨ̌n ɑ tútúnó nkpɑ̌ʼ e nkpɑ̌ʼ ó:
42010011	“Bɨ̌h bɨ́ kuro pím nkɑnɑ yɨ́n dí enɑrɑ bɨ́h ɨ́ mekʉ̌ nyɨ́. Gʉ́ŋɑ́ɑ́ gɑ́ ó, Mpóʼo mé Nzyɛ̌m mû ó lɨ́ ekúnwo e bɨ̌n!”
42010012	Mě lɛ́ɛ́ bɨ́n ó, dʉ́ó Nzyɛ̌m ócíʼe bʉ̂r milɔ̌b, jwe bé mebě yɨ́, bintɨ́ʼɑ́ byɔ́ɔ́, byé óbuú bwɑʼ, lɑɑ byɑɑ́ bi bʉ̂r ó Sodôm.»
42010013	«Nkoó, nye ó, e bɨ̌n, bʉr ó Korɑzîn! Nkoó, nye ó, e bɨ̌n, bʉr ó Bétsɛ́dɑ! Yé bé mesimɑ́ mé ɑ́ sɑ̂ kwɑ́ nyɨ́n mɑ́, mé ɑ́ syɛ́ɛ ó Tîr e Sidɔ̂n nó, lɛ́ɛ́, bʉr o tɨ̂, bé ɑ́ si di ɨ́ bwɑ̌h, kʉ́bɑ mínkurɑ, le elɔmɑ méswií lɨ́ elɛ̂ʼle ó, bɨ́ kɑm éjwirɑ míléme.
42010014	Sɨ́ɑ̌ yɑɑ́ ó, dʉ́ó Nzyɛ̌m ngɑ́ cíʼe bʉ̂r milɔ̌b yɨ́, Tîr, bé e Sidɔ̂n ngɑ́ be, ɑbuú jweŋɔɔ bíntɨ́ʼɑ́ mpʉ bɨ́n yɨ́.
42010015	Á guɑ, Kɑpernɑ́ʉm, nzê go óbɨ́nɔɔ, tó pyɑ̂l ɨ́ jʉ́ó kʉ́ ɛ̌? Tʉ̂toʼó! Go ósulɔɔ sí, tó pyɑ̂l ɨ́ bɨ́ siʼe.»
42010016	Nye nzě lɛ́ɛ le ompʉ́n bé ó: «Wɑɑ́ sɑ́ bɨ́n mejóʼo nyɑ́, nyɨ́ jóʼo mê. Wɑɑ́ ntémé béné bɨ́n nyɑ́, nyɨ́ bene ntémé me. Ntémé, wɑɑ́ béné mé nyɑ́, nyɨ́ bene mʉ̂r ɑ́ ntɨh me nyɑ́.»
42010017	Bʉr mekɑ́m nzɑɑngbɑ́ le obɑ́ bɑɑ́, mpúlɑ bé ɑ́ búlɑ nyɨ́, bisʉhʉʉ, byé ɑ́ be bé ɨ́ miléme ó lǿŋlɑ́. Bé ó: «Dɑ̂ ɛ̌, meleme, mé lɨ́ esɑ̂ bɨ́h mejóʼo ɨ́ jɔʼ bɨ́h dí eso mé e nzɨ̌ díé lô yɨ́!»
42010018	Yésʉs ntɔ̂ʼ lɛ́ɛ e bé ó: «Me ɑ́ si bee Sɑ́tɑn lɨ́ eduho ɨ́ jʉ́ó kʉ́ mpʉ̌ njweh mpíé.
42010019	Jóʼlɑ́ɑ́ gɑ̂: me ɑ́ si jwe bɨ̌n nkul etíbe ónyʉ́ɑ ndu e bibɑ́mlwɑ́l. Mɨ́ jwe bɨ́n nkul entɑɑ ménkul mɨ́mɛ̂h me ntɨ̂m e mbɨn gɑ́ wɨ́nɑ́. Sɑ́ ébébe, yé ɑbe e nkul epyɑ̂l ɨ́ bɨ̌n.
42010020	Sɑ̂ gwɑ́r, ɑyɨ́ buú soho gɑ́ ɨ́ lɔ̌b bíbɨ́blɑ mísísǐm, byé lɨ́ esɑ̂ bɨ́n mejóʼo. Sohɑɑ gɑ́ ebe míé mɨ́n dí mitilɑ́ ɨ́ jʉ́ó kʉ́.»
42010021	Ɨ́ jɔʼ yɑɑ́, Sísǐm mé Nzyɛ̌m nzě lóŋlǒ lémé mé Yésʉs e bisʉhʉʉ. Nó nyé ɑ́ lɛ́ɛ ó: «Dɑ̂, me lɨ́ ejwe gó kûm, guɑ, Njǿø kʉ́ e sí, ebě, go ɑ́ si lɛ̂ʼle bʉr o dí mpʉ bwɑ́ ó ntwǒm bɑ́, bisɑ́ gó ɑ́ sol ocwóó ndu e l'ogǿɑ ó sí yɨ̂ʼ bí. Dɑ̂ ɛ̌, yé ó nó! Ebě, go ɑ́ boo bi bísʉhʉʉ ɨ́ lémé gô ó, yé sɑ́ŋɔɔ nó.
42010022	«Sɔ́ŋ wɑ̌m ɑ́ si jwe me bisɑ́ bíbyɛ̂h. Abe e mʉr dí egʉ́ɑ Mwɑ̂n, pɛ̌ʼ njɨ Nzyɛ̌m Sɔ́ŋ nye omér. Abe e mʉr dí egʉ́ɑ̌ Nzyɛ̌m Sɔ́ŋ, pɛ̌ʼ njɨ Mwɑ̂n ndu e wɑɑ́ Mwɑ̂n kpɛ́l élɛ̂ʼle nyɑ́.»
42010023	Yésʉs ntɔ̂ʼ lɛ́ɛ le ompʉ́n bé, bé mû bé omér ó: «Bɨ̌n bɨɛ, metyɛʼ me mpóm, mé díʼee e bɨ̌n, ebě, míh mɨ́n, mé lɨ́ ebee bísɑ́ bínɨ̌.
42010024	Mě lɛ́ɛ́ bɨ́n lɨ́ otyeetye ó, ogwíhɑ o mílɔ̌b le ojǿø ɨ́ buo buo, bé ɑ́ gø̂gøm ó, bé béyɨɨ sɑ́ bɨ́n dí ebee yɨ̂, sɑ̂ gwɑ́r, ɑbee, le ejóʼǒ sɑ́ bɨ́n dí ejóʼo yɨ́, sɑ̂ gwɑ́r, ɑjóʼo yê.»
42010025	Nyʉ́ʉ́ lɛ̂ʼlɑ metié nzě mɔɑ sí, nzě bóblǒ Yésʉs. Nye e né ó: «Lɛ̂ʼlɑ, me sɑ̂ʼ wɑ́ɑ̌ mbi sɔ̂ʼ dí ó, me nʉ́ŋɑɑ cwǐʼ njʉ̌m dǐ, jɑlɑ e nkɔb líʼe nyɑ̌m?»
42010026	Yésʉs nzě yɑlɑ ó: «Metié gɑ́ mɨ́nɑ́, mé lɨ́ elɛ́ɛ yé? Go lɨ́ elɑ́ɑ yé tɨ̂?»
42010027	Mʉr wɑɑ́ ntɔ̂ʼ yɑlɑ ó: «Mé lɛ́ɛ́ ó: “Kpɛlɨɨ̌ Dɑ̂, dí Nzyɛ̌m gǒ nyɑ́, le lémé gô wɨ́wɛ̂h, le sísǐm gô wɨ́wɛ̂h, le nkul nyǒ nyɨnyɛ̂h, le pɨʼ nyǒ nyɨnyɛ̂h.” Mé lɨ́ ebɑ́ʼɑ̌ lɛ́ɛ ó: “Kpɛlɨɨ mɨ́ɔɔ́ gǒ mʉr mpʉ gó dí ekpɛl gó mʉr tɨ̂ʼ yɨ́.”»
42010028	Yésʉs ntɔ̂ʼ lɛ́ɛ ó: «Gʉ́ kʉ́ gwɑ́ yɑlɑ. Sɑ́ʼ nó, go nkʉ̂ ciʼe.»
42010029	Tó kœb ó, lɛ̂ʼlɑ wɑɑ́ ɑ́ be lɨ́ edǐ lɛ̂ʼle ótîtyěl wé. Nye ntɔ̂ʼ jî e Yésʉs ó: «Á mɨ́ɔɔ́ wɑ̌m mʉr, nye nzé?»
42010030	Yésʉs ntɔ̂ʼ lɛ́ɛ ó: «Nyʉ́ʉ́ mʉ̂r ɑ́ be ɨ́ duhǒ Yerʉ́zɑlɛm ó, nyě tó ó Yerikô. Nyé jínɑ téme nzɨ̌ nɛ́ɛ: binzilngɑ̌n nzě duho lɨ́ eboʼo bé ɑ́ lɑ lɨ́, nyɑ́bɑ nyé ɨ́ nyʉ̂l, pɛʼɔɔ nyé mikɑ́n, bíŋɔɔ nyê, ɨ́ bíŋɔɔ bíŋɔɔ, líʼɔɔ nyé múu ɨ́ séhé.
42010031	Nó nyʉ́ʉ́ pɑ́rɑ ɑ́ be lɨ́ elɑɑ ɨ́ nzɨ̌ nyɑɑ́. Mbeɑ́ nyé ɑ́ bee mʉ̌r nɨ̌ yɨ́, nye ntɔ̂ʼ syɛ̂hle, ntɑɑ ɨ́ lʉ́ʉ́ émpɑh e nzɨ́, tô yé.
42010032	Jøʼ gwɑ́r e gwɑ́r yɑɑ́, ɨ́ jɔʼ mʉ̂r onzweh mé Levî ɑ́ pyɑ̂l tɨ̂, jwɛ̂ʼ mʉ̂r wɑɑ́ yɨ́, nye ɑ́ jɑɑ kpɑ̂h ó kpɑ́hɑ́ɑ ɨ́ gúú pɑ́ʼ nzɨ́.
42010033	Nó yé ɑ́ kɑ sɑ̂ ó, nyʉ́ʉ́ mʉ̂r Sɑmɑrî ɑ́ be lɨ́ elɑɑ ɨ́ nzɨ̌ mpwɑ́r nyɑɑ́ nyɑ́, ɑ́ nze kumǒ gúmo yɑɑ́. Mbeɑ́ nyɨ́ɛ ɑ́ bee mʉr wɑɑ́ yɨ́, nye kʉ́ nzě jɨ̂ʼ nyé nkoó,
42010034	sîhlě bɑ̌ʼ e né, sʉ nyé menyoʼ le múlo ɨ́ mepɨ́ɨ́, jyɛl mé e mimyɔʼ. Nye nzě byɛɛle mʉ̂r wɑɑ́, kɛl nyé kʉ́ tír nyé mʉr tɨ̂ʼ ɑ́ kɨkɑlwo tɨ̂ʼ nyɑ́, ntɔ̂ʼ tô e né, tó jyêʼ nyé ɨ́ joó ɨ́ gúú mbɛ̌r ójwóo. Bé e nɔ́ɔ́ ntɔ̂ʼ bɑ́ dǐ sɔ́mɑ́, mʉr Sɑmɑrî lɨ́ esúʼo nyê.
42010035	Jɑ́ŋɔɔ sí. Ɨ́ mɛ́n, nye ntɔ̂ʼ nʉɑ mínzɑŋ mí mɔnɨ́ mimbɑ́, jwe mʉ̂r mbɛ̌r. Nye e né ó: “Gwɑ́ bɑʼle mé nyɑ̌. Jɔʼ mé óbúlɑ yɨ́, me óbwóolo gó sɑ́ yɨ́yɛ̂h gó ngɑ́ dímle lɨ́ ebɑʼle nyé yɨ́.”»
42010036	Yésʉs ntɔ̂ʼ jî e lɛ̂ʼlɑ metié wɑɑ́ ó: «Ɨ́ bʉr olɛ̂l bé ɑ́ bee mʉr ɑ́ bíŋɔɔ nyɑ́ bɑ́, wɑɑ́ wɑ́ɑ ɑ́ lɛ̂ʼle ó, nye ó mɨ́ɔɔ́ wé mʉr nyɑ́? Gǒ bee nyɑ́?»
42010037	Lɛ̂ʼlɑ metié ntɔ̂ʼ lɛ́ɛ ó: «Wɑɑ́ ɑ́ cǿɑ e né nyɑ́.» Yésʉs ntɔ̂ʼ lɛ́ɛ e né ó: «Tóʼ. Go ɑ tó sɑ̂ jøʼ gwɑ́r yɑɑ́.»
42010038	Mpʉ̌ Yésʉs, bé le ompʉ́n bé, bé ɑ́ be lɨ́ etô ɨ́ nzɨ̌ nyɑɑ́ yɨ́, bê nzě pyɑ̂l ɨ́ nyʉ́ʉ́ kwɑ́r. Mʉmɑ́ kwɑ́r nyɑɑ́, díé lé Mɑ́ɑ́tɑ, ntɔ̂ʼ soho nyê, tirɑ nyé ntɔ́ɔ ɨ́ mbɛ̌r wé.
42010039	Nó Mɑ́ɑ́tɑ ɑ́ be ó, e mɨ́ɔɔ́ wé, Mɑrie. Tî Yésʉs ɑ́ be ó lɨ́ elwib e Mɑrie, Mɑrie wɑɑ́ ndîndǐl bɑ̌ʼ e mekʉ̌ mé lɨ́ ejôʼlǒ sɑ́ nyé ɑ́ lɨlɛ́ɛ yɨ́.
42010040	Mɑ́ɑ́tɑ nyɨɛ ɑ́ be ó lɨ́ elûhwɑ e bisyɛ́ɛ́ ɨ́ buo buo. Nye nzě pyɑ̂l gúmó Yésʉs ɑ́ be yɨ́, le elɛ́ɛ e né ó: «Dɑ̂ ɛ̌, nzê yé ɑbɑ́ lɛ́ɛ gó sɔ̂ʼ ɨ́ jɔ̌ʼ Mɑrie dí entúŋlo mɛ̂m me omér e bisyɛ́ɛ́ nó yɨ́ ɛ́? Lɛ́yɨ́ɨ́ nyé ó, nye kœ́bɨɨ me ɨ́ syɛ́ɛ́!»
42010041	Tî Yésʉs ntɔ̂ʼ yɑlɑ e né ó: «Mɑ́ɑ́tɑ, Mɑ́ɑ́tɑ, guɑ, gǒ yéʼwó ó bisɔ̂ʼ ɨ́ buo buo.
42010042	Tó kœb ó, sɑ́ dí ɨ́ buú buǒ nyɔm yɨ́, yé ó njɨ gwɑ́r. Sɑ̂ yɑɑ́, yé ó mbɨɑmbɨɑ nkɔ̌b Mɑrie nyɨɛ pɛ́h nyɨ́. Abe e mʉr ópɛʼ nyé nyɑ̌.»
42011001	Ɨ́ lʉ́ʉ́ dʉ́o, Yésʉs ɑ́ be ó yʉ́ʉ́ gúmo lɨ́ ejɨʼlɑ. Jɔʼ nyé ɑ́ sil ejɨʼlɑ yɨ́, nyʉ́ʉ́ mpʉ́n wé ntɔ̂ʼ lɛ́ɛ e né ó: «Dɑ̂ ɛ̌, lɛ́ʼlɑ́ɑ́ bɨ́h esɑ̂ mínjɨʼlɑ mpʉ̌ Jeɑn Ndu-bʉr nyɨɛ ɑ́ lɛ̂ʼle bé ómpʉ́n myɑɑ́ myɔ́ɔ́ yɨ́.»
42011002	Yésʉs ntɔ̂ʼ lɛ́ɛ e bé ó: «Jɔʼ bɨ́n dí ejɨʼlɑ yɨ́, lɛ́yɨ́ɨ́ gɑ́ ó: “Sɔ́ŋ wɨ́h, lɛ́ʼlɑ́ɑ́ bʉ̂r bɨ́bɛ̂h ó, go ó Nzyɛ̌m dí ci nyɑ́. Jǿǿ yô, yé ntɑ̂ʼ.
42011003	Jwǐjwéʼ bɨ́h mede me jɑ́lɑ́ e bɨ̌h ɨ́ dʉ́ó lɨ́lɛ̂h mɑ́.
42011004	Pɛʼɛɛ bíbɑɑ gó ɑ́ niʼe bɨ̌h ɨ́ lɔ̌b mébébe mɨ́h bí, ebě, bɨ̌h ntémé bé lɨ́ epɛʼ bíbɑɑ bɨ́h dí eniʼe bʉ̂r bɨ́bɛ̂h ɨ́ lɔ̌b ébébe bé dí esɑ̂ bɨ́h lɨ́. Ayɨ́ bîr ó, bɨ̌h níʼee ɨ́ mebʉ́blɑ́.”»
42011005	Nye ó: «Mʉ̂r ɨ́ sɔ́mɑ́ yɨ́n bé e só nó, nye óbɑ́nɑ̌ tó kœb nyé témé pum, le elɛ́ɛ e só wɑɑ́ ó: “Mɨ́ɔɔ́ wɑ̌m, pɑɑ́ kʉl mé biblêr bilɛ̂l.
42011006	Nyʉ́ʉ́ só wɑ̌m, nyɨ́ búlɑ ɨ́ cyen, pyɑ̂l kwɑ́ nyɑ̌m. Mé ɑbe e sɑ́ mé jwé nyê.”
42011007	Só wé nyé ɑ́ to bee nyɑ́, sí kɑ̌ yɑlɑ e né tʉ́ŋlʉ̌ mbɛ̌r ó: “Ayɨ́ kɑ̌ ntɨ̂ʼ mê. Ebê, lɨ́ boó pɨrɔɔ le sɑb. Bɨ̌h e bwɑ́n bɑ̂m mû ó minjɑ́ʼ mí sí. Mé ɑbe e nkul ekɑ̌ gbɔlwɑ sí, jwe gó sɔ̂ʼ.”
42011008	Mě lɛ́ɛ́ bɨ́n ó, dɑmɑ́ jóʼo bé e nɔ́ɔ́ bé ó osó, nye óbɑ́nɑ̌ yɑlɑ ɨ́ mbi wɑɑ́, le ebene égbɔlwɑ sí. Sɑ̂ gwɑ́r yɨ́ɛ, nye ónzoó gbɔlwɑ sí, jwe só wé sɑ́ yɨ́yɛ̂h nyê bé lɨ́ ejî yɨ́ ó, ebe nyé dí ejɑʼ, ɑtyɛʼ nkûl.
42011009	«Mɛ̌m lɛ́ɛ́ e bɨ̌n ó, gwɑ́mɑ́ɑ́ gɑ̂, bɨ̌n nkʉ̂ bi. Sɑ́ŋɑ́ɑ́ gɑ̂, bɨ̌n nkʉ̂ bee. Kwɑ́ʼlɑ́ɑ́ gɑ́ ebê, lé nkʉ̂ dibɔɔ bɨ́n.
42011010	Ebě, mʉr nyɨnyɛ̂h dí egwɑ̂m nyɑ́, óbi. Mʉr dí esɑ́ɑ nyɑ́, óbee. Ebê, lé ódibɔɔ lɨ́ esú é mʉ̂r dí ekwɑ̂ʼle nyɑ́.
42011011	Wɑ́ɑ mʉ̂r ɨ́ sɔ́mɑ́ yɨ́n dí ó, mwɑ̂n wé gwɑ́m nyé sû nɛ́ɛ: nyě kɑ̌ jwe nyé nyʉ́ɑ ɨ́ jilɑ́ sû nyê gwɑ́m nyɑ́?
42011012	Nzê nyě e nkul ejwe nyé bɑ́mlwɑ́l ɨ́ jɔʼ nyé jɑ́ʼ nyé ecɨ́ é kúo yɨ́ ɛ́?
42011013	Bibɨ́blɑ bi bʉ̂r bɨ́n dí nɨ̌, bɨ̌n pɑ̌ nyɛɛ́ jwe bwɑ́n bɨ́n bisɑ́ bímpɑ̂, ɑ́ jwɛʼrɑ e Sɔ́ŋ wɨ́n! Nye óntɨ̌h Sísǐm wé, duho ɨ́ jʉ́ó kʉ́, jwe wé bʉr o dí egwɑ̂m nyé wɑ̌ bɑ́.»
42011014	Ɨ́ lʉ́ʉ́ dʉ́o, Yésʉs ɑ́ be ó lɨ́ edwih mʉ̂r eleme. Lé ɑ́ gbɑ̂ mʉr tɨ̂ʼ ó, ekpɑɑ lé émúmó. Jɔʼ éleme, lé ɑ́ duho ɨ́ nyʉ̂l nyé yɨ́, nye ntɔ̂ʼ bɑ́ʼɑ̌ tɑ́ɑre élwib. Entumo e bʉ̂r nzě tørɑ.
42011015	Nó bʉ́ʉ́ bʉ̂r, bé ɑ́ nze lɛ́ɛ ó: «Yé ó Béelzébul, njǿø meleme, ó dí ejwe nyé nkul ó, nye sôʼ meleme ménɨ̌.»
42011016	Bʉ́ʉ́, bé ɑ́ si sɑ́ɑ ebóblo nyê. Bé ó, nye sɑ̂ʼ bé esimɑ́ e nkul dí eduho ɨ́ jʉ́ó kʉ́ nyɨ́.
42011017	Nó mpʉ nyé ɑ́ gʉ́ɑ bijøʼ byɔ́ɔ́ yɨ́, nye e bé ó: «Kúl yɨ́yɛ̂h bʉ̂r o tɨ̂ʼ dí elwímlɑ pɑ́ʼ nyɔ́ɔ́ yɨ́, yé lɨ́ esûʼlɑ ó ɨ́ twíilʉ̌, ɑkɑ̌ be e bʉr. Wɨ̂ʼ mbɛ̌r, wé ónkɑŋɑ é gúú.
42011018	Yé bé Sɑ́tɑn mû sí bɛ̂ʼ nyé mʉr tɨ̂ʼ menkɔ̌m mebɑ́ nó, lɛ́ɛ́, mpóʼo nyé, nyé ɑbe e nkul ebyéɑ le ejɑh ó tɨ̂ʼ yɨ́. Ebě, bɨ̌n lɛ́ɛ́ ó, mě dwidwih bʉ̂r meleme ó, e nkul dí eduho kwɑ́ mé Béelzébul nyɨ́.
42011019	Bɨ́n lɛ́ɛ́ ó, mě so méleme ó, e nzɨ̌ nkul Béelzébul dí ejwe mé nyɨ́ nó, ɑ́ nzé dí ejwě jyɛɛ́ yɨ́n nyɔ́ɔ́ nkûl eso mê? Bé bʉr o tɨ̂, bé ó dí elɛ̂ʼle ɨ́ kpɛŋlɛm ó, bɨ̌n bé e mebě.
42011020	Yé bé mě so méleme ɨ́ bʉr ó, e nkul jiné mé Nzyɛ̌m nó, lɛ́ɛ́, Mpóʼo mé Nzyɛ̌m mû ó, lɨ́ ekúnwo e bɨ̌n.
42011021	«Jɔ̌ʼ nkɔ́ɔ́ mʉ̂r mû sí komlo dɔ̂m yɨ́, yé lɨ́ ebɑʼle mébi mé ɨ́ puuu, ɑkpɛ́ɛ̌ sɔ̂ʼ.
42011022	Dɑmɑ́ jóʼo nó, jɔʼ nyʉ́ʉ́ ɑ́nkul-bitumɑ lɑ́ɑ́ nyé nyɑ́, ntɑ́ɑ́ nyé ɨ́ dɔm yɨ́, nye ópɑr nyé bisɑ́ bí dɔ̂m nyé ɑ́ bûbuʼlɑ bí. Nyé onʉɑ byê, kɑb bʉ̂r oswîh.
42011023	«Mʉr nyɨnyɛ̂h dí ɑbe ɨ́ nkɔ̌m nyɑ̌m nyɑ́, nye me ó ɨ́ nkɔ̌m kɔ́m nkɛ́ɛ́. Mʉr dí ɑkœb mé lɨ́ esyɛŋ nyɑ́, nye lɨ́ egbɑh ó gbɑhɑ́ɑ.»
42011024	«Jɔ̌ʼ sísǐm mélwɑʼwo wé mû sí duho mʉ̂r ɨ́ nyʉ̂l yɨ́, wé sɨ́sɑ́ ó, tô le epómo, lɨ́ esɑ́ɑ̌ gúmó égbɑlɑ. Tó kœ̌b njɨ bigúmo bi dí ɨ́ swɑ́h swɑ́h bí. Mpʉ wé dí ɑbeě gúmó égbɑlɑ yɨ́, wé lɨ́ elɛ́ɛ ɨ́ wé mʉr tɨ̂ʼ ó: “Mě búlɑ́ ó, tô mbɛ̌r wɑ̂m, gúmó mé ɑ́ pɑ duho yɨ́.”
42011025	Wé ntɔ̂ʼ búlɑ, kœ̌b mbɛ̌r ngwɑ́mlɑ́, mbɨɑmbɨɑ nkʉmsɑ́.
42011026	Wê nzě tó nʉɑ mísísǐm miswîh, myɑɑ́ myé ɑ́ be ɨ́ buú bébe, lɑɑ wé mí, nzɑɑngbɑ́. Myé ntɔ̂ʼ búlɑ̌ sɔ́mɑ́, nzě diŋɔɔ sí ɨ́ mbɛ̌r wɑɑ́. Ɨ́ jɔ̌ʼ nɨ̌, ntɨ́ʼɑ́ mʉ̂r wɑɑ́ ókɑ̌ siɑ e yé yɨ́, yé ólɑɑ yɑɑ́ ésôʼ lɨ́ ebébe.»
42011027	Yésʉs jínɑ lɨ́ ekʉ́ lwib nó nɛ́ɛ: nyʉ́ʉ́ mʉ́mɑ́ ntɔ̂ʼ pɑ̂m lɨ́ entumo e bʉ̂r lɑɑ́. Nye e Yésʉs ó: «Metyɛʼ me mpóm, mé díʼee e mʉmɑ́ ɑ́ nkɛ́ɛ go ɨ́ mo wé, le edêhle gó ebél lé nyɑ́!»
42011028	Nó ó Yésʉs ɑ́ yɑlɑ e né ó: «Metyɛʼ me mpóm, mé buú buo ó, e bɑɑ́ o dí ejóʼo mílɔ̌b mé Nzyɛ̌m ndu e l'ebɑʼle myé bɑ́.»
42011029	Ɨ́ jɔʼ bʉ̂r, bé ɑ́ be lɨ́ emɑ̂ʼlɑ̌ gúmó Yésʉs ɑ́ be yɨ́, nye e bé ó: «Á bébe bʉ̂r ó myɑ̌ wɨ̂ʼ ɛ̌! Bé lɨ́ edǐ bee mésimɑ́. Bé ɑ́kóʼó bee ésimɑ́ egwɑ́r, ɑlɑɑ ó lɑɑ́ lé ɑ́ syɛ́ɛ ɨ́ cwiʼ mé Yʉ́nɑs lɨ́.
42011030	Ebě, jøʼ gwɑ́r e gwɑ́r e mpʉ bʉ̂r ó Ninevɑ̂, bé ɑ́ bee esimɑ́ lɨ́ esyɛ́ɛ ɨ́ cwiʼ mé Yʉ́nɑs, jøʼ gwɑ́r yɑɑ́ ntémé ó bʉ̂r ó myɑ̌ wɨ̂ʼ ngɑ́ bee ésimɑ́ lɨ́ esyɛ́ɛ ɨ́ cwiʼ Mwɑ̂n mé Mʉr yɨ́.
42011031	Ɨ́ dʉ́ó lé écíʼ é mílɔ̌b, njǿø mʉmɑ́ ɑ́ duhǒ díbé cie nyɑ́, ótyɛ̂b, nwɑ̂hle bʉ́rʉ̂m ó myɑ̌ wɨ̂, ebě, nye ɑ́ si duho médumo me ntwíʼ, lɨ́ enzě jóʼo métǿǿ mé ócwóó mé Sɑlomɔ̂ŋ. Pɑɑ́ bee gɑ̂: sɑ́ lɑ́ɑ́ Sɑlomɔ̂ŋ yɨ́, yé ó wɑ̂.
42011032	Ɨ́ dʉ́ó lé écíʼ é mílɔ̌b, bʉrʉ̂m ó Ninevɑ̂, bé ógbɔlwɑ, nwɑ̂hle bʉ̂r ó myɑ̌ wɨ̂, ebě, bé ɑ́ be ó sí jwirɑ míléme lɨ́ ejóʼo mpɑ́ŋlɑ mé Yʉ́nɑs. Nó, pɑɑ́ bee gɑ̂: sɑ́ lɑ́ɑ́ Yʉ́nɑs yɨ́, yé ó wɑ̂.»
42011033	«Mʉr, nyé ɑbe lɨ́ etumo élɑ́mɑ lɨ́ esú lé égbɑ̂ lé lɨ́ esǒ. Yé jɑlɑ ó, bé tyélɨɨ lé ɨ́ tyélɑ́tyélɑ élɑ́mɑ kʉ́, ó bʉr nkʉ̂ kœ̌b mbɛ̌r e jwê ɨ́ jɔʼ yɨ́yɛ̂h bé nî yɨ́.
42011034	Díh lô, lé ó elɑ́mɑ e nyʉ̂l nyǒ. Yé bé díh lô, lé ó mbɨ̂mbɨɑ́ nó, lɛ́ɛ́, nyʉ̂l nyǒ nyɨnyɛ̂h, nye ó ɨ́ jwê tʉ́ŋlʉ̌. Lé bé ɑbě mbɨ̂mbɨɑ́ nó, lɛ́ɛ́, nyʉ̂l nyǒ nyɨnyɛ̂h, nye ó lɨ́ ejúrʉ́ʉ́.
42011035	Gwɑ́ di gɑ́ ocwóó, lɨ́ ekpɛ́ɛ ó, jwé bɨ́n dí e yé yɨ́, yé ɑyɨ́ liŋɑ éjúrʉ́ʉ́!
42011036	Nyʉ̂l nyǒ nyɨnyɛ̂h bé ɨ́ jwê, yʉ́ʉ́ cîl l'ɑkɑ̌ lîʼ lɨ́ ejúrʉ́ʉ́ nó, lɛ́ɛ́, go mʉr tɨ̂ʼ ntinɨ̂ mû ó ɨ́ jwê tʉ́ŋlʉ̌. Yé ó mpʉ élɑ́mɑ e dí epɑn gó jwê lɨ́.»
42011037	Jɔ̌ʼ Yésʉs ɑ́ be lɨ́ elwib yɨ́, nyʉ́ʉ́ Fɑrizyɛ̂n ntɔ̂ʼ jébe nyê. Nye e né ó: bé e nɔ́ɔ́ tô dě mbɛ̌r wé. Bé ntɔ̂ʼ tô, níŋɔɔ̌ mbɛ̌r, diŋɔɔ sí ɨ́ téble.
42011038	Fɑrizyɛ̂n wɑɑ́ ɑ́ be ɨ́ kɑ̂m ɨ́ jɔʼ nyé ɑ́ bee ó, Yésʉs ɑ́ bɑnɑ nze lɨ́ edɨ́ɨ́ ó, ɑpɑ̌ jøø mébô yɨ́.
42011039	Nó ó Tî Yésʉs ɑ́ nze lɛ́ɛ e né ó: «Pɑɑ́ bee gɑ́ mpʉ bɨ́n oFɑrizyɛ̂n dí yɨ́: bɨ̌n sʉsohlo bísʉ́ɑ́ le bikɔ̂b ó ɨ́ pɑ́ʼ kʉ̌l. Sɑ̂ gwɑ́r, bɨ̌n bɨ́ lóno ɨ́ bisɑ́ bɨ́n ɑ́ pɑ dɛn bí, le sɑ́ bɨ́n ɑ́ sɑ̂ e jélé yɨ́.
42011040	Bɨ̌n bisɑ́ bígʉ́ʼ bî: Nzyɛ̌m, mʉr ɑ́ komlo mʉr nyʉ̂l pɑ́ʼ kʉ̌l nyɑ́, ntʉ́ʼ nyé ntémé ɑ́ komlo nye pɑ́ʼ tʉ́ŋlʉ̌ ɛ̌?
42011041	Jwéʼ gɑ́ bɑɑ́ntéʼenteʼe o bʉ̂r sɑ́ dí ɨ́ bisʉ́ɑ́ bín tʉ́ŋlʉ̌ yɨ́. Bɨ̌n bé óbee ó, bisʉ́ɑ́ bín bíbyɛ̂h, byé ó mbɨ̂mbɨɑ́ ɨ́ míh mé Nzyɛ̌m.
42011042	«Nkoó, nye ó, e bɨ̌n, oFɑrizyɛ̂n, ebě, bɨ̌n dɑmɑ́ bi bísɑ̂ bi dí ɨ́ twɑ̂ʼwo bí mpʉ bíkɑ́ ménumó, bikɑ́ bí dʉ̂m ti e byɑɑ́ mépulo, bɨ̌n bé lɨ́ ebɑ́nɑ̌ jwě Nzyɛ̌m nkɔb mpwɑ́r ɨ́ menkɔb kɑ́m tɨ̂. Tó kœb ó, bisyɛ́ɛlɑ bi ncǿncǿɑ le byɑɑ́ bí ótîtyěl Nzyɛ̌m dí ɨ́ buú beě mbɨ̂mbɨɑ́ bí, bɨ̌n bé lɨ́ epyêh byê. Yé jɑlɑ ó, bɨ̌n jwêʼ nye nkɔb bisɑ́ bín dí nyɑɑ́ nyé nyɨ́. Sɑ̂ gwɑ́r, ɑjɨhɑ ntémé bisyɛ́ɛlɑ bi ncǿncǿɑ le byɑɑ́ ótîtyěl.
42011043	«Nkoó, nye ó, e bɨ̌n, oFɑrizyɛ̂n! Bɨ̌n bʉr o dí esɑ̂: jɔʼ yɨ́yɛ̂h bɨ́n dí etô ɨ́ mpɑ́h sulɑ́ yɨ́, susuɔɔ̌ njɨ bidiɑ́ bí ésôʼ. Jɔʼ bɨ́n tó lɨ́ ebɨ̌m é pɑ́tele yɨ́, bɨ̌n kpɛl ó, bʉr sɨ̂seʼlɑɑ bɨ̌n ɨ́ jɔʼ bé dí ebɑ́rɑ e bɨ̌n yɨ́.
42011044	Nkoó, nye ó, e bɨ̌n! Ebě, bɨ̌n bé ó mpʉ mésoo dí ɑkɑ̌ nyɨ̂n kʉ̌l mɑ́. Bʉr, bé lɨ́ etíbe mésoo mɑɑ́, bɨ́ɛ l'ɑgʉ́ɑ ó, bé lɨ́ ekúnɑ e sɑ́ mélwɑʼwo.»
42011045	Nó nyʉ́ʉ́ lɛ̂ʼlɑ metié ɑ́ nze lɛ́ɛ e né ó: «Lɛ̂ʼlɑ, jɔʼ gó dí elwib le oFɑrizyɛ̂n nó yɨ́, go lɨ́ esɑ́mle ntémé bɨ̌h le onɔ́ɔ́ bɨ́bɛ̂h.»
42011046	Yésʉs, nye e né ó: «Nkoó, nye ó, e bɨ̌n ntémé, olɛ̂ʼlɑ o métié! Bɨ̌n bé lɨ́ egbɑ̂ bʉ̂r mimbeʼ médile ɨ́ mikoo ɨ́ nzɨʼrɨ, ó bé nkɛ́yɨɨ myê. Bɨ̌n bɨɛ l'ɑkɛm bé lɨ́ enkɛ́ɛ myê, dɑmɑ́ jóʼo ó, e jiné gwɑ́r.
42011047	Nkoó, nye ó, e bɨ̌n! Bɨ̌n bé lɨ́ ekɔ̂n mésoo mé ógwíhɑ o mílɔ̌b. Tó kœb ó, bimpɑ́m bín ó b'ɑ́ jʉ̂ bê.
42011048	Mpʉ bɨ́n dí ekɔ̂n mésoo mɔ́ɔ́ nó yɨ́, bɨ̌n bé lɨ́ eboʼlo tɨ̂ʼ lɨ́ otyeetye ó, osɔ́ŋ bɨ́n ó dí e mpono meswie mɔ́ɔ́. Osɔ́ŋ bɨ́n ó b'ɑ́ jʉ̂ ogwíhɑ o mílɔ̌b; bɨ̌n bɨɛ kɑ̌ kɔ̂n mésoo mɔ́ɔ́.
42011049	Sɨ́ɑ̌ yɑɑ́ ó, Nzyɛ̌m dí elɛ́ɛ lɨ́ ocwóó wé ó: “Me ólómlo bé ogwíhɑ o mílɔ̌b ndu e bʉr o mílʉ́mlʉ́ bɑ̂m. Bé ójʉ̂ bɑ̂ʼ ó jʉ́ʼóo, tíble bʉ́ʉ́ tíblɑ́ɑ” yɨ́.
42011050	Ɨ́ tɨ̂, yé lɛ́ʼlé ó, bʉr ó myɑ̌ wɨ̂, bé óbi bíntɨ́ʼɑ́ ɨ́ buo buo. Bé ótɑ́ɑ mécié mé ógwíhɑ o mílɔ̌b mé Nzyɛ̌m bɨ́bɛ̂h, tɑ́ɑre ɨ́ jɔ̌ʼ kʉ́ e sí, byé ɑ́ be ɑpɑ̌ bě kuhɑ́ yɨ́.
42011051	Bɨ̌n bé ótɑ́ɑ méswie mɔ́ɔ́, tɑ́ɑre lɨ́ eswie mé Ábɛl, tó pyɑ̂l ɨ́ lɑɑ́ mé Zɑchɑrie, mʉr ɑ́ jʉ́ŋɔɔ pɑ́ʼ ɑlɑtɑ̂r ndu e mpɑ́h Nzyɛ̌m nyɑ́. Mě lɛ́ɛ́ bɨ́n lɨ́ otyeetye ó, bʉr ó myɑ̌ wɨ̂, bé ótɑ́ɑ méswie mɔ́ɔ́ mɨ́mɛ̂h!
42011052	«Nkoó, nye ó, e bɨ̌n, olɛ̂ʼlɑ o métié! Bɨ̌n bɨ́ lɑ nzɨ́ dí ejwe ócwóó nyɨ́. Bɨ̌n bʉr o tɨ̂ʼ ɑjyɛ̂l ɨ́ nzɨ̌ nyɑɑ́. Bɨ̌n bɨ́ bɑ́nɑ̌ kɑmle bʉ̂r o kpɛ́l éjyɛ̂l tɨ̂ʼ bɑ́ lɨ́ edû nyê.»
42011053	Jɔ̌ʼ Yésʉs ɑ́ duhǒ gúmo yɑɑ́ yɨ́, olɛ̂ʼlɑ o métié le oFɑrizyɛ̂n ntɔ̂ʼ sɑ́ŋɔɔ nyé otié, le esweŋɔɔ nyé e milɔ̌b ɨ́ buo buo.
42011054	Bé ɑ́ sɑ̂ nó ó, lɨ́ elɑ́mɔɔ nyé bilɑ̂m ɨ́ nzɨ̌, lɨ́ esɑ̂ ó, nye lɛ́yɨɨ lʉ́ʉ́ ékɑ̌n bé ngɑ́ pur nyé e tɨ̂ʼ lɨ́.
42012001	Lɛŋ bɑ́ jɔʼ, entumo e bʉ̂r ntɔ̂ʼ bɑ́ʼɑ̌ swɑ̂l. Bé ɑ́ be ó otɔ́ɔ́sin otɔ́ɔ́sin. Bʉr tîtibe bʉ́ʉ́ mekʉ̌. Yésʉs, nye le ompʉ́n bé ó: «Gwɑ́ bɑʼ gɑ́ oFɑrizyɛ̂n ɨ́ lɔ̌b levure bé dí e yé yɨ́. Yé ó mikóo.
42012002	Sɑ́ yɨ́yɛ̂h dí lɨ́ esǒ yɨ́, yé ógwíhɑ. Sɑ́ yɨ́yɛ̂h dí solɑ́ yɨ́, yé ógʉ́ŋɔɔ.
42012003	Sɨ́ɑ̌ yɑɑ́ ó dí ó, sɑ́ bɨ́n ngɑ́ lɛ́ɛlɑ lɨ́ ejúrʉ́ʉ́ yɨ́, yé óbɑ́ʼɑ̌ lɛ́ɔɔ ɨ́ móhó ɨ́ kpɛŋlɛm. Sɑ́ bɨ́n ngɑ́ nyimlɑ lɨ́ egwɑ̌l e nyʉ́ʉ́ mʉ̂r ɨ́ ntɔ́ɔ yɨ́, yé ótúnɔɔ kʉ́ mié.
42012004	«Osó bɑ̂m, mě lɛ́ɛ́ bɨ́n ó, bɨ̌n sɑ́ ɑkpɛ́ɛ bʉ̂r. Bé dɑmɑ́ jʉ̂ bɨ́n ɨ́ nkǒ pɑ́ʼ bípúno, bɨ́ɛ, bé ɑbe e nkul esɑ̂ bɨ́n yʉ́ʉ́ sɑ́ ébébe swîh.
42012005	Me múo tɨ́e bɨ́n wɑɑ́ bɨ́n jɑ́lɑ́ le ekpɛ́ɛ nyɑ́: kpɛ́yɨ́ɨ́ gɑ́ Nzyɛ̌m, mʉr dí e nkul enʉɑ bɨ́n, jʉ̂, kɑ̌ guho ɨ́ bɨ́ siʼe nyɑ́. Mě lɛ́ɛ́ bɨ́n ó: kpɛ́yɨ́ɨ́ gɑ́ nye!
42012006	«Bé bɛ́mɑ́ bɑ́ɑ́tɔlɔɔ otɛ̂n ó bipɑ́rɑ bibɑ́. Dɑmɑ́ jóʼo nó, kɑ̂r ɑ́tɔlɔɔ ngwɑ́r dí ejɨhɔɔ ɨ́ míh mé Nzyɛ̌m.
42012007	Nzyɛ̌m ntémé, nyɨ́ gʉ́ɑ mpúo nyɨnyɛ̂h dí bɨ̌n ɨ́ milʉ̂ nyɨ́ tɑ̂ŋ. Ayɨ́ kɑ̌ jóʼo gɑ́ bʉ́ɑ́. Bɨ̌n bê le odimé, lɑɑ bɑ́ɑ́tɔlɔɔ ɨ́ buo buo.»
42012008	«Nó me lɨ́ elɛ́ɛ e bɨ̌n ó, mʉ̂r sí tɨ̂ʼ bɨr, gbɑ̂n mé témé bʉr nó, Mwɑ̂n mé Mʉr ógbɑ̂n nyé ntémé ɨ́ mpǒm beéngeles mé Nzyɛ̌m.
42012009	Sɑ̂ gwɑ́r, mʉ̂r ókɛ́lɑ ɨ́ míh mé bʉ̂r ó, nyé ɑgʉ́ɑ mé nó, Mwɑ̂n mé Mʉr ókɛ́lɑ nyé ntémé ɨ́ míh bééngeles mé Nzyɛ̌m.
42012010	«Mʉr nyɨnyɛ̂h dí elwib e Mwɑ̂n mé Mʉr ebébe nyɑ́, bɑɑ ébébě Nzyɛ̌m ngɑ́ lɑ́ɑ tɨ̂ʼ yɨ́, yé óbɛ̌m pɛʼɔɔ. Sɑ̂ gwɑ́r, mʉr ngɑ́ sɑ̂ Sísǐm mé Nzyɛ̌m nkěh nyɑ́, bɑɑ ébébe yɑɑ́, yé ɑ́kóʼó pɛʼɔɔ.
42012011	«Jɔʼ bé ódɑ̂ʼre bɨ́n ɨ́ mempɑ́h bísulɑ́ nkʉ̂ ɨ́ mempɑ́h mílɔ̌b, tó pur bɨ́n yɨ́, mʉr ɑsyɛl gɑ́ bɑ́. Ayêʼwo gɑ́ sɑ́ bɨ́n ngɑ́ lɛ́ɛ bʉ̂r ó jǿø ɨ́ nkɑr wɨ́n yɨ́!
42012012	Ebě, Sísǐm mé Nzyɛ̌m ólɛ̂ʼle bɨ́n sɑ́ bɨ́n ngɑ́ jɑlɑ le elɛ́ɛ bé ɨ́ jɔʼ yɑɑ́ yɨ́.»
42012013	Nyʉ́ʉ́ mʉ̂r ɑ́ be lɨ́ entumo e bʉ̂r nyɑ́, nye e Yésʉs ó: «Lɛ̂ʼlɑ, lɛ́yɨ́ɨ́ mɨ́ɔɔ́ wɑ̌m ó, nye kɑ́bɑɑ bɨ̌h bilíʼé mé sɔ́ŋ wɨ́h!»
42012014	Yésʉs, nye e né ó: «Mɨ́ɔɔ́, nzé ɑ́ tyêl me cîʼ milɔ̌b ɨ́ milɔ̌b mín ɛ̌? Nzé ɑ́ lɛ́ɛ ó, me kɑ́bɑɑ bilíʼé bín?»
42012015	Nye ó: «Gwɑ́ di gɑ́ le ocwóó. Syɛ́hlɑ́ɑ́ gɑ́ nzɔ́ɔ́ bísɑ̂, mimbi mímyɛ̂h, ebě, cwiʼ mʉ̂r, yé ɑduho ɨ́ bisɑ́ mʉ̂r wɑɑ́ dí e byé bí, byé dɑmɑ́ buo.»
42012016	Yésʉs ntɔ̂ʼ sɑ̂ bé kɨkɛnɑ ó: «Nyʉ́ʉ́ mʉ̂r ɑ́ be ó, e bisɑ̂ twíhɑ ti e bipemé. Byé ɑ́ si bu gúmo.
42012017	Nó nyé ɑ́ jî ɨ́ lémé wé ó: “Me ósɑ̂ nyɑ́? Mé ɑkɑ̌ be e gúmó mé kɑ́ɑlɑɑ mpumó nyɑ̌m.”
42012018	Nye ó: “Me pɑ́ɑ sɑ̂ mpʉ: me ógbɛ́ɛ ménkunɑ mɑ̂m. Mé okɑ̌ lʉ́o ménkunɑ meswîh me dí ɨ́ buú bwɑʼ mɑ́. Mé okomo méde mɑ̂m ndu e mebi mɑ̂m ɨ́ menkunɑ mɑɑ́.
42012019	Jɔʼ yɑɑ́ ó mé ólɛ́ɛ e lémé wɑ̂m ó: Lémé wɑ̂m, gó e mebi lǿŋlɑ́. Mé ójɑlɑ e go tɑ̂ŋ mimbû ɨ́ buo buo. Gbɑlɑɑ ɨ́ jɔʼ yɨ̂. Déʼ méde ndu e menyoʼ. Sohɑ́ɑ.”
42012020	Nzyɛ̌m, nye e mʉr wɑɑ́ ó: “Gʉʼlʉgʉ́! Mûh ɨ́ pum wɨ̂, me ópɛ̌ʼ sísǐm gô. Nzé ókɑ̌ lîʼ lɨ́ ede bísɑ́ gó ɑ́ kʉkomo bí ɛ́?”»
42012021	Yésʉs, nye e bé ó: «Mʉr dí ekomo mébi mé lɨ́ esú lé, nye mʉr tɨ̂, nyɨɛ yɨ́ɛ ɑ́ntéʼenteʼe mʉr ɨ́ míh mé Nzyɛ̌m nyɑ́, nye ó mpʉ mʉ̂r wɑɑ́.»
42012022	Yésʉs, nye le ompʉ́n bé ó: «Mě lɛ́ɛ́ bɨ́n ó: ɑsyɛl gɑ́ bɑ́ ɨ́ lɔ̌b cwiʼ, lɨ́ eyêʼwǒ sɑ́ bɨ́n ngɑ́ de yɨ́. Asyɛl gɑ́ bɑ́ ɨ́ lɔ̌b ményʉ́l mɨ́n, lɨ́ eyêʼwǒ kɑ́n bɨ́n ngɑ́ bwɑ̂r wɨ́.
42012023	Ebě, cwiʼ mʉ̂r, yé ɨ́ buǒ nyɔm, lɑɑ méde. Nyʉ̂l ntémé, nye ɨ́ buǒ nyɔm, lɑɑ míkɑ́n.
42012024	Pɑɑ́ bee gɑ́ bikpɑ́ŋ bî: byé ɑbe mémpeʼ, ɑkpɛm méde. Byé ɑbe e mentɔ́ɔ, ɑbe e menkunɑ. Tó kœb ó, Sɔ́ŋ wɨ́n ó dí ejwe byé mede. Mʉr, nye ɨ́ buo ódimé, lɑɑ bínʉ̌n.
42012025	Nzé ɨ́ sɔ́mɑ́ yɨ́n dí e nkul ekɛl élû egwɑ́r ɨ́ melú mé cwiʼ yé ɨ́ lɔ̌b bɑ́ nyé dí esisyɛl ɨ́ léme yɨ́?
42012026	Bɨ̌n pɑ̌ nyɛɛ́ kɑ̂r ésɑ̂ sɑ́ dí ɨ́ buú twɑ̂ʼwo yɨ́, ɑ́ jwɛʼrɑ e byɑɑ́ byúú bíbyɛ̂h! Ayêʼwo gɑ́ byê.
42012027	Pɑɑ́ gwɑ́ jwɛ̂ʼ gɑ́ mpʉ ménzɔ̌m dí etô le ebuʼwɑ yɨ́: mé ɑbe lɨ́ eséɑ̌ syɛ́ɛ́, nkʉ̂ lɑr míkɑ́n. Mě lɛ́ɛ́ bɨ́n ó: dɑmɑ́ bě Sɑlomɔ̂ŋ ɨ́ jɔʼ nyé ɑ́ be le okúm le ogbɑɑ wé yɨ́, ɑ́ bé ɑbwɑ̂r míkɑ́n mi di ɨ́ nkɑɑɑ́ mí mpʉ nzɔ́m mpwɑ́r ɨ́ menzɔ̌m mɑ̂.
42012028	Nzyɛ̌m pɑ̌ nyɛɛ́ toŋlo ménzɔ̌m nó, ɑ́ jwɛʼrɑ e bɨ̌n! Menzɔ̌m ntémé, ɑdi. Mûh, mé lɨ́ epɑ̂h pemé e pemé. Ɨ́ mɛ́n, mé ɑkɑ̌ be. Mé mû ó lɨ́ eguhɔɔ ɨ́ duró. Nzyɛ̌m ókʉ́ bôr bɨ́n mikɑ́n, bʉr o dí ɑbûʼlɑ bɑ́!
42012029	Ayɨ́ dudû gɑ́ njɨ mede le menyoʼ bɨ́n ngɑ́ de mɑ́. Ayɨ́ yêʼwo gɑ́ bisɨ́ɑ̌ byɑɑ́.
42012030	Ohɑ́ɑ́den ó sí yɨ́yɛ̂h, bé jɑɑ́ dû ó, njɨ bisɨ́ɑ̌ byɑɑ́. Sɔ́ŋ wɨ́n, nye lɨ́ eboó gʉ́ɑ ó, bɨ̌n ntémé bé lɨ́ ejɨ byê.
42012031	Tɑ́ɑ́rɑ́ɑ́ ésɑ́ɑ gɑ́ ó, bɨ̌n níʼee ɨ́ Mpóʼo mé Nzyɛ̌m. Byɑɑ́ byúú bɨ́n kɑ́ jɨ̌ nɨ̌, Nzyɛ̌m ólóŋlo bɨ́n byɑ̌.
42012032	«Bɨ̌n bʉr o dí mɑ̂ dɑɑ e bínteme byɑ̂m bɑ́, ɑyɨ́ kpɛ́ɛ gɑ́ sɔ̂ʼ. Sɔ́ŋ wɨ́n, nye lɨ́ ebee émbɨɑ lɨ́ eníŋle bɨ́n ɨ́ Mpóʼo nyé.
42012033	Bɛ́mɑ́ɑ́ gɑ́ mebi mɨ́n. Súʼɑ́ɑ́ gɑ́ bɑɑ́ntéʼenteʼe o bʉ̂r. Lɑrɑɑ gɑ́ mimpɨ́ʼ bímɔnɨ́ mi dí ɑsǿø mí. Mɑ́ʼɑ́ɑ́ gɑ́ okúm le ogbɑɑ wɨ́n ɨ́ jʉ́ó kʉ́, gúmó byé ngɑ́ be, ɑdîm yɨ́, ebě, minjíblʉ̌, myé ɑbe e nkul ekúnwo e tɨ̂. Oswôʼ ntémé, ɑjʉ́ɑ byê.
42012034	Komɑɑ gɑ́ okúm le ogbɑɑ wɨ́n gʉ̂, ebě, gúmó ókúm wɨ́n dí yɨ́, tɨ̂ʼ ntémé ó milémé mín ngɑ́ be yɨ́.»
42012035	«Pílɑ́ɑ́ gɑ́ menkwɑ́n. Bɨ̌n ɑ túmó mélɑ́mɑ mɨ́n.
42012036	Nó bɨ̌n bɨɛ, diʼee gɑ́ mpʉ ósyɛ̂l o mésɑ̂ dí ɨ́ mpʉ̂n sɔ́ŋ wɔ́ɔ́ bɑ́. Mpʉ bé dí egʉ́ɑ ó, nyɨ́ tó bêm mʉ́mɑ́ yɨ́, bé lɨ́ ebóno mpúlɑ nyé, lɨ́ ekpɛl ó, nyé ókwɑ̂ʼle ébê nó, bé ókpɑ̂hwɑ̌ dib nyé lɑ̌.
42012037	Metyɛʼ me mpóm, mé ósøø lɨ́ osyɛ̂l o mésɑ́ nyé ngɑ́ kœb ɨ́ doho bɑ́. Mě lɛ́ɛ́ bɨ́n lɨ́ otyeetye ó, nye ótyeele kɑ́nɑ́ wé, dil bé ɨ́ téble, kɑ bé mede.
42012038	Nyé pyɑ́l ɨ́ menî, nkʉ̂ ɨ́ jó mɛ́n nó, bɑɑ́ nyé ngɑ́ kœb ɨ́ mpʉ̂n nyé bɑ́, bé óbě e metyɛʼ me mpóm.
42012039	Ebě, bɨ̌n bé lɨ́ egʉ́ɑ ó, yé bé mʉr mbɛ̌r ɑ́ be ɨ́ gʉ́ɑ éwɑlɑ̌ njíblʉ̌ ɑ́ be ó, wé ópyɑ̂l lɨ́ nó, mpɑ nye ɑ́ bé ɑbîr ó, wé túbɑɑ nye mbɛ̌r.
42012040	Bɨ̌n ntémé, diʼee gɑ́ ɨ́ cɑ̌r. Mwɑ̂n mé Mʉr ɑ́mû jɑɑ́ pyɑ̂l bɨ́n metørɑ̂, lɨ́ ewɑlɑ bɨ́n ngɑ́ be, ɑbóno nyé lɨ́.»
42012041	Pierre ntɔ̂ʼ jî e né ó: «Dɑ̂ ɛ̌, nzê gǒ sɑ́ kɨkɛnɑ̌ nɨ̌ ó, lɨ́ esú lɨ́h ɛ̌? Nzê lɨ́ esú é bʉ̂r bɨ́bɛ̂h?»
42012042	Tî Yésʉs ntɔ̂ʼ yɑlɑ e né ó: «Nzé dí cwóó mbɔʼlʉ ekúró dí mʉr ebûʼlɔɔ nyɑ́, wɑɑ́ sɔ́ŋ ɑ́ tyêl ó, nye díʼee lʉ́ ósyɛ̂l o mésɑ́ bé, le ekɑb bé menkɔb méde mɔ́ɔ́ ɨ́ bijɔʼ bi dí ejɑlɑ bí nyɑ́?
42012043	Metyɛʼ me mpóm, mé díʼee e mbi syɛ̂l mesɑ̂ wɨ̂: wɑɑ́ njǿø wé ngɑ́ pyɑ̂l, kœb nyé lɨ́ eséɑ̌ syɛ́ɛ́ yɑɑ́ nyɑ́.
42012044	Mě lɛ́ɛ́ bɨ́n lɨ́ otyeetye ó, nye ójwe nyé nkul jǿø ɨ́ bisɑ́ bí mbɛ̌r bíbyɛ̂h.
42012045	Syɛ̂l mesɑ̂ wɑɑ́ sí jøʼ ɨ́ lémé wé tʉ́ŋlʉ̌ ó: “Yé ó go ó, Sɔ́ŋ wɑ̌m ɑ́lɨ̌ búlɑ” nɛ́ɛ: nye óbɛ̌m tɑ́ɑre ébî bʉ́ʉ́ ósyɛ̂l o mésɑ̂, bʉbɑ́ e bʉrʉ̂m. Nye bɛ̌m tɑ́ɑre ntémé ede méde le menyoʼ, le epuro ményoʼ.
42012046	Sɔ́ŋ syɛ̂l mesɑ̂ wɑɑ́ ópyɑ̂l ó, dʉ́ó nyé ngɑ́ be, ɑbûʼlɑ ó, nyě e nkul epyɑ̂l lɨ́, le ewɑlɑ nyé ngɑ́ be, ɑgʉ́ɑ lɨ́. Nye ójwe syɛ̂l mesɑ̂ wɑɑ́ bintɨ́ʼɑ́ ó, mpʉ nyé ngɑ́ jwe bʉ̂r o dí ɑjyɛ̂ʼwo e nye bɑ́ yɨ́. Nye ókpɑ́ɑ nyé mimyɑ́l mímbɑ́.
42012047	«Syɛ̂l mesɑ̂ mû sí boó gʉ́ɑ bígǿmɑ́ bí sɔ́ŋ wé, nyɨɛ yɨ́ɛ ɑkomlo nyé mʉr tɨ̂, nkʉ̂ lóŋlo bígǿmɑ́ byɑɑ́ nyɑ́, óŋmɛ́hɔɔ míngɑ́hɑ́ ɨ́ buo buo.
42012048	Syɛ̂l mesɑ̂ swîh, wɑɑ́ ɑ́ be ɑgʉ́ɑ bigǿmɑ́ bí sɔ́ŋ wé nyɑ́, dɑmɑ́ jóʼo ó mpʉ nyé dí esɑ̂ sɑ́ dí ejɑlɑ e ntɨ́ʼɑ́ yɨ́, nye ɑ́buú bíŋɔɔ. Mʉr ɑ́ pɑ bu jweŋɔɔ nyɑ́, ójíŋɔɔ ó, nye jwêʼ ntémé. Nye ójíŋɔɔ ó, nye jwêʼ ɨ́ buo buo. Mʉr ɑ́ pɑ bu bi nyɑ́, ójíŋɔɔ ó, nye jwêʼ, lɑɑ̌ bím nyé ɑ́ pɑ bi yɨ́.»
42012049	«Me ɑ́ nze ó, me tírɑɑ siʼe ɨ́ sí yɨ̂. Á dǐ beě sí yɨ̂ʼ mû ó sí bumɑ̌ njʉl!
42012050	Me ɑ́ nze ó, me dúŋɔɔ ndubó wɑ̂m. Lémé wɑ̂m, wé ó kʉ́ ɨ́ cyěl cî cyěl, tó pyɑ̂l ɨ́ jɔ̌ʼ ndubó wɑɑ́, wé óbe, wé mû sí syɛ́ɛ yɨ́.
42012051	Nzê bɨ̌n jøʼ ó, me ɑ́ nze ó, lɨ́ enzě sɑ̂ ó, bʉr ó sí yɨ̂ʼ díʼee ɨ́ mepyɛblɑ ɛ́? Mě lɛ́ɛ́ bɨ́n ó: me ɑ́ nze gbɑ̂ ó, mpɔ́ʼɑ́ menkɔ̌m pɑ́ʼ bʉ̂r e bʉr.
42012052	Tɑ́ɑre ɨ́ bɑ́ɑ́nɑ̂, bʉr ó mbɛ̌r ngwɑ́r, bé óbɔ́ʼɑ ménkɔ̌m. Ɨ́ bʉr otɛ̂n, olɛ̂l, bé óbene obɑ́; obɑ́ bene olɛ̂l.
42012053	Sɔ́ŋ ónwǐm sohó wé; sohó nwim sɔ́ŋ. Nyɔ̌ŋ ónwim éséhé lé; eséhe nwim nyɔ́ŋ. Mpɔ́mlʉ́ mʉmɑ́ ónwǐm njyɛl wé; njyɛl nwim mpɔ́mlʉ́.»
42012054	Yésʉs nzě bɑ́ʼɑ̌ lɛ́ɛ le entumo e bʉ̂r ó: «Jɔʼ bɨ́n béé méjwíne me mpíé lɨ́ eduhǒ nko dʉ́o dí ejɑ̂ yɨ́, bɨ̌n bé lɨ́ elɛ́ɛ ó: “Mpíé múo nzě nǿø.” Mpíé ntémé, bɑ́nɑ̌ nǿø nó.
42012055	Bɨ́n jʉ́ʼrɑ́ pubó lɨ́ eduhǒ díbé cie nɛ́ɛ: bɨ̌n bé lɨ́ egʉ́ɑ tɨ̂ʼ ó, jwéhé, yé ókɑh. Yé ntémé, yé lɨ́ ebɑ́nɑ̌ sɑ̂ nó.
42012056	Bɨ̌n bɑɑ́nyɑ̂-mikóo bɑ̂, bɨ̌n bé lɨ́ ekʉ́ jweʼe bísɑ̂ bi dí epyɑ̂l lɨ́ ejwoo bí ndu e byɑɑ́ bí sí yɨ̂. Á nó, bɨ̌n bé lɨ́ ekɑ̂r éjweʼe yɨ̂ʼ jɔʼ ɨ́ yé?»
42012057	«Bɨ̌n bé lɨ́ ekɑ̂r écíʼe mílɔ̌b lɨ́ otîtyěl pɑ́ʼ nyɨ́n ɨ́ yé?
42012058	Mʉ̂r tó pur gô, bɨ̌n e nɔ́ɔ́ jínɑ téme nzɨ̌ lɨ́ etô mpɑ́h milɔ̌b nó, boó komlǒ lɔ̌b dí pɑ́ʼ nyɨ́n wɨ́. Wé kǿmlɨɨ ɨ́ jɔʼ yɑɑ́, ebě, nye ɑ́mû jɑɑ́ dɑ̂ʼre gó, cyen gó kwɑ́ cîʼ milɔ̌b; cîʼ milɔ̌b cyen gó kwɑ́ mé sójɑ. Sójɑ, yé ogbɑ̂ gó ɨ́ mbʉʼ.
42012059	Mě lɛ́ɛ́ gó ó, go ódi ó nɑ́ɑ̌, tó pyɑ̂l ɨ́ jɔʼ gó ójɛ́nɑ mpʉ́lɑ́ nyɑɑ́, pɑ́rɑ gwɑ́r ɑlîʼ yɨ́.»
42013001	Jɔʼ yɑɑ́ ó bʉ́ʉ́ bʉ̂r, bé ɑ́ nze lɛ́ɛ e Yésʉs mpʉ̌ Pilɑ́tos ɑ́ jʉ̂ bʉ́ʉ́ bʉ̂r ó Gɑlilê ɨ́ jɔʼ bé ɑ́ be lɨ́ ejwě Nzyɛ̌m minjwéɑ́ yɨ́. Bé ntɔ̂ʼ pûhlɑ mécié mɔ́ɔ́ le mɑɑ́ mé ótír bé ɑ́ pɑ cíʼe Nzyɛ̌m bɑ́.
42013002	Yésʉs ntɔ̂ʼ jî e bé ó: «Nzê bɨ̌n jøʼ ó, bʉr ó Gɑlilê bɑɑ́, bé ɑ́ jʉ́ŋɔɔ ó, ebě, bé ó b'ɑ́ bu sɑ̂ misyóm, lɑɑ bʉ́ʉ́ bʉ̂r ɛ̌?
42013003	Heʼé, mě lɛ́ɛ́ bɨ́n ó, bɨ́n óbe, ɑjwirɑ míléme nó, bɨ̌n óbɛ̂h, bé ódîm ɨ́ nkɔb bʉr mpʉ bê.
42013004	Nzê bɨ̌n jøʼ ó, bʉr kɑ́m e mwom mbɛ̌r mékóʼ mé Siloɑ̂m, wé ɑ́ bílɑ bɑ́ ó b'ɑ́ bu bébe, lɑɑ bʉ̂r ó Yerʉ́zɑlɛm bɨ́bɛ̂h ɛ̌?
42013005	Heʼé, mě lɛ́ɛ́ bɨ́n ó, bɨ́n óbe, ɑjwirɑ míléme nó, lɛ́ɛ́, bɨ̌n ntémé, bé ódîm ɨ́ nkɔb bʉr mpʉ bê.»
42013006	Yésʉs ntɔ̂ʼ sɑ̂ bé kɨkɛnɑ yɨ̂: «Nyʉ́ʉ́ mʉ̂r ɑ́ si be lɨ́ ɨ́ pemé yé. Nye nzě nɨnɑɑ̌ lɨ́ yɑɑ́, lɨ́ esɑ́ɑ mpúmó, ɑbee.
42013007	Nye nzě lɛ́ɛ e mʉr ɑ́ bɨbɑʼle pemé nyɑ́ ó: “Pɑɑ́ bee: yé mû ó mimbú mílɛ̂l gbɑɑ me le enzě nɑɑ̌ lɨ́ yɨ̂, lɨ́ enzě sɑ́ɑ mpúmó, ɑkœ̌b sɔ̂ʼ. Mě lɛ́ɛ́ gó ó, go cwɛ́lɨɨ yê. Yé lɨ́ edě sí, ɑbe mé e nyɔm ɨ́ yé?”
42013008	Nó ó mbɔ̂ʼlʉ pemé ɑ́ nze lɛ́ɛ e né ó: “Dɑ̂ ɛ̌, pɑɑ́ bîr bɑ́ yê, yé pɑ́ɑ bɑ́ʼɑ̌ di gúú mbû ngwɑ́r. Me ópû yé ɨ́ mempɑh mɨ́mɛ̂h, mé osʉ bíbwɑ̌h bí ékunuu.
42013009	Yʉ́ʉ́ jɔʼ, yé e nkul egúmo mpúmó ɨ́ mbú dí enze wɨ́. Yé óbe, ɑgúmo nó, mé ocwɛl gó yɑ̌.”»
42013010	Ɨ́ gúú móhó sɑ́bɑt, Yésʉs ɑ́ be ó lɨ́ elɛ̂ʼle bʉ̂r o b'ɑ́ be ɨ́ mpɑ́h sulɑ́ bɑ́.
42013011	Gúú mbél mʉ́mɑ́, wé ɑ́ be ó tɨ̂. Nye ɑ́ be ó e bɨ́blɑ̌ sísǐm. Yé ɑ́ sɑ̂ nye ó, nyʉ̂l díʼee nye niʼrɑ́. Nye ɑ́ jɑɑ didi ó, njɨ kûkur, tɑ̂ŋ mimbû kɑ́m e mwom, ɑsɨ́ʼɑsɨʼɑ.
42013012	Jɔ̌ʼ Yésʉs ɑ́ bee nye nó yɨ́, nye ntɔ̂ʼ jébe nyê. Nye e né ó: «Mʉmɑ́, ekpɑɑ lô, lɨ́ síe.»
42013013	Nye ntɔ̂ʼ kɛl nyé mebô ɨ́ nyʉ̂l. Tyé e tyé yɑɑ́, nyʉ̂l ntɔ̂ʼ sɨ́ʼɑ nyê. Mʉmɑ́ wɑɑ́ ntɔ̂ʼ tyɛ̂b tîtyěl, ntɔ̂ʼ jwě Nzyɛ̌m kûm.
42013014	Njǿø mpɑ́h sulɑ́ ntɔ̂ʼ jóʼo ébébe é léme, duho ɨ́ syɛ́ɛlɑ mé Yésʉs, ebě, nye ɑ́ si ciʼ mʉr ɨ́ móhó sɑ́bɑt. Njǿø mpɑ́h sulɑ́ wɑɑ́ ntɔ̂ʼ lɛ́ɛ le entumo e bʉ̂r ó: «Ɨ́ sóno nyɨnyɛ̂h, yé e móhó ngwɑ́r dí móhó sɑ́bɑt wɨ́. Mimóhó mísɑmɑn, myê mɨnɑ́ gɑ́ e nyɔm ó, lɨ́ esú ó, mɨnɑ́ séɑɑ gɑ̂ bisyɛ́ɛ́. Ntɑɑ́ nzě jomɑ gɑ́ ɨ́ mimóhó myɑɑ́, ɑbe yɨ́ɛ móhó sɑ́bɑt.»
42013015	Tî Yésʉs, nye e né ó: «Bɨ̌n bɑɑ́nyɑ̂-mikóo bɑ̂, ɨ́ móhó sɑ́bɑt, bɨ̌n óbɛ̂h, bé lɨ́ etii bíntœœ ndu e bitɑb bín, lɨ́ etô e byé ɨ́ mentíbé. Nzê yé ɑbe nó ɛ̌?
42013016	Mʉmɑ́ nyɑ̂, nye ó ntɑ mé Abrɑhɑm. Sɑ́tɑn nyɨɛ, nyɨ́ boó kɑ̂ʼ nyé menkɑrɑ. Nye mû kɛ́ʼɑ́ ó, tɑ̂ŋ mimbû kɑ́m e mwom. Bintœœ pɑ̌ nyɛɛ́ tiɔɔ ɨ́ móhó sɑ́bɑt, ɑ́ jwɛʼrɑ e mʉr!»
42013017	Mpʉ̌ Yésʉs ɑ́ yɑlɑ e né nó yɨ́, ontɨ̂m le obɨn bé bɨ́bɛ̂h ntɔ̂ʼ jóʼo sôn. Entumo e bʉ̂r lɨ́ɛ, lé ɑ́ be lɨ́ ekʉ́ soho ɨ́ lɔ̌b mbɨɑmbɨɑ bísyɛ́ɛlɑ bíbyɛ̂h nyé ɑ́ sɨsɑ̂ bí.
42013018	Yésʉs ɑ́ jî ó: «Mpóʼo mé Nzyɛ̌m, nye lɨ́ enøølɑ e yé? Mé e nkul ejøʼ nyé e wɑ́ɑ̌ mbǐ sɔ̂ʼ?
42013019	Nyě nøølɑ ó, e díh é nzɔ́m nyʉ́ʉ́ mʉ̂r ɑ́ to myɑm ɨ́ pemé yé lɨ́. Lê nzě pɑ̂h, sɑ̂ lɨ́ ɨ́ ntuuu. Binʉ̌n nzě lʉ́o mɔ̂ʼ mɔ́ɔ́ tɨ̂ʼ ɨ́ milɔ́ɔ.» levure
42013020	Yésʉs ntɔ̂ʼ bɑ́ʼɑ̌ lɛ́ɛ ó: «Mpóʼo mé Nzyɛ̌m nøølɑ̌ e wɑ́ɑ̌ mbǐ sɔ̂ʼ?
42013021	Nyě nøølɑ ó, e levure . Nyʉ́ʉ́ mʉ́mɑ́ ɑ́ si pûhlɑ yé le okílo ó pǔ blêr mekɑ́m mébɑ́. Tó kumo ɨ́ jɔ̌ʼ címé blêr, wé ɑ́ nkɑŋle wɨ́wɛ̂h yɨ́.»
42013022	Yésʉs ɑ́ be lɨ́ elɑɑ bínkɑnɑ e bínkɑnɑ, le mékwɑ́r e mékwɑ́r, lɨ́ etô le ejwe bʉ̂r milɛ́ʼlɑ́ nzɨ́ e nzɨ̌ ɨ́ jɔʼ nyé ɑ́ be lɨ́ etô Yerʉ́zɑlɛm yɨ́.
42013023	Nyʉ́ʉ́ mʉ̂r ntɔ̂ʼ jî e Yésʉs ó: «Dɑ̂ ɛ̌, nzê bʉr o ngɑ́ bǐ cwǐʼ njʉ̌m dǐ bɑ́, bé ɑbuo ɛ̌?» Yésʉs ntɔ̂ʼ yɑlɑ e nye ó:
42013024	«Gbɑ́ʼ gɑ́ nkul lɨ́ enî lɨ́ ebê dí ɨ́ mɑ́nɑ lɨ́. Mě lɛ́ɛ́ bɨ́n ó: bʉr ɨ́ buo buo, bé ógø̂m énî tɨ̂, bɨ́ɛ ɑbe e nkul.
42013025	«Jɔʼ mʉ̂r mbɛ̌r ógbɔlwɑ, nzě pɨr ébê le engʉŋ yɨ́, bɨ̌n bé ólîʼ kʉ̌l. Bɨ̌n bé ókwɑ̂ʼle, jébe ó: “Dɑ̂ ɛ̌, dibɨɨ bɨ́h ebê ʉ.” Nye óyɑlɑ ó: “Mé ɑgʉ́ɑ̌ nko bɨ̂n duho yɨ́.”
42013026	Bɨ̌n bé ónyɛl élɛ́ɛ e né ó: “Dɑ̂ ɛ̌, mɨnɑ́ gɑ́ ó b'ɑ́ be lɨ́ edɨde le enyǔl gúmo gwɑ́r. Ntʉ́ʼ bɨ́h gó ɑ́ jwijwe milɛ́ʼlɑ́ ɨ́ minkpɑ̌ʼ mí nkɑnɑ gɑ́ yɨ́nɑ́ bɑ́ ɛ́?”
42013027	Nye óbɑ́ʼɑ̌ lɛ́ɛ ó: “Mé ɑgʉ́ɑ̌ nko bɨ́n dí eduho yɨ́. Tó tyɛ̂b gɑ́ lɨ́ ejɑɑ, bʉr o dí egbɑh métié bɑ́!”
42013028	Gúmo yɑɑ́ ó bɨ́n ngɑ́ jóno le epûʼlo méjye yɨ́, ɨ́ jɔʼ bɨ́n óbeě Abrɑhɑm, Isɑɑc, Jɑcob, le ogwíhɑ o mílɔ̌b mé Nzyɛ̌m mû e bidiɑ́ ɨ́ Mpóʼo mé Nzyɛ̌m, bɨ̌n bɨɛ guhɔɔ̌ kʉ̌l yɨ́.
42013029	Bʉr, bé óduhǒ nko dʉ́o dí ejɨmɑ yɨ́, ndu e nko lé dí ejɑ̂ yɨ́. Bé óduhǒ díbé kʉ́ ndu e díbé cie. Bé óswɑ̂l, ntɔ̂ʼ nʉɑ bídiɑ́ byɔ́ɔ́ ɨ́ dínɑ ɨ́ Mpóʼo mé Nzyɛ̌m.
42013030	Bʉr o dí ɨ́ bɑ́ɑ́nɑ̂ʼ mepíhe bɑ́, bé ótyɛ̂b mésôʼ. Bɑɑ́ dí bɑ́ɑ́nɑ̂ʼ mesôʼ bɑ́, bé ókɑ̌ tyɛ̂b mépíhe.»
42013031	Jɔʼ yɑɑ́ ó bʉ́ʉ́ óFɑrizyɛ̂n, bé ɑ́ pyɑ̂l gúmó Yésʉs ɑ́ be yɨ́. Bé e né ó: «Duhɑɑ wɑ̂. Go ɑ tó gúmo swîh, ebě, Erôd, nye lɨ́ edǐ jʉ̂ gô!»
42013032	Yésʉs ntɔ̂ʼ yɑlɑ e bé ó: «Tó lɛ́ɛ gɑ́ pɨpɨ́ʼ tír wɑɑ́ ó: “Me nɑ́ɑ̌ ó lɨ́ eso méleme le eciʼ mímbêl mûh le ómɛ́n. Ɨ́ móhó lɛ̂l, me ósîl syɛ́ɛ́ yɑ̂m.”
42013033	Sɑ̂ gwɑ́r, yé jɑlɑ ó, me tôʼ e cyen yɑ̂m dóló mûh, le ómɛ́n, le móhó kɑ́ bɔmɑ wɨ́, ebě, yé ɑjɑlɑ ó, ngwíhɑ milɔ̌b mé Nzyɛ̌m, nye jʉ́ŋɔɔ yʉ́ʉ́ súm swîh, njɨ̌ Yerʉ́zɑlɛm.
42013034	«Yerʉ́zɑlɛm, Yerʉ́zɑlɛm, guɑ mʉr dí ejʉ̂ ógwíhɑ o mílɔ̌b le elúmo bɑɑ́ Nzyɛ̌m dí elómlo gó bɑ́ mekóʼ nyɑ́! Nzɔʼ ntíɑ́ mé ɑ́ be lɨ́ egø̂m ésyɛŋ bwɑ́n bô mpʉ ɑ́byɛɛ́-kúo dí esyɛŋ bwɑ́n bé sí mempɑbɑɑ́ mé yɨ́, bɨ̌n bɨbené benɑ́ɑ.
42013035	Jwɛ́ʼɛ́ɛ́ gɑ̂, mbɛ̌r wɨ́n, wé ólíʼɔɔ ó gumo. Mě lɛ́ɛ́ bɨ́n ó, bɨ̌n bé ɑ́kɑ̌ bee mê, tó pyɑ̂l ɨ́ jɔʼ bɨ́n ngɑ́ lɛ́ɛ ó: “Mɨnɑ́ gúmlɑɑ gɑ́ wɑɑ́ dí enze e díé mé Dɑ̂ nyɑ́.”»
42014001	Ɨ́ gúú móhó sɑ́bɑt, Yésʉs ɑ́ be ɨ́ tó de méde ɨ́ mbɛ̌r mé lʉ́ mʉ̂r ɨ́ sɔ́mɑ́ óFɑrizyɛ̂n. Bʉr o b'ɑ́ be tɨ̂ʼ bɑ́, bé ɑ́ be ó lɨ́ ejwɛ̂ʼ nyé ɨ́ tooobó.
42014002	Mbêl ntɔ̂ʼ nzě nkǒ Yésʉs ɑ́ be yɨ́, e nyʉ̂l sí nkɑŋle ɨ́ túnúnú.
42014003	Yésʉs ntɔ̂ʼ jî le olɛ̂ʼlɑ o métié, bé le oFɑrizyɛ̂n ó: «Nzê yê mpéné ó, mʉr ɑcǐʼ mbêl ɨ́ móhó sɑ́bɑt ɛ̌?»
42014004	Bɨ́bɛ̂h ɨ́ jǿm. Yésʉs ntɔ̂ʼ jébě mbêl, ciʼ wê, ntɔ̂ʼ bîr ó, wé swíʼɨɨ.
42014005	Nye ntɔ̂ʼ jî e bé ó: «Mwɑ̂n wɨ́n, nkʉ̂ ntœœ yɨ́n, óbe, yé mû sí lʉ́ŋɑ ɨ́ bɨ́ ɨ́ móhó sɑ́bɑt nó, onzé óbîr yé gʉ̂, ɑkpɑ̂hwɑ̌ tó pɛʼ yé tɨ̂?»
42014006	Bé ɑ́ bé ɑgʉ́ɑ éyɑlɑ e né ɨ́ cíɑ́ nyɑɑ́.
42014007	Yésʉs ɑ́ si bee mpʉ bʉ̂r o b'ɑ́ bɑ́ŋlɔɔ ɨ́ dínɑ bɑ́, bé ɑ́ gbɨgbɑ̂n bidiɑ́ bí ésôʼ yɨ́. Nó ó Yésʉs ɑ́ nze sɑ̂ bé kɨkɛnɑ yɨ̂ʼ ó:
42014008	«Jɔʼ mʉ̂r bɑ́ŋlé gó lɨ́ ede méde mé ébɑ̂ kwɑ́ nyé yɨ́, ɑyɨ́ pɛ̂h mpɑ̌ŋ diɑ́. Yʉ́ʉ́ jɔʼ, nyʉ́ʉ́ mʉ̂r dí elɑɑ gó ɨ́ mpwɑʼ nkʉ̂ŋ nyɑ́, ónze ɨ́ njɨ́blɨ́ wé.
42014009	Mʉr ɑ́ jébe bɨ̌n e nɔ́ɔ́ nyɑ́, ólɛ́ɛ gó ó: “Gbɔlwɑɑ nɑ́ɑ̌. Jwéʼ tɔ́mɑ́ mʉr diɑ́ nɨ̌.” Go ótó di ɨ́ diɑ́ dí ɨ́ buú pyéhɔɔ yɨ́ ó, gô sí bɛb sôn.
42014010	Nó ɨ́ jɔʼ gó ótó de méde me nzɔ́ɔ yɨ́, go ɑ nʉ́ɑ́ diɑ́ dí kɑ́ píhe yɨ́, ebě, yé e nkul epyɑ̂l gó ó, mʉr nzɔɔ ónzě lɛ́ɛ e go ó: “Só wɑ̌m, ɑyɨ́ di wɑ̂. Lɑŋɑɑ̌ tó di ɨ́ mpɑ̌ŋ diɑ́ kɑ̂ʼ dóló.” Yé ósɑ̂ ó, go bíʼee kûm mpɑ̂ pɑ́ʼ bʉr o bɨ́n le onɔ́ɔ́ dí ede méde mɑɑ́ bɑ́.
42014011	Ebě, mʉr dí enkɛ́ɛ nyʉ̂l nyɑ́, ósulɔɔ sí. Mʉr wɑɑ́ dí ejɔr nyʉ̂l nyé nyɑ́, óbɨ́nɔɔ kʉ́.»
42014012	Yésʉs ntɔ̂ʼ lɛ́ɛ e mʉr nzɔɔ ó: «Jɔʼ gó jɑ́mlé bʉ̂r mede, nkʉ̂ sɑ̂ dínɑ yɨ́, ɑbɑ́ŋle ósó bô, nkʉ̂ bɨ́ʉ̌, nkʉ̂ mimbyɛ́l myô, nkʉ̂ bʉr o bímɔnɨ́ dí ekúnwo e go bɑ́, lɨ́ ekpɛ́ɛ ó, bé ɑ́mû jɑɑ́ bɑ́ŋle gó ó, go tô de ɨ́ myɔ́ɔ́ mímbɛ̌r. Gó sɑ́ nó wɑ́, go óbi myɛ́nɑ mô, lɨ́ etó de méde mɔ́ɔ́.
42014013	Sɑ́ʼ njɨ ó, ɨ́ jɔʼ gó mû lɨ́ etyêl nzɔ́ɔ yɨ́, bɑ́ŋlɑ́ɑ́ mínjyêbnjyéb, bʉr o dí e bijyɛ̂m bɑ́, bʉr o dí etɨ́ɑ bɑ́, ti e bɑɑ́ntím.
42014014	Gó sɑ́ nó wɑ́, go óbi métyɛʼ me mpóm, ebě, bé ɑbe e nkul ebwóolo gó embɨɑ lô. Embɨɑ lɑɑ́, lé óbwóolɔɔ gó ó, ɨ́ móhó ótîtyěl o bʉ̂r, bé ópɑh wɨ́.»
42014015	Mpʉ nyʉ́ʉ́ mʉ̂r ɑ́ jóʼo Yésʉs lɨ́ elwib nó yɨ́, nye e né ó: «Metyɛʼ me mpóm, mé díʼee e mʉr óde méde ɨ́ Mpóʼo mé Nzyɛ̌m nyɑ́.»
42014016	Yésʉs ntɔ̂ʼ lɛ́ɛ e né ó: «Yé ɑ́ be ó, e nyʉ́ʉ́ mʉ̂r ɑ́ tyêl dínɑ̌ nɨ́nɨ́ɨ́ nyɑ́. Nye ɑ́ si bɑ́ŋle bʉr ɨ́ buo buo, ó bé tôʼ de.
42014017	Nye nzě lómo syɛ̂l mesɑ̂ wé ɨ́ jɔʼ nzɔ́ɔ ɑ́ jɑlɑ le enyɛl yɨ́, ó nye lɛ́yɨɨ bʉr o nyé ɑ́ boo bɑ́ŋle bɑ́ ó: “Ntɑ́ʼ gɑ̂, ebě, dínɑ, yé mû ó nkʉmsɑ́.”
42014018	Bɨ́bɛ̂h, ntɔ̂ʼ tɑ́ɑre ékɑr. Wɑɑ́ esôʼ ɑ́ lɛ́ɛ e syɛ̂l mesɑ̂ ó: “Me sí bwɑ̂m pemé. Yé jɨ ó, me tô bee yê. Me lɨ́ ejɨʼlɑ e go ó, go jûhwɑɑ me.”
42014019	Wɑɑ́ mbɑ́ ɑ́ lɛ́ɛ ó: “Me sí bwɑ̂m bíntœœ kɑ́m, bê lɛ́ɛ́ ó, byé lɨ́ egwɑ́ séɑ bí. Nó me pɑ́ɑ tó bóblo byê. Mě jɨʼlɑ́ e go ó, go jûhwɑɑ me.”
42014020	Wɑɑ́ lɛ̂l, nye ó: “Me ɑlúno bɑ̂ mʉ́mɑ́. Sɑ́ tɨ̂ʼ ó mé dí ɑbe e nkul enze yɨ́.”
42014021	Syɛ̂l mesɑ̂ wɑɑ́ ntɔ̂ʼ swîʼ, tó lɛ́ɛ sɔ́ŋ wé minkɑr myɔ́ɔ́ mímyɛ̂h. Lémé mʉ̂r mbɛ̌r ntɔ̂ʼ lóno ɨ́ nkpɑɑ. Nye ó: “Kpɑ́hwɑ́ tô ɨ́ minkpɑ̌ʼ ndu e menzɨ̌ mé nkɑnɑ, lɨ́ etô le ebɑ́ŋle mínjyêbnjyéb, bé e bʉr o dí e bijyɛ̂m bɑ́, bɑɑ́ntím ndu e bɑɑ́ o dí etɨ́ɑ bɑ́. Go ɑ nzé e bɨ́bɛ̂h wɑ̂.”
42014022	Píe tɨ̂, syɛ̂l mesɑ̂ wé ntɔ̂ʼ bɑ́ʼɑ̌ lɛ́ɛ e né ó: “Dɑ̂ ɛ̌, mɨ́ sɑ̂ mpʉ gô lɛ́ɛ́ ó, me sɑ̂ʼ yɨ́. Mɨ́ tó kœb ó, byúú bídiɑ́, byé jínɑ ó tʉ̂toʼó.”
42014023	Nye e né ó: “Duhɑɑ̌ nkɑnɑ bé. Tóʼ ɨ́ bwɑ́ ménzɨ̌ le ɨ́ nkpɑ̂h mikóʼ, bigúmó gó ngɑ́ bee bʉ̂r bí. Tínɑ́ɑ́ bê, bé níʼee ɨ́ mbɛ̌r wɑ̂m. Wé lónɑɑ ɨ́ bʉr.
42014024	Ebě, mě lɛ́ɛ́ bɨ́n ó: kɑ̂r mʉ̂r ngwɑ́r ɨ́ sɔ́mɑ́ bʉ̂r mé ɑ́ nyɛɛ bɑ́ŋle bɑ́, ngɑ́ kɑ̌ bóblo méde mé dínɑ yɑ̂m!”»
42014025	Ɨ́ mpʉ̌ sɔ́mɑ́ bʉ̂r, yé ɑ́ tʉtô le edû Yésʉs yɨ́, nye nzě jwirɑ, le elɛ́ɛ e bé ó:
42014026	«Mʉr ónze kwɑ́ nyɑ̌m le edi mpʉ́n wɑ̌m ó, nyé osí pɑ̌ kpɛl mê, lɑɑ̌ mpʉ nyé dí ekpɛl sɔ́ŋ wé le nyɔ̌ŋ wé, mʉmɑ́ wé, le bwɑ́n bé, bɨ́ɔɔ́ bé le okɛ́l bé, le cwiʼ yé nye mʉr tɨ̂ʼ yɨ́.
42014027	Mʉ̂r bé ɑkpɛl énkɛ́ɛ̌ kolôs yé, dû mé nó, nye ɑ́kóʼó di mpʉ́n wɑ̌m.
42014028	«Wɑ́ɑ mʉ̂r dí enyɛl nkɑ̂n mbɛ̌r, nye l'ɑpɑ̌ lɑ́ɑ̌ bím mɔnɨ́ nyé óbɛ̌m dímle tɨ̂ʼ yɨ́, le egʉ́ɑ̌ nkʉ̂ mɔnɨ́ yé, yé ójɑlɑ e syɛ́ɛ́ súmó yɑɑ́ yɨ́yɛ̂h?
42014029	Nkûl gwíí nyé, nkɑn lîʼ ɨ́ ntúbúm nó, bʉr o ngɑ́ bee nkɑ̂n e nkɑn bɑ́, bé ópipyɑ nyé tɨ̂.
42014030	Bé ólɛ́ɛ ó: “Mʉr nyɑ̂ʼ ɑ́ si nyɛl sumó. Nó nyé ɑkɑ̌ be e nkul eswɑ̂hle.”
42014031	Gúú njǿø-bʉr sí kpɛl ó, wé tó ó, tó lwímlɑ e gúú nó, wé nyɛɛ́ di ó sí, pɑhle nkʉ̂ bisójɑ otɔ́ɔ́sin kɑ́m byé, byé e nkul entɑɑ bísójɑ ótɔ́ɔ́sin mekɑ́m mébɑ́ ɨ́ dɔm gúú njǿø-bʉr dí ecyen bí.
42014032	Yé bé yé ɑjɑlɑ nó, wé ólómo bʉ̂r nko ntɨ̂m e mbɨn wé ó, nye jínɑ lɨ́ ejɑɑ, le ekolo nyé ó, bé díʼee mbɨ̂mbɨɑ́.
42014033	Jøʼ gwɑ́r yɑɑ́, ɨ́ sɔ́mɑ́ yɨ́n bɨ̌n óbɛ̂h, kɑ̂r mʉ̂r dí e nkul edi mpʉ́n wɑ̌m, nyé bé ɑbene bísɑ́ bíbyɛ̂h nó.»
42014034	«Ekpɑ, lé ó sɑ́ dí ɨ́ mbɨɑ yɨ́. Sɑ̂ gwɑ́r, ékpɑ, lé óbe, ɑkɑ̌ jómo nó, yé ngɑ́ bɑ́ʼɑ̌ sɑ̂ ó, lé bíʼee ejómo lé?
42014035	Ekpɑ lɑɑ́, lé ɑkɑ̌ be e nyɔm, dɑmɑ́ jóʼo ó, lɨ́ esʉŋɔɔ ɨ́ bibwɑ̌h, dɑmɑ́ jóʼo ó, lɨ́ emyɑhɔɔ lɨ́ ekunuu. Lé ójɑɑ́ sʉŋɔɔ ó, njɨ̌ kʉ̌l. Mʉr dí e megwɑ̌l mé éjóʼo nyɑ́, nye jóʼɑɑ nɑ́ɑ̌.»
42015001	Onøɑ ó mɔnɨ́ tœ́ɑ bɨ́bɛ̂h le osyɛ̂l o mísyóm, bé ɑ́ be lɨ́ esîsihlě nkǒ Yésʉs ɑ́ be yɨ́, lɨ́ etó jôʼlo nyê.
42015002	Nó ó óFɑrizyɛ̂n le olɛ̂ʼlɑ o métié, bé ɑ́ nyimlɑ pɑ́ʼ nyɔ́ɔ́ ó: «Mʉr nyɑ̂, nye lɨ́ enʉɑ ósyɛ̂l o mísyóm. Bé e boo nɔ́ɔ́ bɑ́nɑ̌ pûhlɑ mébô, de!»
42015003	Yésʉs nzě sɑ̂ bé kɨkɛnɑ yɨ̂. Nye ó:
42015004	«Yé bé mʉr sɔ́mɑ́ yɨ́n, nyě e binteme nter, nteme gwɑ́r ntɔ̂ʼ dîm nó, nye ólíʼe bínteme mekɑ́m ebǔ le ebǔ ɨ́ lʉɑ́, ntɔ̂ʼ tó sɑ́ɑ yɑɑ́ yé ɑ́ dîm yɨ́. Nye ósɑ́ɑ̌ nteme yɑɑ́, ɨ́ sɑ́ɑ, sɑ́ɑ, tó pyɑ̂l ɨ́ jɔʼ nyé ngɑ́ bee yé yɨ́. Yé ɑbe nó?
42015005	Jɔʼ nyé óbee yé yɨ́, nye ósoho ɨ́ lémé wé ɨ́ buo buo. Nye ónzě nkɛ́ɛ̌ nteme yɑɑ́, kɛl yé ɨ́ mebɛʼ, búlɑ, tó kœb byɑɑ́ nyé ɑ́ líʼe bí.
42015006	Mpúlɑ nyé óbe, nye mû sí búlɑ kwɑ́r nyɨ́, nye óbɑ́ŋle ósó bé ndu e bʉ́ʉ́ bʉ̂r o kwɑ́r, le elɛ́ɛ e bé ó: “Mɨnɑ́ sóhɑɑ gɑ̂, ebě, mɨ́ bɑ́nɑ̌ beě nteme yɑ̂m yé ɑ́ dîm yɨ́!”
42015007	Mě lɛ́ɛ́ bɨ́n ó: jøʼ gwɑ́r yɑɑ́ ntémé ó, bé óbuú soho ɨ́ jʉ́ó kʉ́ ɨ́ jɔʼ syɛ̂l misyóm ngwɑ́r mû sí jwirɑ̌ léme yɨ́. Bé óbuú soho nyê, lɑɑ bʉ̂r mekɑ́m ebǔ le ebǔ, bɑɑ́ o dí “otîtyěl”, dí ɑjweʼe mísyóm myɔ́ɔ́, nkʉ̂ gʉ́ɑ ó, bé lɨ́ ejɑlɑ le ejwir míléme bɑ́.»
42015008	«Nyʉ́ʉ́ mʉ́mɑ́ ɑ́ be ó, e minzɑŋ mí mɔnɨ́ kɑ́m. Nzɑŋ ngwɑ́r nzě dîm. Nye nzě tumo élɑ́mɑ, gwɑ́mlě mbɛ̌r. Nye nzě gɔ́nɑ le esɑ́ɑ wé twîtwǒʼ, twîtwǒʼ, tó pyɑ̂l ɨ́ jɔʼ nyé ɑ́ kɑ bee wé yɨ́.
42015009	Jɔʼ nyé ɑ́ bee wé yɨ́, nye nzě bɑ́ŋle ósó bé ti e bʉr o kwɑ́r. Nye ó: “Mɨnɑ́ sóhɑɑ gɑ̂, ebě, mɨ́ bɑ́nɑ̌ beě nzɑ̌ŋ mɔnɨ́ wɑ̂m ɑ́ dîm wɨ́.”
42015010	Mě lɛ́ɛ́ bɨ́n ó: jøʼ gwɑ́r yɑɑ́ ntémé ó bisʉhʉʉ gɑ́ bě gúmó bééngeles mé Nzyɛ̌m dí yɨ́, ɨ́ jɔʼ syɛ̂l misyóm ngwɑ́r mû sí jwirɑ̌ léme yɨ́.»
42015011	Yésʉs ɑ́ bɑʼɑ lɛ́ɛ ó: «Mʉr ɑ́ be ó, e bwɑ́ ó bʉrʉ̂m obɑ́.
42015012	Wɑɑ́ ntwóm ntɔ̂ʼ lɛ́ɛ e Sɔ́ŋ wé ó: “Dɑ̂ ɛ̌, jwéʼ mé nyɑ̌m nkɔ̂b ɨ́ bisɑ́ byô, nyɑɑ́ ngɑ́ gúmo e me nyɨ́.” Sɔ́ŋ nzě kɑb bísɑ́ byé, jwe bé e tʉ́l.
42015013	Abeɑ nɛ́ɛ: ntwóm nzě bɛ́mɑ nyé nkɔ̂b bisɑ̂, nzě nʉɑ̌ mɔnɨ́ tɨ̂, tô ɨ́ yʉ́ʉ́ sí swîh, yé ɑ́ be lɨ́ ejɑɑ yɨ́. Gʉ̂ʼ, nye ɑ́ ciciʼe ó, sɑ́ cwiʼ ɑsiŋɑ, sîl ésɑ̌m mɔnɨ́ yé yɨ́yɛ̂h ɨ́ pé.
42015014	Jɔʼ nyé ɑ́ sil esɑm mɔnɨ́ yé nó yɨ́, ɑ́nɨ̂nɨ̂n nzɑ ntɔ̂ʼ nyɑŋlɑ ɨ́ sí yɑɑ́. Bisɑ́ bí cwiʼ bíbyɛ̂h, byé ntɔ̂ʼ sɑ̂ nyé sɔ́ɔlʉ.
42015015	Nye nzě tó nî ɨ́ syɛ́ɛ́ kwɑ́ nyʉ́ʉ́ mʉ̂r sí yɑɑ́. Mʉr wɑɑ́ ɑ́ lʉlómo nye ó, nye tôʼ ɨ́ mebur, tó pɑ́lɑ ónkʉ̌ bé.
42015016	Nye ɑ́ be lɨ́ edǐ de bísɑ́ ónkʉ̌ bé ɑ́ dɨde bí, sɑ̂ gwɑ́r, ɑbe e mʉr ɑ́ jwe nye byɑ̌.
42015017	Nye ntɔ̂ʼ tɑ́ɑre épɑhle, le elɛ́ɛ ɨ́ lémé wé ó: “Osyɛ̂l o mésɑ̂ mé dɑ̂, bé ɨ́ twíhɑ mede. Mɛm lɨ́ enzě jwe nzɑ̂ wɑ̂!
42015018	Me ómɔɑ wɑ̂, búlɑ kwɑ́ mé Dɑ̂, tó lɛ́ɛ e né ó: Dɑ̂ ɛ̌, mɨ́ sɑ̂ syóm ɨ́ nkǒ pɑ́ʼ mé Nzyɛ̌m, le ɨ́ wɑɑ́ gô.
42015019	Mé ɑkɑ̌ jɑlɑ le ejébɔɔ mónǒ. Nʉŋɑɑ mé yɨ́ɛ mpʉ mʉ̂r ngwɑ́r ɨ́ sɔ́mɑ́ bʉ̂r o dí eséɑ e go bɑ́!”
42015020	Nye ntɔ̂ʼ mɔɑ sí, búlɑ kwɑ́ sɔ́ŋ wé. «Mpʉ nyé ɑ́ be, nye jínɑ lɨ́ ejɑɑ yɨ́, sɔ́ŋ kɑ̌ bee ó, nye lɨ́ enze. Sɔ́ŋ nzě jɨ̂ʼ nyé nkoó, ntɔ̂ʼ tô kɑ́m, tó jû nyé emúʼ ɨ́ swííɑ́.
42015021	Mwɑ̂n nɨ̌, nye e sɔ́ŋ ó: “Dɑ̂ ɛ̌, mɨ́ sɑ̂ syóm ɨ́ pɑ́ʼ mé Nzyɛ̌m, le ɨ́ wɑɑ́ gô. Mé ɑkɑ̌ jɑlɑ le ejébɔɔ mónǒ.”
42015022	Nó ó sɔ́ŋ ɑ́ nze lɛ́ɛ le osyɛ̂l o mésɑ́ bé ó: “Kpɑ́hwɑ́ nze gɑ́ e mikɑ́n mí nyɑŋɑ́. Bórɨ́ɨ́ gɑ́ nye myɑ̌. Gbɑ́ʼ gɑ́ nye lɔnɑ́ ɨ́ jiné. Bórɨ́ɨ́ gɑ́ nye ntémé osípɑh ɨ́ mekʉ̌.
42015023	Ntɑ́ʼ gɑ́ e mɑ̂ ntœœ, wɑɑ́ dí myɑ́ʼ nyɑ́. Bɨ̌n ɑ cíʼe. Mɨnɑ́ tyélɨɨ gɑ́ nzɔɔ bisʉhʉʉ,
42015024	ebě, mwɑ̂n wɑ̌m nyɑ̂ʼ ɑ́ be ó mpʉ njwê. Nó nyɨ́ bɑ́ʼɑ̌ ciʼe. Nye ɑ́ si boo dîm kɔ́m. Nó mɨ́ bɑ́ʼɑ̌ bee nyê.” Bé ntɔ̂ʼ nyɛl nzɔ́ɔ e bisʉhʉʉ ɨ́ buo buo.
42015025	«Ɨ́ jɔʼ yɑɑ́, tʉ́l ɑ́ be ó pemé. Jɔʼ nyé ɑ́ kɑ búlɑ, nye mû bɑ̌ʼ e mbɛ̌r yɨ́, nyě kɑ̌ jóʼo ó, ncíne pɛ̂m pɛ́mɨ́ɨ, kûl e nkom dɑ̂ʼ dɑ́ʼɑ́ɑ, le démé.
42015026	Nye ntɔ̂ʼ jébe nyʉ́ʉ́ syɛ̂l mesɑ̂, nzě jî e né ó: “Yé dí esyɛ́ɛ gʉ̂ʼ nɨ̌?”
42015027	Syɛ̂l mesɑ̂, nye e né ó: “Ntwómô, nyɨ́ búlɑ. Nó sɔ́ŋ gǒ bé sí jʉ̂ mɑ̂ ntœœ, wɑɑ́ dí myɑ́ʼ nyɑ́, ebě, mɨ́ʉ̌, nyɨ́ búlɑ, nyʉ̂l mbɨ̂mbɨɑ́.”
42015028	Lémé tʉ́l ntɔ̂ʼ lóno ɨ́ nkpɑɑ, nye nzě bene énî mbɛ̌r. Sɔ́ŋ wé ntɔ̂ʼ tô kʉ̌l, tó jébe nyé ó, nye níʼee.
42015029	Nó ó tʉ́l ɑ́ nze lɛ́ɛ e sɔ́ŋ wé ó: “Pɑɑ́ bee: mɨ́ sɑ̂ gó bisyɛ́ɛ́ mimbû ɨ́ buo buo. Me jínɑ ó, ɑpɑ̌ pyêh lɔ́ɔ́ gô. Dɑmɑ́ jóʼo nó, gó ɑpɑ̌ jwe mé tɑb, ó bɨ̌h le osó bɑ̂m sóhɑɑ.
42015030	Nó ɨ́ jɔʼ mwɑ̂n gǒ nyɑ̂, mû sí tó búlɑ yɨ́, wɑɑ́ ɑ́ sɑm bisɑ́ byô bíbyɛ̂h lɨ́ ebwɑ̂m bísɑdɑ́gɑ bi bʉ́bɑ́ nyɑ́, gʉ́ jʉ̂ nyé mɑ̂ myɑ́ʼ ntœœ.”
42015031	Sɔ́ŋ, nye e né ó: “Mwɑ́nɑ̌m, mɨnɑ́ e go ó dí ɨ́ jɔʼ yɨ́yɛ̂h. Sɑ́ yɨ́yɛ̂h dí egúmo e me yɨ́, yé ó yô ntémé.
42015032	Sɑ̂ gwɑ́r, yê kʉ jɑlɑ ó, mɨnɑ́ tyélɨɨ gɑ́ nzɔɔ bisʉhʉʉ, ebě, ntwómô ɑ́ pɑ be njwe nyɑ́, nyɨ́ pɑh. Nye ɑ́ si boo dîm. Nyɨ́ kɑ̌ beɔɔ.”»
42016001	Yésʉs ɑ́ lɛ́ɛ ntémé le ompʉ́n bé ó: «Nyʉ́ʉ́ kúmɑ́ ɑ́ be ó e mbɔʼlʉ ekúró wé. Nó bʉ́ʉ́ bʉ̂r, bé ɑ́ si jwe mbɔʼlʉ ekúró wɑɑ́ mebě, le elɛ́ɛ ó, nye ɑ́ si sɑm nye bisɑ̂.
42016002	Nye ntɔ̂ʼ jébe nyê. Nye e né ó: “Wɑ́ɑ̌ mbǐ lɔ̌b mé dí ejóʼo, dumo e go wɨ̂? Lɛ́ʼlɑ́ɑ́ mé mpʉ gô bibi bísɑ́ byɑ̂m yɨ́, ebě, gó ɑbe e nkul ekɑ̌ di mbɔ̂ʼlʉ ekúró lɑ̂m.”
42016003	Nó mbɔ̂ʼlʉ ekúró wɑɑ́ ɑ́ nze lɛ́ɛ ɨ́ lémé wé tʉ́ŋlʉ̌ ó: “Mpʉ sɔ́ŋ wɑ̌m lɛ́ɛ́ ó, nyě pɛʼ ó me ɨ́ dǐ mbɔ̂ʼlʉ ekúró yɨ́, me ókɑ̌ sɑ̂ nyɑ́ ɨ́ jɔʼ yɨ̂? Mɛm ɑpʉgʉ́ be e nkul lí bípemé. Nó yé óbuú sɑ̂ mé sôn lɨ́ etô le engʉl méde.
42016004	Mɨ́ gʉ́ɑ̌ sɑ́ mé dí e nkul esɑ̂ yɨ́! Jɔʼ mé ngɑ́ dímlě dǐ yɑ̂m yɨ́, bʉr, bé óbɑʼle mé ɨ́ mimbɛ̌r myɔ́ɔ́!”
42016005	Nye ntɔ̂ʼ jébe bʉ̂r bɨ́bɛ̂h, bé ɑ́ be e bisɑ́ bí njǿø wé bɑ́ ngúngwɑ́r. Nye e mʉr esôʼ ó: “Gó e njǿø wɑ̌m yɑ́ɑ̌ bím?”
42016006	Nye ó: “Mě le otonô o múlo nter.” Mbɔʼlʉ, nye e né ó: “Kɑ́lɑr mempʉ́lɑ́ mô bê! Kpɑ́hwɑ́ di sí. Go ɑ tílé mékɑ́m métɛ̂n.”
42016007	Nye e nyʉ́ʉ́ ó: “Guɑ, gó e yɑ́ɑ̌ bím?” Nyɨ́hɑɑ́, nye ó: “Mě e minkurɑ méde minter mitɛ̂n.” Mbɔʼlʉ ekúró, nye e né ó: “Kɑ́lɑr mempʉ́lɑ́ mô bê. Tilɑɑ mínter minɑ̂.”
42016008	Sɔ́ŋ wɑɑ́ nzě sêʼlě bɨ́blɑ mbɔ̂ʼlʉ ekúró wɑɑ́, ebě, nye ɑ́ si kûhlo mepɨʼ nó, ebě, bʉr ó sí yɨ̂, bé lɨ́ ekʉ́ gwɑ́ kûhlo mépɨʼ pɑ́ʼ nyɔ́ɔ́, lɑɑ bʉ̂r o mé Nzyɛ̌m.»
42016009	Yésʉs ntɔ̂ʼ lɛ́ɛ ó: «Mě lɛ́ɛ́ bɨ́n ó: nʉŋɑɑ gɑ́ bibɨ́blɑ bí ókúm le ogbɑɑ ó sí yɨ̂. Jwɛ́nɑ́ɑ́ gɑ́ byê, lɨ́ esú ó, bɨ̌n tíɑɑ esó e bʉr. Jɔʼ ókúm le ogbɑɑ wɑɑ́, wé ósíe yɨ́, bé odil bɨ́n ɨ́ bisɑʼ ngɑ́ dǐ njʉ̌m dǐ e njʉ̌m dǐ bí.
42016010	Mʉr dí egwɑ́ kʉ́ bɑʼle bísɑ̂ bi dí tîtííɑ̌ bí nyɑ́, nye ntémé ókʉ́ gwɑ́ bɑʼle bísɑ̂ bi dí ɨ́ buo buo bí. Mʉr dí esɑ̂ syóm lɨ́ ebi bísɑ̂ bi dí ɑbuo bí nyɑ́, nye ntémé ósɑ̂ syóm ntémé nó ɨ́ jɔʼ nyé ngɑ́ bi bísɑ̂ ɨ́ buo buo yɨ́.
42016011	Bɨ́n óbe, ɑgʉ́ɑ ébɑʼle bíbɨ́blɑ bí ókúm le ogbɑɑ ó sí yɨ̂ʼ nó, onzé ngɑ́ lɑ́ɑ ó, bɨ̌n bé ó bʉr o bé ébûʼlɔɔ? Onzé ókomo mímpɑ̌ŋ bisɑ́ byɔ́ɔ́ kwɑ́ nyɨ́n, ó bɨ̌n bɑ̂ʼlɑɑ bé byɑ̌?
42016012	Bɨ́n óbe, ɑgʉ́ɑ ébɑʼle bísɑ́ byé onkɑ́n nó, nzé ójwe bɨ́n bisɑ́ bín, bɨ̌n bʉr o tɨ̂?
42016013	«Kɑ̂r tɔʼ e syɛ̂l mesɑ̂ ngwɑ́r dí e nkul eséɑ le ojǿø obɑ́ jɔʼ gwɑ́r, ebě, nye ónwim nyʉ́ʉ́, kpɛl nyʉ́ʉ́; nkʉ̂ ntɔ̂ʼ ó, nye ójwe nyʉ́ʉ́ júu; pyêh nyʉ́ʉ́. Nó, bɨ̌n bé ɑbe e nkul eséɑ̌ Nzyɛ̌m syɛ́ɛ́, séɑ Ókúm-le-Ogbɑɑ syɛ́ɛ́ ɨ́ jɔʼ gwɑ́r.»
42016014	OFɑrizyɛ̂n, bé ɑ́ be ó lɨ́ ejóʼo mílɔ̌b myɑɑ́ mímyɛ̂h, ntɔ̂ʼ tɑ́ɑre épyɑ nyê, ebě, bé ɑ́ be ɨ́ buú kpɛ̌l mɔnɨ́, ntɑɑ sʉ́ŋɑ.
42016015	Yésʉs ntɔ̂ʼ lɛ́ɛ e bé ó: «Bɨ̌n bé lɨ́ elɨlɛ̂ʼle bʉ̂r ó, bɨ̌n ó dí otîtyěl. Sɑ̂ gwɑ́r, Nzyɛ̌m, nye lɨ́ egʉ́ɑ mílémé mín, ebě, sɑ́ bʉ̂r dí ebuú sêʼle yɨ́, Nzyɛ̌m, nye lɨ́ ebene yé mpene-numó.
42016016	«Metié mé Moïse le okɑ́lɑr bé ógwíhɑ o mílɔ̌b, byé ɑ́ di ó ɨ́ beɑ beɑ, tó pyɑ̂l ɨ́ jɔʼ mé Jeɑn Ndu-bʉr. Tɑ́ɑre ɨ́ jɔʼ yɑɑ́, tô dóló, bé mû ó lɨ́ etúnǒ Mbɨɑmbɨɑ Lɔ́ɔ dí edumo e Mpóʼo mé Nzyɛ̌m wɨ́. Mʉr nyɨnyɛ̂h, nye mû ó lɨ́ enî tɨ̂ʼ e nkul.
42016017	Kʉ́ e sí, byé e nkul edîm kɑ́m e kɑ́m. Sɑ̂ gwɑ́r, yé ɨ́ buú lele ó, kɑŋɑ́ gwɑ́r dí ɨ́ buú twɑ̂ʼwo ɨ́ metié mé Nzyɛ̌m yɨ́ dímɨɨ.»
42016018	«Mʉ̂r bwóóló mʉ́mɑ́ wé, bɑ̂ wɑɑ́ swîh nó, nyɨ́ sɑ̂ míswɛbɑ. Mʉ̂r bɑ́ mʉ́mɑ́ ɑ́ pɑ bwóolɔɔ nyɑ́ nó, nyɨ́ sɑ̂ ntémé miswɛbɑ.»
42016019	«Yé ɑ́ be ó, e nyʉ́ʉ́ mʉ̂r ɑ́ be e bisɑ̂ ɨ́ buo buo nyɑ́. Melú mɨ́mɛ̂h, nye ɑ́ bwɑ̂r ó, mikɑ́n myé ɑ́ be ɨ́ lele tɑ̂ŋ mí. Nye ɑ́ ciciʼe dʉ́ó lɨ́lɛ̂h ó ɨ́ mepwɑʼ.
42016020	Gúú njwe-ntuʼ, díé lé Lɑzɑre, nyʉ̂l mikɔɔ e mikɔɔ e mebor, ɑ́ jɨjɑ̂ ó, lɨ́ ebé é mbɛ̌r wé sí.
42016021	Nye ɑ́ be ó lɨ́ egø̂m éde bítwǐʼ méde byé ɑ́ kukur ɨ́ téble kúmɑ́ wɑɑ́ bí. Ompyê bɨ́ɛ kɑ̌ nzě gø̂gøh nyé mepɨ́ɨ́.
42016022	Nye nzě jwe. Beéngeles nzě nkɛ́ɛ nyê, tó dilɔɔ nyé ɨ́ mbó éjʉ́m mé Abrɑhɑm ɨ́ jʉ́ó kʉ́. Kúmɑ́ ntémé jwe, ntɔ̂ʼ debe ɨ́ soo.
42016023	Nó nye jínɑ témé bintɨ́ʼɑ́ ɨ́ bɨ́ siʼe, nye ntɔ̂ʼ jwɛ̂ʼ kʉ́. Nyé kɑ́ bee nɛ́ɛ: Abrɑhɑm kɑ́ kɑ́ lɨ́ ejɑɑ; Lɑzɑre nyɨɛ, ɨ́ mbó éjʉ́m wé.
42016024	Nye ntɔ̂ʼ bʉ̂ éjwê. Nye ó: “Dɑ̂ Abrɑhɑm ɔ́, jɨ́ʼɨ́ɨ́ mé nkoó ɔ̌! Lómlɑ́ɑ́ mé Lɑzɑre, nye dúbɑɑ odumo ó jiné yé ɨ́ medíbé, nye ɑ nzé jwě jɨ́m yɑ̂m metɑlɑ ɔ̌, ebě, me lɨ́ ebuú jɑʼrɑ e siʼe ɨ́ minjʉl mî.”
42016025	Nó ó Abrɑhɑm ɑ́ lɛ́ɛ e né ó: “Mwɑ̂n wɑ̌m ɔ́, toŋlɑɑ ó, go ɑ́ di ó ɨ́ diɑ́ mépwɑʼ ɨ́ jɔʼ gó ɑ́ be ɨ́ cwiʼ yɨ́ ɔ̌! Lɑzɑre nyɨɛ ɑ́ jɑɑ didi ó, njɨ ɨ́ diɑ́ éntéʼe. Ɨ́ bɑ́ɑ́nɑ̂, nye mû ó sí póblɔɔ kɑ̂; guɑ, go lɨ́ ejóʼo mégunwɑ.
42016026	Yʉ́ʉ́ sɔ̂ʼ ntémé ó yɨ̂: ntɑbɑntɑbɑ bɨ́ dí kɑ́ sí ɨ́ kœ́ʼlɛ́ yɨ́, yé ó pɑ́ʼ nyɨ́nɑ́. Nó, bʉr o dí ekpɛl émɔɑ kɑ̂, tô gʉ̂ʼ nko bɨ́n dí yɨ́ bɑ́, bé ɑbe e nkul entɑɑ. Bʉr bé ɑbe e nkul eduho ntémé nko bɨ́n dí nɨ̌, nze kɑ̂, nko bɨ́h dí yɨ́.”
42016027	Nó ó kúmɑ́ ɑ́ lɛ́ɛ e né ó: “Dɑ̂ ɔ́, yé bé nó wɑ́, me lɨ́ ejɨʼlɑ e go ó, go lómɑɑ Lɑzɑre ɨ́ mbɛ̌r sɔ́ŋ wɑ̌m ɔ̌!
42016028	Ebě, mé e bɨ́ɔɔ́ otɛ̂n. Nye tô cɨ̂l bê, ebě, bé ntémé ɑ́mû jɑɑ́ nze kɑ̂ʼ ɨ́ gúmó dí ɨ́ buú gunwɑ yɨ̂ʼ ɔ̌!”
42016029	Abrɑhɑm ntɔ̂ʼ yɑlɑ ó: “Bɨ́ɔɔ́ bô, bé e lɔ́ɔ́ Moïse bé le ogwíhɑ o mílɔ̌b, bé ɑ́ tile wɨ́. Bé pɑ́ɑ jóʼo bé ɔ̌!”
42016030	Kúmɑ́, nye ó: “Dɑ̂ Abrɑhɑm ɔ́, bím yɑɑ́, yé ɑjɑlɑ. Sɑ̂ gwɑ́r, mʉ̂r óduho lɨ́ ojwe, tó kœb bé nó, bé ójwirɑ míléme.”
42016031	Nó Abrɑhɑm ɑ́ lɛ́ɛ e né ó: “Bé óbe, ɑkpɛl éjóʼǒ Moïse, nkʉ̂ ogwíhɑ o mílɔ̌b nó, lɛ́ɛ́, bé ɑbe e nkul ejóʼo ntémé mʉr ɑ́ pɑh, duho lɨ́ ojwe nyɑ́.”»
42017001	Nó ó Yésʉs ɑ́ nze lɛ́ɛ le ompʉ́n bé ó: «Yé óbe ɨ́ jɔʼ yɨ́yɛ̂h ó, e mebɔ̌ʼ mé óbɨmɑ bʉ̂r ɨ́ miléme ó, bé sɑ̂ʼ ebébe mɑ́. Nkoó, nye ó, e mʉr ngɑ́ gbɑ̂ bʉ́ʉ́ bʉ̂r mebɔ̌ʼ mɑɑ́ nyɑ́!
42017002	Yé ɑ́ gwɑ mbɨɑ ɨ́ pɑ́ʼ wé ó, bé tyéelɑɑ nye nkoʼ ɨ́ cwíí, ntɔ̂ʼ guhɔɔ nyé ɨ́ mɑ̂ŋ, lɑɑ ó, nye gbɑ̂ʼ ebɔ̌ʼ ɨ́ nzɨ̌ ngɑ́ bɨmɑ mʉ̂r ngwɑ́r ɨ́ bwɑ́n bɑ̂m lɨ́.
42017003	Gwɑ́ di gɑ́ le ocwóó. Mɨ́ɔɔ́ gǒ sɑ́ ébébe nó, jwéʼ nyé mebě. Nyé jwírɑ́ léme nɛ́ɛ: pɛʼɛɛ̌ bɑɑ ébébe gô lɑ́ɑ́ nyé yɨ́.
42017004	Nyé sɑ́ syóm ɨ́ pɑ́ʼ gô nzɔʼ nzɑɑngbɑ́ ɨ́ móhó ngwɑ́r nó, jɔʼ yɨ́yɛ̂h nyé ngɑ́ bɑ́ʼɑ̌ lɛ́ɛ e go ó: “Mɨ́ jwirɑ̌ léme” yɨ́, pɛʼɛɛ bíbɑɑ bí ébébe gô niʼe nyé tɨ̂ʼ bí.»
42017005	Bʉr o mílʉ́mlʉ́ mé Tî Yésʉs, bé ɑ́ lɛ́ɛ e né ó: «Bulɨɨ bɨ́h búʼó yɨ́h.»
42017006	Tî Yésʉs ntɔ̂ʼ yɑlɑ ó: «Búʼó yɨ́n, yé dɑmɑ́ twɑ̂ʼwo mpʉ dîh é nyʉ́ó, yé bé yé ó mpɑ̌ŋ búʼó nó, bɨ̌n bé e nkul elɛ́ɛ e lɨ́ yɨ̂ʼ ó: “Duhɑɑ wɑ̂, go ɑ tó tyɛ̂b ɨ́ mɑ̂ŋ,” yé ntémé ntɔ̂ʼ sɑ̂ bɨ́n mejóʼo.»
42017007	«Mɨnɑ́ pɑ́ɑ jøʼ gɑ́ ó, mʉr ɨ́ sɔ́mɑ́ yɨ́n, nyě e lóbilɑ yé dí elî nyé bipemé, nkʉ̂ pɑ́lɑ nyé bitɑb yɨ́. Jɔʼ nyé dí ebee yé lɨ́ eduho ɨ́ bisyɛ́ɛ́ yɨ́, nzê nyě e nkul elɛ́ɛ e yé ó: “Kpɑ́hwɑ́ di sí ɨ́ téble, go dêʼ!”
42017008	Heʼé, nye ólɛ́ɛ e né ó: “Jɑ́mɑ́ɑ́ mé mede, gó océne míkɑ́n, gó okɑ mé mede jɔʼ mé jínɑ lɨ́ ede méde le menyoʼ yɨ́. Píe tɨ̂, gó okɑ̌ de.”
42017009	Nzê nye sí jwe syɛ̂l mesɑ̂ wé nzyǒo, ebě, nye sí sɑ̂ bísɑ́ bíbyɛ̂h nyé ɑ́ lómo nye ó, nye sɑ̂ʼ bí ɛ́? Heʼé!
42017010	Dɑmɑ́ jóʼo bɨ́n, jɔʼ bɨ́n ósîl ésɑ̂ mílʉ́mlʉ́ mímyɛ̂h yɨ́, lɛ́yɨ́ɨ́ gɑ́ pɑ́ʼ nyɨ́n ó: “Mɨnɑ́ gɑ́ bé ó bɑɑ́ntéʼenteʼe ósyɛ̂l o mésɑ̂. Mɨnɑ́ bé ɑ́ jɑɑ séɑ gɑ́ ó, njɨ bím syɛ́ɛ́ nyé ɑ́ líʼe ó, mɨnɑ́ séɑɑ gɑ́ yɨ́.”»
42017011	Ɨ́ cyěn Yésʉs ɑ́ be lɨ́ etô Yerʉ́zɑlɛm yɨ́, nye ɑ́ be ó lɨ́ edû njɨ dí ebɛ̂ʼ pɑ́ʼ sí Sɑmɑrî le sí Gɑlilê wɨ́.
42017012	Jɔʼ nyé ɑ́ pyɑ̂l ɨ́ nyʉ́ʉ́ kwɑ́r yɨ́, minzɨ̂nzɑ̌m kɑ́m, nzě bɔmɑ e né. Myé ɑ́ tyɛ̂b ó, e bɑ́ e ncɛrɑ́,
42017013	bɨ́nɔɔ mécyêl kʉ́. Bé ó: «Yésʉs ɔ́, lɛ̂ʼlɑ ɔ́, jɨ́ʼɨ́ɨ́ bɨ́h nkoó ɔ̌!»
42017014	Yésʉs nzě bee bê. Nye ó: «Tó lɛ̂ʼle gɑ́ opɑrɑ mé Nzyɛ̌m menyʉ́l mɨ́n ɔ̌.» Bé jínɑ lɨ́ etô nó nɛ́ɛ: menyʉ́l mɔ́ɔ́ ntɔ̂ʼ sɑ̂ ɨ́ deŋé.
42017015	Nyʉ́ʉ́ mʉ̂r ɨ́ sɔ́mɑ́ yɔ́ɔ́, jɔʼ nyé ɑ́ bee ó, nyɨ́ ciʼe yɨ́, nye ntɔ̂ʼ bwóolo ntúʼó, lɨ́ egúmlǒ Nzyɛ̌m le ecyêl kʉ́kʉ́.
42017016	Nó nyé ɑ́ nze kúrwo sí, píʼe mpóm ɨ́ bibwɑ̌h ɨ́ mpǒm mé Yésʉs, lɨ́ ejwe nyé nzyǒo. Mʉr wɑɑ́ ɑ́ be ó mʉr Sɑmɑrî.
42017017	Yésʉs ntɔ̂ʼ lɛ́ɛ ó: «Bʉr kɑ́m bɨ́bɛ̂h, bé ɑ́ bě sí ciʼe, yé ɑbe nó? Á bʉ́ʉ́ bʉ̂r ebǔ bɨ́ɛ, bé mû wó ɛ́?
42017018	Nzê nyʉ́ʉ́ mʉ̂r ɨ́ sɔ́mɑ́ yɔ́ɔ́, nyé ɑbɑ́ jøʼ ébúlɑ, ó nye ntɑ́ɑ nzě jwě Nzyɛ̌m nzyǒo, njɨ njwóo nyɑ̂ʼ nye omér ɛ̌?»
42017019	Nó ó Yésʉs ɑ́ lɛ́ɛ e né ó: «Gbɔlwɑɑ sí. Bʉŋlɑ́ɑ. Búʼó yô, yɨ́ ciʼ gô.»
42017020	Ɨ́ yʉ́ʉ́ jɔʼ, oFɑrizyɛ̂n, bé ɑ́ nze jî e Yésʉs ó: «Ɨ́ yɑ́ɑ̌ jɔʼ Nzyɛ̌m ngɑ́ tyêl Mpóʼo nyé ɨ́ sɨŋ yɨ́ ɛ́?» Nye ntɔ̂ʼ yɑlɑ e bé ó: «Nzyɛ̌m, nye ɑ́tyêl Mpóʼo nyé ɨ́ mbi dí ó, míh mé bʉ̂r, mé óbee nyé wɨ́.
42017021	Bé ɑ́lɛ́ɛ ó: “Beyɨɨ gɑ́ nye ɛ̌! Nye ó nyɨ̂!” Nkʉ̂ ntémé ó: “Nye ó dí kɑ̂ʼ nyɨ̂!” Ebě, bɨ̌n bé ɨ́ jɑlɑ le egʉ́ɑ ó, Mpóʼo mé Nzyɛ̌m, nye mû ó mbeɑ́ ɨ́ milémé mín tʉ́ŋlʉ̌.»
42017022	Nó nyé ɑ́ lɛ́ɛ le ompʉ́n bé ó: «Yé ópyɑ̂l jɔʼ bɨ́n ngɑ́ jóʼǒ jwéh édi e Mwɑ̂n mé Mʉr sɔ́mɑ́ yɨ́, dɑmɑ́ bě móhó ngwɑ́r. Sɑ̂ gwɑ́r, yé ɑ́kɑ̌ bɑ́nɑ.
42017023	Bʉ̂r, bé ólɛ́ɛ e bɨ̌n ó: “Jwɛ́ʼɛ́ɛ́ gɑ́ kɑ̂”, nkʉ̂ ntémé ó: “Jwɛ́ʼɛ́ɛ́ gɑ́ wɑ̂ʼ” nó, mʉ̌r sɑ́ ɑtô gʉ̂, nkʉ̂ dû bê.
42017024	Mpʉ̌ njweh dí ejweh ɨ́ jʉ́o, pɑ̌n jwê ɨ́ mipɑ́ʼ mí jʉ́ó mímyɛ̂h yɨ́, ó Mwɑ̂n mé Mʉr ósɑ̂ ɨ́ jɔʼ nyé ngɑ́ bɑ́ʼɑ̌ nze yɨ́.
42017025	Yé jɑlɑ ó, nye pɑ́ɑ nyɛɛ́ siɑ e mitúú ɨ́ buo buo. Bʉr ó myɑ̌ wɨ̂, bé óbene nyé ntémé.
42017026	Mpʉ bísɔ̂ʼ byé ɑ́ syɛ́ɛ ɨ́ jɔʼ mé Nóe yɨ́, jøʼ gwɑ́r e gwɑ́r yɑɑ́ ntémé ó ngɑ́ syɛ́ɛ ɨ́ jɔʼ Mwɑ̂n mé Mʉr ónze yɨ́.
42017027	Bʉr bé ɑ́ si de mede le menyoʼ, ɨ́ de de de. Bé ɑ́ si bɑ̂ bʉbɑ́, ɨ́ bɑ̂ bɑ̂ bɑ̂. Cyenɔɔ mísile ɨ́ mebɑ̂, tó pyɑ̂l ɨ́ dʉ́ó Nóe ɑ́ nî ɨ́ byɛ̂l tʉ́ŋlʉ̌ yɨ́. Mpɨɨ̌ nɨ́nɨ́ɨ́ ntɔ̂ʼ mɑmle, jʉ̂ bɨ́bɛ̂h.
42017028	Jøʼ gwɑ́r yɑɑ́, ɨ́ melú mé Lôt, bʉr bé ɑ́ si de mede le menyoʼ. Bé ɑ́ si bwɑ̂m bisɔ̂ʼ le ebɛ́mɑ. Bé ɑ́ be ó lɨ́ elî bípemé le esumo mímbɛ̌r.
42017029	Ɨ́ móhó Lôt ɑ́ duho Sodôm wɨ́, siʼe ti e pir, byé ɑ́ si duho ɨ́ jʉ́ó kʉ́, søø bɨ́bɛ̂h ɨ́ menyʉ̂l mpʉ métó mé mpíé, dímle bɨ́bɛ̂h.
42017030	Nó ntémé ó yé ngɑ́ syɛ́ɛlɨ ɨ́ móhó Mwɑ̂n mé Mʉr ngɑ́ nze wɨ́.
42017031	«Ɨ́ móhó wɑɑ́, mʉr óbe kʉ́ mié mbɛ̌r nyɑ́, nye ɑ́kɑ̌ jɑlɑ le etô mbɛ̌r, tó kɑɑle bísɑ́ byé. Jøʼ gwɑ́r e gwɑ́r e mʉr óbe ɨ́ pemé nyɑ́: nyě sɑ́ ɑbúlɑ, tô mbɛ̌r wé.
42017032	Pɑɑ́ toŋlo gɑ́ mʉmɑ́ mé Lôt!
42017033	Mʉr ósɑ́ɑ ékɑmle e cwiʼ yé nyɑ́, ódímle yê. Wɑɑ́ dí ekɑm édímlě cwiʼ yé nyɑ́, nyɨ́hɑɑ́ ó ngɑ́ bɑʼle yê.
42017034	Mě lɛ́ɛ́ bɨ́n ó: ɨ́ pum wɑɑ́, bʉr obɑ́, bé óbe ɨ́ joó gwɑ́r: nyʉ́ʉ́ ónʉŋɔɔ; nyʉ́ʉ́ lîʼ.
42017035	Lɨ́ bʉbɑ́ obɑ́ ngɑ́ be lɨ́ esie méde ɨ́ nkoʼ mpwɑ́r bɑ́, nyʉ́ʉ́ ónʉŋɔɔ; nyʉ́ʉ́ lîʼ.»
42017037	Nó ó ómpʉ́n bé, bé ɑ́ jî e né ó: «Dɑ̂ ɛ̌, sɑ̂ yɑɑ́, yé ósyɛ́ɛ wó?» Nye ntɔ̂ʼ yɑlɑ ó: «Gúmó múu dí yɨ́, tɨ̂ʼ ntémé ó ómpele dí eswɑ̂l yɨ́.»
42018001	Yésʉs ntɔ̂ʼ bɑ́ʼɑ̌ sɑ̂ bé kɨkɛnɑ yɨ̂ʼ lɨ́ elɛ̂ʼle bé ó, bé ɨ́ jɑlɑ le ejɨʼlɑ e Nzyɛ̌m jɔʼ yɨ́yɛ̂h, ɑkɑ̂r túú.
42018002	Nye ɑ́ lɛ́ɛ e bé ó: «Yé ɑ́ be ɨ́ yʉ́ʉ́ nkɑnɑ ó, e nyʉ́ʉ́ cîʼ milɔ̌b ɑ́ be ɑbe lɨ́ ejwɑ́ɑwǒ Nzyɛ̌m, nkʉ̂ ntémé mʉr nyɑ́.
42018003	Tɨ̂ʼ ntémé, yé ɑ́ be ó e gúú kúhó mʉ́mɑ́. Wé ɑ́ be lɨ́ enzɨnzě jɔʼ yɨ́yɛ̂h kwɑ́ nyé, lɨ́ elɛ́ɛ ó: “Lwibɨɨ mé lɔ̌b pɑ́ʼ nyɨ́h e mʉr dɔm wɑ̌m!”
42018004	Nye ɑ́ si nyɛɛ bene. Sɑ̂ gwɑ́r, nye ɑ́ kɑ lɛ́ɛ ɨ́ lémé wé ó: “Dɑmɑ́ jóʼǒ mpʉ mé dí ɑjwɑ́ɑwǒ Nzyɛ̌m, nkʉ̂ jwe mʉ̂r júu yɨ́,
42018005	me ócíʼe yɨ́ɛ kúhó mʉ́mɑ́ wɨ̂ʼ lɔ̌b wé, ebě, wé lɨ́ enzě ntɨntɨ̂ʼ mê. Lɔ̌b wé, wé lɨ́ ebʉ̂ mé lʉ̂, ebě, nye ɨ́ buo nɑ́lɑ.”»
42018006	Nó ó Tî Yésʉs ɑ́ lɛ́ɛ ó: «Cîʼ milɔ̌b ɑ́ jwijwe bʉr mebě me mpéne nyɑ́, pɑɑ́ jôʼlo gɑ́ sɑ́ nyé dí elɛ́ɛ yɨ́.
42018007	Nzê Nzyɛ̌m, nye ɑ́kɑmle e bʉr bé nyé ɑ́ twɑ̂r bɑ́ ɛ́? Bé lɨ́ ejɨʼlɑ e né móhó e pum. Nzê nye ósɑ̂ tɑ́b lɨ́ enzě kɛm bé ɛ̌?
42018008	Mě lɛ́ɛ́ bɨ́n ó: nye ókpɑ̂hwɑ̌ jwe bé nkɑm ɨ́ milɔ̌b myɔ́ɔ́. Sɑ̂ gwɑ́r, ɨ́ jɔʼ Mwɑ̂n mé Mʉr ónze yɨ́, nzê nye ókɑ̌ kœb ó, bʉr ó sí yɨ̂, bé jínɑ lɨ́ ejyêʼ koo e né ɛ́?»
42018009	Yésʉs ntɔ̂ʼ kɛ̌n kɨkɛnɑ yɨ̂, lɨ́ ejweʼle bʉ́ʉ́ bʉ̂r. Bʉr bɑɑ́ ɑ́ bubûʼlɑ ó, bé ó dí otîtyěl o bʉ̂r ɨ́ míh mé Nzyɛ̌m bɑ́. Bé ntémé lɨ́ epyêh bʉ́ʉ́ bʉ̂r.
42018010	Nye ɑ́ lɛ́ɛ ó: «Bʉr obɑ́, bé ɑ́ be ó ɨ́ mpɑ́h Nzyɛ̌m lɨ́ esɑ̂ mínjɨʼlɑ. Nyɑ̂ʼ, Fɑrizyɛ̂n; nyʉ́ʉ́, nøɑ mɔnɨ́ tœ́ɑ.
42018011	Fɑrizyɛ̂n wɑɑ́ ntɔ̂ʼ tyɛ̂b, nzě jɨʼlɑ̌ mbi wɨ̂: “Dɑ̂ Nzyɛ̌m, me lɨ́ ejwe gó nzyǒo, ebě, mé ɑbě mpʉ bʉ́ʉ́ bʉ̂r. Bɑ̂ʼ, bé lɨ́ edɛn bímɔnɨ́ byé onkɑ́n; bʉ́ʉ́, bé ó osyɛ̂l o mísyóm; bʉ́ʉ́ ntémé, osyɛ̂l o míswɛbɑ. Me lɨ́ ejwe gó nzyǒo, ebě, mé ɑbě mpʉ nǿɑ mɔnɨ́ tœ́ɑ nyɑ̂.
42018012	Me lɨ́ eci méde ɨ́ sóno ngwɑ́r bijɔʼ bibɑ́. Me lɨ́ ejwe gó yô pêh ɨ́ mebi mɑ̂m mɨ́mɛ̂h mé dí ebi mɑ́, jɑlɑ e nkɔb mpwɑ́r ɨ́ menkɔb kɑ́m.”
42018013	Sɑ̂ gwɑ́r, nøɑ mɔnɨ́ tœ́ɑ, nye ɑ́ tîtyɛb sɑ́ yé ó ɨ́ pɨ́nʉ́ʉ́. Nye ɑ́ bé ɑkpɛl ébɑ́ bɨ̂n mîh kʉ́. Nye ɑ́ gbɑ̂ ó, njɨ mebô kʉ́ lʉ̂, le elɛ́ɛ ó: “Dɑ̂ Nzyɛ̌m, njwéɑ́ ngɑ́ leʼe gó lɨ́ ebúʼ lô wɨ́, sɑ́ʼ wé lɨ́ esú lɑ̂m, ebě, me ó syɛ̂l misyóm.”»
42018014	Yésʉs ntɔ̂ʼ lɛ́ɛ e bé ó: «Mě lɛ́ɛ́ bɨ́n ó: nøɑ mɔnɨ́ tœ́ɑ wɑɑ́ ɑ́ kɑ tô mbɛ̌r wé ó, nyé osí bi nkɑ̂m ɨ́ míh mé Nzyɛ̌m, ɑbě mpʉ̌ Fɑrizyɛ̂n, ebě, mʉr nyɨnyɛ̂h dí ebɨ̂r nyé mʉr tɨ̂ʼ kʉ́ nyɑ́, ósulɔɔ sí. Wɑɑ́ nyɨnyɛ̂h dí ejɔr nyʉ̂l nyé nyɑ́, óbɨ́nɔɔ kʉ́.»
42018015	Bʉr, bé ɑ́ si nze kwɑ́ mé Yésʉs le bwɑ́ bícyéé, ó nye kúnɑɑ e bê. Jɔʼ ómpʉ́n bé, bé ɑ́ bee nó yɨ́, bê nzě jwe bé mebě.
42018016	Nó ó Yésʉs ɑ́ nze jébe bê, nzě lɛ́ɛ ó: «Bírɨ́ɨ́ gɑ́ bwɑ́ ó ntwǒm, bé ntɑ̂ʼ kwɑ́ nyɑ̌m. Ayɨ́ so gɑ́ bê, ebě, Mpóʼo mé Nzyɛ̌m, nye tyélɑ́ ó, lɨ́ esú é bʉ̂r o dí mpʉ bé bɑ́.
42018017	Mě lɛ́ɛ́ bɨ́n lɨ́ otyeetye ó, mʉr dí ɑjɑ Mpóʼo mé Nzyɛ̌m mpʉ mɑ̂ ntwǒm nyɑ́, nye ɑ́kóʼó nî tɨ̂.»
42018018	Nyʉ́ʉ́ njǿø oYúden ɑ́ be ɨ́ jî e Yésʉs ó: «Mbɨɑmbɨɑ lɛ̂ʼlɑ, me sɑ̂ʼ wɑ́ɑ̌ mbǐ sɔ̂ʼ dí ó, me nʉ́ŋɑɑ cwǐʼ njʉ̌m dǐ, jɑlɑ e nkɔb líʼe nyɑ̌m?»
42018019	Yésʉs nzě yɑlɑ e né ó: «Go lɨ́ ejébe mé mbɨɑmbɨɑ mʉr ɨ́ yé? Yé ɑbe e mʉr dí ɨ́ mbɨɑ, njɨ̌ Nzyɛ̌m nye omér.
42018020	Gʉ́ gʉ́ɑ métié mé Nzyɛ̌m. Mé lɛ́ɛ́ ó: “Asɑ̂ míswɛbɑ. Ajʉ̂ mʉ̂r. Ajíbe. Aboʼlo ɨ́ lɔ̌b mɨ́ɔɔ́ gǒ mʉr lɨ́ onzyɛ́h ónzyɛ́h. Jwéʼ sʉ́ŋ e nyʉ̌ŋ júu.”»
42018021	Mʉ̌r nɨ̌ nzě lɛ́ɛ e né ó: «Mɨ́ bɑʼle métié ménɨ̌ mɨ́mɛ̂h, tɑ́ɑre lɨ́ ontwǒm, kumo mûh.»
42018022	Jɔ̌ʼ Yésʉs ɑ́ jóʼo nó yɨ́, nye nzě lɛ́ɛ e né ó: «Yé lɨ́ esɑ́ɑ gó sɑ̂ gwɑ́r. Tóʼ, tó bɛ́mɑ bísɑ́ bíbyɛ̂h gó dí e byé bí. Go ɑ jwé mínjyêbnjyéb mɔnɨ́ yɑɑ́. Jɔʼ yɑɑ́ ó gó ngɑ́ bi ókúm le ogbɑɑ ɨ́ buo buo ɨ́ jʉ́ó kʉ́ kwɑ́ mé Nzyɛ̌m yɨ́. Píe tɨ̂, go ɑ nzé dû mê.»
42018023	Njóʼɑ́ mʉ̂r wɑɑ́ ɑ́ jóʼo yɑlɑ́ yɑɑ́ yɨ́, nye kʉ́ nzě tyɛʼ nyʉ̂l, ntɔ̂ʼ búlɑ ɨ́ gɔ̂ʼrɑɑ, ebě, nye ɑ́ bě e bisɑ̂ twíhɑ.
42018024	Jɔ̌ʼ Yésʉs ɑ́ bee nó yɨ́, nye ó: «Bʉr o dí le okúm le ogbɑɑ bɑ́, bé lɨ́ enî ɨ́ Mpóʼo mé Nzyɛ̌m e mekɔblɑ ɨ́ buo buo.
42018025	Mpʉ yé dí ɨ́ kɔblɑ ó, chɑmeɑu lɑ́ŋɑɑ lɨ́ egʉ́ɑ́ é ntʉ́ɑ́ yɨ́, jøʼ gwɑ́r e gwɑ́r yɑɑ́ ntémé ó dí ɨ́ buú kɔblɑ ó, kúmɑ́ mʉr níʼee ɨ́ Mpóʼo mé Nzyɛ̌m.»
42018026	Nó ó bʉ̂r o b'ɑ́ jʉjóʼo nye bɑ́, bé ɑ́ nze jíilɑ pɑ́ʼ nyɔ́ɔ́ ó: «Yé bé nó wɑ́, nzé nyɨɛ ngɑ́ koʼo lɨ́ enî ɨ́ cwǐʼ njʉ̌m dǐ ɛ̌?»
42018027	Yésʉs ntɔ̂ʼ yɑlɑ e bé ó: «Bisɑ́ bʉ̂r dí ɑkoʼo bí, Nzyɛ̌m ó dí e nkul esɑ̂ byê.»
42018028	Pierre ntɔ̂ʼ lɛ́ɛ ó: «Pɑɑ́ bee: bɨ̌h bɨɛ bɨ́ líʼe bíh bísɑ̂, njɨ lɨ́ edû gô.»
42018029	Nó ó Yésʉs ɑ́ lɛ́ɛ e bé ó: «Mě lɛ́ɛ́ bɨ́n lɨ́ otyeetye ó, yé ɑbe e mʉr dí elíʼě mbɛ̌r wé, mʉmɑ́ wé, bɨ́ɔɔ́ bé, obyɛ́l bé, le bwɑ́n bé, ebě, Mpóʼo mé Nzyɛ̌m,
42018030	dí ɑbɑ́ʼɑ̌ bi byé nzɔʼ ɨ́ buo buo ɨ́ bɑ́ɑ́nɑ̂. Nó ɨ́ jɔʼ éswéhlɨ́ é sí yɨ̂ʼ ngɑ́ pyɑ̂l yɨ́, mʉr wɑɑ́ óbǐ cwǐʼ njʉ̌m dǐ.»
42018031	Yésʉs nzě nʉɑ ómpʉ́n bé kɑ́m le obɑ́, nye e bé ó: «Jóʼlɑ́ɑ́ gɑ̂: mɨnɑ́ múo nzě bére gɑ́ ɨ́ Yerʉ́zɑlɛm. Bisɑ́ bíbyɛ̂h ógwíhɑ o mílɔ̌b bé ɑ́ tile, dumo e Mwɑ̂n mé Mʉr bí, byé ódirɑ.
42018032	Nye óbɛ́mɔɔ kwɑ́ bʉr o bíkûl e biloo. Bé ópyɑ nyê, sɑ́ŋɔɔ nyé cére, syɛɛ nyé mecyéelé ɨ́ mîh,
42018033	ŋmɛ̂h nyé mingɑ́hɑ́, ntɔ̂ʼ jʉ́ŋɔɔ nyê. Ɨ́ móhó lɛ̂l, nye ópɑh.»
42018034	Nó ompʉ́n bé, bé ɑ́ bé ɑjóʼǒ sɑ̂ gwɑ́r ɨ́ milɔ̌b myɑɑ́. Ekɑ̌n lɑɑ́, lé ɑ́ be bé ó, mpʉ̌ lwǐb ódîm. Bé ɑ́ bé ɑjóʼǒ sɔ̂ʼ ɨ́ lɔ́ɔ wɑɑ́ wɨ́wɛ̂h.
42018035	Jɔ̌ʼ Yésʉs ɑ́ be, nye mû lɨ́ ekúnwo e Yerikô yɨ́, nyʉ́ʉ́ ɑ́ntím ɑ́ be ó ɨ́ nkpɑ̂h nkpɑ̌ʼ, lɨ́ egwɑ̂m bísɑ̂ e bʉr o b'ɑ́ lɨlɑɑ bɑ́.
42018036	Jɔʼ nyé ɑ́ jóʼo sɔ́mɑ́ bʉ̂r lɨ́ elɑɑ yɨ́, nó ó nyé ɑ́ jî sɑ̂ yé ɑ́ be lɨ́ esyɛ́ɛ yɨ́.
42018037	Nó bé ɑ́ lɛ́ɛ e né ó: «Yésʉs, mʉr Nɑzɑrɛ̂t, ó dí elɑɑ̌ nɨ̌.»
42018038	Nye nzě bʉ̂ cím. Nye e né ó: «Yésʉs, Mwɑ̂ mé Dɑvid ɔ́, jɨ́ʼɨ́ɨ́ mé ekpɑɑ nkóó ɔ̌!»
42018039	Lɨ́ entumo e bʉ̂r lɑɑ́, bʉr o b'ɑ́ be dóló bɑ́, bê nzě nkɑ́ŋlɑ e nye. Bé e né ó, nye díblɑɑ num. Nyɨɛ jɑɑ́ bɑ́ʼɑ̌ bʉ́lwɑ̌ bʉ́lwɑ́ɑ, ó: «Mwɑ̂ mé Dɑvid ɔ́, jɨ́ʼɨ́ɨ́ mé ekpɑɑ nkóó ɔ̌!»
42018040	Yésʉs nzě tyɛ̂b, ntɔ̂ʼ lɛ́ɛ ó, bé tôʼ e né. Jɔʼ bé ɑ́ pyɑ̂l e né yɨ́, Yésʉs ntɔ̂ʼ jî e né ó:
42018041	«Gǒ gǿm ó, me sɑ̂ʼ go yé?» Nye ntɔ̂ʼ yɑlɑ ó: «Dɑ̂ ɛ̌, pʉgʉ́ sɑ̂ ó, me bɑ́ʼɑ bee ʉ!»
42018042	Yésʉs ntɔ̂ʼ lɛ́ɛ e né ó: «Beyɨ́ɨ. Búʼó yô, yɨ́ ciʼ gô!»
42018043	Tyé e tyé yɑɑ́, nye ntɔ̂ʼ bɑ́nɑ̌ bee, nzě nî ɨ́ sɔ́mɑ́ mé Yésʉs, le egúmlǒ Nzyɛ̌m. Bʉr bɑɑ́ bɨ́bɛ̂h, ɨ́ jɔʼ bé ɑ́ bee syɛ́ɛlɑ yɑɑ́ yɨ́, bé ntɔ̂ʼ gúmlǒ Nzyɛ̌m.
42019001	Jɔ̌ʼ Yésʉs ɑ́ nî ɨ́ Yerikô yɨ́, nye nzě kpɑ̂hlɑ ɨ́ nkɑnɑ yɑɑ́.
42019002	Nyʉ́ʉ́ mʉ̂r ɑ́ be ó tɨ̂, díé lé Zɑkéyos, mʉr ɑ́ be lɨ́ ejǿø̌ sɔ́mɑ́ ónøɑ ó mɔnɨ́ tœ́ɑ bɨ́bɛ̂h nyɑ́. Nye ɑ́ be ó, e bisɑ̂ ɨ́ buo buo.
42019003	Nye ɑ́ be ó lɨ́ edǐ beě Yésʉs, le egʉ́ɑ̌ mbi mʉ̂r nyé ɑ́ be wɨ́. Nó mpʉ nyé ɑ́ be ɨ́ gúlwo gúlwo yɨ́, nye ɑ́ bé ɑbe e nkul ebee nyê, ebě, bʉr, bé ɑ́ be ɨ́ buú buo.
42019004	Nó nyé ɑ́ tô kɑ́m dóló, ntɔ̂ʼ jʉ ɨ́ lɨ́ sycomore kʉ́, ó nye nkʉ̂ bee nyê, ebě, Yésʉs ɑ́ be ó, nye lɑ́ŋɑɑ tɨ̂ʼ ɨ́ nzɨ̌ nyɑɑ́.
42019005	Jɔ̌ʼ Yésʉs ɑ́ pyɑ̂l gúmo yɑɑ́ yɨ́, nye nzě bɨ̂n mîh kʉ́. Nye e né ó: «Zɑkéyos, kpɑ́hwɑ́ sulo sí, ebě, me ɨ́ jɑlɑ le edi ɨ́ mbɛ̌r gô mûh!»
42019006	Zɑkéyos ntɔ̂ʼ kpɑ̂hwɑ̌ sulo sí, ntɔ̂ʼ nʉɑ nyé e bisʉhʉʉ.
42019007	Bʉr bɨ́bɛ̂h bé ɑ́ bee syɛ́ɛlɑ yɑɑ́ bɑ́, bé ɑ́ si lwib lɔ̌b wɑɑ́ minyimlɑ. Bé ó: «Mʉr nyɑ̂, nyɨ́ tó jɑ̂ ɨ́ mbɛ̌r syɛ̂l misyóm!»
42019008	Nó ó Zɑkéyos ɑ́ nze tyɛ̂b, le elɛ́ɛ e Tî Yésʉs ó: «Dɑ̂ ɛ̌, pɑɑ́ bee! Me múo nzě bɛ̂ʼ bísɑ́ byɑ̂m ɨ́ bipéh bíbɑ́. Me ónʉɑ yɨ̂ʼ pêh, tó jwe bɑ́ɑ́ntéʼenteʼe o bʉ̂r. Yé bé me ɑ́ bě sí sɑ̂ míkóo, nʉɑ̌ mɔnɨ́ kwɑ́ nyʉ́ʉ́ mʉ̂r nó, me óbwóolo nyé yɑ̌, ntɔ̂ʼ kɛ̌l bím mɔnɨ́ yɑɑ́ nzɔʼ lɛ̂l tɨ̂ʼ kʉ́.»
42019009	Nó ó Yésʉs ɑ́ nze lɛ́ɛ e né ó: «Mbɛ̌r bʉ̂r wɨ̂, wɨ́ ciʼe mûh, ebě, mʉr nyɑ̂ʼ ntémé, nye ó ntɑ mé Abrɑhɑm.
42019010	Ebě, Mwɑ̂n mé Mʉr ɑ́ nze ó, nzě sɑ́ɑ bɑɑ́ mû sí dîm bɑ́ ó, nye ójwe bé cwiʼ.»
42019011	Jɔʼ bʉ̂r bɑɑ́, bé ɑ́ be, bé mû sí jóʼo mékɑ̌n ménɨ̌ yɨ́, Yésʉs nzě bɑ́ʼɑ̌ sɑ̂ bé yʉ́ʉ́ kɨkɛnɑ, lɨ́ ejweʼle bɑɑ́ bé ɑ́ jóʼo milɛ́ʼlɑ́ myé bɑ́. Mpʉ nyé ɑ́ be, nye mû bɑ̌ʼ e Yerʉ́zɑlɛm yɨ́, bʉr, bé ɑ́ jøʼ ó, Nzyɛ̌m ɑ́ be ó, nye mû kúno etyêl Mpóʼo nyé.
42019012	Nó nyé ɑ́ lɛ́ɛ ó: «Yé ɑ́ be ó, e yʉ́ʉ́ mpɑ̌ŋ njǿʼ mʉ̂r. Wé ɑ́ si mɔɑ ɨ́ sí yé, tó di ɨ́ sí yé ɑ́ be kɑ́ kɑ́ lɨ́ ejɑɑ yɨ́. Nye ɑ́ tô ó, bé dílɨɨ nye ɨ́ dǐ njǿø. Píe tɨ̂, nyé okɑ̌ búlɑ.
42019013	Nye jínɑ ɑpɑ̌ tô, nye ɑ́ si jébe osyɛ̂l o mésɑ́ bé kɑ́m, nzě jwe bé mʉr ngwɑ́r, nzɑ̌ŋ gʉ̂l ngwɑ́r, bím mɔnɨ́ syɛ̂l mesɑ̂ dí ede lɨ́ ongɔn otɛ̂n yɨ́. Nye e bé ó: “Bulɨɨ gɑ́ me mɔnɨ́ yɨ̂, tó pyɑ̂l ɨ́ jɔʼ mé óbúlɑ yɨ́.” Nye nzě mɔɑ, tô.
42019014	«Nɑ́ɑ̌ yé ó, bʉr ó sí yé lɨ́ enwim nyê. Nó ó bé ɑ́ lómo bʉr ó, bé tôʼ dû nyê, lɨ́ etô le elwɑ́ŋlě lɔ́ɔ gʉ̂ʼ ó: “Bɨ̌h bé ɑkpɛl ó, mʉr nyɑ̂ʼ díʼee njǿø wɨ́h!”
42019015	«Nó nko nyé ɑ́ tô yɨ́, bʉr o nkɔ́m nyɑɑ́ nzě tyélɔɔ nyé njǿø. Nye ntɔ̂ʼ bɑ́ʼɑ̌ nze ɨ́ sí yé, ɑ́ntɑ nye. Nó nyé ɑ́ lɛ́ɛ ó, bé jébɑɑ nye osyɛ̂l o mésɑ́ bé, bɑɑ́ nyé ɑ́ tímle mɔnɨ́ bɑ́. Nye ɑ́ be ó lɨ́ egø̂m égʉ́ɑ̌ bím mɔnɨ́ yé, yé ɑ́ byɑ̂ yɨ́.
42019016	Mʉr esôʼ pyɑ̂l. Nye ó: “Dɑ̂ ɛ̌, me ɑ́ si bɑʼɑ bi minzɑŋ mí gʉ̂l miswîh kɑ́m, duho ɨ́ nzɑ̌ŋ gʉ̂l gó ɑ́ tímle me wɨ́.”
42019017	Sɔ́ŋ, nye e né ó: “Yé ɨ́ mbɨɑ. Go ó mpɑ̌ŋ syɛ̂l mesɑ̂. Mpʉ gó ɑ́ gʉ́ɑ ebɑʼle bísɑ̂ bi dí tîtííɑ̌ bí yɨ́, mɨ́ tyêl gó njǿø binkɑnɑ kɑ́m!”
42019018	Wɑɑ́ mbɑ́ ntɔ̂ʼ nze. Nye ó: “Dɑ̂ ɛ̌, me ɑ́ si bɑʼɑ bi minzɑŋ mí gʉ̂l miswîh mitɛ̂n, bɑ̂ʼrɑ e wɑɑ́ gó ɑ́ tímle me wɨ́.”
42019019	Sɔ́ŋ, nye e né ó: “Guɑ, mɨ́ tyêl gó njǿø binkɑnɑ bitɛ̂n.”
42019020	Nyʉ́ʉ́ nzě pyɑ̂l. Nye ó: “Dɑ̂ ɛ̌, beě nzɑ̌ŋ gʉ̂l gô? Me ɑ́ bɑʼle wé ó, tyeelɑ́ lɨ́ eliré é kɑ́n,
42019021	ebě me ɑ́ be ó lɨ́ ekpɛ́ɛ gô, ebě, go ɨ́ buú nyɑn mʉ̂r. Gǒ nʉnʉɑ̌ sɑ́ gó ɑ́ be ɑkomo yɨ́. Gǒ kpɨkpɛm méde ó, ɨ́ gúmó gó ɑ́ be ɑbe mempeʼ yɨ́.”
42019022	Sɔ́ŋ, nye e né ó: “Sɑ́ bɨ́blɑ syɛ̂l mesɑ̂ yɨ̂! Me ócíʼe gó lɔ̌b ɨ́ mekɑ̌n me dí eduho ɨ́ num gô mɑ́. Go ɑ́ be lɨ́ egʉ́ɑ ó, me ɨ́ buú nyɑn mʉ̂r. Mě nʉɑ ó, sɑ́ mé ɑ́ be ɑkomo yɨ́. Go ɑ́ si gʉ́ɑ ntémé ó, mě kpɛm méde ó, ɨ́ gúmó mé ɑ́ be ɑmyɑm mempeʼ yɨ́.
42019023	Go ɑ́ bé ɑtó gbɑ̂ mé mɔnɨ́ yɑ̂m ɨ́ bɑ̂ŋ ɨ́ yé? Ɨ́ mpúlɑ nyɑ̌m, me gwɑ́ nzě nʉɑ̌ mɔnɨ́ yɑ̂m yɑɑ́, le eběr kʉ́.”
42019024	Nye e bʉr o b'ɑ́ be tɨ̂ʼ bɑ́ ó: “Pɛʼɛɛ gɑ́ nye nzɑ̌ŋ gʉ̂l wé, bɨ̌n ɑ tímlé wé mʉr dí e minzɑŋ mi gʉ̂l kɑ́m nyɑ́.”
42019025	[Nó bé ɑ́ lɛ́ɛ e né ó: “Dɑ̂ ɛ̌, nye mû ó, boó be e minzɑŋ mí gʉ̂l kɑ́m!”]
42019026	Nye ó: “Mě lɛ́ɛ́ bɨ́n ó: mʉr nyɨnyɛ̂h dí e sɔ̂ʼ nyɑ́, ójweŋɔɔ yʉ́ʉ́. Wɑɑ́ nyɨnyɛ̂h dí tʉ̂toʼó nyɑ́, bé ópɛʼ nyé dɑmɑ́ jóʼo ó, mɑ̂ bím nyé dí e tɨ̂ʼ nyɑ́.
42019027	Nó ontɨ̂m le obɨn bɑ̂m bé ɑ́ bene ó, me díʼee njǿø wɔ́ɔ́ bɑ́, ntɑ́ʼ gɑ́ me e bɑ̌ kɑ̂. Bɨ̌n ɑ jʉ́ bé wɑ̂ʼ ɨ́ míh mɑ̂m.”»
42019028	Jɔʼ nyé ɑ́ sil elwib nó yɨ́, Yésʉs ntɔ̂ʼ nʉɑ ésóʼ é sɔ́mɑ́ bʉ̂r, lɨ́ etô Yerʉ́zɑlɛm.
42019029	Jɔʼ nyé ɑ́ be, nye mû le ekúnwo e Bɛtfɑgée ndu e Bétɑnî, nko écø̂ʼ bé jɨ́jébé ó, “Ecǿʼ lé ólivier ” yɨ́, nye ntɔ̂ʼ lómo ómpʉ́n bé obɑ́ dóló.
42019030	Nye ó: «Tóʼ gɑ́ ɨ́ kwɑ́r dí ɨ́ bɨ̌n dóló nɨ̌. Jɔʼ bɨ́n ngɑ́ pyɑ̂l gʉ̂ʼ yɨ́, bɨ̌n bé ókœb mɑ̂ kɑm-ntʉl tyeelɑ́, nye jínɑ, mʉr ɑpɑ̌ kɑlwo ɨ́ koo kʉ́. Tiyɨɨ gɑ́ yê. Bɨ̌n ɑ nzé e yé wɑ̂.
42019031	Mʉ̂r jí e bɨ̌n ó: “Bɨ̌n bé lɨ́ etiǐ kɑm-ntʉ̌l nɨ̌ ɨ́ yé?” nó, bɨ̌n ɑ lɛ́ɛ́ e mʉr wɑɑ́ ó: “Ebě, Dɑ̂, nye lɨ́ egø̂m yê.”»
42019032	Nó bʉ̂r o nyé ɑ́ lómo bɑ́, bé ɑ́ nze tô, tó kœbɔɔ bísɑ̂ bíbyɛ̂h mpʉ̌ Yésʉs ɑ́ boo lɛ́ɛ bé yɨ́.
42019033	Jɔʼ bé ɑ́ be lɨ́ etiǐ kɑm-ntʉl yɨ́, bʉr o tɨ̂ʼ ntɔ̂ʼ jî e bé ó: «Bɨ̌n bé lɨ́ etiǐ kɑm-ntʉ̌l nɨ̌ ɨ́ yé?»
42019034	Bé ntɔ̂ʼ yɑlɑ ó: «Dɑ̂, nye lɨ́ egø̂m yê.»
42019035	Nó bé ɑ́ tô e mɑ̂ kɑm-ntʉl wɑɑ́ kwɑ́ mé Yésʉs. Bé ntɔ̂ʼ jɑnɔɔ míkɑ́n myɔ́ɔ́ ɨ́ koǒ kɑm-ntʉl, dilɔɔ̌ Yésʉs tɨ̂ʼ kʉ́.
42019036	Nyɨɛ lɨ́ etô, bʉr lɨ́ etô le ejɑn nyé mikɑ́n myɔ́ɔ́ dóló nkpɑ̌ʼ e nkpɑ̌ʼ.
42019037	Mpʉ nyé ɑ́ be, nye mû le ekúnwo e Yerʉ́zɑlɛm, lɨ́ esulo Écǿʼ lé ólivier yɨ́, nó ó sɔ́mɑ́ ómpʉ́n, yé ɑ́ tɑɑre esoho ɨ́ buo buo le egúmlǒ Nzyɛ̌m e mecyêl kʉ́kʉ́, ɨ́ mesimɑ́ ménɨ́nɨ́ɨ́ mɨ́mɛ̂h bé ɑ́ bee mɑ́.
42019038	Bé ɑ́ lɨlɛ́ɛ ó: “Mɨnɑ́ gúmlɑɑ gɑ́ njǿø dí enze e díé mé Dɑ̂ Nzyɛ̌m nyɑ́. Kwɑ́r mé Nzyɛ̌m, nye lónɑɑ ɨ́ mepyɛblɑ. Bʉr o dí ɨ́ jʉ́ó kʉ́ bɑ́, bé jwêʼ Nzyɛ̌m kûm.”
42019039	Bʉ́ʉ́ óFɑrizyɛ̂n ɑ́ be tɨ̂ʼ ɨ́ sɔ́mɑ́ bʉ̂r yɑɑ́ bɑ́, bé ɑ́ lɛ́ɛ e né ó: «Lɛ̂ʼlɑ, nkɑ́ŋlɑ́ɑ́ le ompʉ́n bô.»
42019040	Nó ó Yésʉs ɑ́ yɑlɑ e bé ó: «Mě lɛ́ɛ́ bɨ́n ó: bé sí dible mínum myɔ́ɔ́ nɛ́ɛ: mekóʼ, mé óbɨ̂n mécwíí mɔ́ɔ́ kʉ́ lɨ́ egúmlo mê.»
42019041	Jɔ̌ʼ Yésʉs ɑ́ pyɑ̂l bɑ̌ʼ e Yerʉ́zɑlɛm, ntɔ̂ʼ bee yé yɨ́, nye ntɔ̂ʼ jɨ éjwê ɨ́ lɔ̌b wé.
42019042	Nó nyé ɑ́ lɛ́ɛ ó: «Yé bé go bé ɨ́ gʉ́ɑ ɨ́ dʉ́ó lɨ̂ʼ mûh, sɑ̂ gwɑ gbɑ́ gó mepyɛblɑ ɨ́ léme yɨ́ nó, mpɑ gʉ́ ciʼe. Ɨ́ bɑ́ɑ́nɑ̂, yê go ó solɑ́. Gó ɑbe e nkul béé yê.
42019043	Ebě, mimóhó, myé lɨ́ enze, jɔʼ bʉ̂r o dɔ̂m bɨ́n, bé ókɛb bɨ́n ɨ́ nkɑ́, sumǒ kóʼ dí ɨ́ lele lele wɨ́. Bé ómɑ̂n bɨ́n, le enyêhle bɨ́n ɨ́ mipɑ́ʼ mímyɛ̂h.
42019044	Bé ógbɛ́ɛ gó, Yerʉ́zɑlɛm, le egbɑh bwɑ́n bô bɨ́bɛ̂h dí go tʉ́ŋlʉ̌ bɑ́. Bé ólíʼe gó ó, ɑbe le ekóʼ kɛlɑ́ ɨ́ lʉ́ʉ́ kʉ́, ebě, go bé ɑjweʼě jɔ̌ʼ Nzyɛ̌m ɑ́ nze go ɨ́ menɔɔlʉ yɨ́.»
42019045	Nó ó Yésʉs ɑ́ nze nî ɨ́ mpɑ́h Nzyɛ̌m, ntɔ̂ʼ tɑ́ɑre éso bʉ̂r o b'ɑ́ bɨbɛ́mɑ bisɔ̂ʼ tɨ̂ʼ bɑ́.
42019046	Nye ó: «Yê cɛmɑ́ ó: “Mbɛ̌r wɑ̂m, wé óbe ó mbɛ̌r mínjɨʼlɑ.” Tó kœb ó, bɨ̌n bɨɛ̌ jwir wé ekul e bínzilngɑ̌n!»
42019047	Yésʉs ɑ́ lɨlɛ̂ʼle bʉr ɨ́ mpɑ́h Nzyɛ̌m tʉ́ŋlʉ̌ ó, dʉ́ó lɨ́lɛ̂h. Ojǿø o tɨ̂, bé l'olɛ̂ʼlɑ o métié ti e minjǿʼ mí bʉ̂r, bé ɑ́ be ó lɨ́ esɑ́ɑ nzɨ́ ejʉ̂ nyê.
42019048	Bé ɑ́ bé ɑgʉ́ɑ̌ mpʉ bé sɑ̂ʼ nó yɨ́, ebě, minzɨnzɨ mi bʉ̂r mímyɛ̂h, myé ɑ́ be lɨ́ ekʉ́ gwɑ́ jôʼlo nyê.
42020001	Ɨ́ gúú móhó, Yésʉs jínɑ lɨ́ elɛ́ɛ mínzɨnzɨ mi bʉ̂r Mbɨɑmbɨɑ Lɔ́ɔ ɨ́ mpɑ́h Nzyɛ̌m nɛ́ɛ: ojǿø o tɨ̂ʼ le olɛ̂ʼlɑ o métié, le otɔ́mɑ́ bʉ̂r, ntɔ̂ʼ pyɑ̂l tɨ̂ʼ ɨ́ sulûm.
42020002	Bê nzě lɛ́ɔɔ ó: «Twóólɑ́ɑ́ díé é mʉ̂r ɑ́ lómo go ó, go sɑ̂ʼ bisɑ́ bîʼ nyɑ́. Go ntémé pʉgʉ́ sɑ̂ byé e nkul mé nzé?»
42020003	Yésʉs ntɔ̂ʼ yɑlɑ e bé ó: «Mɛm ntémé múo nzě jî bɨ́n cíɑ́. Yɑlɑɑ gɑ́ me!
42020004	Ndubó mé Jeɑn, wé ɑ́ duho wó? Nzê kwɑ́ mé Nzyɛ̌m, nzê kwɑ́ bʉr?»
42020005	Nó ó bé ɑ́ nze jíilɑ pɑ́ʼ nyɔ́ɔ́. Bé ó: «Mɨ́nɑ́ yɑ́lɑ́ gɑ́ ó: “Nzyɛ̌m ó b'ɑ́ lómo nye” nó, nye óbɑ́ʼɑ̌ jî ó: “Yé bé nó wɑ́, bɨ̌n ɑ́ bé ɑbûʼlɑ nyé ɨ́ yé?”
42020006	Mɨ́nɑ́ yɑ́lɑ́ gɑ́ ó: “Bʉr ó b'ɑ́ lómo nye” nó, minzɨnzɨ mi bʉ̂r mímyɛ̂h, myé ólúmo gɑ́ mɨnɑ́ mekóʼ.» (Ebě, myé ɑ́ be lɨ́ ebûʼlɑ ó, Jeɑn ɑ́ kʉ be tyeetye ó ngwíhɑ milɔ̌b mé Nzyɛ̌m.)
42020007	Nó ó bé ɑ́ kɑ yɑlɑ e né ó: «Bɨ̌h bɨɛ, bé ɑgʉ́ɑ yɨ́h bé nkǒ ndubó wé wɑɑ́, wé ɑ́ pʉgʉ duho yɨ́!»
42020008	Nó ó Yésʉs ɑ́ lɛ́ɛ e bé ó: «Yé bé nó wɑ́, me ntémé, me ɑ́kóʼó lɛ́ɛ bɨ́n mʉr dí ejwe mé nkul ó, me sɑ̂ʼ bisyɛ́ɛlɑ bínɨ̌ nyɑ́.»
42020009	Yésʉs nzě lwib e kúl óYúden ɨ́ nzɨ̌ kɨkɛnɑ yɨ̂. Nye e né ó: «Mʉr ɑ́ be ó, nzě lî pemé, be métín mé órɑisin tɨ̂. Píe tɨ̂, nzě líʼe bílóbilɑ e pemé yɑɑ́, ó byé séɑɑ nye yɑ̌. Nye nzě jɑ nzɨ́, tô ɨ́ cyen, tó di ɨ́ gúú pɑ̂ʼ mimbû mimbû, misøø misøø.
42020010	Jɔ̌ʼ søø ékpɛm, yé ɑ́ pyɑ̂l yɨ́, nye nzě lómo syɛ̂l mesɑ̂ wé ó, nye tôʼ nʉɑ nyé nkɔ̂b mpumó. Bilóbilɑ byɑɑ́ nzě bî nyê, bwóolɔɔ nyé mebô e mebô.
42020011	Nó nyé ɑ́ bɑʼɑ lómo syɛ̂l mesɑ̂ swîh. Byê nzě bî ntémé nye, sɑ́ŋɔɔ nyé bisɑ́ bí ésɔ́m, bwóolɔɔ nyé mebô e mebô.
42020012	Nye nzě bɑ́ʼɑ̌ lómo wɑɑ́ lɛ̂l. Nyɨ́hɑɑ́ ó, byé ɑ́ bɛ́ble mepɨ́ɨ́, ntɔ̂ʼ soŋɔɔ nyê.
42020013	Kúm pemé órɑisin nzě lɛ́ɛ ó: “Á me kɑ́ɑ sɑ̂ wɑ̂ʼ nyɑ́? Me múo kɑ̌ lómo mwɑ̂n wɑ̌m mé dí ɨ́ buú kpɛl nyɑ́. Jɑ́ŋɑ́, byé ójwɑ́ɑwo nyê.”
42020014	Jɔʼ bílóbilɑ byé ɑ́ bee mwɑ̂n yɨ́, byê nzě lɛ́ɛlɑ pɑ́ʼ nyɔ́ɔ́ ó: “Beyɨɨ gɑ́, mejilɑ́ me kúm pemé ó mɑ̂! Mɨnɑ́ jʉ́ʼoo gɑ́ nye. Bilíʼé byé, byé nkʉ̂ sûʼlɑ byɑɑ́ gɑ́ bínɑ́.”
42020015	Byê nzě pɛʼ nyé ɨ́ pemé tʉ́ŋlʉ̌, tó jʉ́ŋɔɔ nyé mpómo pemé. «Nó kúm pemé ókɑ̌ sɑ̂ bé nyɑ́?
42020016	Mɛ̌m bee ó, nye ónzě jʉ̂ bílóbilɑ byɑɑ́ bíbyɛ̂h, nzě pɛ̂h bʉ̂r oswîh, nzě kɑ̌ tímle bé pemé yɑɑ́.» Jɔʼ bʉ̂r bé ɑ́ jóʼo nó yɨ́, bé ó: «Heʼé, yʉ́ʉ́ sɔ̂ʼ, yé ɑ́kóʼó syɛ́ɛ bɑ́ nó!»
42020017	Yésʉs nzě jwɛ̂ʼ bê. Nye e né ó: «Wɑ́ɑ̌ lɔ̌b dí tilɑ́ ó? “Ekóʼ óswim ó mbɛ̌r, bé ɑ́ bene lɨ́, lé ó b'ɑ́ kɑ sûʼlɑ ekóʼ e dí esúʼo méjwii me sɔ́ŋ lɨ́.”
42020018	Mʉr nyɨnyɛ̂h ócwe lɨ́ ekóʼ lɑɑ́ nyɑ́, óbîʼ. Wɑɑ́ ékóʼ ngɑ́ bílɑ nyɑ́, ósiǐ noʼ.»
42020019	Olɛ̂ʼlɑ o métié le ojǿø o mpɑ́h Nzyɛ̌m ɑ́ be ó lɨ́ esɑ́ɑ émɛ̂r Yésʉs ɨ́ jɔʼ yɑɑ́, ebě, bé ɑ́ be ɨ́ gʉ́ɑ ó, nye ɑ́ lwib ɨ́ nzɨ̌ bikɨkɛnɑ byɑɑ́ ó, dumo e bê. Sɑ̂ gwɑ́r, bé ɑ́ be lɨ́ ekpɛ́ɛ mínzɨnzɨ mi bʉ̂r.
42020020	Bê nzě tɑ́ɑre étô le ebɑʼɔɔ nyê. Nzě lómɔɔ bʉ̂r o b'ɑ́ nøølɑ le otîtyěl o bʉ̂r bɑ́ ó, bé tôʼ lɑ̂m nyé lɑ̂m dí ó, bé nkʉ̂ mɛ̂r nyé ɨ́ lɔ̌b yɑlɑ́ yé. Jɔʼ yɑɑ́ ó bé ɑ́ be e nkul ebɛ́mɑ nyé ɨ́ mebó mé njǿø, ó nye kúrɨɨ ɨ́ nkul jǿø mé ngóvinɑ yɨ́.
42020021	Nó ó bé ɑ́ nze lɛ́ɛ e né ó: «Lɛ̂ʼlɑ, bɨ̌h bé lɨ́ ekʉ́ gʉ́ɑ ó, sɑ́ gó dí elɛ́ɛ le elɛ̂ʼle yɨ́, gǒ lɛ́ɛ́ yé ó, njɨ tîtyěl. Gó ɑbe lɨ́ ejwɑ́ɑwo bʉ̂r mempǒm. Gǒ jɑɑ́ jwijwe bʉ̂r milɛ́ʼlɑ́ ó, njɨ lɨ́ otyeetye, ɨ́ mpʉ̌ Nzyɛ̌m dí ekpɛl yɨ́.
42020022	Nzê metié gɑ́ mɨ́nɑ́, mé kɑm ó, mɨnɑ́ jɛ́nɑɑ gɑ́ Kɛ́ɛzɑ tœ́ɑ ɛ̌? Nzê yê mpéné ó, mʉ̌r sɑ́ ɑjɛ́nɑ nyé yɑ̌ ɛ̌?»
42020023	Mpʉ̌ Yésʉs ɑ́ be ɨ́ kʉ́ gwɑ́ gʉ́ɑ mépɨʼ mɔ́ɔ́ yɨ́, nó ó nyé ɑ́ lɛ́ɛ e bé ó:
42020024	«Pɑɑ́ lɛ̂ʼle gɑ́ me nzɑ̌ŋ mɔnɨ́. Mpǒm mé nzé le díé mé nzé dí lúlɑ́ ɨ́ nzɑŋ wɨ̂?» Nó ó bé ɑ́ lɛ́ɛ ó: «Byɑɑ́ mé Kɛ́ɛzɑ.»
42020025	Nó ó Yésʉs ɑ́ nze lɛ́ɛ e bé ó: «Bwóólɑ́ɑ́ gɑ́ bé Kɛ́ɛzɑ bisɑ́ mé Kɛ́ɛzɑ; le Nzyɛ̌m, bisɑ́ mé Nzyɛ̌m!»
42020026	Bé ɑ́ bé ɑbe e nkul kɑ́ jwe nyé mebě ɨ́ mekɑ̌n nyé ɑ́ lwib ɨ́ míh mínzɨnzɨ mi bʉ̂r mɑ́. Bé ɑ́ si kɑ̂m yɑlɑ́ yé. Bɨ́bɛ̂h di ɨ́ jolɑɑɑ.
42020027	Nó bʉ́ʉ́ óSɑjwisyɛ̂n, bʉr o dí elɛ́ɛ ó, ojwe, bé ɑ́kóʼó pɑh ɨ́ mesoo bɑ́, bé ɑ́ nze kwɑ́ mé Yésʉs. Bê nzě jî e né ó:
42020028	«Lɛ̂ʼlɑ, Moïse ɑ́ be ɨ́ tyêl mɨ́nɑ́ gɑ́ etié lɨ̂. Lê tilɑ́ ó: “Mbɛ́ɑ́ mʉ́rʉ̂m ójwe, ɑlíʼe mwɑ̂n nó, yé jɑlɑ ó, mɨ́ɔɔ́ wé bɑ̂ʼ mʉmɑ́ wé, bé e mʉmɑ́ wɑɑ́ nkʉ̂ byɑ̂ bwɑ̂n lɨ́ esú é mɨ́ɔɔ́.”
42020029	Nó ó, yé ɑ́ be ó bʉr nzɑɑngbɑ́, bɨ́ɔɔ́ e bɨ́ɔɔ́. Mejwéʼe ɑ́ si bɑ̂ mʉmɑ́. Di ɨ́ di di di, nye nzě jwe, ɑlíʼe mwɑ̂n.
42020030	Wɑɑ́ mbɑ́ ntɔ̂ʼ bɑ̂ kúho wɑɑ́, jwe, ɑlíʼe mwɑ̂n.
42020031	Wɑɑ́ lɛ̂l ntémé. Tó pyɑ̂l ɨ́ bɨ́bɛ̂h nzɑɑngbɑ́, bé ɑ́ jwe ó, ɑlíʼe bwɑ̂n.
42020032	Píe tɨ̂, mʉmɑ́ ntémé kɑ̌ jwe.
42020033	Nó ɨ́ móhó bʉ̂r, bé ópɑh ɨ́ mesoo wɨ́, nye ókɑ̌ sûʼlɑ myɑ́ɑ́ mé nzé? Ebě, bɨ́bɛ̂h nzɑɑngbɑ́ ɑ́ si bɑ̂ nye.»
42020034	Nó ó Yésʉs ɑ́ yɑlɑ e bé ó: «Bʉr ó jɔʼ yɨ̂, bé lɨ́ ebɛ́ɑ.
42020035	Sɑ̂ gwɑ́r, ojwe ó Nzyɛ̌m dí ebee ó, bé ɨ́ jɑlɑ le epɑh, tó di e né ɨ́ mpóʼo ngɑ́ tyélɔɔ nyɨ́ bɑ́, bé ɑ́kóʼó kɑ̌ bɛ́ɑ.
42020036	Ebě, bé ɑ́kɑ̌ bɑ́ʼɑ̌ jwe. Bé óbe ó mpʉ bééngeles. Bé ó bwɑ́n mé Nzyɛ̌m, ebě, bɨ́ boó pɑh.
42020037	Moïse ɑ́ si boo lɛ́ɛ ɨ́ hǿm ó, bʉr, bé ópɑh ɨ́ mesoo. Nye ɑ́ lɛ́ɛ nó ó, gúmó nyé ɑ́ lwib ɨ́ lɔ̌b njʉl nyé ɑ́ kœb lɨ́ ejúo ɨ́ kpɑ̂ʼ tʉ́ŋlʉ̌ wɨ́ yɨ́. Nye ɑ́ jébe Dɑ̂ Nzyɛ̌m ó: “wɑɑ́ Abrɑhɑm, Isɑɑc, ndu e Jɑcob dí ejwe kûm nyɔ́ɔ́ nyɑ́.”
42020038	Nó ó yé lɨ́ elɛ̂ʼle ó, Nzyɛ̌m, nyé ɑbe wɑɑ́ ojwe. Nye ó Nzyɛ̌m mikublɑkúblɑ mi bʉ̂r, ebě, bʉr bɨ́bɛ̂h, bé ó le cwiʼ ɨ́ mpǒm nyé.»
42020039	Bʉ́ʉ́ ólɛ̂ʼlɑ o métié, bé ɑ́ lɛ́ɛ ó: «Lɛ̂ʼlɑ, gʉ́ kʉ́ gʉ́ɑ élwib!»
42020040	Bé ɑ́ bé ɑkɑ̌ jûhwo ó, bé jíʼee nye mʉ́ʉ́ mécíɑ́.
42020041	Nó ó Yésʉs ɑ́ nze lɛ́ɛ e bé ó: «Bʉr, bé lɨ́ elɛ́ɛ ó, Mʉ̌r Nzyɛ̌m ɑ́ lœm múló mé jǿø nyɑ́, nye ó “Mwɑ̂n mé Dɑvid” ɨ́ yé?
42020042	Ebě, Dɑvid nye mʉr tɨ̂, nye lɨ́ elɛ́ɛ ɨ́ kɑ́lɑr mesø̂ʼlʉ wé ó: “Dɑ̂ Nzyɛ̌m ɑ́ lɛ́ɛ e Tî wɑ̌m ó: Diʼee sí wɑ̂, ɨ́ pɑ́ʼ mbó éjʉ́m wɑ̂m,
42020043	tó pyɑ̂l ɨ́ jɔʼ mé ósɑ̂ óntɨ̂m le obɨn bô ó, bé díʼee tyélɑ́tyélɑ mékʉ̌ yô yɨ́.”
42020044	[Olɛ̂ʼlɑ o métié jébé Mʉ̂r Nzyɛ̌m ɑ́ lœm múló mé jǿø nyɑ́ ó: “Mwɑ̂n mé Dɑvid.”] Dɑvid nyɨɛ ɑ́ jébe nye ó: “Tî wɑ̌m”. Á bɨ̌n bɨɛ̌ kɑ̌ lɛ́ɛ ó, Mʉ̌r Nzyɛ̌m ɑ́ lœm múló mé jǿø nyɑ́, nye ó “Mwɑ̂n mé Dɑvid” e nyɑ́ɑ nzɨ́?»
42020045	Mpʉ éntumo e bʉ̂r, lé ɑ́ jʉjôʼlo nye yɨ́, Yésʉs nzě lɛ́ɛ le ompʉ́n bé ó:
42020046	«Bɨ̌n ɑ bɑ́ʼ ólɛ̂ʼlɑ o métié. Bé ɨ́ kpɛl ébwɑ̂r míkɑ́n mi dí ɨ́ jɑɑ jɑɑ mí. Bé kpɨkpɛl ntémé ó, bʉr sóhɑɑ bê, le ejwe bé júu gúmó bʉ̂r dí eswɑ̂l yɨ́. Bé ntémé kpɨkpɛl ó, bidiɑ́ bí ésôʼ ɨ́ mempɑ́h bísulɑ́ ti e mpɑ̌ŋ bidiɑ́ bí dóló, gúmó bé dí edě dínɑ yɨ́.
42020047	Bé lɨ́ esɑ míkúho, nʉnʉɑ bísɑ́ bíbyɛ̂h bé dí e tɨ̂ʼ bí. Bé jɨjɨʼlɑ ntémé e Nzyɛ̌m ó, bul mékɑ̌n, ebě, bé gǿm ó, bʉr béyɨɨ bé mimbɨɑmbɨɑ mi bʉ̂r. Bé ó ngɑ́ buú nʉɑ mébě le ejweŋɔɔ bíntɨ́ʼɑ́ bí tɨ̂.»
42021001	Yésʉs ntɔ̂ʼ bɨ̂n mîh, beě mpʉ ókúm ó bʉ̂r, bé ɑ́ gbɨgbɑ̂ minjwéɑ́ myɔ́ɔ́ ɨ́ mpɔrɑ mínjwéɑ́ yé ɑ́ be ɨ́ mpɑ́h Nzyɛ̌m yɨ́.
42021002	Nó nyé ɑ́ bee ntémé gúú njyêbnjyéb kúhó mʉ́mɑ́ lɨ́ egbɑ̂ bípɑ́rɑ bibɑ́.
42021003	Nó nyé ɑ́ lɛ́ɛ ó: «Mě lɛ́ɛ́ bɨ́n lɨ́ otyeetye ó, njyêbnjyéb kúhó wɨ̂, wê bé ó sí buú gbɑ̂ mɔnɨ́, lɑɑ bʉ̂r bɨ́bɛ̂h.
42021004	Ebě, bɑ̂ʼ bɨ́bɛ̂h mpʉ bé dí e bisɑ̂ ɨ́ buo buo yɨ́, bê jɑɑ gbɑ́ ó, njɨ sɑ̂ ntɑɑ lɨ́ bisɑ́ byɔ́ɔ́ kʉ́ yɨ́. Nyɨɛ, dɑmɑ́ jóʼo lɨ́ ejyéb lé kʉ́, nye bé yɨ́ɛ ó sí kʉ́ bɑ́nɑ̌ gbɑ̂ sɑ́ yɨ́yɛ̂h nyé ɑ́ gwɑ be ó, nye óciʼe ó, e tɨ̂ʼ yɨ́.»
42021005	Jɔʼ yɑɑ́, bʉ́ʉ́ bʉ̂r, bé ɑ́ be lɨ́ elwib ɨ́ lɔ̌b mpɑ́h Nzyɛ̌m mpʉ wé ɑ́ sumɔɔ e mbɨɑmbɨɑ mekóʼ yɨ́. Wé ɑ́ sumɔɔ ó, e bisɑ̂ bʉ̂r, bé ɑ́ jwijwe Nzyɛ̌m bí. Nó ó Yésʉs ɑ́ lɛ́ɛ ó:
42021006	«Bisɑ́ bɨ́n dí ebee bî, ɨ́ mimóhó mi dí enze mí, ekóʼ, lé ɑ́kɑ̌ kɑlwo kʉ́ lʉ́ʉ́. Mɨ́mɛ̂h, mé ósîl élôʼlɔɔ sí.»
42021007	Nó ó bé ɑ́ jî e né ó: «Lɛ̂ʼlɑ, bisyɛ́ɛlɑ byɑɑ́, byé ósyɛ́ɛ ɨ́ yɑ́ɑ̌ jɔʼ? Yé ngɑ́ lɛ̂ʼle bɨ́h jɔʼ byé ngɑ́ syɛ́ɛ yɨ́?»
42021008	Nó ó Yésʉs ɑ́ lɛ́ɛ ó: «Diʼee gɑ́ mekʉɑ́ ɨ́ binyɑ̂. Bɨ̌n ɑ́mû jɑɑ́ dímlɔɔ, ebě, bʉr ɨ́ buo buo, bé ónzɨnze e díé lɑ̂m, le elɨlɛ́ɛ ó: “Mɛm ó dí nye!” Bé óbɑ́ʼɑ̌ lɛ́ɛ ntémé ó: “Jɔ̌ʼ jǿǿ yɑ̂m, yɨ́ pyɑ̂l!” Sɑ̂ gwɑ́r, mʉr ɑdû gɑ́ bê.
42021009	Bʉr, bé ólɛ́ɛ bɨ́n milɔ́ɔ ɨ́ lɔ̌b mɔ̂m e bintʉ̌ mû lɨ́ esyɛ́ɛlɨ bí. Milɔ́ɔ myɑɑ́ sɑ́ ɑtɨ̂l bɨ́n mekʉ̌ sí. Yé jɑlɑ ó, bisɑ̂ byɑɑ́ nyɛ́ɛ pyɑ̂l. Dɑmɑ́ jóʼo nó, esúʼlɑ́ é kʉ́ e sí, lé ɑ́kóʼó kpɑ̂hwɑ̌ pyɑ̂l.»
42021010	Nó nyé ɑ́ bɑʼɑ lɛ́ɛ e bé ó: «Yɨ̂ʼ kúl bʉ̂r, yé ólwímlɑ e yʉ́ʉ́; nyɑ̂ʼ njǿø lwímlɑ e nyʉ́ʉ́.
42021011	Sí, yé óbuú kublɑ bígúmo bígúmo. Nzɑ, nye ónyɑŋlɑ ɨ́ sí yɨ́yɛ̂h. Bibébebébe bínumo, byé ópyɑ̂l ɨ́ byúú bígúmo. Bijǐm bi dí esɑ̂ ékɛ̂n bí le bijweʼle bí ɑ́bwɑʼbwɑ̂ʼ, byé ónyɨ̂n ɨ́ jʉ́ó kʉ́.
42021012	Nó ɨ́ jɔʼ bísɑ̂ byɑɑ́ bíbyɛ̂h ngɑ́ be, byé jínɑ ɑpɑ̌ pyɑ̂l yɨ́, bé ónyɛɛ́ mɛ̂r bɨ́n, le etíble bɨ́n, tô e bɨ̌n ɨ́ mempɑ́h bísulɑ́, lɨ́ etó pur bɨ́n le ecíʼe bɨ́n milɔ̌b gʉ̂. Bé ótô e bɨ̌n ɨ́ mimbɛ̌r mímbʉʼ, le ɨ́ mempǒm me bʉ̂r onɨ́nɨ́ɨ́ ti e mɑɑ́ mé ójǿø, ɨ́ lɔ̌b wɑ̂m.
42021013	Yé óbe bɨ́n ó, nzɨ̌ eboʼlǒ lɔ̌b wɑ̂m.
42021014	Nó, boó cíʼe gɑ́ ɨ́ milémé mín ó: bɨ̌n ɑ́kóʼó syɛ̌l bɑ́ ɨ́ nkɑr bɨ́n ngɑ́ kɑr nyɨ́!
42021015	Ebě, mɛm mʉr tɨ̂, me óboó jwe bɨ́n mekɑ̌n le ocwóó, mbi dí ó, ontɨ̂m le obɨn bɨ́n, bé óbe, ɑbe e nkul ekɑ̌ yɑlɑ, nkʉ̂ sóŋlo yɨ́.
42021016	Osɔ́ŋ le onyɔ̌ŋ bɨ́n, bé óbɛ́mɑ bɨ́n. Bɨ́ɔɔ́ bɨ́n, obyɛ́l bɨ́n le osó bɨ́n, bé óbɛ́mɑ bɨ́n. Bé ójʉ̂ bʉ́ʉ́ bʉ̂r ɨ́ sɔ́mɑ́ yɨ́n.
42021017	Bʉr bɨ́bɛ̂h, bé óbene bɨ́n ɨ́ lɔ̌b wɑ̂m.
42021018	Sɑ̂ gwɑ́r, ɑbe e mpuo gwɑ́r ɨ́ lʉ́ wɨ́n ngɑ́ dîm.
42021019	Ciʼɨɨ gɑ́ menyʉ́l mɨ́n ɨ́ nzɨ̌ bíhwó nyɨ́n!»
42021020	Nó ó Yésʉs ɑ́ lɛ́ɛ e bé ó: «Jɔʼ bɨ́n ngɑ́ bee bísɔ́mɑ́ bísójɑ lɨ́ elyɛrɑ̌ Yerʉ́zɑlɛm ɨ́ nkɑ́ yɨ́, gʉ́ŋɑ́ɑ́ gɑ́ ó, yé mû ó jɔ̌ʼ Yerʉ́zɑlɛm ngɑ́ lîʼ ɨ́ tíilʉ̌, ɑkɑ̌ be e bʉr yɨ́.
42021021	Jɔʼ yɑɑ́, bʉr o ngɑ́ be ɨ́ sí Yʉ́dɑ bɑ́, bé ɨ́ jɑlɑ le ekpɛ́ɛ, tô ɨ́ mecø̂ʼ kʉ́. Bɑɑ́ o ngɑ́ bě Yerʉ́zɑlɛm bɑ́, bé ɨ́ jɑlɑ le ekpɛ́ɛ, tô kɑ́ kɑ́ lɨ́ ejɑɑ. Bɑɑ́ ngɑ́ be ɨ́ mekwɑ́r bɑ́, bé ɑkɑ̌ jɑlɑ le ebɑ́ʼɑ̌ nî ɨ́ nkɑnɑ.
42021022	Ebě, yé óbe ó melú mé cíʼɑ́ mílɔ̌b. Tɨ̂ʼ ó sɑ́ yɨ́yɛ̂h Kɑ́lɑr Nzyɛ̌m dí elɛ́ɛ yɨ́ ngɑ́ dirɑ yɨ́.
42021023	Nkoó e bʉbɑ́, bé óbe e mebum ndu e bɑɑ́ bé óbe lɨ́ edêhle bwɑ̂n ɨ́ mimóhó myɑɑ́ bɑ́, ebě, bisɑ́ ngɑ́ gbɑ̂ bʉ̂r bʉ́ɑ́ ɨ́ menyʉ̂l bí, byé ósyɛ́ɛ ɨ́ sí yɨ̂ʼ ɨ́ lɔ̌b nkpɑ́ɑ̌ Nzyɛ̌m ngɑ́ lɛ̂ʼle bʉ̂r ó sí yɨ̂ʼ nyɨ́.
42021024	Bʉr, bé ójʉ́ŋɔɔ le opɑ-sʉŋ. Bé ótô lɨ́ okómó ɨ́ bikúl bíbyɛ̂h. Nó bʉr o bíkûl byɑɑ́, bé ónyɑ̌l Yerʉ́zɑlɛm e mekʉ̌ mɔ́ɔ́, tó pyɑ̂l ɨ́ jɔʼ épʉ́lɑ lɔ́ɔ́, lé óbe sí lɑɑ yɨ́.»
42021025	«Mesimɑ́, mé ósyɛ́ɛ ɨ́ dʉ́o, le lɨ́ ɑ́lomó le lɨ́ ocwícwén. Obóʼó ó mɑ̂ŋ, wé ópɨ̂ʼlɑ le eduo, ntɑɑ sʉ́ŋɑ. Bʉr o bíkúl bí sí yɨ̂ʼ bɨ́bɛ̂h, bé ójóʼo bʉ́ɑ́, miléme ɨ́ mo ɨ́ nzɑmɑ́.
42021026	Ekɛ̂n, lé óbuú søø bʉ́rʉ̂m ɨ́ menyʉ̂l, bé ntɔ̂ʼ puro mpɑ̂l lɨ́ epɑhlě sɑ́ ngɑ́ syɛ́ɛ ɨ́ sí yɨ̂ʼ yɨ́, ebě, bisɑ́ bí nkûl bi dí ɨ́ jʉ́ó kʉ́ bí, byé ókublɑ.
42021027	Jɔʼ yɑɑ́ ó bé ngɑ́ bee Mwɑ̂n mé Mʉr lɨ́ enze ɨ́ jwiné tʉ́ŋlʉ̌, lǿŋlɑ́ e nkul ɨ́ buo buo ti e mencyɛnwɑ yɨ́.
42021028	Jɔʼ bísyɛ́ɛlɑ byɑɑ́, byé ótɑ́ɑre ésyɛ́ɛ yɨ́, sohɑɑ gɑ̂. Bɨ̌n ɑ bɨ́r mîh kʉ́. Nzyɛ̌m óbe ó, nye mû kúno enzě tɑ́ɑ̌ góo, le edwih bɨ́n ɨ́ mpilɑ ébébe.»
42021029	Nó ó Yésʉs ɑ́ nze sɑ̂ bé kɨkɛnɑ yɨ̂. Nye e né ó: «Jwɛ́ʼɛ́ɛ́ gɑ́ lɨ́ figyê ndu e byúú bílɨ́ ɨ́ buo buo.
42021030	Jɔʼ bɨ́n béé bíkɑ́ byɔ́ɔ́ lɨ́ ejwɑ́nwo yɨ́, bɨ̌n bé lɨ́ egʉ́ɑ o, nkóno, yé mû ó kúno epyɑ̂l.
42021031	Bisyɛ́ɛlɑ bî, byé ó jøʼ gwɑ́r. Jɔʼ bɨ́n óbee byé lɨ́ esyɛ́ɛ yɨ́, gʉ́ŋɑ́ɑ́ gɑ́ ó, Nzyɛ̌m mû ó kúno etyêl Mpóʼo nyé ɨ́ sɨŋ.
42021032	Mě lɛ́ɛ́ bɨ́n lɨ́ otyeetye ó, mpeʼ bʉ̂r yɨ̂ʼ l'ɑsíe, bisyɛ́ɛlɑ bî, byé ópyɑ̂l, bíbyɛ̂h.
42021033	Kʉ́ e sí, byé ólɑɑ. Milɔ̌b myɑ̂m míɛ, myé ɑ́kóʼó síe.»
42021034	«Gwɑ́ di gɑ́ le ocwóó. Milémé mín ɑ́mû jɑɑ́ tyɛʼ ɨ́ mpwɑʼ edɨ́ɨ́ ndu e mpur menyoʼ, nkʉ̂ ɨ́ bitɔŋlɑ́ bí cwǐʼ sí yɨ̂. Móhó wɑɑ́, wé ɑ́mû jɑɑ́ pyɑ̂l bɨ́n metørɑ̂, mpʉ̌ syɛ̌m.
42021035	Móhó wɑɑ́, wé ópyɑ̂l bʉ̂r bɨ́bɛ̂h o dí ɨ́ sí yɨ̂ʼ bɑ́.
42021036	Diʼee gɑ́ ɨ́ mpʉ̂n. Jɨʼlɑɑ gɑ́ ɨ́ jɔʼ yɨ́yɛ̂h, ó bɨ̌n nkʉ̂ kɨ̂ŋ bísyɛ́ɛlɑ bí móhó wɑɑ́ bíbyɛ̂h. Jɨʼlɑɑ gɑ́ ntémé ó bɨ̌n nkʉ̂ be e nkul etyɛ̂b ɨ́ mpǒm Mwɑ̂n mé Mʉr.»
42021037	Yésʉs ɑ́ jwijwe bʉr milɛ́ʼlɑ́ ɨ́ mpɑ́h Nzyɛ̌m ó, ɨ́ mimóhó. Nó ɨ́ bibíí bí kʉ̌ʼ bíɛ, nye ɑ́ to jɨjɑ̂ ó, lɨ́ ecø̂ʼ bé jɨ́jébé ó, “Ecǿʼ lé ólivier ” lɨ́.
42021038	Nó ó mínzɨnzɨ mi bʉ̂r mímyɛ̂h, myé ɑ́ kûkuno, le etô mpɑ́h Nzyɛ̌m, lɨ́ etó jôʼlo nyé yɨ́.
42022001	Nó nzɔɔ biblêr bi dí ɑbe e levure bí, nyɑɑ́ bé jɨ́jébé Pɑ́skɑ nyɨ́, nye ɑ́ be ó, nye mû kúno ebwɑlɔɔ.
42022002	Ojǿø o mpɑ́h Nzyɛ̌m le olɛ̂ʼlɑ o métié, bé ɑ́ be ó lɨ́ esɑ́ɑ ménzɨ̌ mé éjʉ̂ Yésʉs. Sɑ̂ gwɑ́r, ɑbee, ebě, bé ɑ́ be ó lɨ́ ekpɛ́ɛ mínzɨnzɨ mi bʉ̂r.
42022003	Yʉ́dɑs ɑ́ be ó nyʉ́ʉ́ mʉ̂r ɨ́ sɔ́mɑ́ ómpʉ́n kɑ́m le obɑ́ mé Yésʉs. Nye ó b'ɑ́ jɨjébɔɔ ntémé “Iskɑriôt” nyɑ́. Nó ó Sɑ́tɑn ɑ́ nze nî nye ɨ́ léme,
42022004	Yʉ́dɑs ntɔ̂ʼ tô, tó bee ójǿø o mpɑ́h Nzyɛ̌m, le ojǿø bé ójwéelɑ o mpɑ́h Nzyɛ̌m. Bé e boo nɔ́ɔ́ nzě tó sɑ́ɑ pɨ̂ʼ ɨ́ lɔ̌b wé ó, nye bɛ́mɑɑ bé Yésʉs.
42022005	Nó ó bé ɑ́ nze bu soho. Bé ntɔ̂ʼ di cwíí ó, bé ójɛ́nɑ nyê, jwe nyé mɔnɨ́.
42022006	Yʉ́dɑs ntémé ntɔ̂ʼ kɑm, nzě tô le esɑ́ɑ̌ mpɑ̌ŋ jɔʼ ébɛ́mɑ bé Yésʉs, ebě, nye ɑ́ kpɛl ó, nye bɛ́mɑɑ bé nyɑ̌, minzɨnzɨ mi bʉ̂r óYúden ɑgʉ́ɑ.
42022007	Móhó nzɔ́ɔ bé ɑ́ de biblêr bi dí ɑbe e levure bí nyɨ́, ɨ́ dʉ́ó bé ɑ́ jʉjʉ̂ bwɑ́ bínteme bí Pɑ́skɑ lɨ́, wê nzě pyɑ̂l.
42022008	Yésʉs nzě lómǒ Pierre, bé e Jeɑn. Nye ó: «Tó jɑ̂m gɑ́ mɨnɑ́ mede mé Pɑ́skɑ mɨ́nɑ́ ngɑ́ de gɑ́ mɑ́.»
42022009	Nó ó bé ɑ́ nze jî e né ó: «Gǒ kpɛl ó, bɨ̌h tô komlo méde mɑɑ́ wó ɛ́?»
42022010	Yésʉs, nye e bé ó: «Pɑɑ́ bee gɑ̂: bɨ̌n bé ɑ tó nkɑnɑ. Pyɑ́lɑ́ bɨ́n ngɑ́ pyɑ̂l nkɑnɑ yɨ́, bɨ̌n bé óbɔmɑ e mʉr lɨ́ enkɛ́ɛ̌ kɑ́ʼ médíbé. Jɔʼ bɨ́n óbɔmɑ e né yɨ́, dúʼóó gɑ́ nye, tó kumo ɨ́ mbɛ̌r nyé ngɑ́ nî tɨ̂ʼ wɨ́.
42022011	Jɔʼ bɨ́n ngɑ́ pyɑ̂l ɨ́ mbɛ̌r wɑɑ́ yɨ́, bɨ̌n bé ólɛ́ɛ mʉ̂r mbɛ̌r ó: “Lɛ̂ʼlɑ jí e go ó: Gúmó bɨ́h le ompʉ́n bɑ̂m ngɑ́ dě Pɑ́skɑ yɨ́, yê wó ɛ́?”
42022012	Nye ólɛ̂ʼle bɨ́n ntɔ́ɔ ɨ́ bwɑʼ bwɑʼ ɨ́ mbɛ̌r wé pɑ́ʼ kʉ́. Bɨ̌n bé ókœb ó, nye mû le otéble le bidiɑ́. Tɨ̂ʼ ó bɨ́n ngɑ́ jɑ̂m méde mé Pɑ́skɑ yɨ́.»
42022013	Bé ntɔ̂ʼ tô, kœ̌b sɑ́ yɨ́yɛ̂h mpʉ nyé ɑ́ lɛ́ɛ bé yɨ́, ntɔ̂ʼ jɑ́mɔɔ méde mé Pɑ́skɑ.
42022014	Jɔʼ éwɑlɑ bé ɑ́ jɑlɑ le ede méde mɑɑ́, lé ɑ́ pyɑ̂l yɨ́, Yésʉs, bé e bʉr o mílʉ́mlʉ́ bé, bê nzě diŋɔɔ sí.
42022015	Yésʉs ntɔ̂ʼ lɛ́ɛ e bé ó: «Me ɨ́ buú gø̂m ó, mɨnɑ́ dêʼ gɑ́ mede mé Pɑ́skɑ mɑ̂ʼ gúmo gwɑ́r jɔʼ mé jínɑ ɑpɑ̌ siɑ e mitúú yɨ́,
42022016	ebě, mě lɛ́ɛ́ bɨ́n ó: me ɑ́kɑ̌ bɑ́ʼɑ̌ de mé ndéɑ́ swîh, tó pyɑ̂l ɨ́ jɔ̌ʼ ndéɑ́ mû sí tɑ́ɑre ɨ́ móhó wɨ̂, ngɑ́ lǿŋlɨ ɨ́ Mpóʼo mé Nzyɛ̌m yɨ́.»
42022017	Yésʉs ntɔ̂ʼ nʉɑ̌ bélé ményoʼ, ntɔ̂ʼ jwě Nzyɛ̌m nzyǒo tɨ̂. Jɔʼ nyé ɑ́ sil ejɨʼlɑ e Nzyɛ̌m yɨ́, nye ntɔ̂ʼ lɛ́ɛ e bé ó: «Nʉŋɑɑ gɑ́ bélé yɨ̂. Bɨ̌n ɑ kɑ́blɑ́ ményoʼ me tɨ̂, bɨ̌n óbɛ̂h.
42022018	Ebě, me lɨ́ elɛ́ɛ bɨ́n lɨ́ otyeetye ó, me ɑ́kɑ̌ de ményoʼ mɑ̂, tó pyɑ̂l ɨ́ jɔ̌ʼ Nzyɛ̌m ngɑ́ tyêl Mpóʼo nyé ɨ́ sɨŋ yɨ́.»
42022019	Nye ntɔ̂ʼ nʉɑ̌ blêr, bɑ́ʼɑ̌ jwě Nzyɛ̌m nzyǒo, nzě pɛ̂ʼ yé bipêh bipêh, kɑb bé byɑ̌. Nye e né ó: «Blêr yɨ̂, yé ó nyʉ̂l nyɑ̌m mû sí jweŋɔɔ lɨ́ esú lɨ́n nyɨ́. Bɨ̌n bé ótô le esɨ̂sɑ̌ syɛ́ɛlɑ yɨ̂ʼ bijɔʼ bíbyɛ̂h, le etʉtoŋlo mé tɨ̂.»
42022020	Jøʼ gwɑ́r yɑɑ́, ɨ́ jɔʼ bé ɑ́ sil ede yɨ́, nye ntɔ̂ʼ bɑ́ʼɑ̌ jwe bé bélé ményoʼ. Nye ó: «Menyoʼ mɑ̂, mê nze sɑ́ ó, ejwɑ́n é sɑ́ɑ́, ɨ́ nzɨ̌ mecié mɑ̂m mû lɨ́ esøø lɨ́ esú lɨ́n mɑ́.
42022021	Beyɨɨ gɑ́, mʉr bɛ́mɑ́ mé nyɑ́ ó dí wɑɑ́ bɨ́h e nɔ́ɔ́ mû lɨ́ ede wɑ̂ʼ ɨ́ téble nyɑ̂!
42022022	Mwɑ̂n mé Mʉr ójwě mpʉ̌ Nzyɛ̌m ɑ́ boo cíʼe ɨ́ lɔ̌b wé yɨ́. Sɑ̂ gwɑ́r, nkoó, nye ó le mʉr ngɑ́ bɛ́mɑ nyé nyɑ́!»
42022023	Bê nzě tô le ejíilɑ mécíɑ́ pɑ́ʼ nyɔ́ɔ́, lɨ́ edǐ gʉ́ɑ mʉ̂r ɑ́ be e nkul esɑ̂ mbǐ syɛ́ɛlɑ wɑɑ́ ɨ́ sɔ́mɑ́ yɔ́ɔ́ nyɑ́.
42022024	Bʉr o mílʉ́mlʉ́ mé Yésʉs ntɔ̂ʼ nyɛl épére mékɑ̌n pɑ́ʼ nyɔ́ɔ́, lɨ́ edǐ gʉ́ɑ mʉ̂r ɑ́ lɑɑ bʉ́ʉ́ bɨ́bɛ̂h ɨ́ mpwɑʼ nkʉ̂ŋ nyɑ́.
42022025	Yésʉs ntɔ̂ʼ lɛ́ɛ e bé ó: «Ojǿø o bʉ̂r ó sí yɨ̂ʼ jǿǿ bʉ̂r bɔ́ɔ́ ó, e cére. Bʉr bɑɑ́ bɨ́ɛ lɨ́ ekʉ́ sêʼle bê, lɛ́ɔɔ ó, bé ó dí esúʼǒ sí yɨ́yɛ̂h.
42022026	Sɑ̂ gwɑ́r, pɑ́ʼ nyɨ́n, yé ɑbe nó. Mʉr lɑ́ɑ́ bɨ́n bɨ́bɛ̂h nyɑ́, nye ɨ́ jɑlɑ le ebe ó mpʉ mɑ̂ ntwǒm. Bʉr o dí ejǿø bɨ́n bɑ́, bé ɨ́ jɑlɑ le enyɨ̂n mpʉ bɑɑ́ o dí ekɑ bʉ́ʉ́ mede bɑ́.
42022027	Le mʉr dí ede ɨ́ téble nyɑ́, le wɑɑ́ dí eséɑ e né nyɑ́, nzé lɑ́ɑ́ nyʉ́ʉ́? Tó kœb ó, mɛm, me ɨ́ sɔ́mɑ́ yɨ́n ó, wɑɑ́ dí eséɑ e bɨ̌n nyɑ́.
42022028	Bɨ̌n bé ɑ́ bé ɑbɔ́ʼɑ e me ɨ́ bijɔʼ mé ɑ́ jɨjɑʼrɑ e mebʉ́blɑ́ bí.
42022029	Mpʉ̌ Dɑ̂ ɑ́ jwe me nkul jǿø ɨ́ pɑ́ʼ Mpóʼo nyé yɨ́, mɛm ntémé, me mû ó lɨ́ ekɑb bɨ́n nkul jǿø ɨ́ Mpóʼo mpwɑ́r nyɑɑ́,
42022030	lɨ́ esú ó, bɨ̌n dêʼ mede le menyoʼ ɨ́ téble wɑ̌m, ɨ́ Mpóʼo mé ngɑ́ jǿø nyɨ́. Bɨ̌n bé ódi ɨ́ mecǿǿ mé ójǿø mɨ́n tɨ̂, lɨ́ ecíʼe ménzweh mé Ɨ́zrɑɛ̂l kɑ́m e mebɑ́ milɔ̌b.»
42022031	Yésʉs ntɔ̂ʼ lɛ́ɛ̌ Pierre ó: «Simon, Simon, pɑɑ́ bee: Sɑ́tɑn, nyɨ́ gbɑ̂n bɨ́n! Nye óbóblo bɨ́n. Nye lɨ́ egø̂m éntyeŋ bɨ́n le esyɛʼre bɨ́n mpʉ mʉ́mɑ́ dí esyɛʼrě fufú blê yɨ́.
42022032	Sɑ̂ gwɑ́r, me ɑ́ si jɨʼlɑ e Nzyɛ̌m lɨ́ esú lô, ó búʼó yô, yé sɑ́ ɑkur. Jɔʼ nyé ósɑ̂ nó, go ntémé sí bɑ́ʼɑ̌ nze kwɑ́ nyɑ̌m yɨ́, go ɑ súʼó bɨ́ɔɔ́ bô bibúʼó byɔ́ɔ́!»
42022033	Pierre ntɔ̂ʼ lɛ́ɛ e né ó: «Dɑ̂ ɛ̌, me ɨ́ cɑ̌r ó, me tôʼ gúmó yɨ́yɛ̂h gó ótô yɨ́, mɨnɑ́ dɑmɑ́ tô ɨ́ mbʉʼ, nkʉ̂ ntémé jwe.»
42022034	Yésʉs, nye e né ó: «Pierre, mě lɛ́ɛ́ gó ó: mûh, njʉ́m kúo jínɑ ɑpɑ̌ kwɑ̂ʼ, go ólɛ́ɛ nzɔ̂ʼ lɛ̂l ó, gó ɑgʉ́ɑ mê.»
42022035	Nó ó Yésʉs ɑ́ lɛ́ɛ e bé ó: «Toŋlɑɑ gɑ́ jɔʼ mé ɑ́ lómo bɨ̌n lɨ́ etô le etúnǒ Mbɨɑmbɨɑ Lɔ́ɔ́ mé Nzyɛ̌m gúmó yɨ́yɛ̂h yɨ́. Bɨ̌n bé ɑ́ tô ó, mʉr ɑnʉɑ̌ mpɨ́ʼ mɔnɨ́, nkʉ̂ myɑh méde, nkʉ̂ osípɑh. Jɔʼ yɑɑ́, nzê yʉ́ʉ́ sɔ̂ʼ, yé ɑ́ si sɑ̂ bɨ̌n sɔ́ɔlʉ ɛ̌?» Bé ntɔ̂ʼ yɑlɑ e né ó: «Heʼé, bɨ̌h bé ɑ́ bé ɑsɑ́ɑ̌ sɔ̂ʼ.»
42022036	Nó nyé ɑ́ lɛ́ɛ e bé ó: «Jɔʼ yɨ̂ʼ, mʉr dí e myɑh nyɑ́, nye nʉ́ŋɑɑ wê. Wɑɑ́ dí e kpɛɛ́ mɔnɨ́ nyɑ́ nʉ́ŋɑɑ. Mʉr dí ɑbe e pɑ-sʉŋ nyɑ́, nye ɨ́ jɑlɑ le ebɛ́mɑ kʉ̂r wé, nye ɑ bwɑ́m pɑ̂-sʉŋ.
42022037	Ebě, mě lɛ́ɛ́ bɨ́n ó: sɑ́ bé ɑ́ tile ɨ́ pɑ́ʼ wɑ̂m yɨ́, yé ɨ́ jɑlɑ le esyɛ́ɛ. Yê cɛmɑ́ ó: “Nye ɑ́ si lɑ́ŋɔɔ ɨ́ sɔ́mɑ́ bʉ̂r o b'ɑ́ gbɔbɑ e Nzyɛ̌m bɑ́.” Milɔ̌b bé ɑ́ tile ɨ́ pɑ́ʼ wɑ̂m mí, myé ódirɑ.»
42022038	Nó bé ɑ́ lɛ́ɛ e né ó: «Dɑ̂ ɛ̌, pɑɑ́ bee: bɨ̌h bé le opɑ-sʉŋ obɑ́ wɑ̂.» Nó nyé ɑ́ nze lɛ́ɛ e bé ó: «Bím nɨ̌, yɨ́ jɑlɑ.»
42022039	Yésʉs nzě mɔɑ, tô lɨ́ ecø̂ʼ bé jɨ́jébé ó, «Ecǿʼ lé ólivier » lɨ́, ebě, nye ɑ́ be lɨ́ eboó sɨsɑ̂ nó ó ɨ́ ti ti ti. Ompʉ́n bé, nzě dû nyé gʉ̂.
42022040	Jɔʼ nyé ɑ́ pyɑ̂l gúmo yɑɑ́ yɨ́, nye ntɔ̂ʼ lɛ́ɛ e bé ó: «Jɨʼlɑɑ gɑ́ e Nzyɛ̌m, nye ɑyɨ́ bîr ó, Sɑ́tɑn bóblɑɑ bɨ̌n.»
42022041	Nó nyé ɑ́ líʼe bê, nzě bɑ́ tô dóló, tyé mʉ̂r dí e nkul eguho ébɑɑlé yɨ́. Nye ntɔ̂ʼ bɨʼ mébóó sí, jɨʼlɑ e Nzyɛ̌m.
42022042	Nye e né ó: «Dɑ̂ ɛ̌, gó kɑ̂m nó, pɛʼɛɛ mé ɨ́ mitúú mî. Dɑmɑ́ jóʼo nó, yé díʼee ɑbě mpʉ mɛ̂m dí ekpɛl yɨ́, njɨ mpʉ gúɑ dí ekpɛl yɨ́.»
42022045	Jɔʼ nyé ɑ́ sil ejɨʼlɑ e Nzyɛ̌m yɨ́, nye nzě gbɔlwɑ, tô nko ómpʉ́n bé, bé ɑ́ be yɨ́. Nyě kɑ̌ kœb ó, bɨ́bɛ̂h mû ɨ́ bijô ɨ́ súgúgú ɨ́ lɔ̌b ébúʼ lé ɑ́ be bé ɨ́ miléme lǿŋlɑ́ lɨ́.
42022046	Nye ntɔ̂ʼ jɨm bê, le elɛ́ɛ e bé ó: «Bɨ̌n bé lɨ́ ejɑ̂ bíjô ɨ́ yé? Gbɔlwɑɑ gɑ́ sí. Jɨʼlɑɑ gɑ̂, bɨ̌n ɑ́mû dumɑ ɨ́ mebʉ́blɑ́.»
42022047	Yésʉs jínɑ lɨ́ elwib, kɑ̌ sɑʼ nɛ́ɛ: sɔ́mɑ́ bʉ̂r, yɨ́ pyɑ̂l ɨ́ sulûm. Yʉ́dɑs, mʉr ngwɑ́r ɑ́ be ɨ́ sɔ́mɑ́ bʉ̂r kɑ́m le obɑ́ nyɑ́ ó b'ɑ́ tyɛ̂b bé dóló. Nye ntɔ̂ʼ sîhlě nko Yésʉs ɑ́ be yɨ́, ó nyě jú ó koo ékœ̂h.
42022048	Yésʉs ntɔ̂ʼ lɛ́ɛ e Yʉ́dɑs ó: «Nzê ɨ́ njwíɑ́ koo ékœ̂h ó gó bɛ́mɑ́ Mwɑ̂n mé Mʉr ɛ̌?»
42022049	Jɔʼ ómpʉ́n mé Yésʉs, bé ɑ́ gʉ́ɑ sɑ́ múo pyɑ̂l bé yɨ́, bé ntɔ̂ʼ jî e né ó: «Dɑ̂ ɛ̌, nzê bɨ̌h sɑ̂ʼ duʼó le opɑ-sʉŋ ɛ̌?»
42022050	Tyé e tyé yɑɑ́, nyʉ́ʉ́ mpʉ́n nzě gœ̂m pɑ̂-sʉŋ lɨ́ ebɔ́m, ntɔ̂ʼ kpɑr syɛ̂l mesɑ̂ njǿø opɑrɑ, cíʼe nyé egwɑ̌l lé éjʉ̂m ɨ́ pyɑ̂.
42022051	Yésʉs ntɔ̂ʼ lɛ́ɛ ó: «Tyélɨ́ɨ́ gɑ́ duʼó. Yé díʼee bím nɨ̌.» Nye ntɔ̂ʼ mɛ̂r égwɑ̌l e mʉ̂r wɑɑ́, lé ntɔ̂ʼ sɑ̂ mbɨ̂mbɨɑ́.
42022052	Yésʉs ntɔ̂ʼ lɛ́ɛ ójǿø o mpɑ́h Nzyɛ̌m, le ojǿø bé ójwéelɑ o tɨ̂, le otɔ́mɑ́ bʉ̂r o bé Ɨ́zrɑɛ̂l, bé ɑ́ mɛ̂r nye bɑ́ ó: «Bɨ̂n nzé le opɑ-sʉŋ le mimbɨ́ŋ ó, nzê bɨ̂n jóʼó ó, me ó nzilngɑ̌n ɛ́?
42022053	Me ɑ́ bɨbe dʉ́ó lɨ́lɛ̂h ó, témé sɔ́mɑ́ yɨ́n ɨ́ mpɑ́h Nzyɛ̌m, bɨ̌n l'ɑkɛl mé mbô ɨ́ nyʉ̂l. Nó bɨ̌n kɑ mɛ́r mé ɨ́ bɑ́ɑ́nɑ̂ʼ ó, ebě, lɨ̂ʼ éwɑlɑ mû ó lɑɑ́ lɨ́n e lɑɑ́ mpóʼo mé Sɑ́tɑn.»
42022054	Nó bé ntɔ̂ʼ mɛ̂r Yésʉs, tóŋɔɔ e né ɨ́ mbɛ̌r njǿø opɑrɑ. Pierre ɑ́ be ó lɨ́ edû nyé e ncɛrɑ́.
42022055	Bé ɑ́ be ɨ́ tirɑ dúró témé ebɛhɛɛ. Bʉr nzě bɔmɑ lé ɨ́ nkɑ́, lɨ́ ejwɑ́blɔɔ̌ siʼe. Pierre ntémé ntɔ̂ʼ di sí ɨ́ sɔ́mɑ́ yɑɑ́.
42022056	Nyʉ́ʉ́ syɛ̂l mesɑ̂ nzě bee nyé lɨ́ epem e dúró. Mʉmɑ́ wɑɑ́ nzě siŋlě Pierre ɨ́ tooobó. Nye e né ó: «Mʉr nyɑ̂ʼ ntémé ɑ́ be ó ɨ́ sɔ́mɑ́ yé.»
42022057	Pierre nzě kɛ́lɑ. Nye e mʉmɑ́ ó: «Mɛm, mé ɑgʉ́ɑ nyê.»
42022058	Yé ɑ́ si lɑɑ mɑ̂ jɔʼ. Nyʉ́ʉ́ mʉ̂r nzě bee ntémé nye. Mʉ̌r nɨ̌ ntɔ̂ʼ lɛ́ɛ ó: «Go ntémé, go ó mʉr ngwɑ́r ɨ́ sɔ́mɑ́ yɔ́ɔ́.» Pierre ntɔ̂ʼ yɑlɑ e mʉr wɑɑ́ ó: «Wɛɛ, mé ɑbe nyê.»
42022059	Ewɑlɑ egwɑ́r, lé osí lɑɑ, nyʉ́ʉ́ mʉ̂r ntɔ̂ʼ pyɑ̂l, nzě bɑ́ʼɑ̌ boʼlo nyê. Nye e né ó: «Lɨ́ otyeetye, mʉr nyɑ̂ʼ ɑ́ kʉ be ó ɨ́ sɔ́mɑ́ yé, ebě, nye ntémé, nye ó mʉr Gɑlilê.»
42022060	Pierre ntɔ̂ʼ lɛ́ɛ e né ó: «Mé ɑpʉgʉ́ gʉ́ɑ̌ sɑ́ gó dí elɛ́ɛ yɨ́.» Nyé jínɑ lɨ́ elwib nó nɛ́ɛ: njʉ́m kúo nzě kwɑ̂ʼ.
42022061	Nó ó Tî Yésʉs ɑ́ nze jwirɑ, tô le ebɑ́lɑ. Bé e Pierre ntɔ̂ʼ bɔmɑ mîh. Pierre ntɔ̂ʼ toŋlo mékɑ̌n Tî Yésʉs ɑ́ lɛ́ɛ nye mɑ́ ó: «Mûh, njʉ́m kúo jínɑ ɑpɑ̌ kwɑ̂ʼ, go ókɛ́lɑ nzɔ̂ʼ lɛ̂l ó, gó ɑgʉ́ɑ mê.»
42022062	Jɔʼ yɑɑ́ Pierre ntɔ̂ʼ tô kʉ̌l, nzě tô le ejɨ ɨ́ buo buo.
42022063	Bʉr o b'ɑ́ jwijwéele nye bɑ́, bé ɑ́ be ó lɨ́ ebuú nzyɛm nyê. Búblɔɔ nyé mîh e péh kɑ́n, ŋmɛ́hɔɔ nyê, lɛ́ɔɔ e né ó: «Yé bé go ó ngwíhɑ milɔ̌b nó, twóólɑ́ɑ́ mʉ̂r ŋmɛ́h gó nyɑ́ díe.»
42022065	Píe tɨ̂, bé ntɔ̂ʼ bɑ́ʼɑ̌ cɨŋɔɔ nyé mʉ́ʉ́ mékɑ̌n mélǿø ɨ́ buo buo.
42022066	Jɔ̌ʼ mɛ́n wé ɑ́ lɔ́mɑ yɨ́, otɔ́mɑ́ bʉ̂r o bé Ɨ́zrɑɛ̂l, bé le ojǿø o mpɑ́h Nzyɛ̌m, le olɛ̂ʼlɑ o métié, bé ntɔ̂ʼ syɛŋɑ̌ gúmo gwɑ́r. Bé ntɔ̂ʼ nzeŋɔɔ e Yésʉs ɨ́ gǿhlɑ́ yɑɑ́,
42022067	nzě jíŋɔɔ e né ó: «Lɛ́yɨ́ɨ́ bɨ́h nkʉ̂ go ó dí Mʉ̌r Nzyɛ̌m ɑ́ lœm múló mé jǿø nyɑ́, nkʉ̂ ó, ntʉ gó dí nye.» Nye ntɔ̂ʼ yɑlɑ e bé ó: «Mé sí lɛ́ɛ bɨ́n nó, bɨ̌n ɑ́bûʼlɑ.
42022068	Mé jí bɨ́n cíɑ́ nó, bɨ̌n ɑ́yɑlɑ mê.
42022069	Dɑmɑ́ jóʼo nó, mě lɛ́ɛ́ bɨ́n ó: tɑ́ɑre ɨ́ bɑ́ɑ́nɑ̂, Mwɑ̂n mé Mʉr ódi ndîndǐl ɨ́ mbó éjʉ́m mé Nzyɛ̌m nkul nyɨnyɛ̂h.»
42022070	Nó ó bɨ́bɛ̂h bé ɑ́ nze jî ó: «Go lɛ́ɛ́ yé? Nzê go lɛ́ɛ́ ó, go ó dí Mwɑ̂n mé Nzyɛ̌m ɛ̌?» Nye ó: «Yé ó mpʉ bɨ́n dí elɛ́ɛ̌ nɨ̌: me ó dí nye.»
42022071	Bé ntɔ̂ʼ lɛ́ɛ ó: «Mɨnɑ́ bé ɑkɑ̌ sɑ́ɑ gɑ́ bʉ́ʉ́ óboʼlo oswîh. Mɨnɑ́ bʉr o tɨ̂ʼ bɨ́ jóʼo gɑ́ mekɑ̌n mé nye mʉr tɨ̂.»
42023001	Nó bʉ̂r ó gǿhlɑ́ yɑɑ́ ɑ́ mɔɑ sí, ntɔ̂ʼ tóŋɔɔ e Yésʉs kwɑ́ mé Pilɑ́tos.
42023002	Bê nzě tɑ́ɑre épurɔɔ nyê. Bé ó: «Bɨ̌h bé ɑ́ si bee mʉr nyɑ̂ʼ lɨ́ endɑ́mɑ̌ kúl bʉ̂r yɨ́h lɨ́ elɛ̂ʼle yé ó, yé ɑjɑlɑ le ejɛ́nɑ̌ Kɛ́ɛzɑ tœ́ɑ. Nye ɑ́ si kʉ lɛ́ɛ ntémé ó, nye ó dí Njǿø-bʉr, wɑɑ́ Nzyɛ̌m ɑ́ lœm múló mé jǿø wɨ́.»
42023003	Pilɑ́tos nzě jî e né ó: «Nzê go ó njǿø oYúden ɛ̌?» Yésʉs ntɔ̂ʼ yɑlɑ e né ó: «Yé ó gó dí sí lɛ́ɛ̌ nɨ̌.»
42023004	Ɨ́ mekɑ̌n mɑɑ́, Pilɑ́tos ntɔ̂ʼ lɛ́ɛ ójǿø o mpɑ́h Nzyɛ̌m, bé le entumo e bʉ̂r lɑɑ́ ó: «Mɨ́ pɑhle nyê. Nó mɛm, mé ɑbee mʉ̂r nyɑ̂ʼ e sɑ́ ébébe nyé nʉ́ɑ́ mébě e tɨ̂ʼ yɨ́.»
42023005	Bé ntɔ̂ʼ nyémle mécwíí ó: «Lɛ́ʼlɑ́ nyé dí ejwe bɨ́h wɨ́, wé lɨ́ etô le ebyɑ̂ bíntʉ̌ mékwɑ́r e mékwɑ́r mɛ̂h ɨ́ sí Yʉ́dɑ. Nye ɑ́ tɑɑre esɑ̂ nó ó ɨ́ sí Gɑlilê. Nye nzě kumǒ gúmó mɨ́nɑ́ dí gɑ́ yɨ̂.»
42023006	Njóʼɑ́ Pilɑ́tos ɑ́ jóʼo milɔ̌b myɑɑ́ yɨ́, nye nzě jî ó: «Nzê mʉr nyɑ̂, nye ó mʉr Gɑlilê ɛ̌?»
42023007	Jɔʼ nyé ɑ́ gʉ́ɑ ó, Yésʉs ɑ́ duhǒ sí Erôd ɑ́ be lɨ́ ejǿø yɨ́, nye ntɔ̂ʼ cyen nyé kwɑ́ mé Erôd. Erôd ntémé ɑ́ be ó ɨ́ Yerʉ́zɑlɛm ɨ́ melû mɑɑ́.
42023008	Jɔʼ bé ɑ́ pyɑ̂l e Yésʉs kwɑ́ mé Erôd yɨ́, Erôd nzě soho, ntɑɑ sʉ́ŋɑ, ebě, nye ɑ́ si boo jóʼo milɔ́ɔ dumo e mesimɑ́ Yésʉs ɑ́ sɨsɑ̂ mɑ́. Sɑ́ tɨ̂ʼ ó nyé ɑ́ be lɨ́ egø̂m ébee mésimɑ́ mé Yésʉs yɨ́.
42023009	Nye ntɔ̂ʼ jî nyé mecíɑ́ ɨ́ buo buo, Yésʉs nyɨɛ l'ɑyɑlɑ nyé mɑ̌.
42023010	Ojǿø o mpɑ́h Nzyɛ̌m, le olɛ̂ʼlɑ o métié, bé ɑ́ be ó tɨ̂ʼ lɨ́ elúmo nyé mekɑ̌n ɨ́ buo buo, le epurɔɔ nyê.
42023011	Erôd, bé e bisójɑ byé nzě lǿɔɔ nyé le epyéhɔɔ nyê. Bé ntɔ̂ʼ bôr nyé kɑ́n ɨ́ nyʉ̂l ɨ́ nkɑɑɑ́. Erôd ntɔ̂ʼ bɑ́ʼɑ̌ cyen nyé kwɑ́ mé Pilɑ́tos.
42023012	Erôd bé e Pilɑ́tos, bé ɑ́ nyɛɛ bɨbe ó, lɨ́ enwimlɑ pɑ́ʼ nyɔ́ɔ́. Nó ó, ɨ́ dʉ́o lɑɑ́ ó bé ɑ́ kɑ tiɑ esó yɨ́.
42023013	Jɔ̌ʼ Yésʉs ɑ́ bɑʼɑ pyɑ̂l kwɑ́ mé Pilɑ́tos yɨ́, Pilɑ́tos nzě syɛŋ ójǿø o mpɑ́h Nzyɛ̌m, le otɔ́mɑ́ bʉ̂r o bé Ɨ́zrɑɛ̂l, bé e minzɨnzɨ mi bʉ̂r.
42023014	Nye ó: «Bɨ̂n nzé mé e mʉr nyɑ̂ʼ ó, nye lɨ́ ebêhle mínzɨnzɨ mi bʉ̂r ó, myé gbɔ́bɑɑ e njǿø. Pɑɑ́ bee gɑ̂: mɨ́ pɑhle nyé ɨ́ míh mɨ́n, kœb ó, nyé ɑbe e sɑ́ ébébe ɨ́ bisɑ́ bíbyɛ̂h bɨ́n dí epur nyé e tɨ̂ʼ bí.
42023015	Erôd ntémé ɑ́ bé ɑbee nyé e mebě, ebě, nye ɑ́ si bɑʼɑ bwóolo nye. Nó ó, mʉr nyɑ̂, nyé ɑbe e sɑ́ ébébe gwɑ́r nyê sɑ́ dí ejɑlɑ ó, nye jwêʼ yɨ́!
42023016	Nó, me óŋmɛ̂h nyé mingɑ́hɑ́, mé obîr nyê.»
42023018	Bʉr bɨ́bɛ̂h ntɔ̂ʼ bɨ̂n mécwíí ó: «Jʉ́ʼóó mʉ̂r nyɑ̂. Go ɑ bír bɨ́h Bɑrɑ́bɑs.»
42023019	(Bɑrɑ́bɑs wɑɑ́ ɑ́ cyenɔɔ ɨ́ mbʉʼ ó, ebě, bé e bʉ́ʉ́ bʉ̂r, bé ɑ́ si sɑ̂ bintʉ̌ ɨ́ nkɑnɑ. Nye ntémé ɑ́ si jʉ̂ mʉr.)
42023020	Nó mpʉ̌ Pilɑ́tos ɑ́ be lɨ́ edǐ bîr Yésʉs yɨ́, nye nzě bɑ́ʼɑ̌ lɛ́ɛ bé ó, ó nyě bír ó nye.
42023021	Nó ó, bé ntɔ̂ʼ nyémle mécwíí, lɨ́ elɛ́ɛ ó: «Bomlɑɑ nyé ɨ́ kolôs kʉ́. Bomlɑɑ nyé ɨ́ kolôs kʉ́.»
42023022	Pilɑ́tos ntɔ̂ʼ bɑ́ʼɑ̌ jî bé cíɑ́ ɨ́ jɔʼ lɛ̂l ó: «Ɨ́ lɔ̌b yé? Ebě, yɑ́ɑ̌ sɑ́ ébébe nyê pɑ sɑ́? Mɛm, mé ɑbee ó, nyě e mebě ó, nye ɨ́ jɑlɑ le ejwe. Nó, me óŋmɛ̂h nyé mingɑ́hɑ́, mé obîr nyê.»
42023023	Bé ntɔ̂ʼ jɑ́mle nyé le egbɑ̂ nkûl lɨ́ ebɨ́nɔɔ mécyêl kʉ́kʉ́ ó: «Bomlɑɑ nyé njɨ ɨ́ kolôs kʉ́.» Nó ó lɔ́ɔ́ wɔ́ɔ́ ó b'ɑ́ kɑ ntɑɑ.
42023024	Pilɑ́tos nzě kɑm ó, nyě sɑ́ ó mpʉ bé ɑ́ lɛ́ɛ yɨ́.
42023025	Nye nzě bîr Bɑrɑ́bɑs, mʉr ɑ́ gbɑ́ŋɔɔ ɨ́ mbʉʼ ebe nyé ɑ́ gbɔbɑ e njǿø lɑl le ejʉ̂ mʉ̂r nyɑ́. Nó nyé ɑ́ kɑ nze kɑm esɑ̂ Yésʉs mbi bé ɑ́ kpɛl wɨ́.
42023026	Jɔʼ bísójɑ byé ɑ́ be lɨ́ etô e Yésʉs yɨ́, byê nzě bɔmɑ e Simon, mʉr Siréniɑ, lɨ́ ebúlɑ̌ pemé. Bisójɑ nzě mɛ̂r nyê, tínɔɔ nyé ó, nye nkɛ́yɨɨ kolôs mé Yésʉs, nye ɑ dú Yésʉs píe koo wé.
42023027	Ánɨ̂nɨ̂n entumo e bʉ̂r, bé ɑ́ be ó lɨ́ edû nyê. Yé ɑ́ be ntémé ó, e bʉbɑ́, bɨ́ɛ lɨ́ ejɨ méjwê ɨ́ lɔ̌b wé, mebô kʉ́ milʉ̂.
42023028	Yésʉs ntɔ̂ʼ jwirɑ, jwɛ̂ʼ bê. Nye ó: «Bʉbɑ́ ó Yerʉ́zɑlɛm, mʉr ɑjɨ gɑ́ lɨ́ esú lɑ̂m. Jɨʼee gɑ́ lɨ́ esú lɨ́n, le bɨ̌n bʉr o tɨ̂, ti e bwɑ́n bɨ́n.
42023029	Melú mé ébébe, mé lɨ́ enze. Jɔʼ yɑɑ́ ó bé ngɑ́ lɛ́ɛ ó: “Metyɛʼ me mpóm, mé ódi e mikǔn mi bʉ́bɑ́, le bɑɑ́ bé ɑ́ be ɑbyɑ̂ bwɑ̂n bɑ́ le bɑɑ́ jínɑ ɑpɑ̌ dêhle mwɑ̂n ebêl bɑ́!”
42023030	Jɔʼ yɑɑ́ ó bʉ̂r ngɑ́ lɛ́ɛ le mecǿʼ ménɨ́nɨ́ɨ́ ó: “Dumɑɑ gɑ́ bɨ̌h ɨ́ menyʉ̂l.” Bé ólɛ́ɛ le mɑɑ́ métwɑ́ʼwó ó: “Solɨɨ gɑ́ bɨ̌h.”
42023031	Nkúnɑ́ bê pɑ sɑ̂ mɛ̂m, bɨ́h lɨ́ nó, ɑ́ jwɛʼrɑ e bɨ̌n, bijwéjwé!»
42023032	Jɔʼ bísójɑ byé ɑ́ tô e Yésʉs, tó jʉ̂ nyé yɨ́, byé ɑ́ si tô ntémé le osyɛ̂l bé ébébe obɑ́.
42023033	Bê nzě pyɑ̂l gúmó bé jɨ́jébé ó, “Bʉ̌n Lʉ̂” yɨ́. Bé ntɔ̂ʼ bomlǒ Yésʉs e binzɑ̂ŋ, bɨ́nɔɔ nyé ɨ́ kolôs kʉ́, bomlɔɔ ntémé osyɛ̂l bé ébébe obɑ́ bɑɑ́: nyɑ̂, ɨ́ yé kolôs ɨ́ pɑ́ʼ mbó éjʉ́m mé Yésʉs; nyʉ́ʉ́, ɨ́ mbó émyɛ̌l.
42023034	[Yésʉs ntɔ̂ʼ lɛ́ɛ ó: «Dɑ̂ ɛ̌, pɛʼɛɛ̌ bɑɑ gô pɑ lɑ́ɑ́ bé ɨ́ syɛ́ɛlɑ yɨ̂ʼ yɨ́, ebě, bé ɑgʉ́ɑ̌ sɑ́ bé dí esɑ̂ yɨ́.»] Bisójɑ ntɔ̂ʼ kɑblɑ míkɑ́n myé, doŋɔɔ myé ebyɑ.
42023035	Bʉ́ʉ́ bʉ̂r ó sí yɑɑ́, bé ɑ́ be ɨ́ tyɛ̂b tɨ̂ʼ ɨ́ gúmo yɑɑ́, lɨ́ ejwɛ́ʼɔɔ. Otɔ́mɑ́ ó bʉ̂r, bê nzě pyɑ nyê. Bé ó: «Nye ɑ́ si ciʼ bʉr oswîh. Nye kɑ́ɑ ciʼ nyé mʉr tɨ̂, yé bé nye ó dí Mʉ̌r Nzyɛ̌m ɑ́ lœm múló mé jǿø, wɑɑ́ Nzyɛ̌m ɑ́ pɛ̂h nyɑ́ nó!»
42023036	Bisójɑ ntémé ɑ́ be lɨ́ epyɑ nyê. Byê nzě sîhle, jweŋɔɔ nyé bíkɛ̌ʼlɑ ményoʼ. Bé ó:
42023037	«Yé bé go ó njǿø oYúden nó, ciʼɨɨ gó mʉr tɨ̂!»
42023038	Kʉ́ lʉ́ wé, bé ɑ́ be ɨ́ cyel ébɔ́m le mitilɑ́ ó: Njǿø oYúden ó nyɑ̂.
42023039	Lɨ́ osyɛ̂l bé ébébe obɑ́ bé ɑ́ pɑ bómlo ɨ́ kolôs kʉ́ bɑ́, nyʉ́ʉ́ mʉ̂r ngwɑ́r tɨ̂ nzě pyɑ̌ Yésʉs. Nye e né ó: «Ntʉ́ʼ gó dí Mʉ̂r Nzyɛ̌m ɑ́ lœm múló mé jǿø nyɑ́ ɛ́? Kɑɑ́ ciʼ gó mʉr tɨ̂ʼ bé. Go ɑ cíʼ ntémé bɨ̌h.»
42023040	Syɛ̂l ebébe, wɑɑ́ nyʉ́ʉ́, ntɔ̂ʼ jwe nyé mebě. Nye e né ó: «Nzê gó ɑbɑ́ kpɛ́ɛ̌ Nzyɛ̌m ɛ̌? Bɨ̌n bɨɛ lɨ́ esiɑ e mitúú mimpwɑ́r?
42023041	Mɨnɑ́ ó dí ejɑlɑ le esiɑ e mbǐ túú wɨ̂, ebě, mɨnɑ́ ó b'ɑ́ sɨsɑ̂ bisyɛ́ɛlɑ bi dí ɨ́ bébe bí. Nyɨɛ ɑ́ bé ɑsɑ̂ syɛ́ɛlɑ ébébe gwɑ́r.»
42023042	Nó ó, nye ntɔ̂ʼ lɛ́ɛ e Yésʉs ó: «Yésʉs, mwɑ́nɑ̌, toŋlɑɑ mé ɨ́ jɔʼ gó ngɑ́ tyêl Mpóʼo nyǒ yɨ́!»
42023043	Yésʉs, nye e né ó: «Me lɨ́ elɛ́ɛ gó lɨ́ otyeetye ó, mûh, mɨnɑ́ e go bé ódǐ diɑ́ gwɑ́r ɨ́ Pɑrɑdîs.»
42023044	Jɔ̌ʼ témé móhó, yé ɑ́ pyɑ̂l yɨ́, ejúrʉ́ʉ́ ntɔ̂ʼ sulɑ ɨ́ sí yɨ́yɛ̂h ntinɨ̂, tó pyɑ̂l ɨ́ mewɑlɑ melɛ̂l mé bíí kʉ̌ʼ.
42023045	Jɔʼ éjúrʉ́ʉ́, lé ɑ́ sɑ̂ yɨ́, kɑ́n ébê, wé ɑ́ bɨbe cyelɑ́ ɨ́ mpɑ́h Nzyɛ̌m wɨ́, wé ntɔ̂ʼ nyɛɛ ɨ́ kwiií bipéh bíbɑ́.
42023046	Yésʉs ntɔ̂ʼ címe kʉ́kʉ́. Nye ó: «Dɑ̂ ɛ̌, mɨ́ tímlě sísǐm wɑ̂m ɨ́ mebó mô!» Le nyé ɑ́ sil elwib, le nyé ntɔ̂ʼ ɑ́ sulɑ sø̂h.
42023047	Kɑpitɛ̂n ɑ́ be tɨ̂ʼ nyɑ́, mbeɑ́ nyé ɑ́ bee sɑ́ yɨ́yɛ̂h yé ɑ́ syɛ́ɛ yɨ́, nye ntɔ̂ʼ jwě Nzyɛ̌m kûm. Nye ó: «Lɨ́ otyeetye, mʉr nyɑ̂ʼ ɑ́ kʉ be ó mpɑ̌ŋ tîtyěl mʉr!»
42023048	Nó ntémé ó méntumo me bʉ̂r mé ɑ́ nze, lɨ́ enzě beě sɑ́ yé ɑ́ syɛ́ɛ yɨ́. Mbeɑ́ bé ɑ́ bee yé yɨ́, bê nzě gɔ́nɑ le ebúlɑ ɨ́ gɔ̂ʼrɑɑ, mebô kʉ́ milʉ̂.
42023049	Bʉr bɨ́bɛ̂h bé ɑ́ gʉ́ɑ Yésʉs bɑ́, bé ɑ́ tyɛ̂b ó, e bɑ́ e ncɛrɑ́, lɨ́ ebeɔɔ bísɑ́ byɑɑ́ bíbyɛ̂h. Bʉbɑ́ bé ɑ́ be ɨ́ sɔ́mɑ́ cyen yé, tɑ́ɑre ɨ́ sí Gɑlilê bɑ́, bé ntémé ɑ́ tyɛ̂b ó nó.
42023050	Nó ó, tɨ̂ʼ ɨ́ sɔ́mɑ́ yɑɑ́, yé ɑ́ be ó e nyʉ́ʉ́ mʉ̂r, díé lé Joseph. Nye ɑ́ be ó mʉr Arimɑtê, nkɑnɑ óYúden. Nye ɑ́ be ó tîtyěl mʉr lɨ́ esɨsɑ̂ bʉ̂r bisyɛ́ɛlɑ bimpɑ̂. Nye ɑ́ be lɨ́ ejóʼǒ jwéh ébeě Nzyɛ̌m lɨ́ etyêl Mpóʼo nyé ɨ́ píʼi. Nye ntémé ɑ́ be ó mʉr ngwɑ́r ɨ́ mpɑ́h milɔ̌b oYúden. Sɑ̂ gwɑ́r, nye ɑ́ bé ɑkɑ̌m sɑ́ bʉ́ʉ́ bé ɑ́ cíʼe le esɑ̂ yɨ́.
42023052	Mʉ̌r nɨ̌ ntɔ̂ʼ mɔɑ, tô kwɑ́ mé Pilɑ́tos, tó jî nyé múú mé Yésʉs. Mpʉ̌ Pilɑ́tos ɑ́ kɑm yɨ́, Joseph nzě bɑ́ʼɑ̌ pyɑ̂l gúmó múú mé Yésʉs ɑ́ be yɨ́.
42023053	Nye nzě sul wé sí, díble wé e kɑ́n ɨ́ pumo pumo, ntɔ̂ʼ tó dɨl wé ɨ́ soo bé ɑ́ túbo ngʉ̌ʼ lɨ́ ekóʼ nyɨ́. Mʉr ɑ́ bé ɑpɑ̌ debe tɨ̂.
42023054	Yé ɑ́ be ó ɨ́ móhó ci-tír. Móhó sɑ́bɑt óYúden, wé ɑ́ be ó, wé mû kúno epyɑ̂l. Mede bé ngɑ́ de ɨ́ sɑ́bɑt mɑ́, bé jɨ́jɑ́m mé ó, dʉ́o lɑɑ́.
42023055	Ɨ́ jɔ̌ʼ Joseph ɑ́ to dɨl múú mé Yésʉs yɨ́, bʉ́ʉ́ bʉ́bɑ́ ntɔ̂ʼ bee, nzě dúŋɔɔ nyê, lɨ́ etó beɔɔ sóo, beɔɔ ntémé mpʉ̌ múu ɑ́ dɨlɔɔ tɨ̂ʼ yɨ́. Bʉbɑ́ bɑɑ́ ó b'ɑ́ be ɨ́ sɔ́mɑ́ mé Yésʉs, tɑ́ɑre ɨ́ sí Gɑlilê.
42023056	Mpʉ bé ɑ́ sil ebee yɨ́, bê nzě swîʼ, tóŋɔɔ̌ nkɑnɑ, tó komlɔɔ múló mé élɔmɑ ndu e lɔbínɑ. Mpʉ̌ móhó sɑ́bɑt ɑ́ pyɑ̂l yɨ́, bê nzě dǐ gúmo gwɑ́r, ɑtɨ́lɑ, mpʉ étié lɔ́ɔ́, lé ɑ́ lɨlɛ́ɛ yɨ́.
42024001	Ɨ́ jwiné mɛ́n kúnó ɨ́ móhó sóno, bʉbɑ́ bɑɑ́ nzě nkɛ́ɛ, tóŋɔɔ̌ nko sóo. Bé ɑ́ be ó, e múló mé élɔmɑ ndu e lɔbínɑ, bisɑ́ bé ɑ́ to komlo bí.
42024002	Jɔʼ bé ɑ́ pyɑ̂l yɨ́, bé ntɔ̂ʼ kœb ó, ekóʼ, lé ɑ́ si bíŋlɑ lé omér, lé mû lɨ́ empɑh é num sóo!
42024003	Bé ntɔ̂ʼ nî ɨ́ soo tʉ́ŋlʉ̌. Sɑ̂ gwɑ́r, bé ɑ́ bé ɑkœ̌b múú mé Tî Yésʉs tɨ̂.
42024004	Mpʉ bé ɑ́ be, bé mû miléme ɨ́ mo ɨ́ nzɑmɑ́ yɨ́, bé kɑ̌ tørɑ ó, bʉr obɑ́, bé mû ó tɨ̂ʼ e mikɑ́n ɨ́ pɑn pɑn ɨ́ menyʉ́l mɔ́ɔ́.
42024005	Nó ó mpʉ bé ɑ́ bee bʉr ónɨ̌ yɨ́, bʉ́ɑ́ nzě mɛ̂r bé ɨ́ miléme, bé ntɔ̂ʼ bɨʼ mémpǒm sí. Bʉr bɑɑ́ ntɔ̂ʼ lɛ́ɛ e bé ó: «Bɨ̌n bé lɨ́ enzě sɑ́ɑ mʉ̂r dí eciʼe nyɑ́ pɑ́ʼ ojwe ɨ́ yé?
42024006	Nyé ɑkɑ̌ be wɑ̂. Nyɨ́ pɑh ɨ́ soo. Toŋlɑɑ gɑ́ mpʉ nyé ɑ́ lwib e bɨ̌n ɨ́ jɔʼ nyé ɑ́ be, nye jínɑ ɨ́ sí Gɑlilê yɨ́. Nye ɑ́ lɛ́ɛ ó:
42024007	“Yé jɑlɑ ó, bé bɛ́mɑɑ Mwɑ̂n mé Mʉr, tímle nyé ɨ́ mebó mé ósyɛ̂l o mísyóm. Bé óbomlo nyé ɨ́ kolôs kʉ́. Nye ójwe, debe ɨ́ soo. Nye ójɑ̂ ɨ́ soo melú mébɑ́. Lɨ́ elú élɛ̂l, nyé opɑh.”»
42024008	Jɔʼ bé ɑ́ jóʼo nó yɨ́, bé ntɔ̂ʼ kɑ̌ toŋlo mékɑ̌n mé Yésʉs ɑ́ boo lɨlɛ́ɛ bé mɑ́.
42024009	Bé ntɔ̂ʼ tô kʉ̌l, búlɔɔ, tó lɛ́ɔɔ bʉ̂r o mílʉ́mlʉ́ kɑ́m e ngwɑ́r, bé e bʉ́ʉ́ bʉ̂r bɨ́bɛ̂h, sɑ́ yɨ́yɛ̂h ɑ́ syɛ́ɛ yɨ́.
42024010	Bʉbɑ́ bɑɑ́, bé ɑ́ be ó: Mɑrie, silě Mɑgdɑlɑ̂, le Yʉɑ́nɑ, le Mɑrie, nyɔ̌ŋ mé Jɑcques ti e bʉ́ʉ́ bʉ́bɑ́, bé e boo nɔ́ɔ́, bé ɑ́ be bɑ́. Bé ɑ́ si bɑʼɑ lɛ́ɛ bʉr o mílʉ́mlʉ́ mé Yésʉs lɔ́ɔ ngwɑ́r wɑɑ́.
42024011	Sɑ̂ gwɑ́r, bʉr o mílʉ́mlʉ́ mé Yésʉs, bé ɑ́ gʉ́ɑ ó, yé ó bɑɑ́ntéʼenteʼe o mílɔ́ɔ. Bé ɑ́ bé ɑkɑ̌m lɔ́ɔ wɑɑ́.
42024012	Dɑmɑ́ jóʼo nó, Pierre ɑ́ si mɔɑ sí ɨ́ bʉ̂b, tô kɑ́m, ntɔ̂ʼ pyɑ̂l ɨ́ soo, kúrwo sí, déŋle tʉ́ŋlʉ̌, beě njɨ mimyɔʼ bé ɑ́ jyɛl ɨ́ múu mí. Nye ntɔ̂ʼ búlɑ, le ekʉ́ kɑ̂m sɑ́ nyê bee yɨ́.
42024013	Ɨ́ móhó ngwɑ́r wɑɑ́, bʉ́ʉ́ bʉ̂r obɑ́ ɨ́ sɔ́mɑ́ yɔ́ɔ́ nzě duho ɨ́ Yerʉ́zɑlɛm, lɨ́ etóŋɔɔ kwɑ́r ɑ́ be e díe ó, Emɑ́ʉs nyɨ́. Pɑ́ʼ Yerʉ́zɑlɛm le Emɑ́ʉs, yé ó kúnókúno le okílomérɑ kɑ́m e ngwɑ́r.
42024014	Nzɨ́ e nzɨ̌, bé ɑ́ be ó lɨ́ elwib bísɑ́ bíbyɛ̂h byé ɑlúno syɛ́ɛ̌ Yerʉ́zɑlɛm bí.
42024015	Mpʉ bé ɑ́ lɨlɛ́ɛlɑ le ejíilɑ mécíɑ́ nó yɨ́, Yésʉs, nye mʉr tɨ̂ʼ ntɔ̂ʼ dû bê, tó kœb bê. Bé e boo nɔ́ɔ́ ntɔ̂ʼ syɛŋɑ̌ sɔ́mɑ́ gwɑ́r.
42024016	Jɔʼ bé ɑ́ be lɨ́ etô yɨ́, bé ɑ́ be lɨ́ ebee nyé; sɑ̂ gwɑ́r, ɑjweʼe yɨ́ɛ nye.
42024017	Nó ó Yésʉs ɑ́ nze jî e bé ó: «Bɨ̌n pʉgʉ́ lɑb yé ɨ́ nzɨ̌ nyɨ̂ʼ mûh?» Bé ntɔ̂ʼ tyɛ̂b, mempǒm milwɑɑrɑ́ le ebúʼ.
42024018	Nyʉ́ʉ́ mʉ̂r tɨ̂ʼ ɑ́ be e díe ó, Kleopɑ̂s nyɑ́, nzě lɛ́ɛ e né ó: «Yê nyɑ́? Nzê go ó njɨ njwóo wɑ̂ʼ ɨ́ Yerʉ́zɑlɛm, lɨ́ esú ó, go jéʼɑɑ sɑ́ dí esyɛ́ɛ ɨ́ melú mɑ̂ʼ yɨ́ ɛ̌!»
42024019	Yésʉs ntɔ̂ʼ jî e bé ó: «Yê bɑ syɛ́ɛ́ gʉ̂?» Bé ntɔ̂ʼ yɑlɑ e né ó: «Bɨ̌h lwib ó, sɑ́ dí edumo e Yésʉs, mʉr Nɑzɑrɛ̂t yɨ́. Nye ɑ́ be ó ngwíhɑ milɔ̌b mé Nzyɛ̌m. Nye ɑ́ be ó, le ɑ́nɨ̂nɨ̂n nkul ɨ́ melɑb mé le ɨ́ bisyɛ́ɛlɑ nyé ɑ́ sɨsɑ̂ bí. Dɑmɑ́ jóʼǒ Nzyɛ̌m, nkʉ̂ ntémé bʉr, bé ɑ́ si bee nó, bɨ́bɛ̂h.
42024020	Bɨ̌h bɨɛ ɑ́ jøʼ ó, nye ó b'ɑ́ duho kwɑ́ mé Nzyɛ̌m, ó nye ónzě tɑ́ɑ̌ góo, le edwǐh sí gɑ́ yɨ́nɑ́ Ɨ́zrɑɛ̂l ɨ́ mpilɑ ébébe. Tó kœb ó, ojǿø o mpɑ́h Nzyɛ̌m gɑ́ wɨ́nɑ́, le ojǿǿ ó sí gɑ́ yɨ́nɑ́, bé ɑ́ si bɛ́mɑ nye, le esɑ̂ ó, bé jwêʼ nye mebě me jɑ́lɑ́ le eswie mɑ́. Nó ó bé ɑ́ bomlo nye ɨ́ kolôs kʉ́ yɨ́. Ntémé, gúú lɔ̌b swîh, wé ó wɨ̂: gbɑɑ yé ɑ́ syɛ́ɛ nó, elú élɛ̂l ó dí kʉ́ lɨ̂.
42024022	Píe tɨ̂, bʉ́ʉ́ bʉ́bɑ́ ó sɔ́mɑ́ yɨ̂h sí lɛ́ɛ bɨ́h sɑ́ ékɑ̂m: mpʉ bê kúnó, tó jwɛ́ʼɔɔ̌ múú wé ɨ́ soo yɨ́,
42024023	bê bé ɑbee wê. Sɑ̂ gwɑ́r, bê kɑ nze lɛ́ɛ́ bɨ́h ó, beéngeles, bê sí pyɑ̂l bê, ntɔ̂ʼ lɛ́ɛ ó, Yésʉs, nyɨ́ pɑh.
42024024	Bʉ́ʉ́ bʉ̂r ó sɔ́mɑ́ yɨ̂h jóʼó nó bɑ́, bé ntémé, bê sí tô ɨ́ soo, tó jwɛ́ʼɔɔ, tó kœbɔɔ̌ jøʼ gwɑ́r mpʉ bʉ́bɑ̂ lɛ́ɛ́ yɨ́. Sɑ̂ gwɑ́r, bê bé ɑpɑ̌ beě kuó mé Yésʉs nye mʉr tɨ̂.»
42024025	Nó ó Yésʉs ɑ́ nze lɛ́ɛ e bé ó: «Bɨ̌n bigʉʼlʉgʉ́, bɨ̌n bé ɨ́ buo mésónó, ɑlɨ̌ bûʼlɑ̌ lɔ́ɔ́ ógwíhɑ o mílɔ̌b bé, bé ɑ́ cɛmɑ wɨ́.
42024026	Bé ɑ́ si lwib, dumo e Mʉ̌r Nzyɛ̌m ɑ́ lœm múló mé jǿø nyɑ́. Bé ɑ́ tile ó, yé jɑlɑ ó, nye síɑɑ e mitúú nó, mpʉ̌ Nzyɛ̌m ɑ́ kpɛl yɨ́, ó nye tôʼ di ɨ́ diɑ́ kûm nɨ́nɨ́ɨ́ yé.»
42024027	Nye nzě nyɛl épɑ̂ʼlɑ̌ sɑ́ yɨ́yɛ̂h yé ɑ́ be tilɑ́ ɨ́ Kɑ́lɑr Nzyɛ̌m, dumo e né yɨ́, tɑ́ɑre lɨ́ okɑ́lɑr mé Moïse, kumo e bɑɑ́ ógwíhɑ o mílɔ̌b bé, bé ɑ́ tile bɑ́.
42024028	Jɔʼ bé ɑ́ be, bé mû bɑ̌ʼ e kwɑ́r bé ɑ́ tô nyɨ́ yɨ́, Yésʉs ntɔ̂ʼ sɑ̂ mpʉ̌ sɑ́ lɛ́ɛ́, nye ótô nzɨ́ dóló.
42024029	Mpʉ bé ɑ́ bee nó yɨ́, bé ntɔ̂ʼ lɛ́ɛ e né ó: «Mɨnɑ́ díʼee gɑ́ wɑ̂. Dʉ́o mû ó lɨ́ enzě jɑ̂; pum lɨ́ ejwíne.» Bé e nɔ́ɔ́ nzě nî mbɛ̌r tʉ́ŋlʉ̌.
42024030	Jɔʼ bé ɑ́ be ɨ́ téble lɨ́ edǐ de yɨ́, nó ó Yésʉs ɑ́ nze nʉɑ blêr, ntɔ̂ʼ jwě Nzyɛ̌m nzyǒo. Nye ntɔ̂ʼ pɛ̂ʼ yê, jwe bé yɑ̌.
42024031	Jɔʼ yɑɑ́ ó míh mɔ́ɔ́, mé ɑ́ kɑ bee ɨ́ sɔ́ɔ́ɔ́, bé ntɔ̂ʼ jweʼe nyê. Le bé ɑ́ jweʼe nye, le ntɔ̂ʼ nyé ɑ́ dîm bé ɨ́ mîh.
42024032	Bé ntɔ̂ʼ lɛ́ɛlɑ pɑ́ʼ nyɔ́ɔ́ ó: «Jɔʼ mɨ́nɑ́ le onɔ́ɔ bé gɑ́ nzɨ́ e nzɨ̌ yɨ́, milémé mínɑ́ bê sí kʉ́ buú soho lɨ́ ejóʼǒ mbi nyê lwilwǐb e mɨnɑ́, le mbǐ lɛ́ʼlɑ́ nyê jwé mɨ́nɑ́, duho ɨ́ Kɑ́lɑr Nzyɛ̌m wɨ́.»
42024033	Tyé e tyé yɑɑ́, bé ntɔ̂ʼ mɔɑ, bɑ́ʼɑ̌ swíʼɔɔ, tóŋɔɔ̌ Yerʉ́zɑlɛm, kœbɔɔ̌ sɔ́mɑ́ bʉ̂r kɑ́m e ngwɑ́r, bé e bɨ́ɔɔ́ bɔ́ɔ́ tɨ̂ʼ gúmo gwɑ́r.
42024034	Bé jínɑ pyɑ̂l nɛ́ɛ: bé kœb ó, bʉ́ʉ́ ómpʉ́n lɨ́ elɛ́ɛlɑ pɑ́ʼ nyɔ́ɔ́ ó: «Yê tyeetye ó, Dɑ̂, nyɨ́ pɑh! Simon bê sí kʉ́ bee nyê!»
42024035	Bɨ́ɛ ntémé ntɔ̂ʼ lɛ́ɛ bɨ́hɑɑ́ ómpʉ́n, sɑ̂ lɑɑ nzɨ́ e nzɨ̌ yɨ́, le elɛ́ɛ̌ mpʉ bê kɑ jweʼě Yésʉs ɨ́ pɛ́ʼɑ́ nyê pɛ́ʼ bé blêr yɨ́.
42024036	Bʉr obɑ́ bɑɑ́ jínɑ lɨ́ elɛ́ɛ bé nó, kɑ̌ sɑʼ nɛ́ɛ: Yésʉs, nye mʉr tɨ̂ʼ lɨ́ etyɛ̂b tîtyěl pɑ́ʼ nyɔ́ɔ́. Nye ó: «Mepyɛblɑ, mé díʼee bɨ̌n ɨ́ miléme!»
42024037	Bé ntɔ̂ʼ jóʼo ékɛ̂n, ebě, bé ɑ́ jøʼ ó, bɨ́ beě ndîm.
42024038	Nye ntɔ̂ʼ jî e bé ó: «Yé dí etɨ̂l bɨ́n mekʉ̌ sí? Bɨ̌n bé lɨ́ esóŋlo ɨ́ miléme ɨ́ yé?
42024039	Jwɛ́ʼɛ́ɛ́ gɑ́ mebô ndu e mekʉ̌ mɑ̂m. Gʉ́ŋɑ́ɑ́ gɑ́ ó, yé ó me. Bóbɑ́ɑ́ gɑ́ me. Bɨ̌n gʉ́ŋɑɑ tyeetye ó, yé ó me. Ndîm, wé ɑbe e bipúno e bijwehé, bisɑ́ bɨ́n dí ebee mé e byé bî.»
42024040	Jɔʼ nyé ɑ́ sil elɛ́ɛ bé nó yɨ́, nye nzě lɛ̂ʼle bé mebô e mekʉ̌ mé.
42024041	Bisʉhʉʉ, byé ɑ́ be bé ɨ́ miléme ó, lǿŋlɑ́. Bé ntémé lɨ́ ebuú kɑ̂m nyê. Nó, bé ɑ́ be, ɑlɨ̌ bûʼlɑ nyê. Nye ntɔ̂ʼ bɑ́ʼɑ̌ jî e bé ó: «Nzê bɨ̌n bé ɑbe e sɑ́ éde wɑ̂ʼ ɛ̌?»
42024042	Bé ntɔ̂ʼ jwe nyé péh mbubɑ́ sû.
42024043	Nye ntɔ̂ʼ nʉɑ, de, bɨ́bɛ̂h lɨ́ ebee.
42024044	Nye nzě lɛ́ɛ e bé ó: «Bisyɛ́ɛlɑ bî, byé ó byɑɑ́ mé ɑ́ boo lɛ́ɛ bɨ̌n ó, byé ósyɛ́ɛ bí. Mɨnɑ́ jínɑ lɨ́ ecye gɑ́ sɔ́mɑ́, me ɑ́ boo lɛ́ɛ bɨ̌n ó, sɑ́ yɨ́yɛ̂h yé ɑ́ tilɔɔ ɨ́ Kɑ́lɑr Nzyɛ̌m, lɨ́ okɑ́lɑr o métié mé Moïse, le bɑɑ́ bé ógwíhɑ o mílɔ̌b, le ɨ́ kɑ́lɑr mesø̂ʼlʉ mé Dɑvid, dumo e me yɨ́, yé ɑ́ si jɑlɑ le esyɛ́ɛ.»
42024045	Nye ntɔ̂ʼ dib bé nzɨ̌ egʉ́ɑ̌ sɑ́ Kɑ́lɑr Nzyɛ̌m dí elɛ́ɛ yɨ́,
42024046	Nye ó: «Kɑ́lɑr Nzyɛ̌m lɛ́ɛ́ ó, Mʉ̌r Nzyɛ̌m ɑ́ lœm múló mé jǿø nyɑ́, nye ɨ́ jɑlɑ le esiɑ e mitúú, jwe, nzě pɑh ɨ́ soo lɨ́ elú élɛ̂l.
42024047	Yé ɑ́ boo be tilɑ́ ntémé ó, bʉr, bé ótô ɨ́ lʉ́mlʉ́ wé, le etúnǒ Mbɨɑmbɨɑ Lɔ́ɔ. Bé ótô le elɛ́ɛ bʉ̂r ó, bé jwírɑɑ miléme, Nzyɛ̌m pɛ́ʼɛɛ bé bibɑɑ bí ébébe byɔ́ɔ́. Lɔ́ɔ wɑɑ́, wé ónyɛɛ́ túnɔɔ ó, ɨ́ Yerʉ́zɑlɛm, tó túnɔɔ ntémé kwɑ́ bikúl bíbyɛ̂h.
42024048	Bɨ̌n ó dí oboʼlo ó lɔ̌b wɑɑ́.
42024049	Nó ó, me ótɑ́ɑre éntɨh bɨ́n sɑ́ Sɔ́ŋ wɑ̌m ɑ́ kɛʼ bɨ̌n yɨ́. Diʼee gɑ́ wɑ̂ʼ ɨ́ nkɑnɑ yɨ̂, lɨ́ ebóno dʉ́ó nyé ngɑ́ sul bɨ́n nkul ngɑ́ duho ɨ́ jʉ́ó kʉ́ nyɨ́ yɨ́.»
42024050	Yésʉs nzě duhǒ nkɑnɑ, nye ntɔ̂ʼ tô le ompʉ́n bé bɑ̌ʼ e Bétɑnî. Nye ntɔ̂ʼ bɨ̂n mébô, sʉ bé metyɛʼ me mpóm.
42024051	Nye jínɑ lɨ́ esʉ bé metyɛʼ me mpóm nɛ́ɛ: nye ntɔ̂ʼ duhǒ gúmó bé ɑ́ tyɛ̂b yɨ́, nzě bɨ́nɔɔ ɨ́ jʉ́ó kʉ́.
42024052	Ompʉ́n bé bɨ́ɛ lîʼ nɑ́ɑ̌, lɨ́ ejweŋɔɔ nyé kûm. Píe tɨ̂, bê nzě swîʼ, tóŋɔɔ̌ Yerʉ́zɑlɛm; bisʉhʉʉ, byé mû bé ɨ́ miléme lǿŋlɑ́.
42024053	Nó bé ɑ́ be melú mɨ́mɛ̂h ó, tʉ́ŋlʉ̌ mpɑ́h Nzyɛ̌m, lɨ́ ejweŋɔɔ nyé kûm.
43001001	Nzyɛ̌m jínɑ ɑpɑ̌ kuho kʉ́ e sí, mʉr ɑ́ be e díe ó, “Lwǐb” nyɑ́, ɑ́ boo be ó tɨ̂. Lwǐb, bé e Nzyɛ̌m ó b'ɑ́ be. Lwǐb ɑ́ be ó Nzyɛ̌m.
43001002	Nó ó Lwǐb, bé e Nzyɛ̌m, bé ɑ́ boo duho ó, lɨ́ enyɛ̌l e kʉ́ e sí.
43001003	Nzyɛ̌m ɑ́ sɑ̂ sɑ́ yɨ́yɛ̂h ó e Lwǐb. Abe e yʉ́ʉ́ sɔ̂ʼ yé ɑ́ syɛ́ɛ, Lwǐb ɑbe.
43001004	Cwiʼ, yé ɑ́ be ó ɨ́ Lwǐb. Cwiʼ yɑɑ́, yé ó b'ɑ́ be njʉl wé ɑ́ pɑn jwê ɨ́ bʉr wɨ́.
43001005	Njʉl wɑɑ́, wé lɨ́ epɑ̌n jwê ɨ́ súm éjúrʉ́ʉ́ ɑ́ go yɨ́; ejúrʉ́ʉ́ l'ɑnʉɑ wê.
43001006	Nzyɛ̌m nzě ntɨh mʉ̂r, díé lé Jeɑn.
43001007	Nye ɑ́ nze ó, lɨ́ enzě boʼlo ɨ́ lɔ̌b njʉl wɑɑ́. Nye ɑ́ nze ó, bʉr bɨ́bɛ̂h, bé jyɛ̂ʼwɑɑ e Nzyɛ̌m ɨ́ lɔ̌b mboʼlɑ́ wé wɑɑ́.
43001008	Ntʉ nyé mʉr tɨ̂ʼ ɑ́ be njʉl. Nye ɑ́ jɑɑ nze ó, njɨ lɨ́ enzě boʼlo ɨ́ lɔ̌b njʉl wɑɑ́.
43001009	Njʉl wɑɑ́ wé omér ó b'ɑ́ pɑn mpɑ̌ŋ jwê. Wé lɨ́ epɑ̌n jwê ɨ́ sí yɨ̂, lɨ́ ekʉn bʉ̂r bɨ́bɛ̂h nzɨ̌ cwiʼ.
43001010	Lwǐb ɑ́ be ó ɨ́ sí yɨ̂. Nye ó mʉ̌r Nzyɛ̌m ɑ́ lómo lɨ́ ekuho kʉ́ e sí nyɑ́. Nó ó, bʉr ó sí yɨ̂ʼ bɨ́ɛ, bé ɑ́ bé ɑjweʼe nyê.
43001011	Nye ɑ́ nze ó ɨ́ sí yé, ɑ́ntɑ nye. Sɑ̂ gwɑ́r, bʉr bé, ɑnʉɑ nyê.
43001012	Dɑmɑ́ jóʼo nó, bím bʉ̂r o b'ɑ́ nʉɑ nye, jyɛ̂ʼwɔɔ ntémé e né bɑ́, bé ó nyé ɑ́ jwe nkul etyélɔɔ bwɑ́n mé Nzyɛ̌m.
43001013	Bé ɑ́ bé ɑtyélɔɔ bwɑ́n mé Nzyɛ̌m ɨ́ nkǒ pɑ́ʼ mécié, nkʉ̂ ɨ́ lɔ̌b bígǿmɑ́ ményʉ́l mɔ́ɔ́, nkʉ̂ ɨ́ lɔ̌b gǿmɑ́ mʉ̂r. Bé ɑ́ byɛ̂l ó byɛ́lɨ́ɨ nó, ɨ́ gǿmɑ́ mé Nzyɛ̌m.
43001014	Lwǐb ɑ́ be ó sí byɛ̂l mʉ̂r. Nye ɑ́ si ciʼe pɑ́ʼ gɑ́ nyɨ́nɑ́. Mɨnɑ́ bé ɑ́ be ó sí bee gɑ́ mencyɛnwɑ mé, mencyɛnwɑ mé écíʼé é Mwɑ̂n mé Nzyɛ̌m. Nye ɑ́ si duho kwɑ́ Sɔ́ŋ wé lǿŋlɑ́ e ncǿncǿɑ mé Nzyɛ̌m, le otyeetye.
43001015	Jeɑn ɑ́ si boʼlo dumo e né. Nye ɑ́ túno ó: “Mʉr mé ɑ́ lɨ̂lɛɛ bɨ̌n ó nyɑ̂. Nye ó wɑɑ́ dí enze mé píhe nyɑ́. Nye lɨ́ elɑɑ mê, ebě, me jínɑ ɑpɑ̌ byɛ̂l, nye ɑ́ boo be ó tɨ̂.”
43001016	Mɨnɑ́ gɑ́ óbɛ̂h, bé ɑ́ be ó sí bi émbɨɑ lé ndu e ncǿncǿɑ nyé ɨ́ buo buo.
43001017	Nzyɛ̌m ɑ́ si tyêl mɨnɑ́ gɑ́ metié, cɨɨ ɨ́ nzɨ̌ mé Moïse. Nó ó, ncǿncǿɑ nyé le otyeetye bíɛ, byé ɑ́ nze ɨ́ mɨnɑ́ gɑ́ ó, cɨɨ ɨ́ nzɨ̌ mé Yésʉs-Krîst.
43001018	Abe e mʉr ngwɑ́r dí sí pɑ̌ beě Nzyɛ̌m Sɔ́ŋ. Ecíʼé é Mwɑ̂n é kpɛ̌l lé, lé omér, lɑɑ́ dí ntémé Nzyɛ̌m lɨ́ ó b'ɑ́ lɛ̂ʼle mɨnɑ́ gɑ́ Nzyɛ̌m.
43001019	Jeɑn ɑ́ si yɑlɑ le opɑrɑ, le oLevît ɨ́ jɔʼ óYúden ó Yerʉ́zɑlɛm, bé ɑ́ lómo bé kwɑ́ nyé ó, bé tô jî e né ó: «Guɑ, go nzé ɛ́?»
43001020	Jeɑn ɑ́ si yɑlɑ e bé ɨ́ sʉ́lʉ́lʉ́, ɑsol. Nye ó: «Mé ɑbe Mʉ̂r Nzyɛ̌m ɑ́ lœm múló mé jǿø nyɑ́.»
43001021	Nó ó bʉ̂r bɑɑ́, bé ɑ́ bɑʼɑ jî e né ó: «Á guɑ, go nzé ɛ́? Nzê go ó dí Élie ɛ̌?» Nye ó: «Heʼé, mé ɑbě Élie.» Bé ntɔ̂ʼ jî ó: «Nzê go ó ngwíhɑ milɔ̌b, wɑɑ́ Moïse ɑ́ tile ɨ́ lɔ̌b wé nyɑ́ ɛ́?» Nye ó: «Yɑɑ́! Mé ɑbe nyê.»
43001022	Nó ó bé ɑ́ kɑ jî e né ó: «Á guɑ, go nzé ɛ́? Bɨ̌h bé ótó lɛ́ɛ bʉ̂r o lómó bɨ́h bɑ́ ó, go nzé ɛ́?»
43001023	Nó ó Jeɑn ɑ́ nze yɑlɑ e bé ó: «Me ó “mʉr dí etúno ɨ́ lʉɑ́, wɑɑ́ dí elɛ́ɛ ó: Tyélɨ́ɨ́ gɑ́ menzɨ̌ mé Dɑ̂ ɨ́ lîm nyɑ́.”» (Yé ó mpʉ ngwíhɑ milɔ̌b Ésɑïe ɑ́ lɛ́ɛ yɨ́.)
43001024	Ɨ́ bʉr o mílʉ́mlʉ́ bɑɑ́, yé ɑ́ be ó, le oFɑrizyɛ̂n.
43001025	Nó ó bé ɑ́ nze jî e né ó: «Yé bé gó ɑbe Mʉ̂r Nzyɛ̌m ɑ́ lœm múló mé jǿø nyɑ́, ɑbě Élie, ɑbe ntémé ngwíhɑ milɔ̌b wɑɑ́ nó, ɑ́ gǒ dudu bʉ̂r ɨ́ yé ɛ́?»
43001026	Jeɑn, nye e bé ó: «Mě du bɨ́n ó, e medíbé. Yé e nyʉ́ʉ́ mʉ̂r wɑ̂ʼ pɑ́ʼ nyɨ́n, bɨ́n dí ɑgʉ́ɑ nyɑ́.
43001027	Nye ó wɑɑ́ dí enze mé píhe nyɑ́. Mé ɑbě tyé mʉ̂r dí ó, me tíyɨɨ mikǒl mí ósípɑh myé nyɑ́.»
43001028	Sɑ̂ nɨ̌ yɨ́yɛ̂h, yé ɑ́ syɛ́ɛ ó, Bétɑnî, ɨ́ gúú pɨ̌n díbé Yɔrdên kɔ́m nkɛ́ɛ́, gúmó Jeɑn ɑ́ dudu bʉr yɨ́.
43001029	Ɨ́ mɛ́n tɨ̂, Jeɑn kɑ̌ bee ó, Yésʉs lɨ́ enze kwɑ́ nyé. Jeɑn nzě lɛ́ɛ ó: «Beyɨɨ gɑ́ Mɑ̂ Nteme mé Nzyɛ̌m dí edwih mísyóm mí sí mímyɛ̂h nyɑ́!
43001030	Lɔ̌b wé ó mé ɑ́ lɨlɛ́ɛ bɨ̌n, ó: “Mʉr, nye lɨ́ ebɔmɑ mé píhe. Mʉr wɑɑ́ ó dí elɑɑ mê, ebě, mɛm ɑpɑ̌ byɛ̂l, nyɨɛ ɑ́ boo be ó tɨ̂.”
43001031	Mɛm mʉr tɨ̂ʼ ɑ́ bé ɑnyɛɛ́ gʉ́ɑ nyê. Me ɑ́ nze du bʉr e medíbé ó, ebě, me nkʉ̂ gwɑ́ tɨ́ě kúl bʉ̂r o bé Ɨ́zrɑɛ̂l, ó bé gʉ́ŋɑɑ nye.»
43001032	Jeɑn ɑ́ boʼlo ntémé ó: «Me ɑ́ si bee Sísǐm mé Nzyɛ̌m lɨ́ eduho ɨ́ jʉ́ó kʉ́ mpʉ épɨbɑɑ, nzě sulo ɨ́ bɑ́ɑɑ, nzě di nyé ɨ́ nyʉ̂l.
43001033	Me ɑ́ be ntémé ó, ɑpɑ̌ nyɛɛ́ gʉ́ɑ nyê. Nó ó, Nzyɛ̌m, mʉr ɑ́ lómo me ó, me ntɑ́ɑ nzě du bʉ̂r e medíbé nyɑ́, ɑ́ tɨ́e me ó: “Mʉr gó óbeě Sísǐm wɑ̂m sulo, nzě berwo kʉ́ nye nyɑ́, mʉr wɑɑ́, nye ó ngɑ́ du bʉ̂r e Sísǐm mé Nzyɛ̌m.”
43001034	Me ɑ́ si bɑnɑ bee nó. Nó ó mé dí eboʼlo ó, mʉr nyɑ̂, nye ó kwɑhɑ́ Mwɑ̂n mé Nzyɛ̌m yɨ́.»
43001035	Ɨ́ mɛ́n tɨ̂, Jeɑn ɑ́ be ɨ́ bɑ́ʼɑ̌ nzě gúmo yɑɑ́, bé e bʉ́ʉ́ ómpʉ́n bé obɑ́.
43001036	Jɔʼ nyé ɑ́ bee Yésʉs lɨ́ elɑɑ yɨ́, nye nzě bɑ́ʼɑ̌ lɛ́ɛ ó: «Pɑɑ́ bee gɑ́ Mɑ̂ Nteme mé Nzyɛ̌m ɛ̌!»
43001037	Mpʉ ómpʉ́n mé Jeɑn, bé ɑ́ jóʼo sɑ́ nyé ɑ́ lɛ́ɛ yɨ́, bé ntɔ̂ʼ dû Yésʉs.
43001038	Yésʉs nzě jwirɑ. Nyé kɑ́ jwɛ̂ʼ nɛ́ɛ: bee bé lɨ́ edû nyê. Nye nzě jî e bé ó: «Bɨ̌n sɑ́ɑ́ yé ɛ́?» Bé e né ó: «Gúmó gó dí edi yɨ́, Rɑbbi!» (Díe lɑɑ́, lé pɑ́ʼlɔ́ɔ́ ó, “lɛ̂ʼlɑ”.)
43001039	Yésʉs, nye e bé ó: «Ntɑ́ʼ gɑ́ bé kɑ̂. Bɨ̌n ɑ nzé bee.» Nó ó ómpʉ́n bɑɑ́, bé ɑ́ tô, nzě beě gúmó Yésʉs ɑ́ didi yɨ́. Bé ntɔ̂ʼ lɛ̌ŋ móhó wɑɑ́, bé le onɔ́ɔ́. (Yé ɑ́ be ó, yé mû mewɑlɑ menɑ̂ mé bíí kʉ̌ʼ.)
43001040	Nyʉ́ʉ́ mpʉ́n ɨ́ sɔ́mɑ́ ómpʉ́n obɑ́ bé ɑ́ jôʼlo lɔ́ɔ́ mé Jeɑn, le edû Yésʉs bɑ́, ɑ́ be ó mɨ́ɔɔ́ mé Simon Pierre, díé lé André.
43001041	Nó ó, mʉr esôʼ André ɑ́ nyɛɛ to kœb nyɑ́, ɑ́ be ó mɨ́ɔɔ́ wé, Simon. Nye e né ó: «Bɨ̌h bɨ́ kœ̌b Mesî!» (Njɨ́blɨ́ wɑɑ́, wé pɑ́ʼlɔ́ɔ́ ó: “Krîst: Mʉ̌r Nzyɛ̌m ɑ́ lœm múló mé jǿø nyɑ́.”)
43001042	Nó ó André ɑ́ nze tô e Simon gúmó Yésʉs ɑ́ be yɨ́. Yésʉs nzě jwɛ̂ʼ Simon ɨ́ bʉ́ʉ́ʉ́ɑ́. Nye e né ó: «Go ó Simon, mwɑ̂n mé Jeɑn. Go ókɑ̌ jɨjébɔɔ ó, “Kefɑ̂s”.» (Díe lɑɑ́, lé pɑ́ʼlɔ́ɔ́ ó, “ekóʼ”.)
43001043	Ɨ́ mɛ́n tɨ̂, Yésʉs nzě cíʼe ɨ́ lémé wé ó, nyě tó ó ɨ́ sí Gɑlilê. Nye nzě beě Philippe. Nye e né ó: «Dúʼóó mê!»
43001044	(Philippe ɑ́ be ó mʉr Bétsɛ́dɑ, nkɑnɑ̌ André bé e Pierre, bé ɑ́ didi yɨ́.)
43001045	Píe tɨ̂, Philippe nzě tó beě Nɑtɑnɑɛ̂l. Nye e né ó: «Bɨ̌h bɨ́ bee mʉ̂r, wɑɑ́ Moïse ɑ́ boo tile ɨ́ lɔ̌b wé ɨ́ kɑ́lɑr metié, wɑɑ́ ógwíhɑ o mílɔ̌b bé ɑ́ tile ɨ́ lɔ̌b wé nyɑ́. Mʉr wɑɑ́, nye ó dí Yésʉs, mwɑ̂n mé Joseph, mʉr Nɑzɑrɛ̂t.»
43001046	Nɑtɑnɑɛ̂l, nye e Philippe ó: «Nzê mpɑ̌ŋ sɑ́ dí ɨ́ mbɨɑ yɨ́, yé e nkul eduhǒ Nɑzɑrɛ̂t ɛ̌?» Philippe, nye e né ó: «Ntɑɑ́ nzě bee!»
43001047	Jɔ̌ʼ Yésʉs ɑ́ bee Nɑtɑnɑɛ̂l lɨ́ enzě nko nyé ɑ́ be yɨ́, nye ó: «Beyɨɨ gɑ́ nyɛ̂r Ɨ́zrɑɛ̂l ɨ́! Nyé ɑbe e mikóo.»
43001048	Nó ó Nɑtɑnɑɛ̂l ɑ́ nze jî e Yésʉs ó: «Guɑ, gǒ gʉ́ɑ́ mé nó ɨ́ wɑ́ɑ̌ pɑ̂ʼ?» Yésʉs, nye e né ó: «Me bé ó sí boó bee gó ɨ́ jɔʼ gô bé lɨ́ enzuʼ é lɨ́ figyê yɨ́. Jɔʼ yɑɑ́, Philippe jínɑ ɑpɑ̌ jébe gô.»
43001049	Nɑtɑnɑɛ̂l, nye e né ó: «Lɛ̂ʼlɑ, gǒ tyeetye ó Mwɑ̂n mé Nzyɛ̌m. Go ó dí Njǿø Ɨ́zrɑɛ̂l.»
43001050	Yésʉs, nye e né ó: «Nzê gǒ jyɛ́ʼwó e me ó, mpʉ mê lɛ́ɛ́ gó ó, me bé ó sí bee gó lɨ́ enzuʼ é lɨ́ figyê yɨ́ ɛ́? Bónɑ́ɑ. Go óbɑ́ʼɑ̌ bee bísɑ́ bínɨ́nɨ́ɨ́, lɑɑ yɨ́nɨ̌.»
43001051	Yésʉs, nye e né ó: «Mě lɛ́ɛ́ bɨ́n lɨ́ otyeetye ó, bɨ̌n bé óbeě jʉ́o lɨ́ ebɔ́ɑ siesíe ɨ́ lʉ̂ Mwɑ̂n mé Mʉr, beéngeles mé Nzyɛ̌m lɨ́ ebére le esulo tɨ̂.»
43002001	Píe melú mébɑ́, nzɔɔ ebɑ̂ nzě syɛ́ɛ ɨ́ kwɑ́r Kɑnɑ̂ ɨ́ sí Gɑlilê. Nyɔ̌ŋ mé Yésʉs ɑ́ be ó tɨ̂.
43002002	Bé ɑ́ si bɑ́ŋle ntémé Yésʉs, bé le ompʉ́n bé ɨ́ nzɔɔ nyɑɑ́.
43002003	Ɨ́ mpʉ ményoʼ mé ɑ́ be ɨ́ gwíi yɨ́, nyɔ̌ŋ mé Yésʉs ntɔ̂ʼ lɛ́ɛ e mwɑ̂n ó: «Bé mû nɑ́ɑ̌ ó, ɑkɑ̌ be e menyoʼ.»
43002004	Nó ó Yésʉs ɑ́ nze yɑlɑ e né ó: «Mʉmɑ́ nyɑ̂, gǒ jɨ yé e me? Ewɑlɑ lɑ̂m, lé jínɑ ó, ɑpɑ̌ pyɑ̂l.»
43002005	Nó ó nyɔ́ŋ ɑ́ nze lɛ́ɛ le osyɛ̂l o mésɑ̂ ó: «Sɑ́ʼ gɑ́ sɑ́ yɨ́yɛ̂h nyé ólɛ́ɛ bɨ́n yɨ́.»
43002006	Bé ɑ́ be nɑ́ɑ̌ ó, e mikɑ́ʼ mékóʼ mésɑmɑn. Mikɑ̂ʼ myɑɑ́, myé ó b'ɑ́ kʉkomo medíbé óYúden, bé ɑ́ pupubo mebébe mɔ́ɔ́ e mé mɑ́. Kɑ̂ʼ ngwɑ́r, wé ɑ́ be ó, bɛ̌m nʉɑ ólírɑ nter.
43002007	Yésʉs, nye le osyɛ̂l o mésɑ̂ ó: «Lóŋlɑ́ɑ́ gɑ́ mikɑ́ʼ mínɨ̌ e medíbé.» Bê nzě lóŋlo myê.
43002008	Yésʉs, nye e bé ó: «Ɨ́ jɔ̌ʼ nɨ̌, kɑɑ́ tɑ́ɑre édɑɑle gɑ́ medíbé ménɨ̌. Bɨ̌n ɑ tó jwe tyélɑ nzɔɔ, ó nye bóblɑɑ.» Bê nzě sɑ̂ nó.
43002009	Tyélɑ nzɔɔ kɑ́ bóblo nɛ́ɛ: nyě kɑ̌ jóʼo ó, menyoʼ ɨ́ mbɨɑ mbɨɑ. Nyɨɛ ɑ́ bé ɑgʉ́ɑ yɨ́ɛ nko ményoʼ mɑɑ́, mé ɑ́ duho yɨ́. Osyɛ̂l o mésɑ́ ó b'ɑ́ dɑɑle medíbé mɑɑ́ bɑ́, bé omér ó b'ɑ́ jɑɑ gʉ́ɑ. Nó ó tyélɑ nzɔɔ ɑ́ nze jébe mbɛ̂l mʉmɑ́.
43002010	Nye e né ó: «Mʉr nyɨnyɛ̂h, nyě nyɛɛ́ jwe ó, menyoʼ mempɑ̂. Píe tɨ̂, mɑɑ́ me dí pɑ̂ʼ e tɨ̂ʼ mɑ́, ɨ́ jɔʼ bʉ̂r o nzɔ́ɔ óbe, bé mû sí buú bɛble yɨ́. Sɑ̂ gwɑ́r, guɑ bé ɨ́ komo ményoʼ me dí ɨ́ mbɨɑ mɑ́, kumo ɨ́ bɑ́ɑ́nɑ̂.»
43002011	Lɨ́hɑɑ́ ó dí esimɑ́ lé ésôʼ Yésʉs ɑ́ nyɛɛ sɑ̂ lɨ́, nye ɨ́ Kɑnɑ̂, ɨ́ sí Gɑlilê. Nye ɑ́ lɛ̂ʼle nó ó, kûm nyé. Ompʉ́n bé ntɔ̂ʼ bɑ́ʼɑ̌ buú jyɛ̂ʼwo e né.
43002012	Píe tɨ̂, nye nzě tô Kɑpernɑ́ʉm, bé e nyɔ̌ŋ, le bɨ́ɔɔ́ bé le okɛ́l bé, le ompʉ́n bé. Bê nzě tó di gʉ̂ʼ bwɑ́ mélû.
43002013	Mpʉ nzɔ́ɔ Pɑ́skɑ ɑ́ be, nye mû kúno ebwɑlɔɔ yɨ́, Yésʉs nzě tô Yerʉ́zɑlɛm.
43002014	Nyé kɑ́ nî mpɑ́h Nzyɛ̌m nɛ́ɛ: nyě kœb tɨ̂ʼ tʉ́ŋlʉ̌ ó, le bʉr o bɛ́mɑ́ bíntœœ, le bɑɑ́ o bɛ́mɑ́ bítɑb, le bɑɑ́ o bɛ́mɑ́ mépɨbɑɑ, le bɑɑ́ o kɑ́ syɛ́ɛlɑ bímɔnɨ́ bɑ́.
43002015	Nó ó Yésʉs ɑ́ nze nʉɑ mikǒl, nzě sɑ̂ ngɑ́hɑ́, ntɔ̂ʼ so bʉ̂r bɑɑ́ ɨ́ mpɑ́h Nzyɛ̌m, bé e bitɑb ti e bintœœ byɔ́ɔ́, gɔ́nɑ le enkɛŋ ótéble bɔ́ɔ́ sí.
43002016	Nye e bʉr o b'ɑ́ be lɨ́ ebɛ́mɑ mépɨbɑɑ bɑ́ ó: «Pɛʼɛɛ gɑ́ mepɨbɑɑ mɨ́mɛ̂h wɑ̂. Mʉr ɑliŋ gɑ́ Mbɛ̌r mé Dɑ̂ mbɛ̌r ébôm.»
43002017	Ompʉ́n bé, bê nzě toŋlǒ mpʉ yé ɑ́ boo be tilɑ́ ó: “Mě kpɛ̌l mbɛ̌r gô ó, kpɛ̌l ɑ́purɑpúrɑ” yɨ́.
43002018	Jɔʼ yɑɑ́ ó óYúden bé ɑ́ nze jî e né ó: «Lɑ́ɑ ésimɑ́ gó dí ɨ́ pɑ̌ sɑ̂, dí elɛ̂ʼle bɨ́h ó, go ɑ́ bě sí jweŋɔɔ nkûl esɑ̂ mbi bísyɛ́ɛlɑ bínɨ̌?»
43002019	Nó ó Yésʉs ɑ́ nze yɑlɑ e bé ó: «Búʼɑ́ɑ́ gɑ́ mpɑ́h Nzyɛ̌m nyɨ̂. Me óbɑ́ʼɑ̌ sumo nyé njɨ ɨ́ melú mélɛ̂l.»
43002020	OYúden, bé e né ó: «Mbɛ̌r wé ɑ́ sumɔɔ tɑ̂ŋ mimbû mekɑ́m ménɑ̂ e mimbú mísɑmɑn wɨ́, nó ó, gǒ lɛ́ɛ́ ó, guɑ, go óbɑ́ʼɑ̌ sumo wé melú mélɛ̂l nyɑ́?»
43002021	(Tó kœb ó, “mpɑ́h Nzyɛ̌m” Yésʉs ɑ́ lɨlɛ́ɛ nyɨ́, nye ɑ́ be ó nyʉ̂l nyé!
43002022	Jɔ̌ʼ Yésʉs ɑ́ pɑh ɨ́ soo, duho lɨ́ ojwe yɨ́, ompʉ́n bé ntɔ̂ʼ tʉtoŋlo mékɑ̌n mé mɑɑ́. Bé ntɔ̂ʼ bûʼlɑ mítilɑ́ mi Kɑ́lɑr Nzyɛ̌m ndu e metǿǿ mé Yésʉs.)
43002023	Jɔʼ yɨ́yɛ̂h nzɔ́ɔ Pɑ́skɑ nyɑɑ́ ɑ́ bwɑlɔɔ yɨ́, Yésʉs ɑ́ be ó Yerʉ́zɑlɛm. Bʉr ɨ́ buo buo, bê nzě jyɛ̂ʼwo e né ɨ́ lɔ̌b mésimɑ́ bé ɑ́ bee nye lɨ́ esɑ̂ mɑ́.
43002024	Sɑ̂ gwɑ́r, Yésʉs nyɨɛ ɑ́ bé ɑjyêʼ wé koo e bê, ebě, nye ɑ́ be ó sí gʉ́ɑ bɨ́bɛ̂h.
43002025	Nye ɑ́ bé ɑgø̂m ó, mʉr tɨ́ɑɑ nye sɔ̂ʼ dumo e mʉr, ebě, nye mʉr tɨ̂ʼ ɑ́ be ɨ́ gʉ́ɑ̌ sɑ́ dí ɨ́ lémé mʉ̂r yɨ́.
43003001	Nyʉ́ʉ́ mʉ̂r ɑ́ be e díe ó, Nikodɛ́mos. Nye ɑ́ be ó ɨ́ sɔ́mɑ́ óFɑrizyɛ̂n. Nye ntémé ɨ́ bʉm nɨ́nɨ́ɨ́ dí ejǿø óYúden yɨ́.
43003002	Nye ɑ́ nze ó kwɑ́ mé Yésʉs ɨ́ pum. Nye e né ó: «Lɛ̂ʼlɑ, bɨ̌h bé lɨ́ egʉ́ɑ ó, go ó lɛ̂ʼlɑ̌ Nzyɛ̌m ɑ́ ntɨh, lɨ́ enzě lɛ̂ʼle bɨ́h nyɑ́, ebě, yé ɑbe e mʉr ngwɑ́r dí e nkul esɑ̂ mésimɑ́ mbi gó dí esɑ̂ wɨ́, Nzyɛ̌m bé ɑbe e né nó.»
43003003	Yésʉs, nye e né ó: «Me lɨ́ elɛ́ɛ gó lɨ́ otyeetye ó, mʉ̂r bé ɑbɑ́ʼɑ̌ byɛ̂l jɔʼ jwɑ̂n nó, nyé ɑbe e nkul enî ɨ́ Mpóʼo mé Nzyɛ̌m.»
43003004	Nikodɛ́mos nzě jî e né ó: «Njʉ̌m mʉ̂r, wé e nkul ebɑ́ʼɑ̌ byɛ̂l wɑ́ɑ̌ mbi? Nzê wé e nkul enî ɨ́ mo nyɔ́ŋ wé, ntɔ̂ʼ bɑ́ʼɑ̌ byɛ̂l ɛ̌?»
43003005	Yésʉs, nye ó: «Me lɨ́ elɛ́ɛ gó lɨ́ otyeetye ó, mʉ̂r óbe, ɑbyɛ̂l mbyɛ́lɑ́ médíbé e wɑɑ́ Sísǐm nó, nyé ɑbe e nkul enî ɨ́ Mpóʼo mé Nzyɛ̌m.
43003006	Sɑ́ dí ebyɛ̂l mbyɛ́lɑ́ bípúno yɨ́, yé ó bipúno. Yɑɑ́ dí ebyɛ̂l e nzɨ̌ Sísǐm mé Nzyɛ̌m yɨ́, yé ó sísǐm.
43003007	Atørɑ̌ mpʉ mê lɛ́ɛ́ gó ó: “Bɨ̌n bé ɨ́ jɑlɑ le ebyɛ̂l mbyɛ́lɑ́ jwɑ̂n” yɨ́.
43003008	Pubó lɑɑ ó, gúmó yé kpɛ̂l yɨ́. Guɑ jɑɑ́ jóʼo ó, njɨ duú yé, ɑgʉ́ɑ yɨ́ɛ nko yé dí eduho, ndu e nko yé dí etô yɨ́. Mʉr nyɨnyɛ̂h mû mbyɛ́ɑ́ ɨ́ lɔ̌b nkûl Sísǐm mé Nzyɛ̌m dí e nye nyɑ́, nyě byɛ́l ó nó.»
43003009	Nikodɛ́mos, nye e né ó: «Bisyɛ́ɛlɑ bínɨ̌, byé ósyɛ́ɛ nyɑ́?»
43003010	Yésʉs, nye e né ó: «Guɑ yɨ́ɛ mʉr dí lɛ̂ʼlɑ dí ɨ́ buú gúmlɔɔ ɨ́ kúl bʉ̂r o bé Ɨ́zrɑɛ̂l yɨ́yɛ̂h nyɑ́, nzê guɑ, gó ɑgʉ́ɑ mílɔ̌b mîʼ ɛ̌?
43003011	Me lɨ́ elɛ́ɛ gó lɨ́ otyeetye ó, me lɨ́ eboʼlo mílɔ̌b mé dí egʉ́ɑ mí. Mě lɛ́ɛ́ ntémé ó, sɑ́ mé ɑ́ bee yɨ́. Sɑ̂ gwɑ́r, bɨ̌n bé ɑkpɛl ékɑ̌m lɔ́ɔ́ wɑ̂m.
43003012	Bɨ̌n ɑpɑ̌ nyɛɛ́ kɑm ɨ́ jɔʼ mé dí elɛ́ɛ bɨ́n bisɑ̂ bi dí esyɛ́ɛ ɨ́ sí yɨ̂ʼ bí. Nzê bɨ̌n bé óbuú kɑm ɨ́ jɔʼ mé lɛ́ɛ́ bɨ́n byɑɑ́ bi dí esyɛ́ɛ ɨ́ jʉ́ó kʉ́ bí ɛ́?
43003013	Abe e mʉr ngwɑ́r dí ɨ́ pɑ̌ bére, tó kumo ɨ́ jʉ́ó kʉ́, píe Mwɑ̂n mé Mʉr, mʉr ɑ́ duho ɨ́ jʉ́ó kʉ́ nyɑ́.
43003014	Jøʼ gwɑ́r Moïse ɑ́ nʉɑ jweʼle nyʉ́ɑ, gbɑ̂ ɨ́ lɨ́, bɨ̂n yé kʉ́ ɨ́ lʉɑ́ yɨ́, jøʼ gwɑ́r yɑɑ́ ntémé ó Mwɑ̂n mé Mʉr jɑ́lɑ́ le ebɨ́nɔɔ kʉ́ yɨ́.
43003015	Nye óbɨ́nɔɔ kʉ́ nó ó, mʉr nyɨnyɛ̂h ngɑ́ jyɛ̂ʼwo e né nyɑ́, bíʼee cwǐʼ njʉ̌m dǐ.
43003016	Ebě, kpɛ̌l Nzyɛ̌m ɑ́ bu kpɛl bʉr ó sí yɨ̂ʼ yɨ́, nye ɑ́ be ɨ́ jwe Écíʼé é Mwɑ̂n lé ó, ɨ́ sɔ́mɑ́ bʉ̂r bɨ́bɛ̂h, mʉr ngɑ́ jyɛ̂ʼwo e né nyɑ́, nye ɑ́dîm ɨ́ nkɔb bʉr, ebě, nye mû ó e cwǐʼ njʉ̌m dǐ.
43003017	Nye ɑ́ bé ɑntɨh Mwɑ̂n wé ó, nye ntɑ́ɑ nzě jwe bʉ̂r ó sí yɨ̂ʼ mebě. Nye ɑ́ ntɨh nye ó, bʉr bíʼee cwiʼ ɨ́ nzɨ̌ nyé.
43003018	Mʉr dí ejyɛ̂ʼwo e Mwɑ̂n mé Nzyɛ̌m nyɑ́, nyé ɑkɑ̌ be e mebyɑʼ. Mʉr dí ɑjyɛ̂ʼwo e né nyɑ́ nyɨɛ ó dí e mebyɑʼ, ebě, nyé ɑpɑ̌ jyɛ̂ʼwo le Ecíʼé é Mwɑ̂n mé Nzyɛ̌m.
43003019	Mebě me mʉ̂r wɑɑ́, mé duho ó, ɨ́ lɔ̌b njʉl mû sí pɑn ɨ́ sí yɨ̂ʼ wɨ́. Bʉr bɨ́ɛ kɑ̌ kpɛl éjúrʉ́ʉ́, lɑɑ̌ njʉl wɑɑ́, ebě, bé lɨ́ ebuú kpɛl ésɑ̂ mísyóm.
43003020	Mʉr nyɨnyɛ̂h dí esɑ̂ syóm nyɑ́, nye lɨ́ ekpɛ́ɛ̌ njʉl. Nyé ɑbe lɨ́ enze ɨ́ gúmó wé dí yɨ́, ebě, nyě kpɛ́ɛ́ ó, misyóm myé, myé ɑ́mû jɑɑ́ gwíhɑ̌ kʉ̌l.
43003021	Bʉr bɨ́bɛ̂h o dí esɑ̂ bísyɛ́ɛlɑ bimpɑ̂ bɑ́, bé kpɛl étʉtô ó, nkǒ njʉl dí yɨ́, bʉr nkʉ̂ bee ó, bisyɛ́ɛlɑ byɔ́ɔ́, byê duho ó ɨ́ gǿmɑ́ mé Nzyɛ̌m.»
43003022	Píe tɨ̂, Yésʉs, bé le ompʉ́n bé nzě tô sí Yʉ́dɑ. Bê nzě jɑ̂ gʉ̂ʼ bwɑ́ mélû. Nye ɑ́ be lɨ́ edudu bʉ̂r.
43003023	Jeɑn ntémé ɑ́ be ó, lɨ́ edu bʉ̂r lɨ́ ebʉ́m lé Ayɨnɔ̂n, bɑ̌ʼ e Sɑlîm, ebě, medíbé, mé ɑ́ be ó ɨ́ buo tɨ̂. Bʉr nzě gɔ́nɑ le etô kwɑ́ mé Jeɑn, nyɨɛ ntɔ̂ʼ dudu bê.
43003024	(Jɔʼ yɑɑ́, yé ɑ́ be ó, Jeɑn jínɑ ɑpɑ̌ gbɑ́ŋɔɔ ɨ́ mbɛ̌r mímbʉʼ.)
43003025	Bé jínɑ nɑ́ɑ̌ nɛ́ɛ: bʉ́ʉ́ ómpʉ́n mé Jeɑn nzě tɑ́ɑre épére mécwíí, bé e nyʉ́ʉ́ Yúden ɨ́ mbi bé jɑ́lɑ́ le epubɑ mébébe wɨ́.
43003026	Bê nzě tô nkǒ Jeɑn ɑ́ be yɨ́. Bé e né ó: «Lɛ̂ʼlɑ, ɨ́ sɔ́mɑ́ bʉ̂r bɨ́n le onɔ́ɔ́ bé ɑ́ be ɨ́ pɨ̌n díbé Yɔrdên kɔ́m nkɛ́ɛ́ bɑ́, nzê go lɨ́ ekɑ̌ toŋlo mʉ̂r gó ɑ́ sêʼle nyɑ́ ɛ́? Ɨ́ bɑ́ɑ́nɑ̂, nyɨɛ ntémé mû ó lɨ́ edu bʉ̂r. Ntémé, bʉr bɨ́bɛ̂h mû jɑɑ́ tô ó, njɨ kwɑ́ nyé.»
43003027	Jeɑn, nye e bé ó: «Nzyɛ̌m bé ɑjwe mʉ̂r sɔ̂ʼ nó, nyé ɑbe e nkul ebi yê.
43003028	Bɨ̌n bʉr o tɨ̂, bé lɨ́ egʉ́ɑ ó, me ɑ́ be ó sí boʼlo ó, ntʉ mɛ̂m dí Mʉ̌r Nzyɛ̌m ɑ́ lœm múló mé jǿø nyɑ́. Me ó mʉ̌r Nzyɛ̌m ɑ́ nyɛɛ lómo lɨ́ esóʼ lé nyɑ́.
43003029	Mbɛ̂l mʉmɑ́ ó dí e mʉmɑ́. Só mé mbɛ̂l nyɨɛ títyɛ́b ɨ́ puuu ó, nye nkʉ̂ gwɑ́ jôʼlo écyêl me mbɛ̂l. Nye lɨ́ ebuú soho lɨ́ ejóʼo écyél lé. Nó yɑɑ́ ó mé dí ebuú soho ɨ́ bɑ́ɑ́nɑ̂ʼ yɨ́.
43003030	Kûm nyé ó dí ejɑlɑ le ebwɑ̌ʼ bwɑʼɑ́ɑ; nyɑɑ́ nyɑ̌m twɑ̂ʼwǒ twɑ́ʼwɑ́ɑ.»
43003031	«Mʉr dúhó kʉ́ nyɑ́ ó lɑ́ɑ́ bʉ̂r bɨ́bɛ̂h. Mʉr dí mʉr sí yɨ̂ʼ nyɑ́, nyě gúmó ó e sí yɨ̂. Nyě jɑɑ́ lwilwib ntémé ó, njɨ milɔ̌b mi kɑ̂. Mʉr dí eduho ɨ́ jʉ́ó kʉ́ nyɑ́ ó lɑ́ɑ́ mʉ̂r nyɨnyɛ̂h.
43003032	Nyě boʼlo ó, sɑ́ nyé ɑ́ bee le ejóʼo yɨ́. Sɑ̂ gwɑ́r, bʉr, bé ɑkɑ̌m lɔ́ɔ́ wé.
43003033	Mʉr nyɨnyɛ̂h dí ekɑ̌m mboʼlɑ́ wé nyɑ́, nyě lɛ́ʼlé tɨ̂ʼ ó, Nzyɛ̌m ó dí le otyeetye.
43003034	Mʉ̌r Nzyɛ̌m ɑ́ lómo nyɑ́, lɛ́ɛ́ ó mekɑ̌n mé Nzyɛ̌m, ebě, Nzyɛ̌m, nye lɨ́ ejwe nyé Sísǐm wé, ntinɨ̂ e ntinɨ̂.
43003035	Nzyɛ̌m Sɔ́ŋ, nye lɨ́ ekpɛl Mwɑ̂n wé. Nyɨ́ boó gbɑ̂ sɑ́ yɨ́yɛ̂h sí jǿǿ yé.
43003036	Mʉr dí ejyɛ̂ʼwo e mwɑ̂n wɑɑ́ nyɑ́ ó ngɑ́ bǐ cwǐʼ njʉ̌m dǐ. Mʉr dí ɑjyɛ̂ʼwo e né nyɑ́, nye ɑ́kóʼó bǐ cwiʼ yɑɑ́. Nyɨ́hɑɑ́ ójɑʼrɑ e nkpɑɑ̌ Nzyɛ̌m ngɑ́ lɛ̂ʼle nyé nyɨ́.»
43004001	Nó mpʉ̌ Yésʉs ɑ́ nze jʉ̂ʼrɑ ó, oFɑrizyɛ̂n, bɨ́ jóʼo ó, nye mû ó lɨ́ edulo ómpʉ́n le edu bʉ̂r, lɑɑ̌ Jeɑn yɨ́, nye ntɔ̂ʼ duho ɨ́ sí Yʉ́dɑ, nzě tô sí Gɑlilê. (Lɨ́ otyeetye, ntʉ̌ Yésʉs nye mʉr tɨ̂ʼ ɑ́ dudu bʉr. Ompʉ́n bé ó b'ɑ́ dudu.)
43004004	Lɨ́ etô, yé ɑ́ jɑlɑ ó, nye cɨ́yɨɨ ɨ́ sí Sɑmɑrî.
43004005	Nye ntɔ̂ʼ tó pyɑ̂l bɑ̌ʼ e yʉ́ʉ́ nkɑnɑ̌ sí Sɑmɑrî bé dí ejébě “Sukɑ̂r” yɨ́. Nye ɑ́ be ó bɑ̌ʼ e pemé Jɑcob ɑ́ jwe mwɑ̂n wé, Joseph yɨ́.
43004006	Edɛɛ́ mé Jɑcob, lé ɑ́ be ó tɨ̂. Yésʉs nzě tó di ɨ́ nkpɑ̂h edɛɛ́, nyé osí tyɛʼ ɨ́ cyen. Yé ɑ́ be ó kúnókúno e témé móhó.
43004007	Nyʉ́ʉ́ mʉ́mɑ́ Sɑmɑrî nzě tó dɑɑ médíbé. Yésʉs, nye e né ó: «Jwéʼ mé medíbé. Me óde.»
43004008	(Nɑ́ɑ̌ yé ó, ompʉ́n bé, bé ɑ́ be ɨ́ tô nkɑnɑ, lɨ́ etó bwɑ̂m méde.)
43004009	Mpʉ mʉ́mɑ́ wɑɑ́ ɑ́ jóʼo nye lɨ́ egwɑ̂m nyé medíbé yɨ́, nye e né ó: «Nyɑ́? Guɑ Yúden, go lɨ́ egwɑ̂m mé medíbé ɨ́ yé ɛ́? Mɛm silě Sɑmɑrî!» (Ebě, oYúden, bé ɑbe e ndwɑ́ɑlɑ e bʉr ó Sɑmɑrî.)
43004010	Yésʉs ntɔ̂ʼ lɛ́ɛ e né ó: «Yé bé go bé ɨ́ gʉ́ɑ étʉ́m mé Nzyɛ̌m ti e mʉr gwɑ́m gó medíbé nyɑ́ nó, lɛ́ɛ́, go ô gwɑ́m nyé medíbé mé cwiʼ, nye ntɔ̂ʼ gwɑ́ jwe gó mɑ̌.»
43004011	Mʉmɑ́ Sɑmɑrî, nye e né ó: «Dɑ̂ ɛ̌, gó ɑbe e dɛɑ. Edɛɛ́ ntémé, lé ɨ́ buú díme sí. Wɑ́ɑ̌ mbi gó dí e nkul edɑɑ médíbé mé cwiʼ?
43004012	Mpɑ́m yɨ́nɑ́ Jɑcob ó b'ɑ́ líʼe bɨ̌h bɨɛ edɛɛ́ lɨ̂. Nye mʉr tɨ̂ʼ ɑ́ be ó si de médíbé tɨ̂. Bwɑ́n bé le otír bé, sí de. Nó ó, gǒ búʼlɑ́ ó, go ó lɑ́ɑ́ Jɑcob ɨ́?»
43004013	Yésʉs, nye e né ó: «Mʉr nyɨnyɛ̂h dí ede médíbé mɑ̂ʼ nyɑ́, óbɑ́ʼɑ̌ jóʼǒ jwéh médíbé.
43004014	Sɑ̂ gwɑ́r, mʉr nyɨnyɛ̂h óde médíbé mé ójwe nyé mɑ́, nye ɑ́kɑ̌ jóʼǒ jwéh médíbé, ebě, medíbé mé ójwe nyé mɑ́, mé óliŋɑ énó ɨ́ nyʉ̂l nyé, gúmó cwǐʼ njʉ̌m dǐ óduduho yɨ́.»
43004015	Mʉmɑ́, nye e né ó: «Dɑ̂ ɛ̌, jwéʼ mé medíbé mɑɑ́, me nkʉ̂ di, ɑkɑ̌ bɑ́ʼɑ̌ jóʼǒ jwéh médíbé, nkʉ̂ nze wɑ̂ʼ lɨ́ enzě dɑɑ médíbé.»
43004016	Yésʉs, nye e né ó: «Tóʼ, tó jébe njʉ̂m gǒ. Bɨ̌n ɑ bɑ́ʼɑ́ nze wɑ̂, bɨ̌n óbɛ̂h.»
43004017	Mʉmɑ́, nye e né ó: «Mɛm, mé ɑbe e njʉ̂m.» Yésʉs, nye e né ó: «Gǒ e nkɑm ɨ́ jɔʼ gó dí elɛ́ɛ ó, gó ɑbe e njʉ̂m yɨ́,
43004018	ebě, go ɑ́ bě sí bi ójʉ́m ótɛ̂n. Nó ó, mʉr bɨ́n e nɔ́ɔ́ dí ɨ́ bɑ́ɑ́nɑ̂ʼ nɨ̌, nyé ɑbe njʉ̂m gǒ. Gǒ lɛ́ɛ́ ó otyeetye.»
43004019	Mʉmɑ́, nye e né ó: «Dɑ̂ ɛ̌, me lɨ́ ebee ó, go ó ngwíhɑ milɔ̌b.
43004020	Bimpɑ́m bíh, byé ɑ́ jwijwe Nzyɛ̌m kûm ó wɑ̂ʼ, lɨ́ ecǿʼ lɨ̂. Tó kœb ó, bɨ̌n bɨɛ oYúděn lɨ́lɛ́ɛ́ ó, gúmó mʉ̂r jɑ́lɑ́ le ejwě Nzyɛ̌m kûm yɨ́, yé ó njɨ̌ Yerʉ́zɑlɛm.»
43004021	Yésʉs, nye e né ó: «Búʼlɑ́ɑ́ mê. Jɔʼ múo lɨ́ enze: ɨ́ jɔʼ yɑɑ́, bɨ̌n bé ɑ́kɑ̌ jwě Nzyɛ̌m Sɔ́ŋ kûm ɨ́ Yerʉ́zɑlɛm, nkʉ̂ ntémé lɨ́ ecǿʼ lɨ̂.
43004022	Bɨ̌n bʉr ó Sɑmɑrî, bɨ̌n bé ɑgʉ́ɑ̌ sɑ́ bɨ́n dí ejwe kûm nyɨ́n yɨ́. Bɨ̌h oYúden ó dí egʉ́ɑ̌ sɑ́ bɨ́h dí ejwe kûm yɨ́, ebě, lɔ́ɔ́ cwiʼ, wé duho ó lɨ́ oYúden.
43004023	Sɑ̂ gwɑ́r, jɔʼ mû ó lɨ́ enze. Yé ntémé mû ó sí pyɑ̂l. Ɨ́ jɔʼ yɑɑ́ ó óbûʼlɑ ompɑ̂, bé ógúmlǒ Nzyɛ̌m Sɔ́ŋ le sísǐm le otyeetye yɨ́, ebě, Nzyɛ̌m Sɔ́ŋ, nye lɨ́ esɑ́ɑ bʉ̂r o ngɑ́ jwe nyé kûm ɨ́ mbi wɑɑ́ bɑ́.
43004024	Nzyɛ̌m, nye ó Sísǐm. Sɨ́ɑ̌ yɑɑ́ ó dí ó, bʉr o jwé nyé kûm bɑ́, bé ɨ́ jɑlɑ le ejwe nyé nyɑ̌, le Sísǐm, le otyeetye yɨ́.»
43004025	Mʉmɑ́, nye e né ó: «Me lɨ́ egʉ́ɑ ó, Mesî ónze.» (Díe lɑɑ́, lé pɑ́ʼlɔ́ɔ́ ó, “Krîst: Mʉ̌r Nzyɛ̌m ɑ́ lœm múló mé jǿø nyɑ́.”) «Jɔʼ nyé ónze yɨ́, nye ógwɑ́ kʉ́ lɛ̂ʼle gɑ́ mɨnɑ́ sɑ́ yɨ́yɛ̂h.»
43004026	Yésʉs, nye e né ó: «Me ó dí nye, mɛm, mʉr dí elwib e go nyɑ̂.»
43004027	Ompʉ́n mé Yésʉs nzě búlɑ, duhǒ nkɑnɑ. Bê nzě kɑ̂m lɨ́ ebeě Yésʉs lɨ́ elwib e mʉmɑ́ nɨ̌. Abe e mʉr ɑ́ jî yɨ́ɛ e né ó, “Gǒ sɑ́ɑ́ yé e né?” Nkʉ̂ ó, “Go lɨ́ elwib e né ɨ́ yé?”
43004028	Mʉmɑ́ nzě líʼě dɛɑ médíbé yé, bɑ́ʼɑ̌ tô nkɑnɑ, tó jébe bʉ̂r. Nye ó:
43004029	«Ntɑɑ́ nzě bee gɑ́ mʉr. Nyɨ́ lɛ́ɛ mé sɑ́ yɨ́yɛ̂h mé ɑ́ sɑ̂ yɨ́. Nzê nye óbɛ̌m be Mʉ̂r Nzyɛ̌m ɑ́ lœm múló mé jǿø nyɑ́ ɛ́?»
43004030	Bʉr nzě tɨ́lwɑ̌ nkɑnɑ, tóŋɔɔ̌ nko nyé ɑ́ be yɨ́.
43004031	Jɔʼ yɑɑ́, ompʉ́n bé, bé ɑ́ be lɨ́ ejɨʼlɑ e Yésʉs ó, nye pɑ́ɑ dě pêh dœʼ.
43004032	Yésʉs, nye e bé ó: «Mě e dœʼ bɨ́n dí ɑgʉ́ɑ yɨ́.»
43004033	Ompʉ́n, bé ɑ́ be ó, bé mû lɨ́ etô le ejíilɑ ó: «Nzê nyʉ́ʉ́ mʉ̂r bê sí nze nyé e mede ɛ̌?»
43004034	Yésʉs, nye e bé ó: «Mede mɑ̂m, mé ó, me sɑ̂ʼ gǿmɑ́ mʉ̂r ɑ́ ntɨh me nyɑ́, le esîl syɛ́ɛ́ nyé ɑ́ lɛ́ɛ ó, me ntɑ́ɑ nzě séɑ yɨ́.
43004035	Bɨ̌n lɨ́lɛ́ɛ́ ó: “Yɨ́ lîʼ óngɔn onɑ̂. Søø ékpɛm, wé opyɑ̂l.” Nó mɛ̌m lɛ́ɛ́ bɨ́n ó: pɑɑ́ jwɛ̂ʼ gɑ́ bipemé: mede, mé mû ó bɛ̌m kɑ̌ kpɛmɔɔ. Yé jɑɑ́ kɑ̌ lîʼ ó, njɨ mede, mé kpɛ́mɔɔ.
43004036	Kpɛmɑ mede, nye lɨ́ ebi myɛ́nɑ mé. Sɑ́ nyé dí esyɛŋ yɨ́, yé ódǐ njʉ̌m dǐ e njʉ̌m dǐ. Nó ó, mbel mempeʼ, bé e kpɛmɑ mede, bɨ́bɛ̂h, bé soho ó mbi ngwɑ́r e ngwɑ́r.
43004037	Ebě, yê tyeetye lɔ́ɔ́ ó: “Nyɑ̂ʼ, nye lɨ́ ebe; nyʉ́ʉ́, nye lɨ́ ekpɛm méde me tɨ̂.”
43004038	Me ɑ́ lómo bɨ̌n ó, bɨ̌n séɑɑ ɨ́ pemé, lɨ́ ekpɛm méde ɨ́ pemé bɨ́n ɑ́ be ɑbe mempeʼ tɨ̂ʼ yɨ́. Bʉ́ʉ́ bʉ̂r bɨ́ɛ ó b'ɑ́ bɨbe. Bɨ̌n bɨɛ kɑ̌ nzě dirɑ̌ nyɔm e syɛ́ɛ́ yɔ́ɔ́.»
43004039	Bʉr ó Sɑmɑrî bé ɑ́ be ɨ́ nkɑnɑ yɑɑ́ bɑ́, bé ɑ́ si jyɛ̂ʼwo e Yésʉs ɨ́ buo buo, ebě, mʉmɑ́ nɨ̌ ɑ́ be ɨ́ boʼlo ó: “Nye bé ó sí lɛ́ɛ mé sɑ́ yɨ́yɛ̂h mé ɑ́ sɑ̂ yɨ́.”
43004040	Jɔʼ bé ɑ́ nze nkǒ Yésʉs ɑ́ be yɨ́, bê nzě jɨʼlɑ e né ó, bé le onɔ́ɔ́ díʼeě Sukɑ̂r. Yésʉs ntɔ̂ʼ jɑ̂ tɨ̂ʼ melú mébɑ́.
43004041	Bʉ́ʉ́ bʉ̂r ɨ́ buo buo ntɔ̂ʼ jyɛ̂ʼwo e né ɨ́ lɔ̌b sɑ́ nyé mʉr tɨ̂ʼ ɑ́ lɨlɛ́ɛ bé yɨ́.
43004042	Bʉr bɑɑ́, bê nzě lɛ́ɛ mʉ́mɑ́ nɨ̌ ó: «Ɨ́ bɑ́ɑ́nɑ̂, bɨ̌h bé ɑkɑ̌ jyɛ̂ʼwo e né njɨ ɨ́ lɔ̌b lɔ́ɔ́ gô lɛ́ɛ́ bɨ́h wɨ́, ebě, bɨ̌h bʉr o tɨ̂, bɨ̌h bɨ́ jóʼǒ lwǐb yé le ekʉ́ gʉ́ɑ ntémé ó, ɨ́ sí yɨ̂ʼ yɨ́yɛ̂h, nye ó dí bɑ́nɑ̌ be Cîʼ-bʉr.»
43004043	Jɔ̌ʼ Yésʉs ɑ́ bě sí jɑ̂ nɑ́ɑ̌ melú mébɑ́ yɨ́, nye nzě mɔɑ, tô sí Gɑlilê,
43004044	ebě, Yésʉs nye mʉr tɨ̂ʼ ɑ́ bě sí boʼlo ó: “Ngwíhɑ milɔ̌b mé Nzyɛ̌m, nyé ɑbe lɨ́ ejweŋɔɔ̌ júu ɨ́ sí yé.”
43004045	Sɑ̂ gwɑ́r, ɨ́ jɔʼ nyé ɑ́ pyɑ̂l gʉ̂ʼ yɨ́, bʉr ó Gɑlilê, bé ɑ́ be ɨ́ nʉɑ nyé mbɨ̂mbɨɑ́, ebě, bé ɑ́ be ɨ́ beě sɑ́ yɨ́yɛ̂h nyé ɑ́ sɑ̂ Yerʉ́zɑlɛm ɨ́ jɔʼ bé ɑ́ tô tɨ̂ʼ ɨ́ nzɔɔ yɨ́.
43004046	Píe tɨ̂, Yésʉs nzě tô Kɑnɑ̂, nkɑnɑ̌ Gɑlilê, nko nyé ɑ́ liŋ medíbé menyoʼ yɨ́. Njǿʼ syɛ̂l mesɑ̂ mé Erôd ɑ́ be ó tɨ̂. Mwɑ̂n wé lɨ́ ebíle. Nye ɑ́ be ó ɨ́ Kɑpernɑ́ʉm.
43004047	Jɔʼ nyé ɑ́ jóʼo ó, Yésʉs, nyɨ́ duhǒ sí Yʉ́dɑ, nye mû ó sí Gɑlilê yɨ́, nye ntɔ̂ʼ tô nko Yésʉs ɑ́ be yɨ́. Nye ɑ́ tô ó, tó jɨʼlɑ e Yésʉs, ó bé e né, bé tôʼ Kɑpernɑ́ʉm, ó Yésʉs cíʼɨɨ nye mwɑ̂n ɑ́ be, nye mû kúno ejwe nyɑ́.
43004048	Yésʉs, nye e né ó: «Bɨ̌n bé óbɨbe ɨ́ jɔʼ yɨ́yɛ̂h ó, ɑlɨ̌ jyɛ̂ʼwo e mé ɨ́ jɔʼ bɨ́n jínɑ ɑpɑ̌ bee lʉ́ʉ́ ésimɑ́, nkʉ̂ byúú bísɑ́ bí ékɑ̂m yɨ́.»
43004049	Syɛ̂l mesɑ̂ wɑɑ́, nye e né ó: «Dɑ̂ ɛ̌, ntɑ́ʼ. Mɨnɑ́ tôʼ mbɛ̌r wɑ̂m jɔʼ mwɑ̂n wɑ̌m jínɑ ɑpɑ̌ jwe yɨ́.»
43004050	Yésʉs, nye e né ó: «Tóʼ mbɛ̌r gô. Mwɑ̂n gǒ óciʼe.» Mʉ̌r nɨ̌ nzě bûʼlɑ̌ lɔ́ɔ́ Yésʉs ɑ́ lɛ́ɛ nye wɨ́, nzě búlɑ, tô kwɑ́r nyé.
43004051	Nye mû téme nzɨ̌ nɛ́ɛ: nzě bɔmɑ le osyɛ̂l o mésɑ́ bé. Bé ɑ́ be ó lɨ́ edû nyê. Bé e né ó: «Mwɑ̂n gǒ, nyɨ́ ciʼe!»
43004052	Nye ó: «Nye ɑ́ ciʼe dɨ́n?» Bé e né ó: «Nye ɑ́ ciʼe ó kʉ̌ʼ, lɨ́ ewɑlɑ egwɑ́r, ɨ́ jɔʼ éjwóo, lé ɑ́ síe yɨ́.»
43004053	Jɔʼ yɑɑ́ ó nyé ɑ́ kɑ nze toŋlo ó, yé ɑ́ be ó, ɨ́ jɔ̌ʼ Yésʉs ɑ́ lɛ́ɛ e né ó: “Mwɑ̂n gǒ óciʼe” yɨ́. Bé e mbɛ̌r bʉ̂r wé wɨ́wɛ̂h nzě jyɛ̂ʼwɔɔ e Yésʉs.
43004054	Lɨ́hɑɑ́, lé ɑ́ be ó esimɑ́ émbɑ́ Yésʉs ɑ́ sɑ̂ píe jɔʼ nyé ɑ́ duhǒ sí Yʉ́dɑ, tó dǐ sí Gɑlilê yɨ́.
43005001	Píe tɨ̂, nyʉ́ʉ́ nzɔ́ɔ oYúden nzě pyɑ̂l. Yésʉs nzě tô Yerʉ́zɑlɛm.
43005002	Ɨ́ nkɑnɑ yɑɑ́, yé e béh éjøɑ kúnókúno le Ebé é Bwɑ́ ó Bínteme. Béh yɑɑ́, yé jébɔ́ɔ́ ɨ́ lwǐb ébrœ̂ ó, “Betzédɑ”. Mempɑ́h, mé ɑ́ be ó tɨ̂, metɛ̂n, ɨ́ nkpɑ̂h béh yɑɑ́.
43005003	Ɨ́ mempɑ́h mɑɑ́ ó mímbêl ɨ́ buo buo, myé ɑ́ jɨjɑ̂ yɨ́, tɑ́ɑre e bʉr o b'ɑ́ bíle bɑ́, le bɑɑ́ntím, le bʉr o dí etɨ́ɑ bɑ́, le bʉr o b'ɑ́ be e bicíl bí nyʉ̂l ɨ́ swɑ̂m swɑ̂m bɑ́.
43005005	Nyʉ́ʉ́ mʉ̂r ɑ́ be ó tɨ̂, nyé osí bíle tɑ̂ŋ mimbû mekɑ́m mélɛ̂l e mwom.
43005006	Jɔ̌ʼ Yésʉs ɑ́ bee nye njɑ́ʼ sí, gʉ́ɑ ntémé ó, nyɨ́ boó bíle ékpɑɑ lɑɑ́ yɨ́, nó ó nyé ɑ́ lɛ́ɛ e mʉ̌r nɨ̌ ó: «Nzê go lɨ́ egø̂m éciʼe ɛ̌?»
43005007	Mbêl wɑɑ́, wé e né ó: «Dɑ̂ ɛ̌, mé ɑbe e mʉr tó dubo mé ɨ́ béh ɨ́ jɔʼ médíbé dí epɨ̂ʼlɑ yɨ́. Jɔʼ yɨ́yɛ̂h mé mû lɨ́ esɑ́ɑ ó, me tô dubɑ yɨ́, nyʉ́ʉ́ mʉ̂r dí ɨ́ kpɑ̂hwɑ, lɑɑ mé nyɑ́, nye lɨ́ etó dubɑ lɨ́ esôʼ.»
43005008	Yésʉs, nye e né ó: «Gbɔlwɑɑ sí. Go ɑ nkɛ́ɛ́ myɛɛlɑ gô. Bʉŋlɑ́ɑ.»
43005009	Tyé e tyé yɑɑ́, mʉ̌r nɨ̌ nzě ciʼe, nzě nkɛ́ɛ̌ kɑlɑ yé, ntɔ̂ʼ tɑ́ɑre écye. Ɨ́ mpʉ yé ɑ́ syɛ́ɛ ɨ́ móhó sɑ́bɑt yɨ́,
43005010	oYúden ntɔ̂ʼ lɛ́ɛ e mʉr ɑ́ ciʼɔɔ nyɑ́ ó: «Mûh, yé ó móhó sɑ́bɑt. Nó ó metié gɑ́ mɨ́nɑ́, mé ɑkɑm ó, go nkɛ́yɨɨ kɑlɑ yô.»
43005011	Nye ó: «Mʉr ciʼ mé nyɑ́, nye ô lɛ́ɛ́ mé ó: “Nkɛ́yɨ́ɨ́ kɑlɑ yô. Bʉŋlɑ́ɑ.”»
43005012	Bé e né ó: «Nzê lɛ́ɛ́ gó ó: “Nkɛ́yɨ́ɨ́ kɑlɑ yô. Bʉŋlɑ́ɑ”?»
43005013	Sɑ̂ gwɑ́r, mʉr ɑ́ ciʼɔɔ nyɑ́, ɑ́ bé ɑgʉ́ɑ díé é mʉ̂r ɑ́ ciʼ nye nyɑ́, ebě, Yésʉs ɑ́ si lɑɑ, ntɔ̂ʼ nî lɨ́ entumo e bʉ̂r o b'ɑ́ bě gúmo yɑɑ́ bɑ́.
43005014	Píe tɨ̂, Yésʉs nzě tó bɔmɑ e mʉr wɑɑ́ ɨ́ mpɑ́h Nzyɛ̌m. Nye e né ó: «Mě lɛ́ɛ́ gó, ɨ́ jɔʼ yɨ̂, go mû ó sí ciʼe. Akɑ̌ bɑ́ʼɑ̌ sɑ̂ syóm. Sɑ́ dí ɨ́ buú bébe yɨ́, yé ɑ́mû jɑɑ́ pyɑ̂l gô.»
43005015	Mʉ̌r nɨ̌ nzě lɑɑ, tó lɛ́ɛ óYúden ó, nkúnɑ́ mʉr ɑ́ ciʼ nye nyɑ́, ɑ́ be ó Yésʉs.
43005016	Nó óYúden bé ɑ́ to le etíblě syɛ́ɛ́ mé Yésʉs yɨ́, ebě, nye ɑ́ si sɑ̂ mbǐ syɛ́ɛlɑ wɑɑ́ ɨ́ móhó sɑ́bɑt.
43005017	Nó ó Yésʉs ɑ́ nze lɛ́ɛ e bé ó: «Sɔ́ŋ wɑ̌m séɑ́ ó bijɔʼ bíbyɛ̂h, nzě kumo ɨ́ bɑ́ɑ́nɑ̂. Mɛm ntémé, me lɨ́ eséɑ.»
43005018	Ɨ́ lɔ́ɔ́ wé wɑɑ́ ó óYúden bé ɑ́ to dóló le esɑ́ɑ ó, bé jʉ́ ó nye yɨ́. Bé ɑ́ bé ɑsɑ́ɑ éjʉ̂ nyé njɨ ɨ́ lɔ̌b mémpéné mé móhó sɑ́bɑt nyé ɑ́ ntɑɑ mɑ́. Bé ɑ́ sɑ́ɑ ejʉ̂ nye ntémé ó, ebě, nye ɑ́ lɛ́ɛ ó, Nzyɛ̌m, nye ó sɔ́ŋ wé, ɑ́ntɑ nye. Bʉr bɑɑ́, bé ɑ́ bee ó, nye ɑ́ be lɨ́ epɨrɑ e Nzyɛ̌m.
43005019	Yésʉs nzě bɑ́ʼɑ̌ nʉɑ̌ lwǐb. Nye ó: «Mě lɛ́ɛ́ bɨ́n lɨ́ otyeetye ó, Mwɑ̂n mé Nzyɛ̌m, nyé ɑbe lɨ́ esɑ̂ yʉ́ʉ́ sɔ̂ʼ e nkul nyé nye mʉr tɨ̂. Nyě jɑɑ́ sɑ̂ ó, njɨ syɛ́ɛlɑ nyé dí ebee Sɔ́ŋ wé lɨ́ esɑ̂ yɨ́, ebě, syɛ́ɛlɑ yɨ́yɛ̂h Sɔ́ŋ dí esɑ̂ yɨ́, yé ntémé ó Mwɑ̂n wé dí esɑ̂ yɨ́.
43005020	Ebě, Sɔ́ŋ, nye lɨ́ ekpɛl Mwɑ̂n wé. Nye lɨ́ elɛ̂ʼle nyé sɑ́ nyé mʉr tɨ̂ʼ dí esɑ̂ yɨ́. Nye ólɛ̂ʼle nyé bisyɛ́ɛlɑ nyé ókɑ̌ tô le esɨ̂sɑ bí. Byé ólɑɑ byɑɑ́ bî, bɨ̌n nkʉ̂ buú kɑ̂m.
43005021	Ebě, jøʼ gwɑ́r mpʉ Sɔ́ŋ dí epɛh ójwe, bɑ́ʼɑ̌ jwe bé cwiʼ yɨ́, nó ntémé ó Mwɑ̂n ójwe bɑɑ́ nyé kpɛ̂l bɑ́ cwiʼ.
43005022	Sɔ́ŋ, nyé ɑbe lɨ́ ecíʼe bʉ̂r milɔ̌b. Nye ɑ́ be ɨ́ boó jwe Mwɑ̂n wé nkul nyɨnyɛ̂h ó, nye cíʼɑɑ milɔ̌b mímyɛ̂h,
43005023	ó bʉr bɨ́bɛ̂h, bé jwêʼ Mwɑ̂n júu jøʼ gwɑ́r e gwɑ́r e mpʉ bé dí ejwe Sɔ́ŋ yɑ̌ yɨ́. Mʉr dí ɑjwe Mwɑ̂n júu nyɑ́, nyé ɑjwe ntémé Sɔ́ŋ, mʉr ɑ́ pɑ ntɨh nye nyɑ́ júu.
43005024	«Mě lɛ́ɛ́ bɨ́n lɨ́ otyeetye ó, mʉr ngɑ́ jôʼlǒ lwǐb yɑ̂m le ejyɛ̂ʼwo e mʉr ɑ́ ntɨh me nyɑ́, nyɨ́ bǐ cwǐʼ njʉ̌m dǐ. Nye ɑ́kɑ̌ cíʼɔɔ mílɔ̌b. Nyɨ́ boó duho lɨ́ eswie, ntɑɑ ɨ́ cwǐʼ njʉ̌m dǐ.
43005025	Mě lɛ́ɛ́ bɨ́n lɨ́ otyeetye ó, jɔʼ, yé lɨ́ enze. Yé ntémé, yɨ́ pyɑ̂l: jɔʼ ójwe, bé ójóʼo cwíí Mwɑ̂n mé Nzyɛ̌m yɨ́. Bɑɑ́ bé ójóʼo nyé bɑ́, bé óciʼe.
43005026	Ebě, jøʼ gwɑ́r mpʉ̌ Nzyɛ̌m Sɔ́ŋ dí e cwǐʼ njʉ̌m dǐ ɨ́ nye mʉr tɨ̂ʼ yɨ́, nó ntémé ó nyé ɑ́ sɑ̂ ó, Mwɑ̂n díʼee e cwiʼ yɑɑ́.
43005027	Nye ntémé ɑ́ si jwe Mwɑ̂n nkul ecíʼe mílɔ̌b, ebě, nye ó dí Mwɑ̂n mé Mʉr.
43005028	Mʉr ɑkɑ̂m gɑ̂. Jɔʼ yé múo nzě pyɑ̂l, jɔʼ ójwe bɨ́bɛ̂h dí ɨ́ mesoo bɑ́, bé ójóʼo cwíí Mwɑ̂n mé Mʉr yɨ́.
43005029	Bé opɑh ɨ́ mesoo. Bɑɑ́ bé ɑ́ sɑ̂ embɨɑ bɑ́, bé ópɑh, bǐ cwǐʼ njʉ̌m dǐ. Bɑɑ́ bé ɑ́ sɑ̂ ebébe bɑ́, bɨ́ɛ ntémé ópɑh; bé ocíʼɔɔ mílɔ̌b.»
43005030	«Mé ɑbe e nkul esɑ̂ yʉ́ʉ́ sɔ̂ʼ e mɛm mʉr tɨ̂. Mě cíʼé mílɔ̌b ó, njɨ̌ mpʉ̌ Nzyɛ̌m dí elɛ́ɛ mé yɨ́. Ecíʼ é mílɔ̌b lɑ̂m, lé ó tîtyěl, ebě, mé ɑbe lɨ́ esɑ̂ mpʉ mé dí egø̂m yɨ́, njɨ̌ mpʉ mʉ̂r ɑ́ ntɨh me nyɑ́ dí egø̂m yɨ́.
43005031	Yé bé mě boʼlo ó lɔ̌b wɑ̂m mɛm mʉr tɨ̂ʼ nó, lɛ́ɛ́, mboʼlɑ́ wɑɑ́, wé ɑbe le otyeetye.
43005032	Sɑ̂ gwɑ́r, yé e nyʉ́ʉ́ mʉ̂r dí eboʼlǒ lɔ̌b wɑ̂m nyɑ́. Mɛm, me lɨ́ egʉ́ɑ ó, mboʼlɑ́ nyé dí eboʼlo, dumo e me wɨ́, wé ó tyeetye.
43005033	Bɨ̌n bʉr o tɨ̂ʼ, bé ɑ́ si lómo bʉr e mempɑ́ŋlɑ kwɑ́ mé Jeɑn. Nye ntémé ɑ́ si boʼlo lɨ́ otyeetye.
43005034	Ɨ́ wɑ̂m pɑ̂ʼ, mé ɑgø̂m ó, mʉr bôʼlɑɑ mekɑ̌n mɑ̂m. Mě bɑ́ʼɑ́ lɛ́ɛ bɨ́n mekɑ̌n mɑ̂ʼ ó, ebě, me lɨ́ egø̂m ó, bɨ̌n cíʼɑɑ.
43005035	Jeɑn ɑ́ be ó mpʉ̌ twimɑ́ élɑ́mɑ dí ekʉn nzɨ́ lɨ́; bɨ̌n nzě kpɛl ó, bɨ̌n sóhɑɑ tɑ̂ŋ mɑ̂ jɔʼ ɨ́ njʉl élɑ́mɑ wɑɑ́.
43005036	Sɑ̂ gwɑ́r, mɛm, mě e mboʼlɑ́, lɑɑ́ mboʼlɑ́ mé Jeɑn, ebě, bisyɛ́ɛlɑ̌ Nzyɛ̌m Sɔ́ŋ ɑ́ jwe me ó, me sɑ̂ʼ bí, byé ó mé dí esɑ̂. Byé boʼlo ó, Nzyɛ̌m Sɔ́ŋ ó b'ɑ́ ntɨh me.
43005037	Ntémé, Nzyɛ̌m Sɔ́ŋ, mʉr ɑ́ ntɨh me nyɑ́, nye mʉr tɨ̂ʼ ɑ́ be ó sí boʼlo ɨ́ lɔ̌b wɑ̂m. Bɨ̌n bé ɑpɑ̌ jóʼo cwíí nyé. Bɨ̌n ntémé ɑpɑ̌ bee mpóm nyé.
43005038	Mekɑ̌n me Sɔ́ŋ wɑ̌m, mé ɑséɑ bɨ́n ɨ́ miléme, ebě, bɨ̌n bé ɑjyɛ̂ʼwo e mʉr nyé ɑ́ ntɨh bɨ̌n nyɑ́.
43005039	Bɨ̌n bé lɨ́ etoʼo Kɑ́lɑr Nzyɛ̌m, lɨ́ ejøʼ ó, bɨ̌n bé óbǐ cwǐʼ njʉ̌m dǐ tɨ̂. Tó kœb ó, Kɑ́lɑr Nzyɛ̌m wɑɑ́, nye ó dí eboʼlo bɨ́n lɔ̌b wɑ̂m.
43005040	Sɑ̂ gwɑ́r, bɨ̌n bé ɑkpɛl énze kwɑ́ nyɑ̌m, lɨ́ enzě bǐ cwiʼ.
43005041	«Mé ɑbe lɨ́ esɑ́ɑ kûm dí eduho e bʉr nyɨ́.
43005042	Sɑ̂ gwɑ́r, me lɨ́ egʉ́ɑ bɨ́n: me lɨ́ egʉ́ɑ ó, bɨ̌n bé ɑkpɛ̌l Nzyɛ̌m.
43005043	Mɛm ɑ́ nze ó ɨ́ díé mé Sɔ́ŋ wɑ̌m, bɨ̌n l'ɑkpɛl énʉɑ mê. Sɑ̂ gwɑ́r, nyʉ́ʉ́ mʉ̂r kɑ́ nze ɨ́ lé díe nye mʉr tɨ̂ʼ nɛ́ɛ: bɨ̌n bé ónʉɑ nyê.
43005044	Bɨ̌n jɑɑ́ kpɨkpɛl ébi kûm ó, njɨ pɑ́ʼ nyɨ́n. Bɨ̌n bé ɑkpɛl ébi kûm dí eduho kwɑ́ mé wɑɑ́ dí Nzyɛ̌m nye omér nyɑ́. Yé bé nó wɑ́, ɑ́ bɨ̌n bé ójyɛ̂ʼwo e Nzyɛ̌m nyɑ́?
43005045	Sɑ̂ gwɑ́r, ɑjøʼ gɑ́ ó, me ópur bɨ́n ɨ́ míh mé Dɑ̂. Moïse, mʉr bɨ́n ɑ́ pɑ jyɛ̂ʼwo e né nyɑ́ ó ngɑ́ pur bɨ́n.
43005046	Yé bé tyeetye ó, bɨ̌n bé ɑ́ si bûʼlɑ lɔ́ɔ́ mé Moïse nó, lɛ́ɛ́, bɨ̌n bɨ́ jyɛ̂ʼwo e me, ebě, nye ɑ́ titile ó, lɔ̌b wɑ̂m.
43005047	Bɨ́n óbe, ɑbûʼlɑ̌ sɑ́ nyé ɑ́ tile yɨ́ nó, ɑ́ bɨ̌n bé ógwɑ́ bûʼlɑ̌ lɔ́ɔ́ wɑ̂m nyɑ́?»
43006001	Jɔʼ bé ɑ́ duho nɑ́ɑ̌ yɨ́, Yésʉs nzě ntɑɑ mɑ́ŋ mé Gɑlilê, tô lɨ́ ebʉ̂m e kɔ́m nkɛ́ɛ́. (Bé ɑ́ jɨjébe mɑ̂ŋ mɑɑ́ ó, “Mɑ̂ŋ mé Tiberiɑ̂s”.)
43006002	Bʉr ɨ́ buo buo, bé ɑ́ be ó lɨ́ edû nyê, ebě, bé ɑ́ be ó lɨ́ ebee nyé lɨ́ eciʼ mímbêl ɨ́ nzɨ̌ mesimɑ́.
43006003	Yésʉs nzě tó bére lɨ́ ecø̂ʼ, bé le ompʉ́n bé, bê nzě di sí.
43006004	Pɑ́skɑ, nzɔɔ oYúden, ɑ́ be ó, nye mû kúno ebwɑlɔɔ.
43006005	Yésʉs kɑ́ jwɛ̂ʼ nɛ́ɛ: nyě bee ó, sɔ́mɑ́ bʉ̂r lɨ́ enze kwɑ́ nyé. Nó nyé ɑ́ nze jî e Philippe ó: «Mɨnɑ́ bé óbwɑ̂m gɑ́ mede mé éjwe bʉ̂r bɑ̂ʼ bɨ́bɛ̂h wó?»
43006006	(Nye ɑ́ jî nó ó, lɨ́ ebóblǒ Philippe, ebě, nye ɑ́ be ɨ́ boó gʉ́ɑ̌ sɑ́ nyé ngɑ́ sɑ̂ yɨ́.)
43006007	Philippe, nye e né ó: «Mɨnɑ́ dɑmɑ́ jɛ́nɑ gɑ́ minzɑŋ mí mɔnɨ́ minter mimbɑ́, mɨnɑ́ bé ɑ́ bé ɑgwɑ́ be e nkul ebwɑ̂m gɑ́ mede, bím dí ó, mʉr nyɨnyɛ̂h bíʼee pêh dœʼ yɨ́.»
43006008	Nyʉ́ʉ́ mpʉ́n wé, díe André, mɨ́ɔɔ́ mé Simon Pierre, nye e né ó:
43006009	«Nyʉ́ʉ́ mɑ̂ ntwǒm, nye ó wɑ̂. Nyě e biblér bí orge bitɛ̂n le osú óbɑ́. Bím bʉ̂r bɑ̂, bé ódirɑ wɑ́ɑ̌ nyɔm ɨ́ bím méde yɑɑ́?»
43006010	Yésʉs, nye e bé ó: «Dilɨɨ gɑ́ bʉr bɨ́bɛ̂h sí!» (Dɑ́ɑ́, lé ɑ́ be ɨ́ buo ɨ́ gúmo yɑɑ́.) Bɨ́bɛ̂h nzě di sí. Ɨ́ bʉr bɑɑ́, bʉrʉ̂m, bé ɑ́ be ó, bɛ̌m pyɑ̂l ótɔ́ɔ́sin otɛ̂n.
43006011	Yésʉs nzě nʉɑ bíblêr byɑɑ́, nzě jwě Nzyɛ̌m nzyǒo. Jɔʼ nyé ɑ́ bě sí jwě Nzyɛ̌m nzyǒo yɨ́, nye nzě kɑb bʉ̂r bɨ́bɛ̂h bé ɑ́ be tɨ̂ʼ mindîndǐl bɑ́. Nye nzě jwe bé ntémé osû, mʉr nyɨnyɛ̂h lɨ́ enʉɑ̌ bím yɨ́yɛ̂h nyé ɑ́ kpɛl yɨ́.
43006012	Jɔʼ bɨ́bɛ̂h, bé ɑ́ bě sí de, jíle yɨ́, Yésʉs, nye le ompʉ́n bé ó: «Syɛŋɨɨ gɑ́ bipéh méde mû sí buʼo bí, mbi dí ó, sɔ̂ʼ, yé ɑyɨ́ jwě ntuʼ yɨ́!»
43006013	Bê nzě syɛŋ bípéh bí blêr byé ɑ́ buʼo ɨ́ biblér bí orge bitɛ̂n bí. Bíbyɛ̂h nzě lóŋlo mékwɑ́m kɑ́m e mebɑ́.
43006014	Bʉr o b'ɑ́ bee esimɑ́ Yésʉs ɑ́ sɑ̂ lɨ́ bɑ́, bê nzě lɛ́ɛ ó: «Mʉr nyɑ̂, nye kʉ́ bě tyeetye ó ngwíhɑ milɔ̌b ɑ́ jɑlɑ le enze ɨ́ sí yɨ̂ʼ nyɑ́.»
43006015	Yésʉs ntɔ̂ʼ gʉ́ɑ ó, bé ɑ́ be ó lɨ́ egø̂m énzě mɛ̂r nyê, lɨ́ etó tyélɔɔ nyé njǿø wɔ́ɔ́. Nye nzě bɑ́ʼɑ̌ dulo nyʉ̂l nyé, tó di lɨ́ ecø̂ʼ nye omér.
43006016	Jɔʼ bíí kʉ̌ʼ, yé ɑ́ pyɑ̂l yɨ́, ompʉ́n bé nzě tô ɨ́ nkpɑ̂h mɑ̂ŋ.
43006017	Bê nzě kɑlwo ɨ́ byɛ̂l. Bé mû lɨ́ entɑɑ mɑ̂ŋ, lɨ́ etóŋɔɔ̌ Kɑpernɑ́ʉm, lɨ́ ebʉ́m é mɑ̂ŋ e kɔ́m nkɛ́ɛ́ nɛ́ɛ: pum nzě jwíne, Yésʉs jínɑ ɑpɑ̌ kœb bê.
43006018	Bé kɑ́ bee nɛ́ɛ: obóʼó ó mɑ̂ŋ, wé mû ó lɨ́ ebére, ebě, nkúo ɑ́ be ó lɨ́ ekʉ́ kwoolo e nkul.
43006019	Bé ɑ́ be ó, bé osí dúʼo, bɛ̌m be ókílomérɑ otɛ̂n, nkʉ̂ ósɑmɑn. Bé kɑ́ bee nɛ́ɛ: Yésʉs mû lɨ́ ekúnwo e byɛ̂l, nyɨɛ lɨ́ ecye ɨ́ medíbé kʉ́. Bê kʉ́ nzě jóʼo bʉ́ɑ́.
43006020	Nye ó: «Ayɨ́ jóʼo gɑ́ bʉ́ɑ́. Yé ó me!»
43006021	Bé mû lɨ́ edǐ kɛl nyé ɨ́ byɛ̂l nɛ́ɛ: bé kɑ̌ tørɑ ó, byɛ̂l, nyɨ́ syelɑ ɨ́ pɨ̌n. Bé ɑ́ be mû ó lɨ́ ebʉ́m bé ɑ́ be lɨ́ etô lɨ́.
43006022	Ɨ́ mɛ́n tɨ̂, entumo e bʉ̂r lé ɑ́ lîʼ lɨ́ ebʉ́m é mɑ̂ŋ e kɔ́m nkɛ́ɛ́ lɨ́, lê nzě bee ó, yé ɑ́ jɑɑ bɨbe ó, njɨ byɛ̂l ngwɑ́r lɨ́ ebʉ̂m, wɑɑ́ ómpʉ́n mé Yésʉs, bé ɑ́ tô tɨ̂ʼ nyɑ́. Bé ɑ́ be lɨ́ egʉ́ɑ ntémé ó, Yésʉs ɑ́ bé ɑkɑlwo ɨ́ byɛ̂l wɑɑ́. Ompʉ́n bé, bé ɑ́ kɑlwo tɨ̂ʼ ó, bé omér.
43006023	Mʉ́ʉ́ mɛ̂l ntɔ̂ʼ pyɑ̂l, duhǒ Tiberiɑ̂s. Mɨ́ nzě pyɑ̂l kúnókúno e gúmó bé ɑ́ de blêr píe jɔʼ Tî Yésʉs ɑ́ jwe Nzyɛ̌m nzyǒo yɨ́.
43006024	Jɔʼ éntumo e bʉ̂r, lé ɑ́ bee ó, tɑ́ɑre e Yésʉs, kumo le ompʉ́n bɨ́bɛ̂h, bé ɑkɑ̌ be tɨ̂ʼ yɨ́, bê nzě kɑlwo ɨ́ mɛ̂l mɑɑ́, nzě tóŋɔɔ ɨ́ Kɑpernɑ́ʉm, tô le esɑ́ŋɔɔ nyé gʉ̂.
43006025	Bê nzě tó kœ̌b Yésʉs lɨ́ ebʉ́m é mɑ̂ŋ lé ɑ́ be kɔ́m nkɛ́ɛ́ lɨ́. Bé e né ó: «Lɛ̂ʼlɑ, go kɑ nzé kɑ̂ʼ ɨ́ yɑ́ɑ̌ jɔʼ?»
43006026	Nye nzě yɑlɑ e bé ó: «Mě lɛ́ɛ́ bɨ́n lɨ́ otyeetye ó, bɨ̌n sɑ́ɑ́ mé ó, ebě, bɨ̌n bé ɑ́ si de blêr, jíle. Bɨ̌n bé ɑsɑ́ɑ mé ɨ́ lɔ̌b mésimɑ́ bɨ́n ɑ́ bee mɑ́.
43006027	Ayɨ́ séɑ gɑ́ lɨ́ esú é méde me dí e nkul ekɑʼ mɑ́, njɨ lɨ́ esú é mɑɑ́ me dí edi, tó pyɑ̂l ɨ́ cwǐʼ njʉ̌m dǐ mɑ́. Mé ó dí mɑɑ́ Mwɑ̂n mé Mʉr ójwe bɨ́n mɑ́, ebě, nye ó wɑɑ́ Nzyɛ̌m Sɔ́ŋ ɑ́ gbɑ̂ jøʼ yé nyɑ́.»
43006028	Bê nzě jî e né ó: «Bɨ̌h sɑ̂ʼ nyɑ́, ó bɨ̌h lóŋlɑɑ bisyɛ́ɛlɑ̌ Nzyɛ̌m dí ejî bí?»
43006029	Yésʉs, nye e bé ó: «Syɛ́ɛlɑ̌ Nzyɛ̌m dí ejî bɨ́n yɨ́, yé ó, bɨ̌n jyɛ̂ʼwɑɑ e mʉr nyé ɑ́ ntɨh bɨ̌n nyɑ́.»
43006030	Bé e né ó: «Lɑ́ɑ ésimɑ́ gó dí ɨ́ pɑ̌ lɛ̂ʼle bɨ́h, ó bɨ̌h béyɨɨ, bɨ̌h nkʉ̂ jyɛ̂ʼwo e go? Yé gó dí ɨ́ pɑ̌ sɑ̂ yɨ́?
43006031	Bimpɑ́m gɑ́ bínɑ́, byé ɑ́ si de mɑ̂n ɨ́ lʉɑ́. Yê cɛmɑ́ ɨ́ Kɑ́lɑr Nzyɛ̌m ó: “Nye ɑ́ si jwe bé mede: blêr, yé ɑ́ duho ɨ́ jʉ́ó kʉ́ yɨ́.”»
43006032	Yésʉs, nye e bé ó: «Mě lɛ́ɛ́ bɨ́n lɨ́ otyeetye ó, ntʉ̌ Moïse ɑ́ jwe bɨ̌n mede mempɑ̂ mé ɑ́ duho ɨ́ jʉ́ó kʉ́ mɑ́. Sɔ́ŋ wɑ̌m ó dí entɨh méde mempɑ̂ me dí eduho ɨ́ jʉ́ó kʉ́ mɑ́.
43006033	Ebě, medě Nzyɛ̌m dí ejwe mɑ́, mé ó mʉr ɑ́ duho ɨ́ jʉ́ó kʉ́ nyɑ́. Nye ó mʉr dí ejwe bʉ̂r cwiʼ nyɑ́.»
43006034	Bé e né ó: «Yé bé nó wɑ́, Dɑ̂ ɛ̌, jwíjwéʼ bɨ́h mede mɑɑ́ melú mɨ́mɛ̂h.»
43006035	Yésʉs, nye e bé ó: «Me ó dí mede dí eciʼ bʉ̂r mɑ́. Mʉr nyɨnyɛ̂h dí enze kwɑ́ nyɑ̌m nyɑ́, nyé ɑbe e nkul ekɑ̌ jóʼo nzɑ̂. Mʉr nyɨnyɛ̂h dí ejyɛ̂ʼwo e me nyɑ́, nyé ɑbe e nkul ekɑ̌ jóʼǒ jwéh médíbé.
43006036	Me ɑ́ si lɛ́ɛ bɨ̌n ó, bɨ̌n bɨ́ bee mê, ɑjyɛ̂ʼwo yɨ́ɛ e me.
43006037	Mʉr nyɨnyɛ̂h Nzyɛ̌m Sɔ́ŋ dí elómlo mé nyɑ́, ónze kwɑ́ nyɑ̌m. Mɛm ntémé ɑ́so wɑɑ́ nyɨnyɛ̂h dí enze kwɑ́ nyɑ̌m nyɑ́.
43006038	Ebě, me ɑ́ bé ɑduho ɨ́ jʉ́ó kʉ́, lɨ́ enzě sɑ̂ gǿmɑ́ yɑ̂m, njɨ gǿmɑ́ mʉ̂r ɑ́ ntɨh me nyɑ́.
43006039	Mʉr ɑ́ ntɨh me nyɑ́, nyě gǿm ó, me ɑyɨ́ dímle mʉ̂r ngwɑ́r ɨ́ sɔ́mɑ́ bʉ̂r o nyé ɑ́ jwe me bɑ́. Nyě gǿm ó, me pɛ́ʼɛɛ bé lɨ́ eswie, pɛh bé ɨ́ móhó ésúʼlɑ́ é kʉ́ e sí.
43006040	Ebě, Sɔ́ŋ wɑ̌m gǿm ó, bʉr bɨ́bɛ̂h ngɑ́ bee Mwɑ̂n wé, jyɛ̂ʼwo e né bɑ́, bé níʼee ɨ́ cwǐʼ njʉ̌m dǐ. Mɛm, me ópɛh bé ɨ́ móhó ésúʼlɑ́ é sí yɨ̂.»
43006041	OYúden nzě tɑ́ɑre élwib ɨ́ bébe bébe dumo e Yésʉs, ebě, nye ɑ́ lɛ́ɛ ó: “Me ó dí mede, mɑɑ́ mé ɑ́ duho ɨ́ jʉ́ó kʉ́ mɑ́.”
43006042	Bé ntɔ̂ʼ jíilɑ ó: «Yé ntʉ́ʼ Yésʉs, mwɑ̂n mé Joseph nyɑ̂ʼ ɛ̌? Mɨnɑ́ bé lɨ́ ekʉ́ gʉ́ɑ gɑ́ sɔ́ŋ wé, bé e nyɔ̌ŋ wé. Wɑ́ɑ̌ mbi nyé dí elɛ́ɛ e mɨnɑ́ gɑ́ bɑ́ɑ́nɑ̂ʼ ó, nye ɑ́ duho ó kʉ́ yɨ́ ɛ́?»
43006043	Yésʉs nzě yɑlɑ e bé ó: «Ayɨ́ nyimlɑ gɑ́ pɑ́ʼ nyɨ́n!
43006044	Sɔ́ŋ wɑ̌m ɑ́ ntɨh me nyɑ́, óbe, ɑdulo mʉ̂r nó, mʉr wɑɑ́, nyé ɑbe e nkul enze kwɑ́ nyɑ̌m. Me ópɛh wɑɑ́ nyé ngɑ́ dulo nyɑ́ ɨ́ móhó ésúʼlɑ́ é sí yɨ̂.
43006045	Ogwíhɑ o mílɔ̌b, bé ɑ́ tile ó: “Nzyɛ̌m ó ngɑ́ lɛ̂ʼle bɨ́bɛ̂h.” Me lɨ́ elɛ́ɛ ó, mʉr nyɨnyɛ̂h ójóʼǒ Nzyɛ̌m Sɔ́ŋ, le enʉɑ mílɛ́ʼlɑ́ nyé ójwe mí nyɑ́, ónze kwɑ́ nyɑ̌m.
43006046	Nó ó, yé ɑlɛ̂ʼle ó, nyʉ́ʉ́ mʉ̂r ɑ́ be ɨ́ beě Nzyɛ̌m Sɔ́ŋ. Wɑɑ́ ɑ́ duho kwɑ́ mé Nzyɛ̌m nyɑ́ nyɨɛ, nye omér ó b'ɑ́ bee nye.
43006047	Mě lɛ́ɛ́ bɨ́n lɨ́ otyeetye ó, mʉr dí ejyɛ̂ʼwo e me nyɑ́, nyɨ́ bǐ cwǐʼ njʉ̌m dǐ.
43006048	Mɛm ó dí mede mé cwiʼ.
43006049	Bimpɑ́m bín, bʉr o b'ɑ́ de mɑ̂n ɨ́ lʉɑ́ bɑ́, bíbyɛ̂h, byé ɑ́ si síe lɨ́ ejwe ɨ́ lʉɑ́ wɑɑ́ tʉ́ŋlʉ̌.
43006050	Sɑ̂ gwɑ́r, mede, mɑɑ́ me dí eduho ɨ́ jʉ́ó kʉ́ mɑ́ mɨ́ɛ, mé ó mbi méde me dí: mʉ̂r sí de mé nó, nye ɑ́kóʼó kɑ̌ jwe mɑ́.
43006051	Me ó dí mede me dí eciʼ bʉ̂r, mɑɑ́ mé ɑ́ duho ɨ́ jʉ́ó kʉ́ mɑ́. Mʉ̂r sí de méde mɑɑ́ nɛ́ɛ: nye óciʼě njʉ̌m dǐ e njʉ̌m dǐ. Mede mé ójwe nyé mɑ́, mé ó bipúnó byɑ̂m. Mě jwé bʉ̂r ó sí yɨ̂ʼ byɑ̌ ó, lɨ́ esú ó, bé bíʼee cwiʼ.»
43006052	Jɔʼ óYúden bé ɑ́ jóʼo nó yɨ́, kʉ́ nzě tɑ́ɑrɔɔ épére mékɑ̌n pɑ́ʼ nyɔ́ɔ́. Bé ó: «Mʉr nyɑ̂, nyě e nkul ejwe mɨ́nɑ́ gɑ́ bipúnó byé ó, mɨnɑ́ dêʼ gɑ́ byé nyɑ́?»
43006053	Yésʉs, nye e bé ó: «Mě lɛ́ɛ́ bɨ́n lɨ́ otyeetye ó, mʉ̂r bé ɑde bípúnó bí Mwɑ̂n mé Mʉr le ede mécié mé nó, lɛ́ɛ́, nyɨ́hɑɑ́ mʉ̂r ɑbǐ cwiʼ.
43006054	Mʉr nyɨnyɛ̂h dí ede bípúnó byɑ̂m ndu e mecié mɑ̂m nyɑ́, óbǐ cwǐʼ njʉ̌m dǐ. Me ópɛh nyé lɨ́ eswie, pɛh nyé ɨ́ móhó ésúʼlɑ́ é sí yɨ̂.
43006055	Ebě, bipúnó byɑ̂m, byé ó mede mempɑ̂. Mecié mɑ̂m, mé ó mpɑ̌ŋ sɑ́ ébɛble.
43006056	Mʉr dí ede bípúnó byɑ̂m ndu e mecié mɑ̂m nyɑ́, nyě ciʼe ó, ɨ́ mpúhlɑ́ e me; mɛm ntémé ɨ́ mpúhlɑ́ e né.
43006057	Sɔ́ŋ wɑ̌m, mʉr ɑ́ ntɨh me nyɑ́ ó dí enó é cwiʼ. Mě ciʼe ó ɨ́ nye. Jøʼ gwɑ́r e gwɑ́r yɑɑ́, mʉr óde mé nyɑ́, óciʼe ó ɨ́ me.
43006058	Mede mɑ̂, mé ó mede mé ɑ́ duho ɨ́ jʉ́ó kʉ́ mɑ́. Mé ɑnøølɑ e mɑɑ́ bímpɑ́m bín, byé ɑ́ de, bíbyɛ̂h síe lɨ́ ejwe mɑ́. Mʉr nyɨnyɛ̂h ngɑ́ de méde mɑ̂ʼ nyɑ́, óciʼě njʉ̌m dǐ e njʉ̌m dǐ.»
43006059	Yésʉs ɑ́ jwe metǿǿ ménɨ̌ ó ɨ́ mpɑ́h sulɑ́ ɨ́ Kɑpernɑ́ʉm.
43006060	Jɔʼ bʉ̂r ɨ́ buo buo ɨ́ sɔ́mɑ́ ómpʉ́n bé, bé ɑ́ jóʼo lɔ́ɔ́ Yésʉs ɑ́ lɛ́ɛ wɨ́ yɨ́, bê nzě lɛ́ɛlɑ pɑ́ʼ nyɔ́ɔ́. Bé ó: «Lɛ́ʼlɑ́ wɨ̂, wé ɨ́ buú kɔblɑ. Nzé dí e nkul ejóʼo wê?»
43006061	Yésʉs nzě gʉ́ɑ ó, ompʉ́n bé, bé ɑ́ be ó lɨ́ elwǐb lɔ̌b wɑɑ́ minyimlɑ. Nye ó: «Nzê lɛ́ʼlɑ́ wɑ̂m nɨ̌, wé ó ebɔ̌ʼ e dí ebɨmɑ bɨ́n ɨ́ miléme lɨ́ ɛ́?
43006062	Yé ókɑ̌ sɑ̂ bɨ́n nyɑ́, ɨ́ jɔʼ bɨ́n óbee Mwɑ̂n mé Mʉr lɨ́ ebúlɑ, bére, swîʼ, tô nko nyé ɑ́ nyɛɛ bɨbe yɨ́?
43006063	Sísǐm mé Nzyɛ̌m ó dí ejwě cwiʼ. Mʉr ɑ́kóʼó bǐ cwiʼ mpɑ̂ lɨ́ edû bígǿmɑ́ bí nkûl bipúno. Bilwǐb mé dí elwib e bɨ̌n bîʼ duho ó ɨ́ Sísǐm. Byé ntémé, byé ó dí eciʼ bɨ́n.
43006064	Sɑ̂ gwɑ́r, bʉ́ʉ́ bʉ̂r ó sɔ́mɑ́ yɨ́n, bé ɑjyɛ̂ʼwo e me.» (Yésʉs ɑ́ si lɛ́ɛ nó, ebě, nye ɑ́ be ó lɨ́ eboó gʉ́ɑ, duho ɨ́ menyɛ̌l, bɑɑ́ bé ɑ́ be ɑjyɛ̂ʼwo e né bɑ́, ndu e wɑɑ́ óbɛ́mɑ nyé nyɑ́.)
43006065	Nye ntɔ̂ʼ bɑ́ʼɑ̌ lɛ́ɛ e bé ó: «Sɑ́ tɨ̂ʼ ó mê lɛ́ɛ́ e bɨ̌n ó, mʉr, nyé ɑbe e nkul enze kwɑ́ nyɑ̌m, nye l'ɑpɑ̌ nyɛɛ́ bi nkûl nyɑɑ́ kwɑ́ mé Sɔ́ŋ wɑ̌m yɨ́.»
43006066	Tɑ́ɑre ɨ́ jɔʼ yɑɑ́ ó bʉ́ʉ́ ómpʉ́n bé, bé ɑ́ nze gɔ́nɑ le ebúlɑ ɨ́ gɔ̂ʼrɑɑ e metyɛʼ me nyʉ̂l, ɑkɑ̌ dúŋɔɔ nyé yɨ́.
43006067	Yésʉs, nye le ompʉ́n kɑ́m le obɑ́ bé ó: «Nzê bɨ̌n bɨɛ ntémé múo nzě búlɑ píhe ɛ̌?»
43006068	Simon Pierre, nye e né ó: «Dɑ̂ ɛ̌, bɨ́h sɑ́ nó wɑ́, bɨ̌h bé ókɑ̌ tô kwɑ́ mé nzé? Guɑ ó dí e milɛ́ʼlɑ́ me dí ejwě cwǐʼ njʉ̌m dǐ mí.
43006069	Ɨ́ bɑ́ɑ́nɑ̂, bɨ̌h bɨ́ bûʼlɑ le egʉ́ɑ ó, go ó dí kwɑhɑ́ Mʉr mé Nzyɛ̌m dí ci nyɑ́!»
43006070	Yésʉs, nye e bé ó: «Ntʉ́ʼ mɛ̂m mʉr tɨ̂ʼ ɑ́ twɑ̂r bɨ̌n kɑ́m le obɑ́ ɛ́? Dɑmɑ́ jóʼo nó, nyʉ́ʉ́ mʉ̂r ɨ́ sɔ́mɑ́ yɨ́n, nyě le eleme.»
43006071	(Nye ɑ́ lwib nó ó, dumo e Yʉ́dɑs, mwɑ̂n mé Simon Iskɑriôt, ebě, Yʉ́dɑs, dɑmɑ́ jóʼo ó mpʉ nyé ɑ́ be mpʉ́n ɨ́ sɔ́mɑ́ ómpʉ́n kɑ́m le obɑ́ yɨ́, nye ɑ́ be e jøʼ ó, nye óbɛ́mɑ nyê.)
43007001	Píe tɨ̂, Yésʉs nzě tô le ecye ɨ́ sí Gɑlilê. Nye ɑ́ bé ɑkɑ̌ kpɛl écye ɨ́ sí Yʉ́dɑ, ebě, oYúden bɨ́ɛ, bé ɑ́ be ó lɨ́ esɑ́ɑ éjʉ̂ nyé gʉ̂.
43007002	Nzɔɔ oYúden ɑ́ be ó, nye mû kúno ebwɑlɔɔ. Nzɔɔ nyɑɑ́ ɑ́ jébɔɔ ó, “Nzɔɔ Bisɑʼ Míkɑ́n”.
43007003	Bɨ́ɔɔ́ mé Yésʉs, bé e né ó: «Gbɔlwɑɑ wɑ̂. Go ɑ tó sí Yʉ́dɑ, mbi dí ó, ompʉ́n bô, bé béyɨɨ ntémé bisyɛ́ɛlɑ gó dí esɑ̂ bí.
43007004	Mʉ̂r sí kpɛl ébuú gʉ́ŋɔɔ nó, nye l'ɑsǒl syɛ́ɛlɑ̌ nɨ́nɨ́ɨ́ nyé dí esɑ̂ yɨ́. Nó ó, ebe gó dí esɑ̂ mbi bísyɛ́ɛlɑ bínɨ̌, yé jɑlɑ ntémé ó, go lɛ̂ʼlɑɑ bʉr ó sí bɨ́bɛ̂h go mʉr tɨ̂.»
43007005	(Bɨ́ɔɔ́ bé ntémé, bé ɑ́ bé ɑjyɛ̂ʼwo e né.)
43007006	Yésʉs, nye e bé ó: «Jɔʼ yɑ̂m, yé ɑpɑ̌ pyɑ̂l. Bɨ̌n bɨɛ ó dí e jɔʼ ɨ́ melú mɨ́mɛ̂h.
43007007	Bʉr ó sí yɨ̂, bé ɑbe e nkul enwim bɨ́n. Bé nwím ó mɛm, ebe mé dí egwîh ó, bisyɛ́ɛlɑ bé dí esɑ̂ bí, byé ɨ́ bébe.
43007008	Bɨ̌n bɨɛ, kɑɑ́ lɑɑ gɑ̂. Tóʼ gɑ́ ntémé ɨ́ nzɔɔ. Mɛm, mé ɑtô ɨ́ nyɨ́nɨ̌ nzɔ́ɔ, ebě, ewɑlɑ lɑ̂m, lé jínɑ ó, ɑpɑ̌ pyɑ̂l.»
43007009	Jɔʼ nyé ɑ́ bě sí lɛ́ɛ bé nó yɨ́, nye nzě lîʼ píhe ɨ́ sí Gɑlilê.
43007010	Jɔʼ bɨ́ɔɔ́ bɨ́ɛ, bé ɑ́ bě sí tô ɨ́ nzɔɔ yɨ́, Yésʉs nzě dû bé mesǒ, ɑlɛ̂ʼle bé nyʉ̂l.
43007011	OYúden, bé ɑ́ be ó lɨ́ esɑ́ɑ nyé ɨ́ nzɔɔ, le ejíilɑ pɑ́ʼ nyɔ́ɔ́ ó: «Nye wɑ̂ʼ nkoó ɛ́?»
43007012	Entumo e bʉ̂r nzě pɑhle pɑ́ʼ nyɔ́ɔ́. Bɑ̂ʼ, bé ó: “Nye ó mbɨɑmbɨɑ mʉr.” Bʉ́ʉ́, bé ó: “Kɑ̂r! Nye lɨ́ edímle bʉ̂r ɨ́ buo buo.”
43007013	Ɨ́ bím lɔ̌b nɨ̌, mʉr ɑ́ bé ɑlwib kʉ́kʉ́, ebě, bé ɑ́ be lɨ́ ekpɛ́ɛ óYúden.
43007014	Ádwií témé nzɔɔ nɛ́ɛ: Yésʉs nzě tô mpɑ́h Nzyɛ̌m, nzě nyɛl éjwe bʉ̂r milɛ́ʼlɑ́.
43007015	OYúden kʉ́ nzě kɑ́mɔɔ nyê. Bé ó: «Nyɑ̂ʼ mʉ̂r bɑ́ buǒ ngǿɑ́ Kɑ́lɑr Nzyɛ̌m, nyɨɛ, ɑbe ó, nye ɑ́ be ɨ́ tô ɨ́ sʉkʉ́lʉ?»
43007016	Yésʉs, nye e bé ó: «Milɛ́ʼlɑ́ mé dí ejwe mî, myé ɑbě njɨ milɛ́ʼlɑ́ myɑ̂m. Myé duho ó ɨ́ mʉr ɑ́ ntɨh me nyɑ́.
43007017	Mʉr dí egø̂m ésɑ̂ bígǿmɑ́ mé Nzyɛ̌m nyɑ́, ógʉ́ɑ̌ gúmó lɛ́ʼlɑ́ wɑ̂m, wé ɑ́ duho yɨ́: nkʉ̂ wé ɑ́ duho ó, kwɑ́ mé Nzyɛ̌m, nkʉ̂ mě lwib ó, e nkul nyɑ̌m, mɛm mʉr tɨ̂.
43007018	Mʉr dí elwib e nkul nyé nye mʉr tɨ̂ʼ nyɑ́, sɑ́ɑ́ ó kûm nyé. Nó ó, mʉr dí esɑ́ɑ ébeʼ kûm lɨ́ esú é mʉ̂r ɑ́ ntɨh nye nyɑ́, lɛ́ɛ́ ó otyeetye. Syɛ́ɛlɑ dí ɨ́ bébe ɨ́ míh mé Nzyɛ̌m yɨ́, yé ɑnyɨ̂n ɨ́ kʉ̌ cyen wé.
43007019	Ntʉ́ʼ Moïse ɑ́ tyêl bɨ̌n metié ɛ́? Sɑ̂ gwɑ́r, ɑbe e mʉr dí ebɑʼle métié mɑɑ́. Bɨ̌n bé lɨ́ esɑ́ɑ éjʉ̂ mé ɨ́ yé?»
43007020	Entumo e bʉ̂r, lé e né ó: «Gǒ le eleme. Nzé dí egø̂m éjʉ̂ gô?»
43007021	Yésʉs, nye e bé ó: «Me ɑ́ be ó sí sɑ̂ syɛ́ɛlɑ gwɑ́r, bɨ̌n óbɛ̂h nzě kɑ̂m.
43007022	Moïse ɑ́ bě sí jwe bɨ́n nkul ecíʼe bícyéé bí bwɑ̂n mpʉ́n, dɑmɑ́ jóʼo ó, ntʉ̌ Moïse ɑ́ kûhlo etié lɑɑ́. Yé ɑ́ be ó bimpɑ́m bín. Bɨ̌n kɑm écíʼe mʉ̂r mpʉ́n ó ɨ́ móhó sɑ́bɑt.
43007023	Bɨ̌n pɑ̌ nyɛɛ́ cíʼe mʉ̂r mpʉ́n ɨ́ móhó sɑ́bɑt, ɑgbɑh étié mé Moïse, ɑ́ jwɛʼrɑ e mɛm, mʉr ɑ́ ciʼ mʉr ntinɨ̂ ɨ́ móhó wɑɑ́ nyɑ́! Nzê mɛm ó b'ɑ́ gbɑh lé ɛ̌? Bɨ̌n kpɑɑ ébúʼ e me ɨ́ yé?
43007024	Gwɑ́ʼɑ́ɑ́ gɑ́ ecíʼe mílɔ̌b ɨ́ sɑ́ bɨ́n dí ebeě kʉ̌l yɨ́. Cíʼɑ́ɑ́ gɑ́ milɔ̌b lɨ́ otîtyěl.»
43007025	Bʉ́ʉ́ bʉ̂r ó Yerʉ́zɑlɛm nzě jî ó: «Ntʉ́ʼ mʉ̂r nyɑ̂ʼ bé dí esɑ́ɑ éjʉ̂ nyɑ́ ɛ́?
43007026	Beyɨɨ gɑ́, nye lɨ́ ebɑ́nɑ̌ lwib témé bʉr ɨ́ kpɛŋlɛm! Bé ɑbɑ́ lɛ́ɛ nyé sɔ̂ʼ. Nzê minjǿø-bʉr gɑ́ mínɑ́, mí gʉ́ɑ̌ tyeetye ó, nye ó dí Mʉ̌r Nzyɛ̌m ɑ́ lœm múló mé jǿø nyɑ́ ɛ́?
43007027	Sɑ̂ gwɑ́r, ɨ́ jɔʼ mʉ̂r wɑɑ́ ópyɑ̂l yɨ́, mʉr, nye ɑ́gʉ́ɑ̌ pɑ́ʼ nyé óduho wɨ́. Tó kœb ó, mɨnɑ́ bé lɨ́ egʉ́ɑ gɑ́ nko mʉ̂r nyɑ̂ʼ ɑ́ duho yɨ́.»
43007028	Yésʉs ɑ́ be ó lɨ́ ejwe bé milɛ́ʼlɑ́ ɨ́ mpɑ́h Nzyɛ̌m. Nye nzě tyɛ̂b le etúno ó: «Bɨ̌n bé lɨ́ egʉ́ɑ mê? Bɨ̌n ntémé, bɨ́ gʉ́ɑ̌ pɑ́ʼ mé ɑ́ duho wɨ́? Me ɑ́ bé ɑnze e mɛm mʉr tɨ̂. Sɑ̂ gwɑ́r, mʉr ɑ́ ntɨh me nyɑ́, nye ó tyeetye. Bɨ̌n bé ɑgʉ́ɑ nyê.
43007029	Mɛm, me lɨ́ egʉ́ɑ nyê, ebě, me ɑ́ duho ó kwɑ́ nyé. Ebě, ntémé, nye ó b'ɑ́ ntɨh me.»
43007030	Bé ɑ́ sɨsɑ́ɑ ó, bé mɛ́r ó nye. Sɑ̂ gwɑ́r, ɑbe e mʉr ɑ́ gbɑ̂ nye mbô ɨ́ nyʉ̂l, ebě, jɔʼ éswie lé, yé ɑ́ bé ɑpɑ̌ pyɑ̂l.
43007031	Lɨ́ entumo e bʉ̂r énɨ̌, bʉ́ʉ́ bʉ̂r ɨ́ buo buo, bé ɑ́ be ɨ́ jyɛ̂ʼwo e né. Bé ó: «Jɔʼ Mʉ̂r Nzyɛ̌m ɑ́ lœm múló mé jǿø nyɑ́, ónze yɨ́, nzê nye óbɑ́nɑ̌ lɑɑ mʉ̂r nyɑ̂ʼ lɨ́ esɑ̂ mésimɑ́ ɛ̌?»
43007032	OFɑrizyɛ̂n nzě jóʼǒ sɑ́ bʉ̂r, bé ɑ́ lwilwib pɑ́ʼ nyɔ́ɔ́, dumo e Yésʉs yɨ́. Ojǿø o mpɑ́h Nzyɛ̌m, bé le oFɑrizyɛ̂n ntɔ̂ʼ lómɔɔ bísójɑ lɨ́ etó mɛ́rɔɔ nyê.
43007033	Yésʉs, nye ó: «Mɨnɑ́ jínɑ gɑ́ ó, e mɑ̂ diɑ́ wɑ̂. Me óbúlɑ, swîʼ tô nko mʉ̂r ɑ́ ntɨh me nyɑ́ dí yɨ́.
43007034	Bɨ̌n bé ósɑ́ɑ mê, sɑ̂ gwɑ́r, ɑbeɔɔ mê, ebě, bɨ̌n bé ɑbe e nkul etô nko mé óbe yɨ́.»
43007035	OYúden nzě tɑ́ɑre éjíilɑ pɑ́ʼ nyɔ́ɔ́ ó: «Nye ókɑ̌ tô wɑ̂ʼ wó, mbi dí ó, mɨnɑ́ bé ɑ́kɑ̌ bee gɑ́ nye wɨ́? Nzê nye ótô le elɛ̂ʼle óYúden mû mingbɛhɑ́ míngbɛhɑ́ ɨ́ Grɛ̂s, le elɛ̂ʼle ntémé bʉr o Grɛ̂s ɛ̌?
43007036	Wɑ́ɑ̌ mbi ékɑ̌n nyê lɛ́ɛ́ ó: “Bɨ̌n bé ósɑ́ɑ mê. Sɑ̂ gwɑ́r, bɨ̌n bé ɑ́kóʼó kɑ̌ bee mê, ebě, bɨ̌n bé ɑbe e nkul etô nko mé óbe yɨ́?”»
43007037	Ɨ́ móhó ésíé é nzɔ́ɔ, móhó nzɔ́ɔ dí eleʼwo wɨ́, Yésʉs nzě tó tyɛ̂b témé bʉr, nzě túno ó: «Mʉr dí ejóʼǒ jwéh médíbé nyɑ́, nye ntɑ̂ʼ kwɑ́ nyɑ̌m, nzě de!
43007038	Mʉr nyɨnyɛ̂h dí ejyɛ̂ʼwo e mé nyɑ́, “Misʉm médíbé mé cwiʼ, myé ógʉgʉ̂ nyé ɨ́ léme,” mpʉ Kɑ́lɑr Nzyɛ̌m dí elɛ́ɛ yɨ́.»
43007039	(Yésʉs ɑ́ lwib ó, ɨ́ lɔ̌b Sísǐm mé Nzyɛ̌m bʉ̂r o ngɑ́ jyɛ̂ʼwo e né bɑ́, bé óbi wɨ́. Abe e mʉr ɑ́ pɑ bi Sísǐm mé Nzyɛ̌m, ebě, Yésʉs ɑ́ bé ɑpɑ̌ jweŋɔɔ kûm.)
43007040	Bɑ̂ʼ bʉ̂r, ɨ́ jɔʼ bé ɑ́ sil ejóʼo bilwǐb byé bínɨ̌ yɨ́, bé ó: «Mʉr nyɑ̂, nye kʉ́ bě tyeetye ó ngwíhɑ milɔ̌b Moïse ɑ́ lwib ɨ́ lɔ̌b wé nyɑ́.»
43007041	Bʉ́ʉ́, bé ó: «Nye ó Mʉ̌r Nzyɛ̌m ɑ́ lœm múló mé jǿø nyɑ́.» Bʉ́ʉ́ ntémé, bé ó: «Nzê mʉr wɑɑ́, nyě e nkul eduhǒ sí Gɑlilê ɛ̌?
43007042	Kɑ́lɑr Nzyɛ̌m, nye lɨ́ elɛ́ɛ ó, Mʉ̌r Nzyɛ̌m ɑ́ lœm múló mé jǿø nyɑ́, óbe ó ntɑ mé Dɑvid. Nye óduho ó, Bétɛlɛhɛm, kwɑ́r mé Dɑvid.»
43007043	Entumo e bʉ̂r nzě bɔ́ʼɑ mécwíí ɨ́ lɔ̌b mé Yésʉs.
43007044	Bʉ́ʉ́ bʉ̂r ó sɔ́mɑ́ yɔ́ɔ́, bé ɑ́ be ó, e gǿmɑ́ ó, bé mɛ́r ó nye. Sɑ̂ gwɑ́r, ɑbe e mʉr ngwɑ́r ɑ́ gbɑ̂ nye mbô ɨ́ nyʉ̂l.
43007045	Bisójɑ nzě bɑ́ʼɑ̌ tóŋɔɔ̌ nko ójǿø o mpɑ́h Nzyɛ̌m le oFɑrizyɛ̂n bé ɑ́ be yɨ́. Bé e bisójɑ ó: «Bɨ̌n bé ɑmɛ̂r nyê, nze e né ɨ́ yé?»
43007046	Bisójɑ, byé e bé ó: «Abe e mʉr ngwɑ́r dí ɨ́ pɑ̌ lwǐb mpʉ mʉ̂r nɨ̌.»
43007047	OFɑrizyɛ̂n, bé e bisójɑ ó: «Bɨ̌n sí bɑ́nɑ̌ kʉ́ bîr ó, nye kʉ́ŋɑɑ bɨ̌n ntémé?
43007048	Nzê gúú njǿʼ mʉ̂r, nkʉ̂ nyʉ́ʉ́ Fɑrizyɛ̂n, nyɨ́ pɑ̌ jyêʼ nyé koo?
43007049	Entumo e bʉ̂r lɨ́ɛ, lé ɑgʉ́ɑ métié mé Nzyɛ̌m. Lé e meswomlʉ.»
43007050	Nikodɛ́mos, wɑɑ́ ɑ́ nyɛɛ to bee Yésʉs ɨ́ pum nyɑ́, ɑ́ be ó mʉr ngwɑ́r ɨ́ sɔ́mɑ́ yɔ́ɔ́. Nye ó:
43007051	«Nzê etié gɑ́ lɨ́nɑ́, lé kɑm ó, bʉr cíʼɑɑ lɔ̌b mʉ̂r, mʉr tɨ̂ʼ ɑpɑ̌ kɑr, ocîʼ l'ɑpɑ̌ gʉ́ɑ̌ sɑ́ nyê sɑ́ yɨ́ ɛ́?»
43007052	Bé e né ó: «Nzê go ntémé, go ó mʉr Gɑlilê ɛ̌? Pɑhlɑɑ Kɑ́lɑr Nzyɛ̌m! Go óbee ó, ɑbe e ngwíhɑ milɔ̌b ngwɑ́r dí eduhǒ sí Gɑlilê.»
43007053	[Bê nzě bɔ́ʼɑ, mʉr nyɨnyɛ̂h tô ɨ́ wé mbɛ̌r.]
43008001	[Yésʉs ɑ́ si tô lɨ́ Ecǿʼ lé ólivier .
43008002	Ɨ́ mɛ́n kúnó, nye nzě tô mpɑ́h Nzyɛ̌m. Bʉr bɨ́bɛ̂h nzě tô nko nyé ɑ́ be yɨ́. Nye nzě di sí, nyɛl éjwe bé milɛ́ʼlɑ́.
43008003	Olɛ̂ʼlɑ o métié le oFɑrizyɛ̂n nzě lɛ̂ʼle nyé nyʉ́ʉ́ mʉ́mɑ́ bé ɑlúno mɛ̂r lɨ́ esɑ̂ míswɛbɑ nyɑ́. Bê nzě tyêl nyé tîtyěl témé bʉr memɛ̌n.
43008004	Bé e Yésʉs ó: «Lɛ̂ʼlɑ, bɨ̌h ɑlúno mɛ̂r mʉ́mɑ́ nyɑ̂ʼ lɨ́ esɑ̂ míswɛbɑ!
43008005	Moïse ɑ́ jwe bɨ̌h nkul ecíʼe mbi mílɔ̌b mîʼ ó, bɨ̌h lúmɑɑ mbi bʉ́bɑ́ wɨ̂ʼ mekóʼ. Guɑ, gǒ lɛ́ɛ́ nyɑ́ tɨ̂ʼ ɛ̌?»]
43008006	[(Bé ɑ́ jî nye cíɑ́ nyɑɑ́ ó, lɨ́ elɑ́mɔɔ nyê, ó bé nkʉ̂ búʼo nyé lɔ̌b.)] [Yésʉs nzě gwɑ́rwo sí, nzě tɑ́ɑre étile e jiné ɨ́ bibwɑ̌h.
43008007	Mpʉ bé ɑ́ be lɨ́ etô dóló le ejî mécíɑ́ yɨ́, Yésʉs nzě sɨ́ʼɑ. Nye ó: «Mʉr jínɑ ɑpɑ̌ sɑ̂ syóm nyɑ́, nye nyɛ́ɛ lúmo mʉ́mɑ́ nyɑ̂ʼ ekóʼ esôʼ!»]
43008008	[Nye ntɔ̂ʼ bɑ́ʼɑ̌ gwɑrwo sí, bɑ́ʼɑ̌ nyɛl étile ɨ́ bibwɑ̌h.
43008009	Jɔʼ bé ɑ́ jóʼo ekɑ̌n énɨ̌ yɨ́, bê nzě gɔ́nɑ le esɔlwɑ ngúngwɑ́r, líʼɔɔ nyé tɨ̂ʼ nye omér, bé e mʉmɑ́ nɨ̌, nyɨɛ nɑ́ɑ̌ tîtyěl téme ebɛhɛɛ. Otɔ́mɑ́ bʉ̂r o b'ɑ́ nyɛɛ sɔlwɑ esôʼ, ontwǒm bɔmɑ.
43008010	Yésʉs nzě bɑ́ʼɑ̌ sɨ́ʼɑ. Nye e mʉmɑ́ ó: «Mʉmɑ́, bé mû wó? Nzê mʉr, nyé ɑkɑ̌ jwe gó mebě ɛ̌?»] [Mʉmɑ́ nzě yɑlɑ ó:
43008011	«Abe e mʉr, Dɑ̂.»] [Yésʉs, nye e né ó: «Mɛm ntémé, mé ɑjwe gó mebě. Tóʼ. Sɑ̂ gwɑ́r, ɑkɑ̌ bɑ́ʼɑ̌ sɑ̂ syóm.»]
43008012	Píe tɨ̂, Yésʉs nzě lɛ́ɛ bʉ̂r ó: «Me ó dí njʉl dí epɑn ɨ́ sí yɨ̂ʼ wɨ́. Mʉr ódû mé nyɑ́, óbǐ njʉl dí ejwě cwiʼ wɨ́. Nye ɑ́kɑ̌ ntímɑ lɨ́ ejúrʉ́ʉ́.»
43008013	OFɑrizyɛ̂n, bé e né ó: «Go lɨ́ eboʼlǒ lɔ̌b gô, go mʉr tɨ̂! Mboʼlɑ́ gô, wé ɑbe le otyeetye!»
43008014	Yésʉs, nye e bé ó: «Mě dɑmɑ́ boʼlǒ lɔ̌b wɑ̂m mɛm mʉr tɨ̂, sɑ́ mé dí elɛ́ɛ yɨ́, yé kʉ́ be ó tyeetye, ebě, me lɨ́ egʉ́ɑ̌ nko mé ɑ́ duho, ndu e nko mé dí etô yɨ́. Sɑ̂ gwɑ́r, bɨ̌n bɨɛ, bé ɑgʉ́ɑ̌ nko mé ɑ́ duho yɨ́, nkʉ̂ pɑ́ʼ mé dí etô wɨ́.
43008015	Bɨ̌n cíʼé mílɔ̌b ó, lɨ́ edû mpʉ bʉ̂r dí ekpɛl yɨ́. Mɛm, mé ɑbe lɨ́ ecíʼe mʉ̂r lɔ̌b.
43008016	Sɑ̂ gwɑ́r, yé sí kɑ̌ pyɑ̂l ó, me cíʼɑɑ lɔ̌b nɛ́ɛ: cíʼɑ́ wɑ̂m, wé ó tîtyěl, ebě, mé ɑbe mé omér ɨ́ cíʼɑ́ wɑɑ́. Yé ó bɨ̌h e Sɔ́ŋ wɑ̌m, mʉr ɑ́ ntɨh me nyɑ́.
43008017	Yê cɛmɑ́ ɨ́ metié mɨ́n ó, ɨ́ jɔʼ bʉ̂r obɑ́ dí eboʼlǒ sɑ̂ gwɑ́r yɨ́, mboʼlɑ́ wɑɑ́, wé ó tyeetye.
43008018	Me lɨ́ eboʼlǒ lɔ̌b wɑ̂m, mɛm mʉr tɨ̂. Sɔ́ŋ wɑ̌m, mʉr ɑ́ ntɨh me nyɑ́, nye lɨ́ eboʼlo ntémé lɔ̌b wɑ̂m wɑɑ́.»
43008019	Bé e né ó: «Á sɔ́ŋ gǒ, nye nkoó?» Yésʉs, nye e bé ó: «Bɨ̌n bé ɑgʉ́ɑ, dɑmɑ́ jóʼo mê, dɑmɑ́ jóʼo Sɔ́ŋ wɑ̌m. Yé bé bɨ̌n bé lɨ́ egʉ́ɑ mé nó, lɛ́ɛ́, bɨ̌n ntémé bɨ́ gʉ́ɑ Sɔ́ŋ wɑ̌m.»
43008020	(Yésʉs ɑ́ lwib bilwǐb bínɨ̌ ó, nyɨɛ lɨ́ ejwe bʉ̂r milɛ́ʼlɑ́ ɨ́ mpɑ́h Nzyɛ̌m, gúmó mpɔrɑ mínjwéɑ́ yé ɑ́ be yɨ́. Abe e mʉr ɑ́ mɛ̂r nye, ebě, jɔʼ yé, yé ɑ́ bé ɑpɑ̌ pyɑ̂l.)
43008021	Yésʉs nzě bɑ́ʼɑ̌ lɛ́ɛ e bé ó: «Mɛm múo nzě tô. Bɨ̌n bé ósɑ́ɑ mê, ɨ́ sɑ́ɑ sɑ́ɑ, ɑbee. Bɨ̌n ntɔ̂ʼ búrɑ e misyóm mín. Bɨ̌n bé ɑbe e nkul etô nko mé ngɑ́ tô yɨ́.»
43008022	OYúden nzě tɑ́ɑre éjíilɑ ó: «Nzê nye ójǿɑ nyʉ̂l ɛ̌? Ebě, nye lɛ́ɛ́ ó: “Bɨ̌n bé ɑbe e nkul etô nko mé ngɑ́ tô yɨ́.”»
43008023	Yésʉs, nye e bé ó: «Bɨ̌n bé ó bʉr ó sí. Mɛm, me ó mʉr kʉ́. Bɨ̌n gúmó ó, e sí yɨ̂. Mɛm, mé ɑgúmo e yê.
43008024	Sɑ́ tɨ̂ʼ ó mê lɛ́ɛ́ e bɨ̌n ó: “Bɨ̌n bé óbúrɑ e misyóm mín” yɨ́. Bɨ́n bé ɑbûʼlɑ ó, mɛm ó dí Me-ó-tɨ̂ʼ nó, bɨ̌n bé ókʉ́ búrɑ e misyóm mín.»
43008025	Bé e né ó: «Guɑ, go nzé?» Yésʉs, nye e bé ó: «Nzê mé ɑlɛ́ɛ bɨ́n yɑ̌, duho ɨ́ menyɛ̌l ɛ̌?
43008026	Me ɨ́ buo bísɑ́ bí élɛ́ɛ ɨ́ lɔ̌b wɨ́n. Milɔ̌b mín mé jɑ́lɑ́ le ecíʼe mí, myé ɨ́ buo. Mʉr ɑ́ ntɨh me nyɑ́, lɛ́ɛ́ ó otyeetye. Mɛ̌m jɑɑ́ lɨlɛ́ɛ ó, njɨ sɑ́ mé ɑ́ jɨ̂ʼ kwɑ́ nyé yɨ́.»
43008027	(Bé ɑ́ bé ɑgʉ́ɑ ó, nye ɑ́ lwib e bé ó, dumo e Nzyɛ̌m Sɔ́ŋ.)
43008028	Yésʉs nzě lɛ́ɛ e bé ó: «Jɔʼ bɨ́n ngɑ́ bɨ̂n Mwɑ̂n mé Mʉr kʉ́ yɨ́, ɨ́ jɔʼ yɑɑ́ ó bɨ́n ngɑ́ gʉ́ɑ̌ mbi mʉ̂r mé dí wɨ́ yɨ́. Bɨ̌n bé ogʉ́ɑ ó, mé ɑbe lɨ́ esɑ̂ yʉ́ʉ́ sɔ̂ʼ ɨ́ mɛm mʉr tɨ̂. Mě jɑɑ́ lwilwib ó, njɨ sɑ́ Sɔ́ŋ wɑ̌m ɑ́ lɛ̂ʼle me yɨ́.
43008029	Mʉr ɑ́ ntɨh me nyɑ́, bɨ̌h e né ó dí. Nye ɑ́ bé ɑlíʼe mé me omér, ebě, mě sɑ́ jɔʼ yɨ́yɛ̂h ó, syɛ́ɛlɑ nyé dí ebee mbɨ̂mbɨɑ́ yɨ́.»
43008030	Jɔ̌ʼ Yésʉs ɑ́ lɛ́ɛ nó yɨ́, bʉr ɨ́ buo buo ntɔ̂ʼ jyɛ̂ʼwo e nye.
43008031	Yésʉs nzě lɛ́ɛ le oYúden bé ɑ́ jyɛ̂ʼwo e né bɑ́ ó: «Bɨ́n óbɑʼle mékɑ̌n mɑ̂m nó, bɨ̌n bé ódi ómpʉ́n bɑ̂m lɨ́ otyeetye.
43008032	Jɔʼ bɨ́n ngɑ́ gʉ́ɑ ótyeetye yɨ́, otyeetye wɑɑ́, wé ódil bɨ́n ɨ́ tyé ónzyɛh o bʉ̂r.»
43008033	Bé e né ó: «Bɨ̌h bé ó ontɑ mé Abrɑhɑm. Bɨ̌h bé ɑpɑ̌ di bítúʼɑ̌ bi bʉ̂r. Gǒ e nkul elɛ́ɛ e bɨ̌h ó, bɨ̌h, bé ódi ónzyɛh o bʉ̂r e wɑ́ɑ̌ mbi nzɨ́?»
43008034	Yésʉs, nye e bé ó: «Mě lɛ́ɛ́ bɨ́n lɨ́ otyeetye ó, mʉr nyɨnyɛ̂h dí esɑ̂ syóm nyɑ́, nye ó túʼɑ̌ mísyóm.
43008035	Tó kœb ó, túʼɑ̌, yé ɑ́dí ɨ́ mbɛ̌r njʉ̌m dǐ e njʉ̌m dǐ. Mwɑ̂n ó dí ɨ́ mbɛ̌r jɔʼ yɨ́yɛ̂h.
43008036	Mwɑ̂n sí tɑ́ɑ̌ góo, le edwih bɨ́n ɨ́ mpilɑ ótúʼɑ̌ nó, ɨ́ jɔʼ yɑɑ́ ó bɨ́n ókʉ́ be ónzyɛh o bʉ̂r yɨ́.
43008037	Me lɨ́ ekʉ́ gʉ́ɑ ó, bɨ̌n bé ó ontɑ mé Abrɑhɑm. Sɑ̂ gwɑ́r, bɨ̌n bé lɨ́ ekpɛl éjʉ̂ mê, ebě, bɨ̌n bé ɑkpɛl ékɑ̌m lɛ́ʼlɑ́ wɑ̂m.
43008038	Me lɨ́ elɛ́ɛ ó, sɑ́ mé ɑ́ bee kwɑ́ Sɔ́ŋ wɑ̌m yɨ́. Bɨ̌n bɨɛ̌ sɑ́ ó, sɑ́ wɨ́n sɔ́ŋ ɑ́ lɛ́ɛ bɨ̌n yɨ́.»
43008039	Bé e né ó: «Sɔ́ŋ wɨ́h, nye ó Abrɑhɑm.» Yésʉs, nye e bé ó: «Bɨ́n bé tyeetye ontɑ mé Abrɑhɑm nó, lɛ́ɛ́, bɨ̌n bé lɨ́ esɑ̂ bísyɛ́ɛlɑ nyé ɑ́ sɨ̂sɑ bí.
43008040	Sɑ̂ gwɑ́r, ɨ́ bɑ́ɑ́nɑ̂, dɑmɑ́ jóʼo ó mpʉ mé mû sí kɑlɑ bɨ́n otyeetyě Nzyɛ̌m ɑ́ lɛ́ɛ me wɨ́ yɨ́, bɨ̌n bé lɨ́ egø̂m éjʉ̂ mê. Abrɑhɑm ɑ́ bé ɑsɑ̂ yʉ́ʉ́ syɛ́ɛlɑ nó.
43008041	Bɨ̌n bé lɨ́ esɑ̂ nɑ́ɑ̌ ó, bisyɛ́ɛlɑ bi sɔ́ŋ wɨ́n.» Bé e né ó: «Bɨ̌h bé ɑbe bwɑ̂n o b'ɑ́ byɛ̂l ɨ́ mbɛ̌r bɑ́. Bɨ̌h bé e Sɔ́ŋ ngwɑ́r, njɨ Nzyɛ̌m nye omér.»
43008042	Yésʉs, nye e bé ó: «Yé bé Nzyɛ̌m, nyě tyeetye ó Sɔ́ŋ wɨ́n nó, lɛ́ɛ́, bɨ̌n bé lɨ́ ekpɛl mê, ebě, me ɑ́ duho ó kwɑ́ mé Nzyɛ̌m. Me ntémé, me wɑ̂ʼ ó ɨ́ nkul nyé. Me ɑ́ bé ɑnze ɨ́ gǿmɑ́ yɑ̂m, mɛm mʉr tɨ̂. Nye ó b'ɑ́ lómo me.
43008043	Bɨ̌n bé lɨ́ ekɑ̂r égwɑ́ jóʼǒ lwǐb yɑ̂m ɨ́ yé? Ebě, bɨ̌n bé ɑbe e nkul ejóʼǒ lɔ́ɔ́ wɑ̂m.
43008044	Sɔ́ŋ wɨ́n, nye ó sɔ́ŋ meleme. Sɑ́ tɨ̂ʼ ó bɨ́n dí ekpɨkpɛ̌l njɨ esɑ̂ gǿmɑ́ mé sɔ́ŋ wɨ́n yɨ́. Nye ɑ́ boo be ó njʉ̂l bʉr, duho ɨ́ menyɛ̌l. Nyé ɑbe e nkul elɛ́ɛ ótyeetye lʉ́ʉ́ dʉ́o, ebě, otyeetye, wé ɑbe e né. Jɔʼ nyé dí elɛ́ɛ bíbɛr yɨ́, nyě lɛ́ɛ́ ó, sɑ́ yé, ɑ́ntɑ nye, ebě, nye ó mʉr bibɛr. Nye ntémé, nye ó sɔ́ŋ bibɛr.
43008045	Sɑ̂ gwɑ́r, mɛ̌m lɛ́ɛ́ bɨ́n ó otyeetye. Nó yɑɑ́ ó bɨ́n dí ɑbûʼlɑ mé yɨ́.
43008046	Wɑ́ɑ mʉ̂r ɨ́ sɔ́mɑ́ yɨ́n dí e nkul elɛ̂ʼle mé ó, me ɑ́ be ɨ́ sɑ̂ syóm? Jɔʼ mé dí elɛ́ɛ ótyeetye yɨ́, bɨ̌n bé ɑbûʼlɑ wé ɨ́ yé ɛ́?
43008047	Mʉr dí mʉr mé Nzyɛ̌m nyɑ́, jóʼó ó, mekɑ̌n mé Nzyɛ̌m. Sɑ̂ gwɑ́r, bɨ̌n bé ɑbe bʉ̂r o mé Nzyɛ̌m. Nó yɑɑ́ ó bɨ́n dí ɑjóʼo mé yɨ́.»
43008048	OYúden, bé e né ó: «Nzê bɨ̌h bé ɑbe lɨ́ egwɑ́ lɛ́ɛ ó, go ó mʉr Sɑmɑrî, ndu e ntémé ó, gǒ le eleme ɛ̌?»
43008049	Yésʉs, nye e bé ó: «Mé ɑbe le eleme. Me ó njɨ lɨ́ ejwijwe Sɔ́ŋ wɑ̌m kûm. Bɨ̌n bɨɛ lɨ́ esɑ̂ mé bisɑ́ bí ésɔ́m!
43008050	Mé ɑbe lɨ́ esɑ́ɑ kûm nyɑ̌m mɛm mʉr tɨ̂. Yé e mʉr dí esɑ̂ ó, me nʉ́ŋɑɑ kûm nyɑ́. Nye ó ngɑ́ cíʼě lɔ̌b dí pɑ́ʼ gɑ́ nyɨ́nɑ́ wɨ́.
43008051	Mě lɛ́ɛ́ bɨ́n lɨ́ otyeetye ó, mʉr óbɑʼlě lwǐb yɑ̂m nyɑ́, nye ɑ́kɑ̌ jwe.»
43008052	OYúden, bé e né ó: «Ɨ́ bɑ́ɑ́nɑ̂, bɨ̌h bɨ́ kʉ́ gʉ́ɑ ó, gǒ le eleme. Abrɑhɑm ɑ́ si jwe. Ogwíhɑ o mílɔ̌b mé Nzyɛ̌m sí jwe ntémé. Tó kœb ó, guɑ̌ lɛ́ɛ́ ó, “mʉr óbɑʼlě lwǐb yɑ̂m nyɑ́, nye ɑ́kɑ̌ jwe”?
43008053	Sɔ́ŋ wɨ́h Abrɑhɑm ɑ́ si jwe. Nzê gǒ búʼlɑ́ ó, go ó dí elɑɑ nyé ɛ̌? Ogwíhɑ o mílɔ̌b ntémé sí jwe. Gǒ bee ó, go nzé?»
43008054	Yésʉs, nye e bé ó: «Mé sí gúmlo mɛ̂m mʉr tɨ̂ʼ nɛ́ɛ: kûm nyɑ̌m nyɑɑ́, nyé ɑbe e nyɔm. Mʉr dí ejwe mé kûm nyɑ́, nye ó Sɔ́ŋ wɑ̌m. Nye ó wɑɑ́ bɨ́n dí elɛ́ɛ ó, nye ó Nzyɛ̌m wɨ́n nyɑ́.
43008055	Bɨ̌n bɨɛ, bɨ̌n bé ɑgʉ́ɑ nyê. Mɛm ó dí egʉ́ɑ nyê. Mé sí lɛ́ɛ ó, mé ɑgʉ́ɑ nyé nó, lɛ́ɛ́, me ó mʉr bibɛr mpʉ bɨ́n. Sɑ̂ gwɑ́r, me lɨ́ ekʉ́ gʉ́ɑ nyê. Me ntémé, me lɨ́ ebɑʼlě lwǐb yé.
43008056	Sɔ́ŋ wɨ́n Abrɑhɑm ɑ́ be ɨ́ soho ɨ́ jɔʼ nyé ɑ́ jøjøʼ ó, nye óbeě móhó épyɑ́l lɑ̂m. Nye ɑ́ si bee wê. Nye kʉ́ nzě soho.»
43008057	OYúden, bé e né ó: «Gó ɑpɑ̌ pyɑ̂l mímbû mekɑ́m métɛ̂n. Nó ó, gǒ lɛ́ɛ́ ó, go ɑ́ si bee Abrɑhɑm ɨ́?»
43008058	Yésʉs, nye e bé ó: «Mě lɛ́ɛ́ bɨ́n lɨ́ otyeetye ó, Abrɑhɑm jínɑ ɑpɑ̌ byɛ̂l, mɛm ɑ́ boo be ó Me-ó-tɨ̂.»
43008059	Bê nzě nkɛ́ɛ mékóʼ ó, bé lúmó ó nye. Yésʉs ntɔ̂ʼ swɑb, ntɔ̂ʼ duho ɨ́ mpɑ́h Nzyɛ̌m.
43009001	Yésʉs lɨ́ ekɑ̌ lɑɑ yʉ́ʉ́ gúmo nɛ́ɛ: nye nzě bee nyʉ́ʉ́ mʉ̂r ɑ́ byɛ̂l e ntím nyɑ́.
43009002	Ompʉ́n bé, nzě jî e né ó: «Lɛ̂ʼlɑ, mʉr nyɑ̂ʼ ɑ́ byɛ̂l e ntím ɨ́ yé? Nzê ɨ́ lɔ̌b syóm wé, nye mʉr tɨ̂ʼ ɛ̌? Nzê ɨ́ lɔ̌b syóm óbyɛ́l bé, bé ɑ́ sɑ̂ wɨ́ ɛ́?»
43009003	Yésʉs, nye e bé ó: «Yé ɑbe ɨ́ lɔ̌b syóm wé, nkʉ̂ wɑɑ́ óbyɛ́l bé. Nye ɑ́ byɛ̂l e ntím ó, lɨ́ esú ó, bisyɛ́ɛlɑ mé Nzyɛ̌m, byé nyɨ́nɨɨ e né.
43009004	Mɨnɑ́ sɑ̂ʼ gɑ́ syɛ́ɛlɑ me Mʉ̂r ɑ́ ntɨh me nyɑ́, yé jínɑ móhó, ebě, pum, wé mû ó lɨ́ enzě jwíne, mʉr ɑkɑ̌ be e nkul eséɑ.
43009005	Jɔʼ yɨ́yɛ̂h mé jínɑ ɨ́ sí yɨ̂ʼ yɨ́, me ó dí njʉl dí ɨ́ sí yɨ̂ʼ wɨ́.»
43009006	Jɔ̌ʼ Yésʉs bé ɑ́ be ɨ́ lɛ́ɛ nó yɨ́, nye nzě syɛɛ mécyéelé sí, nzě pulo bwɑ́ bíbwɑ̌h e mecyéelé mé, ntɔ̂ʼ lœm ɑ́ntím byɑ̌ ɨ́ mîh.
43009007	Nye e né ó: «Tóʼ, tó jøø mîh ɨ́ béh Siloɑ̂m.» (Díe lɑɑ́, lé pɑ́ʼlɔ́ɔ́ ó: “Lʉ́mlʉ́.”) Ántím nzě tó jøø mpóm. Nyé kɑ́ búlɑ nɛ́ɛ: nye mû ó lɨ́ ebee.
43009008	Jyɛɛ́ yé ndu e bɑɑ́ bé ɑ́ bɨbee nye ɨ́ diɑ́ nkóó bɑ́, bé ó: «Ɔ́ɔ! Ntʉ́ʼ mʉ̂r ɑ́ didi wɑ̂ʼ ndîndǐl lɨ́ egwɑ̂m bísɑ̂ nyɑ̂ʼ ɛ̌?»
43009009	Bɑ̂ʼ bʉ̂r, bé ó: «Nye ó nɨ̌ ʉ.» Bʉ́ʉ́, bé ó: «Yɑɑ́! Yé ɑbe nyê. Bé e nɔ́ɔ́, bé nøølɑ yɨ́ɛ ó, nøølɑ́ɑ.» Mʉ̌r nɨ̌, nye e bé ó: «Yé ó mɛm mʉr tɨ̂.»
43009010	Bê nzě gɔ́nɑ le ejî nyé mecíɑ́. Bé e nye ó: «Míh mô, mé ɑ́ bɔ́ɑ nyɑ́?»
43009011	Mʉ̌r nɨ̌, nye e bé ó: «Mʉr dí e díe ó, Yésʉs nyɑ́, nye bé ɨ́ pulo bwɑ́ bíbwɑ̌h, lœm mé byɑ̌ ɨ́ mîh. Nye e me ó, me tôʼ ɨ́ béh Siloɑ̂m, tó jøø mpóm. Me ntɔ̂ʼ tô. Jɔʼ mê jøø mpóm yɨ́, me ntɔ̂ʼ kʉ́ tɑ́ɑre ébee ɨ́ sʉ́lʉ́lʉ́.»
43009012	Bê nzě jî e né ó: «Mʉr wɑɑ́, nye nkoó?» Nye ó: «Mé ɑgʉ́ɑ̌ nko nyé dí yɨ́.»
43009013	Bʉr bɑɑ́ nzě nʉɑ mʉ̂r ɑ́ bɨbe e ntím nyɑ́, tô e né súm óFɑrizyɛ̂n, bé ɑ́ be yɨ́.
43009014	Nɑ́ɑ̌ yé ó, Yésʉs ɑ́ pulo bibwɑ̌h, jomo mʉ̂r nɨ̌ mîh ó ɨ́ móhó sɑ́bɑt.
43009015	Nó yɑɑ́ ó óFɑrizyɛ̂n bé ɑ́ jî e mʉ̌r nɨ̌ sɑ́ yé ɑ́ sɑ̂ ó, nye béyɨɨ yɨ́. Nye ó: «Nye bé ó sí lœm mé bwɑ́ bíbwɑ̌h ɨ́ mîh. Me nzě tó jøø mpóm. Nó ó, bɑ́ɑ́nɑ̂, me mû ó lɨ́ ebee.»
43009016	Bɑ̂ʼ óFɑrizyɛ̂n, bé ó: «Mʉr sɑ́ mbǐ syɛ́ɛlɑ wɨ̂ʼ nyɑ́, nyé ɑbe e nkul eduho kwɑ́ mé Nzyɛ̌m, ebě, nyé ɑdû bíci bí móhó sɑ́bɑt.» Bʉ́ʉ́, bé ó: «Nyɑ́? Syɛ̂l misyóm, nyé ɑbe e nkul esɑ̂ mbi ésimɑ́ wɨ̂.» Bʉr ntɔ̂ʼ bɔ́ʼɑ ménkɔb mebɑ́.
43009017	OFɑrizyɛ̂n nzě bɑ́ʼɑ̌ jíŋɔɔ mʉ̂r ɑ́ ciʼɔɔ nyɑ́ ó: «Guɑ́ lɛ́ɛ́ yé, dumo e mʉr bɛ́ɛ́ gó mîh nyɑ́?» Nye ó: «Yé ó ngwíhɑ milɔ̌b mé Nzyɛ̌m.»
43009018	(OYúden, bé ɑ́ be ɨ́ jɔʼ yɑɑ́ ó, ɑkpɛl ébûʼlɑ ó, nye ɑ́ bɨbe ó ɑ́ntím, nye ntɔ̂ʼ kɑ̌ bee.) Bê nzě jébe sɔ́ŋ ndu e nyɔ̌ŋ wé,
43009019	nzě jíŋɔɔ bé mecíɑ́. Bé e bé ó: «Nzê yê tyeetye ó, mʉr nyɑ̂, nye ó mwɑ̂n wɨ́n ɛ̌? Nó ó, bɨ̌n kʉ́ bɑ́nɑ̌ lɛ́ɛ ó, nye ɑ́ byɛ̂l ó, e ntím ɛ́? Nó ó, yê kɑ sɑ́ ó, nye béyɨɨ ɨ́ bɑ́ɑ́nɑ̂ʼ mpʉʼ yɨ́ ɛ́?»
43009020	Obyɛ̂l bé nzě yɑlɑ e bé ó: «Bɨ̌h bé lɨ́ egʉ́ɑ ó, yé ó mwɑ̂n wɨ́h. Bɨ̌h bé lɨ́ egʉ́ɑ ntémé ó, nye ɑ́ byɛ̂l ó, e ntím.
43009021	Sɑ̂ gwɑ́r, bɨ̌h bé ɑgʉ́ɑ̌ sɑ̂ sɑ́ ó, nye béyɨɨ yɨ́. Bɨ̌h bɨɛ, bé ɑgʉ́ɑ mʉ̂r bɛ́ɛ́ nyé mîh nyɑ́. Jíʼéé gɑ́ nye mʉr tɨ̂. Nye mû ó mbi mʉ̂r jɑ́lɑ́ le ebɛ̂ʼ myé mílɔ̌b wɨ́.»
43009022	(Nɑ́ɑ̌ yé ó, Sɔ́ŋ ndu e nyɔ̌ŋ, bé ɑ́ lwilwib nó ó, ebě, bé ɑ́ be ó lɨ́ ekpɛ́ɛ óYúden, ebě, oYúden bɑɑ́, bé ɑ́ bě sí di cwíí pɑ́ʼ nyɔ́ɔ́ ó, mʉ̂r sí lɛ́ɛ ó, Yésʉs, nye ó Mʉ̌r Nzyɛ̌m ɑ́ lœm múló mé jǿø nó, nye sóŋɔɔ ɨ́ mpɑ́h sulɑ́ nyɔ́ɔ́.
43009023	Nó yɑɑ́ ó óbyɛ́l bé, bé ɑ́ lɛ́ɛ ó: “Nye mû ó mbi mʉ̂r jɑ́lɑ́ le ebɛ̂ʼ myé mílɔ̌b wɨ́. Jíʼéé gɑ́ nye mʉr tɨ̂ʼ” yɨ́.)
43009024	OFɑrizyɛ̂n nzě bɑ́ʼɑ̌ jébe mʉ̂r ɑ́ ciʼɔɔ nyɑ́. Bé e né ó: «Lɛ́yɨ́ɨ́ ótyeetye ɨ́ míh mé Nzyɛ̌m. Bɨ̌h bé lɨ́ egʉ́ɑ ó, mʉ̌r nɨ̌, nye ó syɛ̂l misyóm.»
43009025	Nye ó: «Mɛm mé ɑgʉ́ɑ yɑ̂m nkʉ̂ nye syɛ̂l misyóm, nkʉ̂ nyé ɑbe nyê. Sɑ́ mé dí ejɑɑ́ gʉ́ɑ yɨ́, yé ó njɨ gwɑ́r: me ɑ́ bɨbe ó ɑ́ntím. Nó ó, ɨ́ bɑ́ɑ́nɑ̂, me mû ó lɨ́ ebee ɨ́ púúm.»
43009026	Bê nzě bɑ́ʼɑ̌ jî e né ó: «Nye pɑ sɑ́ gó nyɑ́? Nye bɛ́ɛ́ gó mîh nyɑ́?»
43009027	Nye ó: «Me bé ó sí boó lɛ́ɛ bɨ́n. Nó ó, bɨ̌n bé ɑkpɛl éjóʼo. Bɨ̌n kɑ̌ kpɛl ó, me bɑ́ʼɑ lɛ́ɛ bɨ̌n yé ɛ́? Nzê bɨ̌n ntémé mû ó lɨ́ egø̂m édi ómpʉ́n bé ɛ́?»
43009028	Bê nzě tɑ́ɑre élǿɔɔ nyê. Bé e né ó: «Guɑ, go óbɛ̌m di mpʉ́n wé. Sɑ̂ gwɑ́r, bɨ̌h bɨɛ, bé ó ompʉ́n mé Moïse.
43009029	Bɨ̌h bé lɨ́ egʉ́ɑ ó, Nzyɛ̌m ɑ́ be ó sí lwib e Moïse. Sɑ̂ gwɑ́r, mʉr nyɑ̂, bɨ̌h bé ɑgʉ́ɑ̌ nko nyé ɑ́ duho yɨ́.»
43009030	Mʉ̌r nɨ̌, nye e bé ó: «Sɑ́ ékɑ̂m, yé ó bɨ̌n bé ɑgʉ́ɑ̌ nko nyé ɑ́ duho yɨ́, nyɨɛ bé yɨ́ɛ ó sí bɛ́ɛ mé mɑ̂m mîh.
43009031	Mɨnɑ́ bé lɨ́ egʉ́ɑ gɑ́ ó, Nzyɛ̌m, nyé ɑbe lɨ́ ejóʼo ósyɛ̂l o mísyóm. Nyě jɑɑ́ jôʼlo ó, njɨ mʉr dí ejwe nyé kûm, wɑɑ́ dí esɑ̂ gǿmɑ́ yé nyɑ́.
43009032	Mɨnɑ́ bé ɑpɑ̌ jóʼo gɑ́ lʉ́ʉ́ dʉ́o bé lɨ́ elɛ́ɛ ó, kɛl, nyɨ́ pɑ̌ ciʼ mʉ̂r ɑ́ byɛ̂l e ntím nyɑ́.
43009033	Yé bé mʉr wɑɑ́, nyé ɑduho kwɑ́ mé Nzyɛ̌m nó, lɛ́ɛ́, nye bé ɑbe e nkul esɑ̂ sɔ̂ʼ nó.»
43009034	Bé e né ó: «Gbɑɑ gó ɑ́ byɛ̂l, go ó njɨ témé misyóm. Gǒ lɛ́ɛ́ ó, gǒ lɛ́ʼlé ó, bɨ̌h ɨ́?» Ntɔ̂ʼ soŋɔɔ nyé ɨ́ mpɑ́h sulɑ́ nyɔ́ɔ́.
43009035	Yésʉs ntɔ̂ʼ jóʼo ó, mʉr nyé ɑ́ ciʼ nyɑ́, bé ɑ́ be ɨ́ so nyé ɨ́ mpɑ́h sulɑ́ nyɔ́ɔ́. Nye nzě bɔmɑ e né. Nye e né ó: «Nzê go lɨ́ ejyɛ̂ʼwo e Mwɑ̂n mé Mʉr ɛ̌?»
43009036	Nye e né ó: «Dɑ̂ ɛ̌, lɛ́yɨ́ɨ́ mé wɑɑ́ dí ejébɔɔ “Mwɑ̂n mé Mʉr” nyɑ́, ó me jyɛ̂ʼwɑɑ e né.»
43009037	Yésʉs, nye e né ó: «Go lɨ́ ebee nyê. Nye ntémé ó dí elwib e go ɨ́ bɑ́ɑ́nɑ̂ʼ nyɑ́.»
43009038	Mʉ̌r nɨ̌, nye e né ó: «Dɑ̂ ɛ̌, mɨ́ jyɛ̂ʼwo e go!» Nye ntɔ̂ʼ bɨʼ mébóó sí ɨ́ mpǒm mé Yésʉs.
43009039	Yésʉs, nye ó: «Me ɑ́ nze ɨ́ sí yɨ̂ʼ ó, lɨ́ enzě cíʼe bʉ̂r milɔ̌b. Me ɑ́ nze sɑ̂ ó, bɑɑ́ntím, bé béyɨɨ; bɑɑ́ o dí ebee bɑ́, líŋɑɑ bɑɑ́ntím.»
43009040	Bʉ́ʉ́ óFɑrizyɛ̂n, bé e boo nɔ́ɔ́ bé ɑ́ be bɑ́, nzě jóʼɔɔ̌ lwǐb nɨ̌. Bé ntɔ̂ʼ jî e né ó: «Nzê bɨ̌h bɨɛ ntémé bé ó bɑɑ́ntím ɛ́?»
43009041	Yésʉs, nye e bé ó: «Yé bé bɨ̌n bé ɑ́ bɨbe ó bɑɑ́ntím nó, lɛ́ɛ́, bɨ̌n ɑ́ gwɑ be ó mbɨ̂mbɨɑ́, syóm ɑkɑ̌ be. Nó mpʉ bɨ́n lɛ́ɛ́ ó, bɨ̌n bé lɨ́ ebee yɨ́, nó yɑɑ́ ó bɨ́n dí e misyóm mín yɨ́.»
43010001	«Mě lɛ́ɛ́ bɨ́n lɨ́ otyeetye ó, wɑɑ́ nyɨnyɛ̂h dí ɑnî lɨ́ ebé é nkɑ́l binteme, tó ntɑɑ̌ kóʼ ɨ́ pɑ́ʼ swîh nyɑ́, nye ó njíblʉ̌, nkʉ̂ nzilngɑ̌n.
43010002	Wɑɑ́ dí enî lɨ́ ebê nyɑ́, nye ó mbɔʼlʉ binteme.
43010003	Mʉr dí ejwéele ébê nyɑ́, nyě dib ó mbɔʼlʉ lɑ̌. Binteme, byé lɨ́ ejweʼe écyél lé. Nyě jɨ́jébé bínteme byé ó, e míé mɔ́ɔ́, tʉtô e byé kʉ̌l.
43010004	Jɔʼ nyé pyél byé kʉ̌l yɨ́, nye mʉr tɨ̂, nye ó dóló, binteme ntɔ̂ʼ dû nyé píhe, ebě, byé lɨ́ ejweʼe écyél lé.
43010005	Byé ɑbe e nkul edû mʉ̂r byé dí ejéʼe nyɑ́. Byé kpɨ́kpɛ́ɛ́ nyé ó kpɛ́yɨ́ɨ, ebě, byé ɑjweʼe mécyél mé bʉ̂r oswîh.»
43010006	Yésʉs ɑ́ lɛ́ɛ bé lɔ́ɔ́ nɨ̌ ó, ɨ́ nzɨ̌ bikɨkɛnɑ, bɨ́ɛ l'ɑjóʼǒ sɑ́ nyé ɑ́ lɛ́ɛ bé tɨ̂ʼ yɨ́.
43010007	Jɔʼ yɑɑ́ ó Yésʉs ɑ́ nze bɑʼɑ lɛ́ɛ e bé ó: «Mě lɛ́ɛ́ bɨ́n lɨ́ otyeetye ó, me ó ebé é nkɑ́l binteme.
43010008	Bɑɑ́ bɨ́bɛ̂h bé ɑ́ nze esôʼ e me bɑ́, bé ɑ́ be ó minjíblʉ̌ ndu e binzilngɑ̌n. Sɑ̂ gwɑ́r, binteme, byé ɑ́ bé ɑjóʼo bê.
43010009	Me ó ebê. Mʉr nyɨnyɛ̂h dí enî ɨ́ me nyɑ́, óciʼe. Nye óninî, bɑ́ʼɑ̌ tô kʉ̌l. Nye ókœb méde mé.
43010010	Njíblʉ̌ nzé ó, lɨ́ enzě jíbe, le ejʉ̂, le egbɑh. Mɛm ɑ́ nze ó, bʉr bíʼee cwiʼ. Bé bíʼee yé ɨ́ buo buo.
43010011	«Me ó mbɔʼlʉ binteme mpɑ̂. Mbɔʼlʉ binteme mpɑ̂, nye lɨ́ ejwě cwiʼ yé ɨ́ jilɑ́ bínteme byé.
43010012	Mʉr dí eséɑ ɨ́ lɔ̌b mɔnɨ́ nyɑ́, nyé ɑbě mbi mbɔ̂ʼlʉ binteme wɑɑ́. Binteme nyé dí ebɑʼle bí, byé ɑbe byɑɑ́ byé. Nyé sí bee tír menyɑn nɛ́ɛ: nye lɨ́ elíʼe bínteme, kpɛ́ɛ, mbi dí ó, tír wɑɑ́, nyě e nkul emɛ̂r byúú bínteme, gbɑh byúú yɨ́.
43010013	Nyě kpɛ́ɛ́ ó, ebě, nyě jɑɑ́ séɑ ó, njɨ mɔnɨ́. Nyé ɑjɨ̂ʼ bínteme nkoó.
43010014	Mɛm, me ó mbɔʼlʉ binteme mpɑ̂. Mpʉ Sɔ́ŋ wɑ̌m dí egʉ́ɑ mé yɨ́, me lɨ́ egʉ́ɑ nyê. Nó ntémé ó mé dí egʉ́ɑ bínteme byɑ̂m, binteme byɑ̂m ntémé gʉ́ɑ mé yɨ́. Mě jwé cwiʼ yɑ̂m ó, lɨ́ esú é bínteme byɑ̂m.
43010016	Me jínɑ ó, e byúú bínteme bi dí ɑpɑ̌ nî ɨ́ nkɑ́l bí. Me ɨ́ jɑlɑ le etó nʉɑ byê, níŋle byé ɨ́ nkɑ́l nyɑɑ́. Byé ójóʼo cwíí nyɑ̌m. Bɨ̌n le onɔ́ɔ́, bé óbe ó sɔ́mɑ́ gwɑ́r, mbɔʼlʉ ngwɑ́r.
43010017	«Sɔ́ŋ wɑ̌m kpɛl mé ó, ebe mé mû lɨ́ ejwě cwiʼ yɑ̂m. Me ójwe yê, ntɔ̂ʼ bɑ́ʼɑ̌ nʉɑ yé, yé mû ejwɑ́n.
43010018	Mʉr ɑ́kóʼó nʉɑ mé cwiʼ. Mɛm mʉr tɨ̂ʼ ó dí ejwě cwiʼ yɑ̂m lɨ́ edû gǿmɑ́ yɑ̂m. Mě e nkul ejwe yê. Me ntémé, mě e nkul ebɑ́ʼɑ̌ nʉɑ yé ejwɑ́n. Yé ó sɑ́ Sɔ́ŋ wɑ̌m ɑ́ jwe me nkul jǿø ó, me sɑ̂ʼ yɨ́.»
43010019	OYúden nzě bɑ́ʼɑ̌ bɔ́ʼɑ mécwíí ɨ́ lɔ̌b lwǐb nɨ̌.
43010020	Bʉr ó sɔ́mɑ́ yɔ́ɔ́ ɨ́ buo buo, bé ɑ́ lɨlɛ́ɛ ó: «Nyě le eleme. Nye ó gʉ̌. Bɨ̌n jʉ́jóʼló nyé ɨ́ yé?»
43010021	Bʉ́ʉ́, bé ó: «Mʉr dí le eleme nyɑ́, nyé ɑbe e nkul elwǐb mpʉ́nʉ̌. Nzê mʉr dí le eleme nyɑ́, nyě e nkul ebɛ́ɛ bɑ́ɑ́ntím mîh ɛ̌?»
43010022	Yé ɑ́ be ó jɔ̌ʼ kóló. Bʉr ó Yerʉ́zɑlɛm, bé ɑ́ bwɑl ó, nzɔɔ, le esohǒ móhó bímpɑ́m byɔ́ɔ́ bé ɑ́ pûb mpɑ́h Nzyɛ̌m wɨ́.
43010023	Yésʉs nzě tô le edwɑ́ɑlɑ ɨ́ gwɑl mé Sɑlomɔ̂ŋ ɑ́ be dóló mpɑ́h Nzyɛ̌m yɨ́.
43010024	OYúden nzě tó kɛb nyê. Bé e né ó: «Go ókɑ̌ sul bɨ́h miléme sí ɨ́ yɑ́ɑ̌ jɔʼ? Yé bé go ó Mʉ̌r Nzyɛ̌m ɑ́ lœm múló mé jǿø nyɑ́ nó, pɑ́ʼlɑ́ɑ́ bɨ́h yɑ̌!»
43010025	Yésʉs, nye e bé ó: «Me ɑ́ si boo lɛ́ɛ bɨ̌n. Sɑ̂ gwɑ́r, bɨ̌n bé ɑbûʼlɑ. Bisyɛ́ɛlɑ mé dí esɑ̂ e nkul me Sɔ́ŋ wɑ̌m bí, byé ó dí elɛ̂ʼlě mbi mʉ̂r mé dí wɨ́.
43010026	Bɨ̌n di, ɑjyɛ̂ʼwo e me ó, ebě, bɨ̌n bé ɑbe ɨ́ sɔ́mɑ́ bínteme byɑ̂m.
43010027	Binteme byɑ̂m, byé lɨ́ ejóʼo cwíí nyɑ̌m. Me lɨ́ egʉ́ɑ byê. Bíɛ ntémé, byé lɨ́ edû mê.
43010028	Me lɨ́ ejwe byé cwǐʼ njʉ̌m dǐ. Byé ɑ́kóʼó dîm ɨ́ nkɔb bʉr. Kɑ̂r mʉ̂r ngɑ́ pɛʼ mé byɑ̌ ɨ́ mebô.
43010029	Sɔ́ŋ wɑ̌m, mʉr ɑ́ jwe me byɑ̌ nyɑ́, nyě e nkul, lɑɑ bʉ̂r bɨ́bɛ̂h. Nó ó, mʉr, nyé ɑbe e nkul edɛ̂ʼ sɔ̂ʼ ɨ́ mbó wé.
43010030	Bɨ̌h e nɔ́ɔ́, bé ó sɑ̂ gwɑ́r.»
43010031	OYúden nzě bɑ́ʼɑ̌ bɨ̂n mékóʼ ó, bé lúmó ó nye.
43010032	Yésʉs, nye e bé ó: «Me ɑ́ si lɛ̂ʼle bɨ̌n bisyɛ́ɛlɑ bimpɑ̂ ɨ́ buo buo, byɑɑ́ Sɔ́ŋ wɑ̌m ɑ́ lɛ́ɛ ó, me sɑ̂ʼ bí. Lɛ́yɨ́ɨ́ gɑ́ me: bɨ̌n lúmó mé mekóʼ ɨ́ yɑɑ́ yɑ́ɑ?»
43010033	OYúden, bé e né ó: «Bɨ̌h bé ɑgø̂m élúmo gó mekóʼ ɨ́ lɔ̌b syɛ́ɛlɑ mpɑ̂ yô e yʉ́ʉ́. Yé ó, ebe go dí esɑ̂ Nzyɛ̌m nkěh. Guɑ mʉr, go lɨ́ ebɑ́nɑ̌ pɨrɑ e Nzyɛ̌m.»
43010034	Yésʉs, nye e bé ó: «Nzê yé ɑbě tilɑ́ ɨ́ kɑ́lɑr metié wɨ́n ó: “Nzyɛ̌m ɑ́ lɛ́ɛ ó, bɨ̌n bé ó onzyɛ̌m” ɛ̌?
43010035	Bɨ̌n bé lɨ́ egʉ́ɑ ó, mɨnɑ́ gɑ́ bé ɑbe e nkul edímlě sɑ̂ gwɑ́r Kɑ́lɑr Nzyɛ̌m ɑ́ lɛ́ɛ yɨ́. Nzyɛ̌m ɑ́ jébe “onzyɛ̌m” ó, bɑɑ́ bé ɑ́ jóʼo lwǐb yé bɑ́.
43010036	Nó ó bɨ̌n lɛ́ɛ́ ó, me lɨ́ esɑ̂ nyé nkěh ɨ́ yé? Nzê ebe mê gwíh bɨ́n ó, me ó Mwɑ̂n wé yɨ́ ɛ́? Me ó wɑɑ́ Nzyɛ̌m ɑ́ pɛ̂h, lómo ɨ́ sí yɨ̂ʼ nyɑ́.
43010037	Mé bé ɑsɑ̂ bísyɛ́ɛlɑ me Sɔ́ŋ wɑ̌m nɛ́ɛ: ɑjyɛ̂ʼwo gɑ́ e me!
43010038	Sɑ̂ gwɑ́r, mé sí sɑ̂ byé nɛ́ɛ: bɨ̌n dɑmɑ́ be, ɑjyêʼ koo e me, búʼlɑ́ɑ́ gɑ́ yɨ́ɛ ɨ́ lɔ̌b bísyɛ́ɛlɑ byɑ̂m. Nó ó bɨ́n ngɑ́ sûʼlɑ̌ gʉ́ɑ ó, Sɔ́ŋ wɑ̌m ciʼe ó, ɨ́ mpúhlɑ́ e me; mɛm ntémé ɨ́ mpúhlɑ́ e né yɨ́.»
43010039	Bé ntɔ̂ʼ kʉ́ bɑ́ʼɑ̌ sɑ́ɑ ó, bé mɛ́r ó nye. Nye nzě pɔʼɑ ɨ́ mebó mɔ́ɔ́.
43010040	Yésʉs nzě bɑ́ʼɑ̌ tô pɨ̌n díbé Yɔrdên kɔ́m nkɛ́ɛ́, nkǒ Jeɑn ɑ́ dudu bʉr yɨ́, tó di gʉ̂.
43010041	Bʉr ɨ́ buo buo nzě dû nko nyé ɑ́ tô yɨ́. Bé ó: «Jeɑn ɑ́ be ó, ɑsɑ̂ dɑmɑ́ jóʼo ésimɑ́ egwɑ́r. Sɑ̂ gwɑ́r, sɑ́ yɨ́yɛ̂h nyé ɑ́ lɨlɛ́ɛ, dumo e mʉr nyɑ̂ʼ yɨ́, yé kʉ́ be ó tyeetye.»
43010042	Bʉr ɨ́ buo buo bé ɑ́ be tɨ̂ʼ bɑ́, bê nzě jyɛ̂ʼwo e Yésʉs.
43011001	Nyʉ́ʉ́ mʉ̂r ɑ́ be e díe ó Lɑzɑre, nyɨɛ lɨ́ edǐ Bétɑnî, kwɑ́r mé Mɑrie, bé e mɨ́ɔɔ́ wé, Mɑ́ɑ́tɑ. Nye ɑ́ be ó lɨ́ ebíle.
43011002	(Mɑrie wɑɑ́ ó b'ɑ́ suʼlɑ kɑ lœm Tî Yésʉs múlo ɨ́ mekʉ̌, tin mé e mpuo nyé. Nó ó, ntʉ̂m wé, Lɑzɑre ó b'ɑ́ be lɨ́ ebíle.)
43011003	Bʉbɑ́ obɑ́ ónɨ̌ nzě lómo mʉ̂r ó, nye tôʼ lɛ́ɛ̌ Yésʉs ó: “Dɑ̂ ɛ̌, só gǒ, nye lɨ́ ebíle.”
43011004	Jɔ̌ʼ Yésʉs ɑ́ jóʼo mpɑ́ŋlɑ nyɑɑ́ yɨ́, nye ó: «Ekpɑɑ mé Lɑzɑre, lé ɑ́kóʼó jʉ̂ nyê. Lé ósɑ̂ ó bʉr gúmlɑɑ Nzyɛ̌m, bé e Mwɑ̂n wé.»
43011005	Yésʉs ɑ́ be ó lɨ́ ekpɛ̌l Mɑ́ɑ́tɑ, bé e mɨ́ɔɔ́ wé ndu e ntʉ̂m wɔ́ɔ́, Lɑzɑre.
43011006	Jɔʼ nyé ɑ́ be ɨ́ jóʼǒ lɔ́ɔ́ ékpɑɑ lɑɑ́ yɨ́, nye nzě bɑ́ʼɑ̌ lɛŋ mélú mébɑ́ gúmó nyé ɑ́ be yɨ́.
43011007	Píe tɨ̂, nye le ompʉ́n bé ó: «Mɨnɑ́ swíʼɨɨ gɑ̂, tô sí Yʉ́dɑ.»
43011008	Ompʉ́n bé, bé e né ó: «Lɛ̂ʼlɑ, yé ó, ɑpɑ̌ gúm beɑ, oYúden, bé ɑ́ be ó lɨ́ egø̂m élúmo gó mekóʼ. Nzê go lɨ́ egø̂m ébɑ́ʼɑ̌ tô gʉ̂ʼ ɛ̌?»
43011009	Yésʉs, nye e bé ó: «Nzê móhó, wé ɑbe e mewɑlɑ kɑ́m e mebɑ́ ɛ́? Mʉ̂r cyé ɨ́ móhó nó, nyé ɑbe e nkul ebɨm ébɔ̌ʼ, ebě, nye lɨ́ egwɑ́ beě njʉ̌l sí yɨ̂.
43011010	Sɑ̂ gwɑ́r, mʉ̂r tô le entímɑ lɨ́ ejúrʉ́ʉ́ nó, nye ótô le ebɨbɨm mébɔ̌ʼ, mpʉ nyé dí ɑbe e njʉ̌l sí yɨ̂ʼ ɨ́ nye mʉr tɨ̂ʼ yɨ́.»
43011011	Jɔʼ nyé ɑ́ sil elɛ́ɛ mekɑ̌n mɑɑ́ yɨ́, nye e bé ó: «Só gɑ́ wɨ́nɑ́ Lɑzɑre, nye mû ó ɨ́ jô. Nó ó, mě tó ó, tó jɨm nyê.»
43011012	Ompʉ́n, bé e né ó: «Dɑ̂ ɛ̌, yé bé nye mû ó ɨ́ jô nó, lɛ́ɛ́, nye óciʼe.»
43011013	Sɑ̂ gwɑ́r, Yésʉs ɑ́ be lɨ́ egø̂m élɛ́ɛ ó: “Lɑzɑre, nyɨ́ jwe.” Nó ó, ompʉ́n bɨ́ɛ, bé ɑ́ jøʼ ó, yé ɑ́ be ó jó mpɑ̂ nyé ɑ́ jɑ̂ yɨ́.
43011014	Yésʉs nzě kɑ̌ pɑ̂ʼlɑ ékɑ̌n lé lɑɑ́. Nye e bé ó: «Lɑzɑre, nyɨ́ jwe.»
43011015	Me lɨ́ ekʉ́ soho e bɨ̌n, ebě, mɨnɑ́ bé ɑ́ bé ɑbe gɑ́ gʉ̂. Tɨ̂ʼ ó bɨ́n ngɑ́ jyɛ̂ʼwo e me yɨ́. Ncʉ̂ʼ gɑ̂, mɨnɑ́ tôʼ gɑ́ nko nyé dí yɨ́!
43011016	Nó ó, Thomɑs bé ɑ́ jɨjébe “Egbɑ̂h” nyɑ́, ɑ́ nze lɛ́ɛ e bʉ́ʉ́ ómpʉ́n ó: «Ncʉ̂ʼ gɑ́ ntémé, mɨnɑ́ nzóo tô jwe gɑ̂, mɨnɑ́ gɑ́ le onɔ́ɔ́ bɨ́bɛ̂h.»
43011017	Jɔ̌ʼ Yésʉs ɑ́ kɑ pyɑ̂l yɨ́, nye ɑ́ kœb ó, Lɑzɑre, nyé osí debe mélú ménɑ̂.
43011018	Bétɑnî, yé ɨ́ kúnwo e Yerʉ́zɑlɛm, bɛ̌m be ókílomérɑ olɛ̂l.
43011019	OYúden ɨ́ buo buo, bé ɑ́ bě sí nze, lɨ́ enzě beě Mɑ́ɑ́tɑ, bé e Mɑrie lɨ́ eswie e ntʉ̂m wɔ́ɔ́.
43011020	Jɔ̌ʼ Mɑ́ɑ́tɑ ɑ́ jóʼo lɔ́ɔ́ ó, Yésʉs, nye lɨ́ enze yɨ́, nye ntɔ̂ʼ tó bɔmɑ e né, Mɑrie nyɨɛ lîʼ mbɛ̌r.
43011021	Mɑ́ɑ́tɑ, nye e Yésʉs ó: «Dɑ̂ ɛ̌, yé bé go ɑ́ be ó wɑ̂ʼ nó, mpɑ ntʉ̂m wɑ̌m ɑ́ bé ɑjwe.
43011022	Sɑ̂ gwɑ́r, me lɨ́ egʉ́ɑ ó, dɑmɑ́ jóʼo ɨ́ bɑ́ɑ́nɑ̂, Nzyɛ̌m ójwe gó sɑ́ yɨ́yɛ̂h gó ójî nyé yɨ́.»
43011023	Yésʉs, nye e né ó: «Ntʉ̂m gǒ ópɑh.»
43011024	Mɑ́ɑ́tɑ, nye e né ó: «Me lɨ́ egʉ́ɑ ó, nye ópɑh ɨ́ jɔʼ ójwe, bé ópɑh ɨ́ mesoo ɨ́ móhó ésúʼlɑ́ é sí yɨ̂ʼ yɨ́.»
43011025	Yésʉs, nye e né ó: «Me ó wɑɑ́ dí epɛh bʉ̂r, jwe bé cwiʼ nyɑ́. Mʉr dí ejyɛ̂ʼwo e me nyɑ́, óbɑ́ʼɑ̌ ciʼe, dɑmɑ́ be ó, nyɨ́ jwe.
43011026	Ntémé, wɑɑ́ nyɨnyɛ̂h dí eciʼe e nzɨ̌ nyɑ̌m le ejyɛ̂ʼwo e me nyɑ́, nye ɑ́kóʼó jwe. Nye ódi ó, njʉ̌m dǐ e njʉ̌m dǐ. Nzê go lɨ́ ebûʼlɑ nó ɛ̌?»
43011027	Nye e né ó: «Dɑ̂ ɛ̌, me lɨ́ ekʉ́ gʉ́ɑ nó. Mɨ́ bûʼlɑ ó, go ó dí Mʉ̌r Nzyɛ̌m ɑ́ lœm múló mé jǿø nyɑ́. Go ntémé, go ó Mwɑ̂n mé Nzyɛ̌m, mʉr ɑ́ be ó, nye ónze ɨ́ sí yɨ̂ʼ nyɑ́.»
43011028	Jɔʼ bé ɑ́ sil elwib nó yɨ́, Mɑ́ɑ́tɑ nzě tó jébě Mɑrie. Nye e né mesǒ ó: «Lɛ̂ʼlɑ, nyɨ́ pyɑ̂l! Nye lɨ́ ejébe gô.»
43011029	Jɔ̌ʼ Mɑrie ɑ́ jóʼo nó yɨ́, nye nzě mɔɑ sí ɨ́ bʉ̂b, nzě tô nkǒ Yésʉs ɑ́ be yɨ́.
43011030	Yésʉs ɑpɑ̌ kumo lɨ́ odumo o kwɑ́r, nye jínɑ gúmó Mɑ́ɑ́tɑ ɑ́ to bɔmɑ e né yɨ́ nɛ́ɛ:
43011031	oYúden nzě pyɑ̂l kwɑ́ mé Mɑrie, lɨ́ enzě póblo nyé lɨ́ eswie e ntʉ̂m. Ɨ́ jɔʼ bé ɑ́ bee Mɑrie lɨ́ emɔɑ sí, tô kʉ̌l kɑ́m e kɑ́m yɨ́, bê nzě dû nyê, le ejøjøʼ ó, nyě tó ó, nko sóo, tó jɨ éjwê gʉ̂.
43011032	Jɔ̌ʼ Mɑrie ɑ́ to pyɑ̂l nkǒ Yésʉs ɑ́ be yɨ́, nye nzě tó bɨʼ mébóó sí ɨ́ mpǒm mé Yésʉs. Nye e né ó: «Dɑ̂ ɛ̌, yé bé go ɑ́ be ó wɑ̂ʼ nó, mpɑ ntʉ̂m wɑ̌m ɑ́ bé ɑjwe.»
43011033	Jɔ̌ʼ Yésʉs ɑ́ jwɛ̂ʼ, bee nyé lɨ́ ejɨ, bé le oYúden bé ɑ́ dû nye bɑ́ yɨ́, nye kʉ́ nzě jóʼǒ túú ɨ́ léme. Bisɨ́ɑ̌ byɑɑ́, byé ntɔ̂ʼ tɨ̂l nyé mekʉ̌ sí.
43011034	Yésʉs nzě jî ó: «Bɨ̌n bé ɑ́ dɨl múú wé nkoó?» Bé e né ó: «Dɑ̂ ɛ̌, ntɑɑ́ nzě bee.»
43011035	Yésʉs ntɔ̂ʼ jɨ éjwê.
43011036	OYúden, bé ó: «Óóó! Beyɨɨ gɑ́, nye ɑ́ si bu kpɛl nye!»
43011037	Bʉ́ʉ́ bʉ̂r ó sɔ́mɑ́ yɔ́ɔ́, bé ó: «Nyɨɛ, mʉr ɑ́ bɛ́ɛ ɑ́ntím mîh nyɑ́, nzê nye ɑ́ bé ɑgwɑ́ kɑ̌ sɑ̂ ó, Lɑzɑre sɑ́ ɑjwe ɛ̌?»
43011038	Lɔ̌b wɑɑ́ kʉ́ nzě bɑ́ʼɑ̌ tɨ̂l Yésʉs mekʉ̌ sí. Nye nzě tô nko sóo. Soo nyɑɑ́ ɑ́ be ó mbɑ́h ékóʼ. Bé ɑ́ dible num sóo ó e lʉ́ʉ́ ékóʼ.
43011039	Yésʉs, nye e bé ó: «Pɛʼɛɛ gɑ́ ekóʼ.» Mɑ́ɑ́tɑ, kɛ́l mé njwê, nye e né ó: «Dɑ̂ ɛ̌, nye mû ó lɨ́ ebuú numo. Nye mû ɨ́ soo ó, melú ménɑ̂.»
43011040	Yésʉs, nye e né ó: «Nzê me bé ɑlɛ́ɛ e go ó, gó ójyêʼ koo e me nó, go óbee kûm mé Nzyɛ̌m ɛ̌?»
43011041	Bé ntɔ̂ʼ pɛʼ ékóʼ. Yésʉs nzě bɨ̂n mîh kʉ́. Nye ó: «Dɑ̂ ɛ̌, me lɨ́ ejwe gó nzyǒo, ebě, gʉ́ jóʼo mê.
43011042	Me lɨ́ egʉ́ɑ ó, go lɨ́ eboó jʉjóʼo mê. Nó ó, mě lɛ́ɛ́ gó nó ó, ɨ́ lɔ̌b bʉ̂r o dí ebɔmɑ mé wɑ̂ʼ ɨ́ nkɑ́ bɑ̂, ó bé gʉ́ŋɑɑ ó, go ó b'ɑ́ lómo me.»
43011043	Jɔʼ nyé ɑ́ lwib nó yɨ́, nye nzě jébe e nkul: «Lɑzɑre, pyɑ́lɑ́ɑ́ kʉ̌l!»
43011044	Lɑzɑre ntɔ̂ʼ pyɑ̂l kʉ̌l, mebô e mekʉ̌ mikɛ́ʼɑ́ e mikɑ́n mí dɨlɑ́. Mpǒm nyé, ɑ́ be ó ndíblɑ́ e péh kɑ́n. Yésʉs, nye e bé ó: «Tiyɨɨ gɑ́ nye bisɑ́ bínɨ̌. Bírɨ́ɨ́ gɑ́ nye, nye tôʼ.»
43011045	Ɨ́ sɔ́mɑ́ bʉ̂r o b'ɑ́ nze bee Mɑrie bɑ́, bʉr ɨ́ buo buo, bé ɑ́ si jyɛ̂ʼwo e Yésʉs ɨ́ jɔʼ bé ɑ́ bee sɑ́ nyé ɑ́ sɑ̂ yɨ́.
43011046	Sɑ̂ gwɑ́r, bʉ́ʉ́ bʉ̂r ɨ́ sɔ́mɑ́ óYúden yɑɑ́, bê nzě tó bee óFɑrizyɛ̂n, nzě lɛ́ɔɔ bé syɛ́ɛlɑ Yésʉs ɑ́ sɑ̂ yɨ́.
43011047	OFɑrizyɛ̂n le ojǿø o mpɑ́h Nzyɛ̌m bɨ́ɛ nzě gø̂hlɑ ɨ́ bʉ̌m nɨ́nɨ́ɨ́. Bé ó: «Mɨnɑ́ bé ósɑ̂ gɑ́ nyɑ́? Ebě, mʉ̌r nɨ̌, nyɨ́ buú sɑ̂ mésimɑ́.
43011048	Mɨ́nɑ́ sí bîr gɑ́ nye nɛ́ɛ: bʉr bɨ́bɛ̂h, bé ójyɛ̂ʼwo e né. Jɔʼ yɑɑ́, bʉr ó Rôm, bé ónze, nzě bʉ́ŋɔɔ̌ mpɑ́h Nzyɛ̌m gɑ́ nyɨ́nɑ́, le elwímlɑ dɔ̂m e sí gɑ́ yɨ́nɑ́.»
43011049	Yé ɑ́ be ó, e nyʉ́ʉ́ mʉ̂r ɨ́ sɔ́mɑ́ yɑɑ́, díé lé Kɑyɨɑ́fɑ. Nye ó b'ɑ́ be njǿø opɑrɑ ɨ́ mbû wɑɑ́. Nye ó: «Bɨ̌n bé ɑgʉ́ɑ̌ sɔ̂ʼ.
43011050	Nzê bɨ̌n bé ɑbee ó, yé mbɨɑ ó, mʉr ngwɑ́r jwêʼ, jɑlɑ e kúl bʉ̂r gɑ́ yɨ́nɑ́ ɛ̌? Nó ó kúl gɑ́ yɨ́nɑ́ ngɑ́ be, ɑdîm yɨ́yɛ̂h yɨ́.»
43011051	(Nye ɑ́ bé ɑlɛ́ɛ ékɑ̌n lɑɑ́ ɨ́ lɔ̌b gǿmɑ́ yé, nye mʉr tɨ̂. Nye ɑ́ lɛ́ɛ lé ó, ebě, nye ó b'ɑ́ be njǿø opɑrɑ ɨ́ mbû wɑɑ́. Nó yɑɑ́ ó nyé ɑ́ jɑlɑ le egwîh ó, yé mbɨɑ ó, Yésʉs jwêʼ lɨ́ esú lé óYúden yɨ́.
43011052	Abě njɨ ɨ́ lɔ̌b óYúden bé omér. Nye ntémé ɑ́ jwe ó, lɨ́ esú é bwɑ́n mé Nzyɛ̌m bɨ́bɛ̂h. Nye ónʉɑ bé ɨ́ bigúmó byɔ́ɔ́, syɛŋ bé sûm gwɑ́r, ó bé díʼee njɨ kûl gwɑ́r.)
43011053	Ɨ́ móhó wɑɑ́ ó bé ɑ́ cíʼe ó, bé jʉ́ ó Yésʉs.
43011054	Nó yɑɑ́ ó Yésʉs ɑ́ gwɑ̂ʼ edwɑ́ɑlɑ témé oYúden ɨ́ kpɛŋlɛm yɨ́. Nye nzě lɑɑ, tô ɨ́ yʉ́ʉ́ sí swîh, dí ɨ́ kúnwo e lʉɑ́ yɨ́. Bé le ompʉ́n bé nzě tó di gʉ̂ʼ ɨ́ nkɑnɑ bé jɨ́jébé “Efrɑyɨ̂m” yɨ́.
43011055	Nyʉ́ʉ́ nzɔ́ɔ oYúden ɑ́ be ó, nye mû kúno ebwɑlɔɔ. Yé ɑ́ be ó Pɑ́skɑ. Bʉr ó sí yɑɑ́ ɨ́ buo buo nzě gɔ́nɑ le etô Yerʉ́zɑlɛm, tó pubɔɔ mísyóm myɔ́ɔ́.
43011056	Bé ɑ́ be ó lɨ́ esɑ́ɑ̌ Yésʉs ɨ́ mpɑ́h Nzyɛ̌m le etô le ejíilɑ pɑ́ʼ nyɔ́ɔ́ ó: «Bɨ̌n bɨɛ̌ pɑhlě sɑ́ yɨ̂ʼ nyɑ́? Nzê nye ɑ́nze ɨ́ nzɔɔ ɛ̌?»
43011057	Ojǿø o mpɑ́h Nzyɛ̌m le oFɑrizyɛ̂n, bé ɑ́ boo cíʼe ó, mʉ̂r sí gʉ́ɑ̌ gúmó Yésʉs ɑ́ be yɨ́ nɛ́ɛ: nye gwíhɨɨ bê, ó bé nkʉ̂ tó mɛ̂r nyê.
43012001	Nzɔɔ, nyé osí lîʼ mélú mésɑmɑn, Yésʉs nzě tô Bétɑnî, kwɑ́r mé Lɑzɑre, mʉr nyé ɑ́ pɛh ɨ́ soo nyɑ́.
43012002	Bê nzě tyêl dínɑ lɨ́ esoho épyɑ́l mé Yésʉs. Mɑ́ɑ́tɑ ɑ́ be ó lɨ́ ekɑ bʉ̂r mede. Lɑzɑre nyɨɛ ɑ́ be ó, ɨ́ sɔ́mɑ́ bʉ̂r o b'ɑ́ be mindîndǐl, bé e boo Yésʉs lɨ́ ede bɑ́.
43012003	Mɑrie nzě nʉɑ̌ ntɑʼ múló mé lɔbínɑ, yé ɑ́ be ɨ́ bwɑʼ tɑ̂ŋ yɨ́. Yé ɑ́ be ó sɛ́ɑ́ e mpɑ̌ŋ “ nɑrd .” Nye nzě lœ̌m Yésʉs yɑ̌ ɨ́ mekʉ̌. Píe tɨ̂, nzě tin mé e mpuo nyé. Mbɛ̌r wɨ́wɛ̂h nzě lóno ɨ́ menumó mé lɔbínɑ.
43012004	Yé ɑ́ be ó e nyʉ́ʉ́ mpʉ́n wé ɑ́ be e díe ó, Yʉ́dɑs Iskɑriôt nyɑ́. Nye ɑ́ be ó mʉr ɑ́ be ó, nye óbɛ́mɑ̌ Yésʉs nyɑ́.
43012005	Nye nzě lɛ́ɛ ó: «Bê bé ɑbɛ́mɑ̌ lɔbínɑ yɨ̂ʼ minzɑŋ mí mɔnɨ́ minter milɛ̂l, tô e mɔnɨ́ yɑɑ́, tó jweŋɔɔ mínjyêbnjyéb ɨ́ yé?»
43012006	(Nye ɑ́ bé ɑlɛ́ɛ nó ɨ́ lɔ̌b nkóó nyé ɑ́ jɨ̂ʼ bɑɑ́ntéʼenteʼe o bʉ̂r nyɨ́. Nye ɑ́ lwib nó ó, ebě, nye ɑ́ be ó njíblʉ̌. Nye ó b'ɑ́ bɨbɑʼle ekúró lɔ́ɔ́, le ejijíbě sɑ́ bʉ̂r, bé ɑ́ gbɨgbɑ̂ tɨ̂ʼ yɨ́.)
43012007	Yésʉs, nye e né ó: «Bírɨ́ɨ́ gɑ́ nye ɨ́ puuu! Nyě sɑ́ syɛ́ɛlɑ̌ nɨ̌ ó, dumo e móhó mé ngɑ́ dɨlɔɔ wɨ́.
43012008	Bɨ̌n e bɑɑ́ntéʼenteʼe o bʉ̂r ó dí edǐ jɔʼ yɨ́yɛ̂h. Sɑ̂ gwɑ́r, mɨnɑ́ bɨɛ bé ɑ́be gɑ́ jɔʼ yɨ́yɛ̂h.»
43012009	OYúden ɨ́ buo buo ntɔ̂ʼ jóʼǒ ó, Yésʉs ɑ́ be ó Bétɑnî. Bé ɑ́ bé ɑkɑ̌ tô gʉ̂ʼ njɨ lɨ́ esú lé ébeě Yésʉs. Yé ɑ́ be ntémé ó, lɨ́ esú lé étó beɔɔ̌ Lɑzɑre, mʉ̌r Yésʉs ɑ́ pɛh ɨ́ soo nyɑ́.
43012010	Ojǿø o mpɑ́h Nzyɛ̌m, bé ɑ́ kɑ cíʼe ó, bé ɨ́ jɑlɑ le ejʉ̂ ntémé ó Lɑzɑre,
43012011	ebě, ɨ́ lɔ̌b wé ó óYúden ɨ́ buo buo, bé ɑ́ líʼe bê, kɑ̌ jyɛ̂ʼwo e Yésʉs yɨ́.
43012012	Ɨ́ mɛ́n tɨ̂, bʉr ɨ́ buo buo o b'ɑ́ nze ɨ́ nzɔɔ bɑ́, mpʉ bé ɑ́ jóʼo ó, Yésʉs múo nzě pyɑ̂l ɨ́ Yerʉ́zɑlɛm yɨ́,
43012013	bê nzě nʉɑ mébó mé élén, nzě tóŋɔɔ, tó bɔmɔɔ e né, le elɛ́ɔɔ ó: “Mɨnɑ́ jwêʼ gɑ́ Nzyɛ̌m kûm. Mɨnɑ́ gúmlɑɑ gɑ́ wɑɑ́ dí enze e díé mé Dɑ̂, mʉr dí njǿø kúl bʉ̂r o bé Ɨ́zrɑɛ̂l nyɑ́.”
43012014	Yésʉs nzě kœb mɑ̂ kɑm-ntʉl, nzě di ɨ́ yé kʉ́ mpʉ Kɑ́lɑr Nzyɛ̌m dí elɛ́ɛ yɨ́. Yê cɛmɑ́ ó:
43012015	“Sɑ́ ɑjóʼo bʉ́ɑ́, nkɑnɑ̌ Síon. Jwɛ́ʼɛ́ɛ́ gɑ̂! Njǿø gǒ, nye lɨ́ enze. Nye ó ndîndǐl ɨ́ mɑ̂ kɑm-ntʉl kʉ́.”
43012016	(Ompʉ́n bé, bé ɑ́ bé ɑnyɛɛ́ jóʼǒ pêh Kɑ́lɑr Nzyɛ̌m yɑɑ́. Bé ɑ́ kɑ nze gʉ́ɑ yé ó, píe jɔ̌ʼ Yésʉs ɑ́ nʉɑ kûm nyé yɨ́. Jɔʼ yɑɑ́ ó bé ɑ́ kɑ gʉ́ɑ ó, nkúnɑ́ ogwíhɑ o mílɔ̌b, bé ɑ́ titile bisɑ́ bínɨ̌ bíbyɛ̂h ó, dumo e né. Bê nzě gʉ́ɑ ntémé ó, bʉr ónɨ̌, bé ɑ́ sɑ̂ nye bisyɛ́ɛlɑ byɑɑ́ ó, mpʉ byé ɑ́ boo be mitilɑ́ yɨ́.)
43012017	Bʉr bɨ́bɛ̂h bé ɑ́ bě gúmó Yésʉs ɑ́ jébe Lɑzɑre ɨ́ soo, pɛʼ nyé lɨ́ ojwe yɨ́ bɑ́, bê nzě tô le eboʼlǒ sɑ́ yɨ́yɛ̂h bé ɑ́ bee yɨ́.
43012018	Nó yɑɑ́ ó bʉ̂r, bé ɑ́ tô nye lɨ́ esóʼ é nzɨ́ yɨ́, ebě, bé ɑ́ si jóʼo lɔ́ɔ́ ésimɑ́ nyé ɑ́ sɑ̂ lɨ́.
43012019	OFɑrizyɛ̂n nzě nyɛl élwiblɑ pɑ́ʼ nyɔ́ɔ́. Bé ó: «Beyɨɨ gɑ́, mɨnɑ́ bé ɑ́koʼo gɑ́ nye! Bʉr ó sí bɨ́bɛ̂h mû kɑ̌ dû ó, njɨ nye omér.»
43012020	Yé ɑ́ be ó, e bʉ́ʉ́ bʉ̂r o Grɛ̂s, ɨ́ sɔ́mɑ́ bʉ̂r o b'ɑ́ tô Yerʉ́zɑlɛm bɑ́. Bé ɑ́ nze ó, lɨ́ ebwɑl nzɔ́ɔ oYúden, lɨ́ enzě jwě Nzyɛ̌m kûm.
43012021	Bê nzě sîhlě bɑ̌ʼ e Philippe, mʉr Bétsɛ́dɑ ɨ́ sí Gɑlilê. Bé e né ó: «Bɨ̌h bé lɨ́ ekpɛl ébeě Yésʉs wɑɑ́.»
43012022	Philippe, nyɨ́ lɑɑ, tó lɛ́ɛ̌ André, bɨ́bɛ̂h obɑ́ nzě tó lɛ́ɔɔ̌ Yésʉs.
43012023	Yésʉs, nye e bé ó: «Ɨ́ bɑ́ɑ́nɑ̂, jɔʼ Mwɑ̂n mé Mʉr jɑ́lɑ́ le enʉɑ kûm nyé yɨ́, yé mû ó sí pyɑ̂l.
43012024	Mě lɛ́ɛ́ bɨ́n lɨ́ otyeetye ó, bumó, yé ódidi gwɑ́r ó, jɔʼ yé jínɑ ɑpɑ̌ swɑhɔɔ ɨ́ bibwɑ̌h yɨ́. Bumó sí swɑhɔɔ ɨ́ bibwɑ̌h, pɑ̂h nɛ́ɛ: yé ógúmo mpúmó menkû menkû.
43012025	Mʉr nyɨnyɛ̂h dí ekpɛ̌l cwiʼ yé nyɑ́, ódímle yê. Mʉr dí ebeně cwiʼ yé ɨ́ sí yɨ̂ʼ nyɑ́, óbɑʼle yê. Nye ódi ó, njʉ̌m dǐ e njʉ̌m dǐ.
43012026	Mʉ̂r bé lɨ́ egø̂m éséɑ e me nó, nye dúʼoo sɔ̂ʼ njɨ me. Nó, gúmó mé dí yɨ́, gúmo yɑɑ́ ó syɛ̂l mesɑ̂ wɑ̌m ntémé ngɑ́ di yɨ́. Wɑɑ́ nyɨnyɛ̂h ngɑ́ séɑ e me nyɑ́, Sɔ́ŋ wɑ̌m ójwe nyé kûm.»
43012027	«Ɨ́ bɑ́ɑ́nɑ̂, lémé wɑ̂m, wé mû ó lɨ́ ekʉ́ jóʼǒ túú. Nó ó, me ólɛ́ɛ yé? Nzê me lɛ́yɨɨ Sɔ́ŋ wɑ̌m ó, nye pɛ́ʼɛɛ me ɨ́ sɑ́ múo nzě pyɑ̂l mé ɨ́ bɑ́ɑ́nɑ̂ʼ yɨ̂ʼ ɛ̌? Heʼé, ebě, me ɑ́ nze ó ɨ́ lɔ̌b sɑ̂ yɑɑ́, ó me bɔ́mɑɑ e mitúú mí tɨ̂.
43012028	Dɑ̂ ɛ̌, jwéʼ díé lô kûm ɨ́ buo buo.» Cwíí nzě duho ɨ́ jʉ́ó kʉ́ ó: «Me ɑ́ si nyɛɛ jwe lé kûm. Nó ó, me óbɑ́ʼɑ̌ jwe lé nyɑ̌.»
43012029	Entumo e bʉ̂r, lé ɑ́ be tɨ̂ʼ lɨ́, lé ɑ́ bě sí jóʼo cwíí ɑ́ duho ɨ́ jʉ́ó kʉ́ nyɨ́. Lé ntɔ̂ʼ lɛ́ɛ ó: «Yé ó mindum mi mpíé.» Bɑ̂ʼ, bé ó: «Éngeles, nyɨ́ lwib e né.»
43012030	Yésʉs, nye e bé ó: «Cwíí nɨ̌, nye bé ɑjø̂ʼ lɨ́ esú lɑ̂m. Nye jǿʼ ó, lɨ́ esú lɨ́n.
43012031	Bɑ́ɑ́nɑ̂ʼ mû ó jɔ̌ʼ lɔ̌b sí yɨ̂ʼ múo nzě cîʼ yɨ́. Ɨ́ bɑ́ɑ́nɑ̂, njǿø sí yɨ̂, múo nzě soŋɔɔ.
43012032	Nó ɨ́ jɔʼ mé óduhǒ sí yɨ̂, bɨ́nɔɔ kʉ́ yɨ́, me ódulo bʉ̂r bɨ́bɛ̂h nko mé óbe yɨ́.»
43012033	(Ekɑ̌n énɨ̌, lé ɑ́ be ó lɨ́ elɛ̂ʼlě mbi éswie nyé ójwe wɨ́.)
43012034	Entumo e bʉ̂r, lé e né ó: «Bɨ̌h bé ɑ́ be ɨ́ jóʼo ɨ́ kɑ́lɑr metié gɑ́ wɨ́nɑ́ ó, Mʉ̌r Nzyɛ̌m ɑ́ lœm múló mé jǿø nyɑ́, ódǐ njʉ̌m dǐ e njʉ̌m dǐ. Gǒ kɑ̌ lɛ́ɛ ó, Mwɑ̂n mé Mʉr, nye ɨ́ jɑlɑ le ebɨ́nɔɔ kʉ́ ɨ́ yé ɛ́? Nzé pʉ́gʉ́ be “Mwɑ̂n mé Mʉr” ɨ́ sɨ̂?»
43012035	Yésʉs, nye e bé ó: «Njʉl, wé jínɑ lɨ́ epɑ̌n jwê kwɑ́ nyɨ́n njɨ mɑ̂ jɔʼ. Bʉŋlɑɑ gɑ́ ɨ́ jɔ̌ʼ njʉl jínɑ lɨ́ epɑ̌n jwê yɨ́, ebě, ejúrʉ́ʉ́, lé ɑ́mû jɑɑ́ go bɨ́n, ebě, mʉr dí etô le entímɑ lɨ́ ejúrʉ́ʉ́ nyɑ́, nyé ɑgʉ́ɑ̌ nko nyé dí etô yɨ́.
43012036	Jyɛ́ʼwɑ́ɑ́ gɑ́ e njʉl wɑɑ́ ɨ́ jɔʼ wé jínɑ lɨ́ epɑ̌n jwê yɨ́. Nó yɑɑ́ ó bɨ́n ngɑ́ sûʼlɑ bʉ̂r ó jwê yɨ́.» Jɔ̌ʼ Yésʉs ɑ́ be sí lwib nó yɨ́, nye nzě lɑɑ, tó swɑb bê.
43012037	Dɑmɑ́ be ó Yésʉs ɑ́ si bu sɑ̂ mesimɑ́ ɨ́ míh mɔ́ɔ́, oYúden, bé ɑ́ bé ɑjyɛ̂ʼwo e né.
43012038	Sɑ́ tɨ̂ʼ ó lɔ́ɔ́ mé ngwíhɑ milɔ̌b Ésɑïe, wé ɑ́ dirɑ yɨ́. Mbi wɨ̂ʼ ó wé ɑ́ dirɑ: “Dɑ̂ ɛ̌, nzé ɑ́ bûʼlɑ lɔ́ɔ́ wɨ́h? Onzé b'ɑ́ bee ɨ́ jɔ̌ʼ Dɑ̂ ɑ́ be ó, nyě lɛ́ʼlé ó bé nkul nyé yɨ́?”
43012039	Bé ɑ́ bé ɑbe e nkul ebûʼlɑ. Yé lɨ́ ebɔmɑ e sɑ́ Ésɑïe ɑ́ lɛ́ɛ yɨ́. Nye ɑ́ lɛ́ɛ ó:
43012040	“Nzyɛ̌m ɑ́ be ó sí liŋ bé bɑɑ́ntím. Nye ɑ́ si dibe bé mepɨʼ mɔ́ɔ́, ó míh mɔ́ɔ́, mé ɑyɨ́ bee; bé ntémé díʼee ɑbe e mepɨʼ, lɨ́ ebene ó, bé ɑ́mû jɑɑ́ jwirɑ míléme, tóŋɔɔ kwɑ́ nyé ó, nye cíʼɨɨ bê.”
43012041	Ésɑïe ɑ́ lɛ́ɛ nó ó, ebě, nye ɑ́ si bee kûm mé Yésʉs. Nó nyé ɑ́ lwilwib ɨ́ lɔ̌b wé yɨ́.
43012042	Dɑmɑ́ jóʼo nó, myúú mílʉ́ mí óYúden ɨ́ buo buo, myé ɑ́ be ó lɨ́ ejyɛ̂ʼwo e Yésʉs. Sɑ̂ gwɑ́r, bé ɑ́ bé ɑlɛ́ɛ bʉ̂r nó. Bé ɑ́ be lɨ́ ekpɛ́ɛ óFɑrizyɛ̂n, ebě, bé ɑ́mû soŋɔɔ ɨ́ mpɑ́h sulɑ́ nyɔ́ɔ́.
43012043	Ebě, bé ɑ́ be ó lɨ́ ekpɛl kûm, nyɑɑ́ dí eduho kwɑ́ bʉr nyɨ́, bene nyɑɑ́ dí eduho kwɑ́ mé Nzyɛ̌m nyɨ́.
43012044	Yésʉs nzě túno. Nye ó: «Mʉr dí ejyɛ̂ʼwo e me nyɑ́, nyé ɑjyêʼ koo njɨ e me. Nyě jyɛ́ʼwó ntémé ó, e mʉr ɑ́ ntɨh me nyɑ́.
43012045	Mʉr dí ebee mé nyɑ́, bee ntémé ó, mʉr ɑ́ ntɨh me nyɑ́.
43012046	Mɛm ɑ́ nze ɨ́ sí yɨ̂ʼ ó, me pɑ́nɑɑ jwê, ó mʉr nyɨnyɛ̂h dí ejyêʼ koo e me nyɑ́, nkʉ̂ duho lɨ́ ejúrʉ́ʉ́, tô pyɑ̂l ɨ́ jwê.
43012047	Mʉ̂r sí jóʼǒ lɛ́ʼlɑ́ wɑ̂m, ɑbɑ̂ʼle wé nɛ́ɛ: nye mû ó e lɔ̌b. Sɑ̂ gwɑ́r, ntʉ mé ócíʼe nyé wɑ̌, ebě, me ɑ́ nze ó, me ntɑ́ɑ nzě ciʼ bʉ̂r, ɑbe lɨ́ enzě cíʼe mílɔ̌b.
43012048	Mʉr nyɨnyɛ̂h dí eso mê, ɑkɑ̌m lɛ́ʼlɑ́ wɑ̂m nyɑ́, nyě e mʉr ngɑ́ cíʼě lɔ̌b wé nyɑ́. Milɛ́ʼlɑ́ mé mû sí jwe bɨ́n mî, myé ó ngɑ́ cíʼě lɔ̌b wé ɨ́ móhó ésúʼlɑ́ é sí yɨ̂.
43012049	Ebě, me ɑ́ bé ɑlwib yʉ́ʉ́ sɔ̂ʼ e mɛm mʉr tɨ̂. Sɔ́ŋ wɑ̌m, mʉr ɑ́ ntɨh me nyɑ́ ó b'ɑ́ lɛ́ɛ me sɑ́ mé jɑ́lɑ́ le elɛ́ɛ bɨ́n yɨ́.
43012050	Ebě, me lɨ́ egʉ́ɑ ó, metié nyé dí etyêl mɑ́, mé ó dí ejwě cwǐʼ njʉ̌m dǐ. Nó ó, sɑ́ mé dí elɛ́ɛ yɨ́, mě lɛ́ɛ́ yé ó, lɨ́ edû mpʉ Sɔ́ŋ wɑ̌m ɑ́ lɛ́ɛ me yɑ̌ yɨ́.»
43013001	Yé ɑ́ be ó, nzɔɔ Pɑ́skɑ mû kúno ebwɑlɔɔ. Yésʉs nyɨɛ ɑ́ be ó sí boó gʉ́ɑ ó, jɔʼ dí ó, nye kɑ́ɑ duhǒ sí yɨ̂, bére kwɑ́ Sɔ́ŋ yɨ́, mû ó sí pyɑ̂l. Jɔʼ yɨ́yɛ̂h, nye ɑ́ be ɨ́ buú kpɛl bʉ̂r bé, bé ɑ́ di ɨ́ sí yɨ̂ʼ bɑ́. Nye ɑ́ kpɛl bé ó, ɑbe le odumo.
43013002	Yésʉs, bé le ompʉ́n bé, bé ɑ́ be ó lɨ́ ede. Jɔʼ yɑɑ́, sɔ́ŋ meleme, wé ɑ́ be ó sí tyɛ̂b Yʉ́dɑs, mwɑ̂n mé Simon Iskɑriôt, ɨ́ léme, jwe nyé pɨʼ ó, nye bɛ́mɑɑ Yésʉs.
43013003	Yésʉs nye mʉr tɨ̂ʼ ɑ́ be lɨ́ egʉ́ɑ ó, nye ɑ́ duho ó kwɑ́ mé Nzyɛ̌m. Nye ntémé óbúlɑ kwɑ́ mé Nzyɛ̌m. Nó ntémé, Nzyɛ̌m ɑ́ be ɨ́ gbɑ̂ sɑ́ yɨ́yɛ̂h sí jǿǿ yé.
43013004	Bé jínɑ lɨ́ ede nɛ́ɛ: nye nzě mɔɑ sí, nzě pɛ̌ʼ kɑ́n kʉ́, nʉɑ sɑ́nɑ kɑ́n, tyeele nyé ɨ́ kuó.
43013005	Nzě nʉɑ médíbé, gbɑ̂ ɨ́ sʉ́ɑ́, nzě nyɛl éjøø ómpʉ́n mekʉ̌, le epîm mékʉ̌ mɔ́ɔ́ e kɑ́n nyé ɑ́ be e wé ɨ́ kuó wɨ́.
43013006	Nye nzě tó pyɑ̂l gúmó Simon Pierre ɑ́ be yɨ́. Simon Pierre, nye e né ó: «Dɑ̂ ɛ̌, nzê go ó jɑ́lɑ́ le ejøø mé mekʉ̌ ɛ̌?»
43013007	Yésʉs, nye e né ó: «Ɨ́ bɑ́ɑ́nɑ̂, go jínɑ ó, ɑpɑ̌ gʉ́ɑ̌ sɑ́ mé mû lɨ́ esɑ̂ bɨ́n yɨ̂. Sɑ̂ gwɑ́r, go ósûʼlɑ̌ gʉ́ɑ yê.»
43013008	Pierre, nye e né ó: «Heʼé, Dɑ̂! Go ɑ́nyɑmlě jøø mé mekʉ̌.» Yésʉs nzě yɑlɑ e né ó: «Mé bé ɑjøø gó mekʉ̌ nó, go l'ɑbi nkɔ̂b ɨ́ pɑ́ʼ wɑ̂m.»
43013009	Simon Pierre, nye e né ó: «Dɑ̂ ɛ̌, yé bé nó wɑ́, ɑyɨ́ jøø mé njɨ mekʉ̌ e mekʉ̌. Jøyɨɨ mé ntémé mebô ndu e lʉ̂.»
43013010	Yésʉs, nye e né ó: «Mʉr mû sí boó jøɑ nyɑ́, nyé ɑkɑ̌ jɑlɑ le ebɑ́ʼɑ̌ jøɔɔ, ɑlɑɑ ó njɨ mekʉ̌, ebě, nye ó nyʉ̂l nyɨnyɛ̂h njøɑ́. Bɨ̌n bé ó minjøɑ́. Sɑ̂ gwɑ́r, ntʉ bɨ́n bɨ́bɛ̂h dí minjøɑ́.»
43013011	(Yésʉs ɑ́ be ó lɨ́ eboó gʉ́ɑ mʉ̂r óbɛ́mɑ nyé nyɑ́. Sɑ́ tɨ̂ʼ ó nyé ɑ́ lɛ́ɛ ó: “Sɑ̂ gwɑ́r, ntʉ bɨ́n bɨ́bɛ̂h dí minjøɑ́” yɨ́.)
43013012	Jɔ̌ʼ Yésʉs ɑ́ sil ejøø bé mekʉ̌ yɨ́, nye ntɔ̂ʼ bɑ́ʼɑ̌ bwɑ̂r kɑ́n wé, bɑ́ʼɑ̌ di ɨ́ téble. Nye ó: «Nzê bɨ̌n bɨ́ gʉ́ɑ̌ sɑ́ mê sɑ́ bɨ́n nɨ̌ ɛ̌?
43013013	Bɨ̌n jɨ́jébé mé ó: “Lɛ̂ʼlɑ”, nkʉ̂ ntɔ̂ʼ “Tî Yésʉs”. Bɨ̌n bé lɨ́ ekʉ́ gwɑ́ jébe, ebě, me ó dí kwɑhɑ́ nye.
43013014	Mɛ̂m, Lɛ̂ʼlɑ ndu e Tî wɨ́n sí jøø bɨ́n mekʉ̌ nó, nó yé lɛ́ʼlé ó, bɨ̌n ntémé bé ɨ́ jɑlɑ le ejøølɑ mékʉ̌ pɑ́ʼ nyɨ́n.
43013015	Mě jwé bɨ́n ó, jweʼle, ó bɨ̌n ntémé nkʉ̂ sɨ̂sɑ̌ mpʉ mê sɑ́ bɨ́n yɨ̂.
43013016	Mě lɛ́ɛ́ bɨ́n lɨ́ otyeetye ó, ɑbe e syɛ̂l ngwɑ́r dí elɑɑ njǿø wé. Lʉ́mlɑ ɑ́lɑ́ɑ́ mʉ̂r lómó nyé nyɑ́ ɨ́ júu.
43013017	Ɨ́ bɑ́ɑ́nɑ̂, bɨ̌n bɨ́ gʉ́ɑ bísɨ́ɑ̌ byɑɑ́. Bɨ́n ósɑ̂ byé nó, bɨ̌n bé óbe ó mbɨ̂mbɨɑ́.»
43013018	«Mé ɑlwib e bɨ̌n óbɛ̂h. Me lɨ́ egʉ́ɑ bɑɑ́ mé ɑ́ twɑ̂r bɑ́. Sɑ̂ gwɑ́r, yé jɑlɑ ó, sɑ́ dí tilɑ́ yɨ́, yé lǿŋlɨɨ. Yê tilɑ́ ó: “Mʉr dí ede méde mɑ̂m nyɑ́, nyɨ́ jwirɑ e me.”
43013019	Me lɨ́ eboó lɛ́ɛ bɨ́n nó, ɨ́ jɔ̌ʼ syɛ́ɛlɑ yɑɑ́ jínɑ ɑpɑ̌ syɛ́ɛ yɨ́. Mě lɛ́ɛ́ nó ó, ebě, ɨ́ jɔʼ yé ókɑ̌ syɛ́ɛ yɨ́, bɨ̌n bé obûʼlɑ ó, mɛm ó dí Me-ó-tɨ̂.
43013020	Mě lɛ́ɛ́ bɨ́n lɨ́ otyeetye ó, mʉr dí enʉɑ mʉ̂r mé dí elómo nyɑ́, nyě nʉɑ ntémé ó me. Nó ntémé, mʉr dí enʉɑ mé nyɑ́, nyě nʉɑ ó, mʉr ɑ́ ntɨh me nyɑ́.»
43013021	Jɔʼ nyé ɑ́ sil elwib mpʉ́nʉ̌ yɨ́, milɔ̌b myɑɑ́, myé ntɔ̂ʼ tɨ̂l nyé mekʉ̌ sí. Nye nzě boʼlo ó: «Mě lɛ́ɛ́ bɨ́n lɨ́ otyeetye ó, mʉr ngwɑ́r ɨ́ sɔ́mɑ́ gɑ́ yɨ́nɑ́ óbɛ́mɑ mê.»
43013022	Ompʉ́n nzě tɑ́ɑre éjwɛ̂ʼlɑ pɑ́ʼ nyɔ́ɔ́, miléme ɨ́ mo ɨ́ nzɑmɑ́, ɑgʉ́ɑ mʉ̂r nyé ɑ́ lwib ɨ́ lɔ̌b wé nyɑ́.
43013023	Nyʉ́ʉ́ mpʉ́n Yésʉs ɑ́ bu kpɛl nyɑ́, ɑ́ be ó bɑ̌ʼ e Yésʉs, lʉ́ wé lɨ́ ejyɛ̂ʼwo ɨ́ bɨr mé Yésʉs.
43013024	Simon Pierre nzě kwɑ̂b nyé ó, nye jíʼee Yésʉs díé é mʉ̂r nyé ɑ́ lwib, dumo e né nyɑ́.
43013025	Mpʉ́n wɑɑ́ nzě jwirɑ, jyêʼ lʉ̂ ɨ́ bɨr mé Yésʉs, nzě jî e né ó: «Dɑ̂ ɛ̌, mʉr wɑɑ́, nye nzé?»
43013026	Yésʉs nzě yɑlɑ ó: «Me ótwɑ̌r péh blêr ɨ́ sʉ́ɑ́ méde. Mʉr mé ójwe nyɑ́, mʉr wɑɑ́ ó tɨ̂ʼ nyɑ́.» Yésʉs ntɔ̂ʼ nʉɑ̌ péh blêr, twɑr méde, nzě jwě Yʉ́dɑs, mwɑ̂n mé Simon Iskɑriôt.
43013027	Lě Yʉ́dɑs ɑ́ nʉɑ blêr yɑɑ́, lě Sɑ́tɑn ntɔ̂ʼ ɑ́ nî ɨ́ nye. Yésʉs, nye e né ó: «Sɑ́ gó dí egø̂m ésɑ̂ yɨ́, kɑɑ́ sɑ̂ yé kɑ́m e kɑ́m!»
43013028	(Bé ɑ́ bé ɑgʉ́ɑ̌ sɑ́ nyé ɑ́ lɛ́ɛ nye nó yɨ́.
43013029	Ɨ́ mpʉ yé dí ó Yʉ́dɑs ó b'ɑ́ be lɨ́ ebɑʼle ékúró yɨ́, bʉr ɨ́ buo buo, bé ɑ́ be lɨ́ ejøʼ ó, Yésʉs ɑ́ lómo nye ó, nye tôʼ bwɑ̂m sɑ́ yé óbe bé e nyɔm ɨ́ nzɔɔ yɨ́, nkʉ̂ ntɔ̂ʼ ó, nye súʼɑɑ bɑɑ́ntéʼenteʼe o bʉ̂r.)
43013030	Lě Yʉ́dɑs ɑ́ kʉ nʉɑ blêr, le nyé ɑ́ tô kʉ̌l. Yé ɑ́ be ó ɨ́ pum.
43013031	Jɔ̌ʼ Yʉ́dɑs ɑ́ bě sí tô kʉ̌l yɨ́, Yésʉs, nye e bé ó: «Ɨ́ bɑ́ɑ́nɑ̂, kûm Mwɑ̂n mé Mʉr, nyɨ́ pɑn. Kûm mé Nzyɛ̌m, nyɨ́ pɑn ntémé ɨ́ nye.
43013032	Kûm mé Nzyɛ̌m bé lɨ́ epɑn ɨ́ Mwɑ̂n mé Mʉr nó, lɛ́ɛ́, Nzyɛ̌m ntémé ógúmlo Mwɑ̂n wé ɨ́ nye mʉr tɨ̂. Nó ntémé nyé múo nzě gúmlo nyé yɨ́.
43013033	Bwɑ́n bɑ̂m, me kɑ líʼ lɨ́ edi e bɨ̌n ó, mɑ̂ jɔʼ. Bɨ̌n bé ósɑ́ɑ mê. Nó, mě lɛ́ɛ́ bɨ́n bɑ́ɑ́nɑ̂ʼ ó, sɑ́ mé ɑ́ nyɛɛ lɛ́ɛ le oYúden yɨ́. Yé ó: bɨ̌n bé ɑbe e nkul etô nko mé múo tô yɨ̂.
43013034	Me mû ó lɨ́ etyêl bɨ́n ejwɑ́n lé étié: kpɛlɑɑ gɑ́ pɑ́ʼ nyɨ́n mpʉ mé ɑ́ kpɛl bɨ̌n yɨ́.
43013035	Bɨ́n sí kpɛlɑ pɑ́ʼ nyɨ́n nɛ́ɛ: bʉr bɨ́bɛ̂h, bé ogʉ́ɑ tɨ̂ʼ ó, bɨ̌n bé ó ompʉ́n bɑ̂m.»
43013036	Simon Pierre nzě jî e né ó: «Dɑ̂ ɛ̌, go ótô nkoó?» Yésʉs ntɔ̂ʼ yɑlɑ e né ó: «Gó ɑbe e nkul edû mé ɨ́ bɑ́ɑ́nɑ̂ʼ nko mé múo tô yɨ́. Go ósûʼlɑ̌ dû mê.»
43013037	Pierre, nye e né ó: «Dɑ̂ ɛ̌, mé ɑbe e nkul edû gó bɑ́ɑ́nɑ̂ʼ ɨ́ yé ɛ́? Me ɨ́ cɑ̌r ó, me jwêʼ cwiʼ yɑ̂m lɨ́ esú lô.»
43013038	Yésʉs, nye e né ó: «Nzê yê tyeetye ó, go ɨ́ cɑ̌r ó, go bírɨɨ cwiʼ yô lɨ́ esú lɑ̂m ɛ̌? Me lɨ́ elɛ́ɛ gó lɨ́ otyeetye, njʉ́m kúo ɑpɑ̌ kwɑ̂ʼ, go ókɛ́lɑ nzɔ̂ʼ lɛ̂l ó, gó ɑgʉ́ɑ mê.»
43014001	Yésʉs, nye e bé ó: «Bisɨ́ɑ̌ bî, byé ɑyɨ́ tɨ̂l bɨ́n mekʉ̌ sí. Jyɛ́ʼwɑ́ɑ́ gɑ́ e Nzyɛ̌m. Jyɛ́ʼwɑ́ɑ́ gɑ́ ntémé e me.
43014002	Mbɛ̌r mé Sɔ́ŋ wɑ̌m, wé ɨ́ buo bídiɑ́. Me pɑ́ɑ tó komlo bɨ́n bidiɑ́ bɨ́n ngɑ́ tó di bí. Yé bé ɑbe nó wɑ́, mpɑ me bé ɑlɛ́ɛ bɨ́n.
43014003	Jɔʼ mé óbe, me mû sí tó komlo bɨ́n bidiɑ́ byɑɑ́ yɨ́, me óbɑ́ʼɑ̌ nzě nʉɑ bɨ́n, bɨ̌n bé otó dǐ gúmó mé ódi yɨ́.
43014004	Bɨ̌n bé lɨ́ egʉ́ɑ nzɨ́ dí etô nko mé dí etô yɨ́.»
43014005	Thomɑs, nye e né ó: «Dɑ̂ ɛ̌, bɨ̌h bé ɑgʉ́ɑ̌ nko gó múo tô yɨ́. Á bɨ̌h bɨɛ̌ bé ójweʼe nzɨ́ nyɑɑ́ nyɑ́?»
43014006	Yésʉs, nye e né ó: «Me ó dí nzɨ̌. Me ó otyeetye. Me ó etín é cwiʼ. Mʉr, nyé ɑbe e nkul etô nko Sɔ́ŋ wɑ̌m dí yɨ́, cɨɨ ɨ́ nyʉ́ʉ́ nzɨ́ swîh, njɨ lɨ́ ecɨɨ e nzɨ̌ nyɑ̌m.
43014007	Yé bé bɨ̌n bɨ́ gʉ́ɑ mé nó, lɛ́ɛ́, bɨ̌n bɨ́ gʉ́ɑ ntémé Sɔ́ŋ wɑ̌m. Tɑ́ɑre ɨ́ bɑ́ɑ́nɑ̂, bɨ̌n mû ó sí gʉ́ɑ nyê, bee ntémé nye.»
43014008	Philippe, nye e né ó: «Dɑ̂ ɛ̌, lɛ́ʼlɑ́ɑ́ bɨ́h Sɔ́ŋ gǒ. Yé jɑ́lɑɑ ɨ́ wɨ́h pɑ̂ʼ.»
43014009	Yésʉs nzě yɑlɑ e né ó: «Á beɑ mɨ́nɑ́ bé ɑ́ dwih di gɑ̂! Nó ó, Philippe, go jínɑ ó, ɑpɑ̌ gʉ́ɑ mê? Mʉr mû sí bee mé nyɑ́, nyɨ́ bee ntémé Sɔ́ŋ wɑ̌m. Á gǒ kɑ̌ lɛ́ɛ ó: “Lɛ́ʼlɑ́ɑ́ bɨ́h Sɔ́ŋ gǒ” ɨ́ yé?
43014010	Nó ó, gó ɑbûʼlɑ ó, me ó ɨ́ mpúhlɑ́ e Sɔ́ŋ wɑ̌m, Sɔ́ŋ wɑ̌m ɨ́ mpúhlɑ́ e me? Lwǐb mé dí elwib e bɨ̌n óbɛ̂h yɨ́, yé ɑduho kwɑ́ nyɑ̌m. Sɔ́ŋ wɑ̌m bɨ́h e nɔ́ɔ́ dí edi nyɑ́ ó dí elóŋlo bísyɛ́ɛlɑ byé.
43014011	Búʼlɑ́ɑ́ gɑ́ me ɨ́ jɔʼ mé dí elɛ́ɛ ó, “Me ó ɨ́ mpúhlɑ́ e Sɔ́ŋ wɑ̌m, Sɔ́ŋ wɑ̌m ɨ́ mpúhlɑ́ e me” yɨ́. Yé bé bɨ̌n bé ɑbûʼlɑ̌ lɔ́ɔ wɑɑ́ nó, búʼlɑ́ɑ́ gɑ́ ɨ́ lɔ̌b bísyɛ́ɛlɑ byɑ̂m.
43014012	Mě lɛ́ɛ́ bɨ́n lɨ́ otyeetye ó, mʉr dí ejyêʼ koo e me nyɑ́, ósɑ̂ ntémé bisyɛ́ɛlɑ mé dí esɑ̂ bí. Nye ntémé ósɑ̂ byɑɑ́ bi dí ɨ́ buú bwɑʼ bí, ebe mé óbúlɑ, tô gúmó Sɔ́ŋ wɑ̌m dí yɨ́.
43014013	Me ósɑ̂ sɑ́ yɨ́yɛ̂h bɨ́n ngɑ́ kpɛl, lɨ́ ejɨʼlɑ e Sɔ́ŋ wɑ̌m, pɨr e díé lɑ̂m yɨ́. Nó ó bʉ̂r ngɑ́ gúmlǒ Nzyɛ̌m Sɔ́ŋ ɨ́ lɔ̌b Mwɑ̂n wé yɨ́.
43014014	Bɨ́n ójɑ̌ʼ sɔ̂ʼ, pɨr e díé lɑ̂m nɛ́ɛ: me ójwe bɨ́n yɑ̌.»
43014015	«Bɨ́n ókpɛl mé nɛ́ɛ: bɨ̌n ntémé, bé óbɑʼle métié mɑ̂m.
43014016	Me ójî e Sɔ́ŋ wɑ̌m ó, nye ntɨ́hɨɨ bɨ̌n nyʉ́ʉ́ kɔ́mlʉ mpʉ mê. Nye ónzě didi e bɨ̌n njʉ̌m dǐ e njʉ̌m dǐ.
43014017	Nye ó dí Sísǐm Ótyeetye. Bʉr ó sí yɨ̂, bé ɑbe e nkul enʉɑ nyê, ebě, bé ɑbe e nkul ebee nyê, nkʉ̂ gʉ́ɑ nyê. Sɑ̂ gwɑ́r, bɨ̌n bɨɛ bé lɨ́ egʉ́ɑ nyê, ebě, bɨ̌n le onɔ́ɔ́ ó mû. Nye ntémé, nye ó dí ɨ́ sɔ́mɑ́ yɨ́n.
43014018	«Me ɑ́kóʼó líʼe bɨ́n ɨ́ ntɛ̂ʼ mpʉ bwɑ́ bé ónyʉ̌l. Me óbɑ́ʼɑ̌ nze kwɑ́ nyɨ́n.
43014019	Yɨ́ lîʼ bɑ́ tîtííɑ̌: sí yɨ̂, yé ɑ́kɑ̌ bee mê. Sɑ̂ gwɑ́r, bɨ̌n bɨɛ óbee mê. Ɨ́ mpʉ mé dí kublɑkúblɑ yɨ́, nó yé lɛ́ʼlé ntémé ó, bɨ̌n bé óciʼe ó tɨ̂ʼ yɨ́.
43014020	Ɨ́ móhó wɑɑ́, bɨ̌n bé ógʉ́ɑ ó, me ó ɨ́ mpúhlɑ́ e Sɔ́ŋ wɑ̌m, ndu e ntémé ó, bɨ̌n bé ó ɨ́ mpúhlɑ́ e me. Mɛm ntémé ɨ́ mpúhlɑ́ e bɨ̌n.
43014021	«Mʉr dí ejóʼo métié mɑ̂m le ebɑʼle mé nyɑ́ ó dí ekpɛl mê. Sɔ́ŋ wɑ̌m ntémé ókpɛl nyê. Me mʉr tɨ̂ʼ ntémé ókpɛl nyê. Me ópîpyɑl kwɑ́ nyé.»
43014022	Yʉ́dɑ (ɑbě Yʉ́dɑs Iskɑriôt nyɑ́), nye e né ó: «Dɑ̂ ɛ̌, go ójɑɑ́ pipyɑ̂l njɨ kwɑ́ nyɨ́h, ɑpyɑ̂l kwɑ́ bʉr ó sí yɨ̂ʼ ɨ́ yé ɛ́?»
43014023	Yésʉs nzě yɑlɑ e né ó: «Mʉr dí ekpɛl mé nyɑ́, óbɑʼle mílɛ́ʼlɑ́ mé ɑ́ jwe bɨ̌n mí. Sɔ́ŋ wɑ̌m ókpɛl nyê. Nó ó, bɨ̌h e Sɔ́ŋ wɑ̌m, bé ónze kwɑ́ nyé le ekomlo ódiɑ́ wɨ́h tɨ̂.
43014024	Mʉr dí ɑkpɛl mé nyɑ́, nyé ɑbe e nkul ebɑʼle mékɑ̌n mé dí elɛ́ɛ mɑ́. Sɑ́ bɨ́n dí ejóʼo, mé dí elɛ́ɛ yɨ̂, yé ɑbě lɔ́ɔ́ wɑ̂m. Yé duho ó, kwɑ́ mé Sɔ́ŋ wɑ̌m, mʉr ɑ́ ntɨh me nyɑ́.
43014025	«Mě lɛ́ɛ́ bɨ́n bisɑ́ bínɨ̌ ó, jɔʼ mɨ́nɑ́ gɑ́ jínɑ yɨ́.
43014026	Kɔmlʉ wɨ́n, nye ó Sísǐm mé Nzyɛ̌m. Sɔ́ŋ wɑ̌m ólómlo bɨ́n wɑ̌ ó ɨ́ díé lɑ̂m. Nye ólɛ̂ʼle bɨ́n sɑ́ yɨ́yɛ̂h le esɑ̂ ó, bɨ̌n tóŋlɑɑ sɑ́ yɨ́yɛ̂h mé ɑ́ lɨ̂lɛɛ bɨ̌n yɨ́.
43014027	«Mepyɛblɑ ó mé líʼé bɨ́n e mɑ̌ nɨ̌. Mepyɛblɑ mɑ̂m ó mé jwé bɨ́n nɨ̌. Mé ɑjwe bɨ́n mɑ̌ mpʉ bʉ̂r ó sí yɨ̂ʼ dí ejwe bɨ́n bisɔ̂ʼ, kɑ̌ sûʼlɑ̌ dɛn byé yɨ́. Bisɨ́ɑ̌ bî, byé ɑyɨ́ tɨ̂l bɨ́n mekʉ̌ sí. Ayɨ́ jóʼo gɑ́ bʉ́ɑ́.
43014028	Bɨ̌n bé ɑ́ be ɨ́ jóʼǒ mpʉ mé ɑ́ lɛ́ɛ e bɨ̌n ó: “Me múo nzě swîʼ. Me óbɑ́ʼɑ̌ nze, pyɑ̂l nko bɨ́n dí yɨ́.” Yé bé bɨ̌n bé ɨ́ kpɛl mé nó, lɛ́ɛ́, bɨ̌n mû ó lɨ́ esoho le egʉ́ɑ ó, mě swíʼ ó, tô kwɑ́ Sɔ́ŋ wɑ̌m, ebě, Sɔ́ŋ wɑ̌m ó lɑ́ɑ́ mê.
43014029	Mě lɛ́ɛ́ bɨ́n bisɑ́ bínɨ̌, byé jínɑ ɑpɑ̌ syɛ́ɛ ó, bɨ̌n gʉ́ŋɑɑ. Byé ópyɑ̂l nó, bɨ̌n bé obûʼlɑ ɨ́ jɔʼ yɑɑ́.
43014030	Me ɑ́kɑ̌ bɑ́ʼɑ̌ buú lwib e bɨ̌n, ebě, njǿø sí yɨ̂, nye mû ó lɨ́ enze. Nyé ɑbe e nkul ejǿø mɛ̂m yɨ́ɛ.
43014031	Nó ó, yé jɑlɑ ó, bʉr ó sí yɨ̂, bé gʉ́ŋɑɑ ó, me lɨ́ ekpɛl Sɔ́ŋ wɑ̌m, le ntémé ó, mě sɑ́ ó mpʉ nyé ɑ́ tɨ́e me yɨ́. «Gbɔlwɑɑ gɑ́ sí. Mɨnɑ́ dúhɑɑ gɑ́ wɑ̂.»
43015001	«Me ó etín é rɑisin . Sɔ́ŋ wɑ̌m ó dí mbel tɨ̂.
43015002	Lɔ́ɔ́ tɨ̂ʼ wɨ́wɛ̂h dí ɑgúmo mpúmó wɨ́, nye lɨ́ esyɛ̂h wê. Nó ó, milɔ́ɔ́ mímyɛ̂h mi dí e mpumó mí, nyě komlo myé ó, myé gúmɑɑ mpumó ɨ́ buo buo.
43015003	Bɨ̌n mû ó mipubɑ́ ɨ́ lɔ̌b mílɛ́ʼlɑ́ mê jwé bɨ́n mí.
43015004	Diʼee gɑ́ ɨ́ mpúhlɑ́ e me mpʉ mé ntémé dí ɨ́ mpúhlɑ́ e bɨ̌n yɨ́. Lɔ́ɔ́ rɑisin, wé ɑbe e nkul egúmo mpúmó wé omér, ɑnɑrɑ le etíné lé. Bɨ́n óbe, ɑnɑrɑ e me nɛ́ɛ: lɛ́ɛ́, bɨ̌n bé ɑbe e nkul gúmó mpúmó.
43015005	«Me ó dí etíné é rɑisin . Bɨ̌n bɨɛ bé ó milɔ́ɔ́ mí tɨ̂. Mʉr dí ɨ́ mpúhlɑ́ e me nyɑ́ ó dí egúmo mpúmó menkû menkû, ebě, mé bé ɑbe tɨ̂ʼ nó, bɨ̌n bé ɑbe e nkul esɑ̂ yʉ́ʉ́ mpɑ̌ŋ sɔ̂ʼ.
43015006	Mʉr dí ɑpûhlɑ e me nyɑ́, ómyɑhɔɔ̌ kʉ̌l mpʉ̌ lɔ́ɔ́ rɑisin dí emyɑhɔɔ yɨ́. Wé lɨ́ eswɑ̂h. Bé ntɔ̂ʼ syɛŋ mílɔ́ɔ myɑɑ́, guhɔɔ myé lɨ́ ebéʼé é siʼe. Myé ntɔ̂ʼ síe lɨ́ edíʼe.
43015007	Bɨ́n ódi ɨ́ mpúhlɑ́ e me, mekɑ̌n mɑ̂m lóŋlo bɨ́n ɨ́ miléme nó, jíʼéé gɑ́ sɑ́ yɨ́yɛ̂h bɨ́n ngɑ́ kpɛl yɨ́, yé osyɛ́ɛ kwɑ́ nyɨ́n.
43015008	Sɔ́ŋ wɑ̌m ónʉɑ kûm ó, ɨ́ jɔʼ bɨ́n ngɑ́ gúmo mpúmó menkû menkû, le edi ómpʉ́n bɑ̂m yɨ́.
43015009	Me lɨ́ ekpɛl bɨ́n mpʉ Sɔ́ŋ wɑ̌m dí ekpɛl mé yɨ́. Diʼee gɑ́ tʉ́ŋlʉ̌ kpɛ̌l yɑ̂m!
43015010	Bɨ́n sí bɑʼle métié mɑ̂m nó, bɨ̌n bé óbe ó bʉr mé dí ekpɛl bɑ́, ebě, mɨ́ bɑʼle métié me Sɔ́ŋ wɑ̌m. Mě gʉ́ɑ́ ntémé ó, nye lɨ́ ekpɛl mê.
43015011	«Mě lɛ́ɛ́ bɨ́n nó ó, bɨ̌n sóhɑɑ mpʉ mé dí esoho yɨ́. Mě kpɛl ó, bisʉhʉʉ bín, byé díʼee ntinɨ̂ e ntinɨ̂.
43015012	Me lɨ́ elíʼe bɨ́n etié ó, kpɛlɑɑ gɑ́ pɑ́ʼ nyɨ́n mpʉ mé ɑ́ pɑ kpɛl bɨ̌n yɨ́!
43015013	Kpɛ̌l dí ɨ́ buú bwɑʼ yɨ́, yé ó yɑɑ́ mʉ̂r dí ejwě cwiʼ yé lɨ́ esú lé ósó bé nyɑ́.
43015014	Bɨ́n ódû étié mê líʼé bɨ́n e lɑ̌ lɨ̂ʼ nó, bɨ̌n bé óbe ó osó bɑ̂m.
43015015	Me ɑ́kɑ̌ jébe bɨ́n “osyɛ̂l o mésɑ̂ bɑ̂m”, ebě, syɛ̂l, nyé ɑgʉ́ɑ̌ sɑ́ njǿø wé dí esɑ̂ yɨ́. Me ókɑ̌ jɨjébe bɨ́n ó, “osó bɑ̂m”, ebě, mɨ́ lɛ́ɛ bɨ́n sɑ́ yɨ́yɛ̂h mé ɑ́ jóʼo kwɑ́ mé Sɔ́ŋ wɑ̌m yɨ́, ó bɨ̌n nkʉ̂ gʉ́ɑ yê.
43015016	Ntʉ bɨ́n ɑ́ pɛ̂h me. Mɛm ó b'ɑ́ twɑ̂r bɨ̌n. Me ó b'ɑ́ lómo bɨ̌n ó, bɨ̌n tôʼ, tó gúmo mpúmó. Mpumó nyɑɑ́ ódǐ njʉ̌m dǐ e njʉ̌m dǐ. Nó ó Sɔ́ŋ wɑ̌m ngɑ́ jwe bɨ́n sɑ́ yɨ́yɛ̂h bɨ́n ngɑ́ gwɑ̂m, lɨ́ ejɨʼlɑ e né, pɨr e díé lɑ̂m yɨ́.
43015017	Etié mé dí elíʼe bɨ́n e lé lɨ́, lé ó: bɨ̌n kpɛ́lɑɑ pɑ́ʼ nyɨ́n.»
43015018	«Bʉ̂r ó sí yɨ̂, bé ónwinwim bɨ́n nó, gʉ́ŋɑ́ɑ́ gɑ́ ó, bé ɑ́ tɑɑre enwim ó me.
43015019	Yé bé bɨ̌n bé ɑ́ be ó bʉr ó sí yɨ̂ʼ nó, lɛ́ɛ́, bʉr ó sí, bé lɨ́ ekpɛl bɨ́n, ebě, bɨ̌n bé ɑ́ gwɑ be ó mbi bʉ̂r wɔ́ɔ́. Sɑ̂ gwɑ́r, me ɑ́ be ɨ́ twɑ̂r bɨ́n, pɛʼ bɨ́n ɨ́ sɔ́mɑ́ bʉ̂r ó sí yɨ̂, ó bɨ̌n ɑyɨ́ kɑ̌ gúmo e sí yɨ̂. Sɨ́ɑ̌ yɑɑ́ ó bʉ̂r ó sí yɨ̂ʼ mû sí bene bɨ́n yɨ́.
43015020	Toŋlɑɑ gɑ́ sɑ́ mé ɑ́ lɛ́ɛ bɨ̌n yɨ́: “Kómó ɑ́lɑ́ɑ́ njǿø wé.” Yé bé bé ɑ́ si tíble mɛm nó, lɛ́ɛ́, bé ótîtible bɨ́n ntémé. Yé bé bé ɑ́ si jóʼo lɛ́ʼlɑ́ wɑ̂m nó, lɛ́ɛ́, bé ójóʼo ntémé wɨ́n.
43015021	Sɑ̂ gwɑ́r, bé ótîtible bɨ́n nó ó ɨ́ lɔ̌b wɑ̂m, ebě, bé ɑgʉ́ɑ mʉ̂r ɑ́ ntɨh me nyɑ́.
43015022	Yé bé me ɑ́ bé ɑnzě lwib e bé nó, lɛ́ɛ́, bé ɑ́ bé ɑgwɑ́ be e misyóm. Nó ó, ɨ́ bɑ́ɑ́nɑ̂, bé ɑkɑ̌ be e nkɑr ɨ́ lɔ̌b mísyóm myɔ́ɔ́.
43015023	Mʉr dí enwim mé nyɑ́, nyě nwim ntémé ó Sɔ́ŋ wɑ̌m.
43015024	Yé bé me ɑ́ bé ɑsɑ̂ pɑ́ʼ nyɔ́ɔ́ mbi bísyɛ́ɛlɑ nyʉ́ʉ́ mʉ̂r ɑ́ be ɑpɑ̌ sɑ̂ bí nó, lɛ́ɛ́, bé ɑ́ bé ɑgwɑ́ be e misyóm. Tó kœb ó, ɨ́ bɑ́ɑ́nɑ̂, bɨ́ bee bísyɛ́ɛlɑ byɑ̂m. Bɨ́ɛ ntémé jínɑ ó, lɨ́ ebene bɨ́h e Sɔ́ŋ wɑ̌m.
43015025	Sɑ̂ gwɑ́r, bé sɑ́ nó ó, lɨ́ elóŋlǒ sɑ́ dí tilɑ́ ɨ́ kɑ́lɑr metié wɔ́ɔ́ yɨ́. Yé ó: “Bé ɑ́ nwim me ó, bɨ̌h le onɔ́ɔ́ ɑbe e lɔ̌b.”
43015026	«Kɔmlʉ wɨ́n, nye ónze. Nye ó dí Sísǐm Ótyeetye ngɑ́ duho kwɑ́ mé Sɔ́ŋ wɑ̌m wɨ́. Me óntɨh bɨ́n nyɑ̌. Nyé onzě boʼlǒ lɔ̌b wɑ̂m.
43015027	Bɨ̌n bɨɛ ntémé, bé óboʼlǒ lɔ̌b wɑ̂m, ebě, mɨnɑ́ gɑ́ ó b'ɑ́ be, duho ɨ́ menyɛ̌l.
43016001	«Mě lɛ́ɛ́ bɨ́n mekɑ̌n mbi wɨ̂ʼ ó, bɨ̌n sɑ́ ɑbɨm ébɔ̌ʼ ɨ́ miléme, nkʉ̂ sɑ̂ syóm.
43016002	Bé óso bɨ́n ɨ́ mempɑ́h bísulɑ́ mɔ́ɔ́. Yé ópyɑ̂l ntémé jɔʼ bʉ̂r, bé ójʉ̂ bɨ́n, lɨ́ ejøʼ ó, bé séɑ́ ó Nzyɛ̌m syɛ́ɛ́ yɨ́.
43016003	Bé ósɨsɑ̂ nó ó, ebě, bé ɑ́ bé ɑgʉ́ɑ, dɑmɑ́ be Sɔ́ŋ wɑ̌m, dɑmɑ́ be mê.
43016004	Mě boó lɛ́ɛ e bɨ̌n nó ó, ɨ́ jɔ̌ʼ jɔʼ yɑɑ́, yé ókɑ̌ pyɑ̂l yɨ́, bɨ̌n nkʉ̂ tʉtoŋlo ó, yé ó sɑ́ mé ɑ́ boo lɛ́ɛ bɨ̌n yɨ́.» «Me ɑ́ bé ɑboó lɛ́ɛ bɨ́n lɔ̌b nɨ̌ ó, ebě, mɨnɑ́ gɑ́ ó b'ɑ́ be.
43016005	Bɑ́ɑ́nɑ̂, me múo nzě bérě nko mʉ̂r ɑ́ ntɨh me nyɑ́ dí yɨ́. Dɑmɑ́ jóʼo nó, mʉr ɨ́ sɔ́mɑ́ yɨ́n, nyé ɑjî e me ó: “Gǒ tó wó?”
43016006	Dɑmɑ́ jóʼo nó, menyʉ̂l, mɨ́ tyɛʼ bɨ́n ebe mé mû sí lwib e bɨ̌n mpʉ́nʉ̌.
43016007	Mě lɛ́ɛ́ bɨ́n lɨ́ otyeetye ó, embɨɑ, lé ɨ́ pɑ́ʼ wɨ́n ó, me tôʼ. Mé bé ɑtô nɛ́ɛ: lɛ́ɛ́, kɔmlʉ wɨ́n, nye ɑ́nze kwɑ́ nyɨ́n. Nó ó, mé sí tô nɛ́ɛ: me ntɨh bɨ́n nyɑ̌.
43016008	Jɔʼ nyé ópyɑ̂l yɨ́, nye ónzě jwe bʉ̂r ó sí yɨ̂ʼ milɛ́ʼlɑ́ ó: ɨ́ sɑ́ dí “syóm” yɨ́; ɨ́ sɑ́ dí “otîtyěl” yɨ́; le ɨ́ lɔ̌b “cíʼɑ́ mílɔ̌b”.
43016009	Nye ólɛ̂ʼle bʉ̂r syóm wɔ́ɔ́. Syɛ́ɛlɑ yɑɑ́ ó yɨ̂: bé ɑjyɛ̂ʼwo e me.
43016010	Nye ólɛ̂ʼle bé sɑ́ dí tîtyěl yɨ́, ebě, mě búlɑ́ ó, tô nko Sɔ́ŋ wɑ̌m dí yɨ́. Bɨ̌n bé ɑ́kɑ̌ bee mê.
43016011	Nye ólɛ̂ʼle bé cíʼɑ́ mílɔ̌b mé Nzyɛ̌m, ebě, Nzyɛ̌m, nyɨ́ boó cíʼě lɔ̌b me njǿø sí yɨ̂, le ejwe nyé mebě.
43016012	«Me jínɑ ó, ɨ́ buo bísɑ́ bí élɛ́ɛ bɨ́n. Sɑ̂ gwɑ́r, bɨ̌n bé ɑpɑ̌ be e nkul ejûhwo byé ɨ́ bɑ́ɑ́nɑ̂.
43016013	Jɔ̌ʼ Sísǐm Ótyeetye ópyɑ̂l ɨ́ bɨ̌n yɨ́, nye ólɛ̂ʼle bɨ́n otyeetye wɨ́wɛ̂h. Nye ɑ́lwib e nkul nyé nye omér. Nye ólɨlɛ́ɛ ó, sɑ́ nyé ɑ́ pɑ jóʼo yɨ́. Nye ólɛ́ɛ bɨ́n sɑ́ yé ósyɛ́ɛ yɨ́.
43016014	Nye ójwe mé kûm, ebě, nye ónʉɑ ótyeetye dí eduho e me wɨ́, ntɔ̂ʼ lɛ́ɛ bɨ́n wɑ̌.
43016015	Sɑ́ yɨ́yɛ̂h Sɔ́ŋ wɑ̌m dí e yé yɨ́, yé ó sɑ́ yɑ̂m. Sɑ́ tɨ̂ʼ ó mê lɛ́ɛ́ e bɨ̌n ó, Sísǐm mé Nzyɛ̌m ónʉɑ ótyeetye dí eduho e me wɨ́, ntɔ̂ʼ lɛ́ɛ bɨ́n wɑ̌ yɨ́.»
43016016	«Yɨ́ lîʼ njɨ bɑ́ mɑ̂ jɔʼ, bɨ̌n bé ɑ́kɑ̌ bee mê. Yé óbɑ́ʼɑ̌ lɛŋ mɑ̂ jɔʼ, bɨ̌n bé obɑ́ʼɑ̌ bee mê.»
43016017	Bʉ́ʉ́ ómpʉ́n nzě tɑ́ɑre éjíilɑ mécíɑ́ pɑ́ʼ nyɔ́ɔ́. Bé ó: «Nó yɨ́ɛ̌ dǐ lɛ́ɛ yé ɛ́? Ó “Yɨ́ lîʼ njɨ bɑ́ mɑ̂ jɔʼ, bɨ̌n bé ɑ́kɑ̌ bee mê. Yé óbɑ́ʼɑ̌ lɛŋ mɑ̂ jɔʼ, bɨ̌n bé óbɑ́ʼɑ̌ bee mê.” Nyě kpɛl élɛ́ɛ yé ɨ́ jɔʼ nyé lɨ́lɛ́ɛ́ ó: “Yé ó ebe mé dí ebúlɑ, tô nko Sɔ́ŋ wɑ̌m dí yɨ́”?»
43016018	Bê nzě lɛ́ɛlɑ ntémé ó: «Ekɑ̌n é “mɑ̂ jɔʼ” lɨ̂, lé lɨ́ elɛ̂ʼle yé? Mɨnɑ́ bé ɑkɑ̌ jóʼo gɑ́ sɑ́ nyé dí elɛ́ɛ yɨ́.»
43016019	Yésʉs ntɔ̂ʼ gʉ́ɑ ó, bé ɑ́ be ó lɨ́ egø̂m éjî nyé mecíɑ́. Nye ó: «Me sí gwîh bɨ́n ó: “Yɨ́ lîʼ bɑ́ mɑ̂ jɔʼ, bɨ̌n bé ɑ́kɑ̌ bee mê. Yé óbɑ́ʼɑ̌ lɛŋ nyʉ́ʉ́ mɑ̂ jɔʼ, bɨ̌n bé óbɑ́ʼɑ̌ bee mê.” Nzê ɨ́ lɔ̌b wɑɑ́ ó bɨ́n dí ejíilɑ mécíɑ́ pɑ́ʼ nyɨ́n wɨ́ ɛ́?
43016020	Mě lɛ́ɛ́ bɨ́n lɨ́ otyeetye ó, bɨ̌n bé ójɨ méjwê, bʉr ó sí bɨ́ɛ, bé óbe lɨ́ esoho. Menyʉ̂l, mé ótyɛʼ bɨ́n. Sɑ̂ gwɑ́r, ebúʼ lɨ́n lɑɑ́, lé ókɑ̌ liŋɑ ó bisʉhʉʉ.
43016021	Jɔʼ mʉ́mɑ́ mû lɨ́ enzě byɑ̂ mwɑ̂n yɨ́, nyʉ̂l, nye lɨ́ etyɛʼ nyê, ebě, jɔʼ mín, yɨ́ pyɑ̂l nyê. Jɔʼ mwɑ̂n óbe, nye mû sí byɛ̂l yɨ́, nyɔ̌ŋ, nye lɨ́ ejɨhɑ mékpɑɑ mé, ebě, nye lɨ́ esoho ó, mʉr, nyɨ́ byɛ̂l ɨ́ sí yɨ̂.
43016022	Jøʼ gwɑ́r, ɨ́ bɑ́ɑ́nɑ̂, menyʉ̂l, mɨ́ tyɛʼ bɨ́n. Nó ó, me óbɑ́ʼɑ̌ bee bɨ́n, bɨ̌n bé ojóʼo bísʉhʉʉ. Abe e mʉr ókɑ̌ pɛʼ bɨ́n byɑ̌ ɨ́ miléme.
43016023	«Jɔ̌ʼ móhó wɑɑ́, wé ópyɑ̂l yɨ́, bɨ̌n bé ɑ́kɑ̌ jî mé cíɑ́ ɨ́ gúú lɔ̌b e gúú. Mě lɛ́ɛ́ bɨ́n lɨ́ otyeetye ó, Sɔ́ŋ wɑ̌m ójwe bɨ́n sɑ́ yɨ́yɛ̂h bɨ́n ngɑ́ gwɑ̂m, lɨ́ ejɨʼlɑ e né, le epɨr e díé lɑ̂m yɨ́.
43016024	Nzě kumo ɨ́ bɑ́ɑ́nɑ̂, bɨ̌n bé ɑpɑ̌ gwɑ̂m sɔ̂ʼ, lɨ́ ejɨʼlɑ e Sɔ́ŋ wɑ̌m, pɨr e díé lɑ̂m. Gwɑ́mɑ́ɑ́ gɑ̂, bɨ̌n bé óbi. Bisʉhʉʉ bín, byé díʼee ntinɨ̂ e ntinɨ̂.
43016025	«Me ɑ́ lɨlɛ́ɛ bɨ̌n milɔ́ɔ mínɨ̌ mímyɛ̂h ó, ɨ́ nzɨ̌ bikɨkɛnɑ. Yé ópyɑ̂l jɔʼ mé óbe, ɑkɑ̌ lwib e bɨ̌n e nzɨ̌ nyɑɑ́ yɨ́. Me ókʉ́ lwilwib e bɨ̌n, dumo e Sɔ́ŋ wɑ̌m ó, lɨ́ epɑ̂ʼlɑ mékɑ̌n.
43016026	Jɔ̌ʼ móhó wɑɑ́, wé ópyɑ̂l yɨ́, bɨ̌n bé ógûgwɑm bísɑ́ bín ó, lɨ́ ejɨʼlɑ e Sɔ́ŋ wɑ̌m, pɨr e díé lɑ̂m. Nó ó, mé ɑlɛ́ɛ ó, me ójî nyé byɑ̌ lɨ́ esú lɨ́n.
43016027	Ebě, Sɔ́ŋ wɑ̌m nye mʉr tɨ̂, nye lɨ́ ekpɛl bɨ́n. Nyě kpɛl bɨ́n ó, ebe bɨ́n ntémé dí ekpɛl mê. Bɨ̌n bɨ́ bûʼlɑ ntémé ó, me ɑ́ duho ó kwɑ́ nyé.
43016028	Me ɑ́ duho ó kwɑ́ Sɔ́ŋ wɑ̌m, me nzě pyɑ̂l ɨ́ sí yɨ̂. Me óbɑ́ʼɑ̌ mɔɑ, líʼě sí yɨ̂, bérě nko Sɔ́ŋ wɑ̌m dí yɨ́.»
43016029	Ompʉ́n bé, bé e né ó: «Áɑ́ʼ! Pɑɑ́ bee: gʉ́ lwib bɑ́ɑ́nɑ̂, pɑ̂ʼlɑ mékɑ̌n, ɑbe e nzɨ̌ bikɨkɛnɑ!
43016030	Ɨ́ bɑ́ɑ́nɑ̂, bɨ̌h bɨ́ gʉ́ɑ ó, gʉ́ gʉ́ɑ̌ sɑ́ yɨ́yɛ̂h, ndu e ntémé ó, yé ɑjɨ ó, mʉr jíʼee go cíɑ́. Nó yɑɑ́ ó bɨ́h dí ebûʼlɑ ó, go ɑ́ duho ó kwɑ́ mé Nzyɛ̌m yɨ́.»
43016031	Yésʉs nzě jî bé cíɑ́ ó: «Nzê bɨ̌n bɨ́ bûʼlɑ ɨ́ jɔʼ yɨ̂ʼ ɛ̌?
43016032	Jwɛ́ʼɛ́ɛ́ gɑ̂, jɔʼ, yé múo nzě pyɑ̂l. Yé ntémé, yɨ́ pyɑ̂l: jɔʼ bɨ́n ngɑ́ gbɛhɑ, mʉr e mʉr ɑsyɛŋɑ nzɨ́ yɨ́. Bɨ̌n bé ólíʼe mé me omér. Me ɑ́kóʼó be yɨ́ɛ me omér, ebě, bɨ̌h e Sɔ́ŋ wɑ̌m ó dí.
43016033	Mě lɛ́ɛ́ bɨ́n milɔ̌b mîʼ ó, bɨ̌n nkʉ̂ di ɨ́ mpúhlɑ́ e me, milémé mín nkʉ̂ lóno ɨ́ mepyɛblɑ. Bɨ̌n bé ósiɑ e mitúú lɨ́ edi ɨ́ sí yɨ̂. Dɑmɑ́ jóʼo nó, biʼee gɑ́ menyɑn ɨ́ milémé mín. Mɛm, mɨ́ ntɑɑ̌ sí yɨ̂ʼ ɨ́ nkul.»
43017001	Jɔ̌ʼ Yésʉs ɑ́ sil elwib nó yɨ́, nye nzě bɨ̂n mîh kʉ́. Nye ó: «Dɑ̂ ɛ̌, jɔʼ, yɨ́ pyɑ̂l! Lɛ́ʼlɑ́ɑ́ bʉ̂r kûm me mwɑ̂n gǒ, mbi dí ó, nye lɛ̂ʼlɑɑ ntémé bʉr kûm nyǒ yɨ́.
43017002	Ebe go ɑ́ si jwe nye nkul jǿø ɨ́ bʉr bɨ́bɛ̂h. Nyě e nkul ejwe bʉ̂r o gó ɑ́ jwe nye bɑ́, cwǐʼ njʉ̌m dǐ.
43017003	Cwǐʼ njʉ̌m dǐ, yé ó, bé gʉ́ŋɑɑ go, guɑ mpɑ̌ŋ Nzyɛ̌m dí ngwɑ́r e ngwɑ́r nyɑ́. Bé gʉ́ŋɑɑ ntémé Yésʉs-Krîst, mʉr gó ɑ́ lómo nyɑ́.
43017004	Me ɑ́ si lɛ̂ʼle bʉr kûm nyǒ ɨ́ sí yɨ̂. Mɨ́ sîl syɛ́ɛ́ gó ɑ́ jwe me ó, me séɑɑ yɨ́.
43017005	Nó ó, dɑ̂, ɨ́ bɑ́ɑ́nɑ̂, jwéʼ mé kûm nyǒ, kûm mé ɑ́ be e né kwɑ́ nyǒ, sí yɨ̂ʼ ɑpɑ̌ be nyɨ́.
43017006	«Go ɑ́ si twɑ̂r bʉ́ʉ́ bʉ̂r ɨ́ sí yɨ̂, jwe mé bɑ̌. Me nzě sɑ̂ ó, bé gʉ́ŋɑɑ go. Bé ɑ́ boo be ó bʉr bô. Go ó b'ɑ́ jwe me bɑ̌. Nó ntémé ó bé ɑ́ bɑʼle lwǐb yô yɨ́.
43017007	Bé lɨ́ egʉ́ɑ ɨ́ bɑ́ɑ́nɑ̂ʼ ó, sɑ́ yɨ́yɛ̂h gó ɑ́ jwe me yɨ́, yé ɑ́ duho ó kwɑ́ nyǒ.
43017008	Ebě, lwǐb gó ɑ́ lwib e me yɨ́, mɨ́ kɑlɑ bé yɑ̌. Bé ntémé, bɨ́ bɑʼle yê. Bé ɑ́ si kʉ gʉ́ɑ tyeetye ó, me ɑ́ duho ó kwɑ́ nyǒ. Bé ntémé, bɨ́ kʉ́ bûʼlɑ ó, go ó b'ɑ́ lómo me.
43017009	«Mě jɨʼlɑ́ e go ó, lɨ́ esú lɔ́ɔ́. Mé ɑjɨʼlɑ lɨ́ esú é bʉ̂r ó sí yɨ̂, njɨ lɨ́ esú é bʉ̂r o gó ɑ́ jwe me bɑ́, ebě, bɨ́hɑɑ́, bé ó bô.
43017010	Sɑ́ yɨ́yɛ̂h mé dí e yé yɨ́, yé ó yô. Yɑɑ́ yɨ́yɛ̂h gó dí e yé yɨ́, yé ó yɑ̂m. Mě e kûm, duho e bʉr bɑ̂m bɑɑ́.
43017011	Mé ɑkɑ̌ be ɨ́ sí yɨ̂. Sɑ̂ gwɑ́r, bɨ́ɛ jínɑ ó ɨ́ sí yɨ̂. Me mû ó lɨ́ enzě nko gó dí yɨ́. Dɑ̂ ɛ̌, go ó mʉr dí ci nyɑ́. Bɑʼlɑɑ bʉ̂r bɑɑ́ ɨ́ díé lô, díé lô gó ɑ́ jwe me lɨ́. Sɑ́ʼ ó, bé díʼee sɑ̂ gwɑ́r mpʉ mɨ́nɑ́ e go dí njɨ sɑ̂ gwɑ́r yɨ́.
43017012	Jɔʼ bɨ́h le onɔ́ɔ́ bé ɑ́ bɨbe yɨ́, me ɑ́ bɨbɑʼle bé ó, e nkul díé lô gó ɑ́ jwe me lɨ́. Me ɑ́ si kɑmle e bê. Kɑ̂r mʉ̂r ngwɑ́r ɑ́ dîm ɨ́ sɔ́mɑ́ yɔ́ɔ́, ɑlɑɑ ó, wɑɑ́ ɑ́ boo be ó, nye ɨ́ jɑlɑ le edîm nyɑ́, lɨ́ esú ó, mitilɑ́, myé lǿŋlɨɨ.
43017013	Nó ɨ́ jɔʼ yɨ̂, me múo nzě búlɑ, nzě nko gó dí yɨ́. Jɔʼ yɨ́yɛ̂h mé jínɑ ɨ́ sí yɨ̂ʼ yɨ́, mě jɨʼlɑ́ e go ó, ompʉ́n bɑ̂m bíʼee bisʉhʉʉ mpʉ mé dí esoho yɨ́. Bisʉhʉʉ byɔ́ɔ́, byé óbe ó ntinɨ̂ e ntinɨ̂.
43017014	Me ɑ́ si kɑlɑ ompʉ́n bɑ̂m lwǐb yô. Bʉr ó sí nzě nwim bê, ebě, bɨ́ɛ, bé ɑkɑ̌ gúmo e sí yɨ̂ʼ mpʉ mɛ̂m mʉr tɨ̂ʼ dí, ɑgúmo e yé yɨ́.
43017015	Mé ɑjɨʼlɑ ó, go pɛ́ʼɛɛ bé ɨ́ sí yɨ̂. Mě jɑɑ́ jɨʼlɑ ó, njɨ go kɑ́mlɑɑ e bé ɨ́ pɑ́ʼ mé Bɨ́blɑ mʉ̂r.
43017016	Bé ɑduhǒ sí yɨ̂ʼ mpʉ mɛ̂m ntémé dí ɑduho tɨ̂ʼ yɨ́.
43017017	Sɑ́ʼ ó, bé díʼee kwɑhɑ́ bʉr bô ntinɨ̂ e ntinɨ̂ lɨ́ otyeetye. Lwǐb yô, yé ó tyeetye.
43017018	Mɨ́ lómo bé ɨ́ sí yɨ̂ʼ mpʉ gó ntémé ɑ́ lómo me yɨ́.
43017019	Me lɨ́ etímle gó cwiʼ yɑ̂m yɨ́yɛ̂h ó, bé nkʉ̂ be bʉ̂r bô, lɨ́ otyeetye tʉ́ŋlʉ̌.
43017020	«Mé ɑjɨʼlɑ lɨ́ esú lɔ́ɔ́, bé omér. Mě jɨʼlɑ́ ntémé ó, lɨ́ esú é bʉ̂r o ngɑ́ jyɛ̂ʼwo e me e nzɨ̌ lɔ́ɔ́ wɔ́ɔ́ bɑ́.
43017021	Me lɨ́ ejɨʼlɑ e go ó, bɨ́bɛ̂h, bé díʼee sɑ̂ gwɑ́r. Dɑ̂ ɛ̌, bé díʼee ɨ́ mpúhlɑ́ e mɨnɑ́ mpʉ gó dí ɨ́ mpúhlɑ́ e me, mɛm ɨ́ mpúhlɑ́ e go yɨ́. Bé díʼee ɨ́ mpúhlɑ́ e mɨnɑ́. Nó ó bʉ̂r ó sí yɨ̂ʼ ngɑ́ bûʼlɑ ó, go ó b'ɑ́ ntɨh me yɨ́.
43017022	Kûm gó ɑ́ jwe me nyɨ́, mɛm, mɨ́ jwe bé nyɑ̌. Me ɑ́ sɑ̂ nó ó, bé nkʉ̂ di sɑ̂ gwɑ́r mpʉ mɨ́nɑ́ dí sɑ̂ gwɑ́r yɨ́.
43017023	Mɛm ɨ́ bé; guɑ ɨ́ mɛm. Nó ó bé ngɑ́ dǐ njɨ sɑ̂ gwɑ́r yɨ́. Nó ó bʉ̂r ó sí bɨ́bɛ̂h ngɑ́ gʉ́ɑ mbɨ̂mbɨɑ́ ó, go ó b'ɑ́ lómo me yɨ́. Bé ógʉ́ɑ ntémé ó, go lɨ́ ekpɛl bé mpʉ gó dí ekpɛl mé mʉr tɨ̂ʼ yɨ́.
43017024	«Dɑ̂ ɛ̌, go ɑ́ be ó sí jwe mé bɑ̌. Mě kpɛl ó, bé díʼeě gúmó mé ódidi yɨ́. Bé obee kûm nyɑ̌m gó ɑ́ jwe me nyɨ́, ebě, go ɑ́ si boo kpɛl me, tɑ́ɑre ɨ́ jɔ̌ʼ kʉ́ e sí, byé ɑ́ be ɑpɑ̌ bě kuhɑ́ yɨ́.
43017025	Sɔ́ŋ Otîtyěl, bʉr ó sí yɨ̂, bé ɑgʉ́ɑ gô. Mɛm ó dí egʉ́ɑ gô, ti e bʉr o mû sí gʉ́ɑ ó, go ó b'ɑ́ ntɨh me bɑ́.
43017026	Me ɑ́ si lɛ̂ʼle bé mpʉ gó dí yɨ́. Me ntémé óbɑ́ʼɑ̌ lɛ̂ʼle bê. Nó ó kpɛ̌l gó dí ekpɛl mé yɨ́, yé óntɑɑ kwɑ́ nyɔ́ɔ́ yɨ́, ebě, mɛm mʉr tɨ̂, me óbɨbe ó, ɨ́ bê.»
43018001	Jɔ̌ʼ Yésʉs ɑ́ sil ejɨʼlɑ nó yɨ́, bé le ompʉ́n bé, bê nzě lɑɑ, ntɑŋɔɔ énó é Kédron, tóŋɔɔ kɔ́m nkɛ́ɛ́. Pemé bílɨ́ bí ólivier, yé ɑ́ be ó gʉ̂. Bé le ompʉ́n bé, nzě tó diŋɔɔ tɨ̂.
43018002	Yʉ́dɑs, mʉr ɑ́ bɛ́mɑ Yésʉs nyɑ́, ɑ́ be ó lɨ́ eboó gʉ́ɑ̌ gúmo yɑɑ́, ebě, Yésʉs, bé le ompʉ́n bé, bé ɑ́ be ó lɨ́ etʉ̂to gʉ̂.
43018003	Yʉ́dɑs nzě dû bé gʉ̂, bé e sɔ́mɑ́ bísójɑ bí Rôm ndu e byúú bísójɑ ójǿø o mpɑ́h Nzyɛ̌m le oFɑrizyɛ̂n, bé ɑ́ lómo bí. Bé ɑ́ be ó, e bisɑ́ bí dɔ̂m ndu e metwǐm me mpɑ̂h. Bɑ̂ʼ e melɑ́mɑ.
43018004	Nɑ́ɑ̌ yé ó, mpʉ̌ Yésʉs ɑ́ be lɨ́ egʉ́ɑ̌ sɑ́ ngɑ́ pyɑ̂l nyé yɨ́, nye ntɔ̂ʼ tô nko bé ɑ́ be yɨ́, nzě jî e bé ó: «Bɨ̌n sɑ́ɑ́ nzé?»
43018005	Bé e né ó: «Yésʉs, mʉr Nɑzɑrɛ̂t.» Yésʉs, nye e bé ó: «Me ó nyɑ̂.» (Yʉ́dɑs, mʉr ɑ́ bɛ́mɑ nye nyɑ́, nɑ́ɑ̌ ɨ́ sɔ́mɑ́.)
43018006	Jɔ̌ʼ Yésʉs ɑ́ lɛ́ɛ e bé ó, “Me ó nyɑ̂” yɨ́, bê nzě tulwɑ e mikoo, cwe ɨ́ nkɨ́ŋlɨ́m.
43018007	Yésʉs nzě bɑ́ʼɑ̌ jî e bé ó: «Bɨ̌n sɑ́ɑ́ nzé?» Bé ó: «Yésʉs, mʉr Nɑzɑrɛ̂t.»
43018008	Yésʉs, nye e bé ó: «Me sí boó lɛ́ɛ bɨ́n ó, me ó nyɑ̂. Yé bé me ó bɨ́n dí esɑ́ɑ nyɑ́ nó, bírɨ́ɨ́ gɑ́ bɑɑ́ bɑ̂, bé tôʼ!»
43018009	Yé ɑ́ syɛ́ɛ nó ó, lɨ́ elóŋlo mékɑ̌n nyé ɑ́ lɛ́ɛ mɑ́ ó: “Dɑ̂ ɛ̌, me ɑ́ bé ɑdímle mʉ̂r ngwɑ́r ɨ́ sɔ́mɑ́ bʉ̂r o gó ɑ́ jwe me bɑ́” yɨ́.
43018010	Nɑ́ɑ̌ yé ó, Simon Pierre ɑ́ be ó, e pɑ-sʉŋ. Nye nzě gœ̂m nyê, nzě syɛ̂h égwɑ̌l lé éjʉ̂m e syɛ̂l mesɑ̂ me njǿø opɑrɑ. (Díé é syɛ̂l mesɑ̂ wɑɑ́, lé ɑ́ be ó Mɑ́lkus.)
43018011	Yésʉs, nye e Pierre ó: «Swɑmɑɑ pɑ̂-sʉŋ gǒ lɨ́ ebɔ́m. Nzê gǒ jøʼ ó, me ɑ́nkɛ́ɛ mítúú Sɔ́ŋ wɑ̌m jwé mé mîʼ ɛ̌?»
43018012	Sɔ́mɑ́ bísójɑ bí Rôm, bé e njǿø wɔ́ɔ́ ti e bisójɑ bí óYúden, bê nzě mɛ̂r Yésʉs, kɑ́ʼɔɔ nyê.
43018013	Bê nzě nyɛɛ́ tô e né kwɑ́ mé Ánɑs. Ánɑs ɑ́ be ó cǐ mé Kɑyɨɑ́fɑ, mʉr ɑ́ be njǿø opɑrɑ ɨ́ mbû wɑɑ́ nyɑ́.
43018014	Kɑyɨɑ́fɑ wɑɑ́ ó b'ɑ́ jwe oYúden metǿǿ ó: “Yé mbɨɑ ó, mʉr ngwɑ́r jwêʼ lɨ́ esú é kúl bʉ̂r yɨ́yɛ̂h” nyɑ́.
43018015	Simon Pierre, bé e nyʉ́ʉ́ mpʉ́n, bé ɑ́ be ó lɨ́ edû Yésʉs. Njǿø opɑrɑ nzě gʉ́ɑ nyɨ́hɑɑ́ mpʉ́n. Sɑ̂ yɑɑ́ ó bé ɑ́ sɑ̂ ó, bé e Yésʉs níʼee jɔʼ gwɑ́r ɨ́ bíí mé njǿø opɑrɑ yɨ́. Bé ɑ́ tyɛ̂b ó, témé ebɛhɛɛ.
43018016	Nɑ́ɑ̌ yé ó, Pierre nyɨɛ ɑ́ lîʼ ó kʉ̌l, bɑ̌ʼ le ebé lé ébɛhɛɛ. Nyʉ́ʉ́ mpʉ́n mé Yésʉs, wɑɑ́ njǿø opɑrɑ ɑ́ be lɨ́ egʉ́ɑ nyɑ́, nzě tô kʉ̌l, lwib e mʉmɑ́ ɑ́ be lɨ́ ejwéele ébê nyɑ́. Mʉmɑ́ wɑɑ́ nzě níŋle ntémé Pierre.
43018017	Mʉmɑ́ ɑ́ be lɨ́ ejwéele ébê nyɑ́, nye e Pierre ó: «Nzê guɑ ntémé, go ó nyʉ́ʉ́ mpʉ́n mʉr nyɑ̂ʼ ɛ̌?» Pierre, nye ó: «Abe mɛ̂m dɑ.»
43018018	Mpʉ éjwóo lé ɑ́ be lɨ́ ebuú sɑ̂ yɨ́, osyɛ̂l o mésɑ̂ ndu e bisójɑ bí óYúden, bé ɑ́ be ó si pɑʼrɑ dúró, lɨ́ ejwɑ́blɔɔ̌ siʼe. Pierre ntémé ɑ́ be ó tɨ̂, lɨ́ ejwɑ́blě siʼe, bé e boo nɔ́ɔ́.
43018019	Njǿø opɑrɑ nzě tɑ́ɑre éjî Yésʉs mecíɑ́ ɨ́ lɔ̌b ómpʉ́n bé ndu e milɛ́ʼlɑ́ nyé ɑ́ jwijwe mí.
43018020	Yésʉs, nye e né ó: «Me ɑ́ jɑɑ lwilwib ó, njɨ ɨ́ hǿm, bʉr bɨ́bɛ̂h lɨ́ ejóʼo. Me ɑ́ lɨlɛ̂ʼle bʉr ó, ɨ́ mempɑ́h bísulɑ́ mɔ́ɔ́ ndu e mpɑ́h Nzyɛ̌m, bigúmó óYúden bɨ́bɛ̂h dí egø̂hlɑ̌ jɔʼ yɨ́yɛ̂h bí. Me ɑ́ bé ɑlɛ́ɛ yʉ́ʉ́ sɔ̂ʼ mesǒ.
43018021	Gǒ bɑ́ʼɑ́ jî mé mecíɑ́ ɨ́ yé? Jíʼéé bʉ̂r o b'ɑ́ jʉjóʼo lɔ́ɔ́ wɑ̂m bɑ́. Bé ɨ́ gʉ́ɑ̌ sɑ́ mé ɑ́ lɨlɛ́ɛ yɨ́ mbɨ̂mbɨɑ́.»
43018022	Jɔ̌ʼ Yésʉs ɑ́ be lɨ́ elwib mpʉ́nʉ̌ yɨ́, nyʉ́ʉ́ mɑ̂ sójɑ ɑ́ bě bɑ̌ʼ e né nyɑ́, kʉ́ nzě tʉ̂l nyé bɛ̂h lɨ́ emúʼ. Nye e né ó: «Nzê mpʉ́nʉ̌ ó gó dí eyɑlɑ e njǿø opɑrɑ yɨ́ ɛ́?»
43018023	Yésʉs, nye e né ó: «Áɑ́ʼ! Gǒ bɑ́ ŋmɛ̂h mé mpʉ́nʉ̌ ɨ́ yé? Yé bé me sí jéʼe élwib nó, lɛ́ʼlɑ́ɑ́ sɑ́ ébébe mê lɛ́ɛ́ yɨ́. Yé bé me bé ɨ́ lwib mbɨ̂mbɨɑ́ nó, go bé ɑjɑlɑ le eŋmɛ̂h mê.»
43018024	Ánɑs nzě bɑ́ʼɑ̌ cyen nyé nkɑrɑ́ mebó mé nʉ̌n kwɑ́ mé Kɑyɨɑ́fɑ, ɑ́ be ntémé njǿø opɑrɑ nyɑ́.
43018025	Bím bé ɑ́ didi nɑ́ɑ̌ yɨ́, Simon Pierre nyɨɛ lɨ́ ejwɑ́blě siʼe. Bê nzě jî e né ó: «Nzê go ntémé, go ó mpʉ́n mʉr nyɑ̂ʼ ɛ̌?» Pierre nzě kɛ́lɑ. Nye e né ó: «Abe mɛ̂m dɑ! Mɛm mé ɑbe nyê!»
43018026	Nyʉ́ʉ́ syɛ̂l njǿø opɑrɑ ɑ́ be mbyɛ́l mʉ̌r Pierre ɑ́ cíʼe egwɑ̌l nyɑ́, nye e né ó: «Nzê me bé ɑsí bee gó, bɨ̌n le onɔ́ɔ́ kɑ̂ʼ ɨ́ pemé ɛ́?»
43018027	Pierre nzě bɑ́ʼɑ̌ kɛ́lɑ. Nye e né ó: «Yê bé ɑbe mɛ̂m.» Tyé e tyé yɑɑ́, njʉ́m kúo ntɔ̂ʼ kwɑ̂ʼ.
43018028	Bê nzě búlɑ e Yésʉs kwɑ́ mé Kɑyɨɑ́fɑ, nzě tóŋɔɔ e né mbɛ̌r me njǿø sí yɑɑ́. Yé ɑ́ be ó, yé mû ɨ́ jwiné mɛ́n. OYúden, bé ɑ́ bé ɑnî mbɛ̌r me njǿø, lɨ́ ekpɛ́ɛ ó, bé ɑ́mû lœʼ ményʉ́l mɔ́ɔ́, bé ntɔ̂ʼ kɑ̌ sû méde me nzɔ́ɔ Pɑ́skɑ.
43018029	Sɑ̂ yɑɑ́ ó Pilɑ́tos ɑ́ tô kʉ̌l, tô nko bé ɑ́ be yɨ́. Nye nzě jî e bé ó: «Bɨ̌n pur mʉ̂r nyɑ̂ʼ ɨ́ yé ɛ́?»
43018030	Bé e né ó: «Yé bé nye bé ɑbě bɨ́blɑ mʉ̂r nó, lɛ́ɛ́, bɨ̌h bé ɑnze e né nko gó dí yɨ́.»
43018031	Pilɑ́tos, nye e bé ó: «Bɨ̌n bʉr o tɨ̂, nʉŋɑɑ gɑ́ nye. Tó cíʼe gɑ́ lɔ̌b wé mpʉ métié mɨ́n dí ekɑm yɨ́.» OYúden, bé e né ó: «Metié mɨ́n, mé ɑjwe nkûl ó, bɨ̌h jʉ́ʼoo mʉr.»
43018032	(Nó ó lwǐb mé Yésʉs ɑ́ dirɑ, lɨ́ elɛ̂ʼle mbi éswie nyé ɑ́ be ó, nye ójwe wɨ́ yɨ́.)
43018033	Pilɑ́tos nzě bɑ́ʼɑ̌ nî mbɛ̌r wé tʉ́ŋlʉ̌. Nye nzě jébě Yésʉs, jî e né ó: «Nzê go ó dí njǿø oYúden ɛ̌?»
43018034	Yésʉs nzě yɑlɑ e né ó: «Nzê gǒ lɛ́ɛ́ nó ó, ebě, yé ó pɑhlɑ́ gô, go mʉr tɨ̂ʼ ɛ̌? Nzê yé ó ebě bʉ́ʉ́ bʉ̂r, bé ɑ́ si lɛ́ɛ go lɔ̌b wɑ̂m ɛ̌?»
43018035	Pilɑ́tos, nye e né ó: «Nzê me ó Yúden ɛ̌? Bʉr ó sí yô le ojǿø o mpɑ́h Nzyɛ̌m bô, bé ô ntɨ̌h gó wɑ̂. Go ɑ́ pʉgʉ sɑ̂ yé ɛ́?»
43018036	Yésʉs nzě yɑlɑ ó: «Jǿǿ yɑ̂m, yé ɑbe yɑɑ́ sí yɨ̂. Yé bé me ɑ́ be ó njǿø-bʉ̌r sí yɨ̂ʼ nó, lɛ́ɛ́, osyɛ̂l o mésɑ̂ bɑ̂m, bɨ́ lwímlɑ dɔ̂m lɨ́ ekɑmle bʉ̂r lɨ́ ebɛ́mɑ mé kwɑ́ ojǿǿ bé óYúden. Sɑ̂ gwɑ́r, yé ɑbe nó. Jǿǿ yɑ̂m, yé ɑbe kɑ̂.»
43018037	Pilɑ́tos, nye e né ó: «Nó ó, go ó njǿø-bʉr ɨ́?» Yésʉs nzě yɑlɑ ó: «Yé ó mpʉ gô lɛ́ɛ́ nɨ̌. Me ó Njǿø-bʉr. Me ɑ́ byɛ̂l, nze ɨ́ sí yɨ̂ʼ ó, lɨ́ enzě lɛ́ɛ bʉ̂r otyeetye. Mʉr nyɨnyɛ̂h dí egúmo e mʉr dí le otyeetye nyɑ́, jóʼó ó, sɑ́ mé dí elɛ́ɛ yɨ́.»
43018038	Pilɑ́tos nzě jî e né ó: «Otyeetye wɨ́ɛ, wé pʉgʉ́ be yé?» Mpʉ̌ Pilɑ́tos ɑ́ sil elwib nó yɨ́, nye nzě bɑ́ʼɑ̌ tô kʉ̌l, tô nko óYúden, bé ɑ́ be yɨ́. Nye ó: «Ɨ́ wɑ̂m pɑ̂ʼ, mé ɑbee nyé e mebě ó, nye ɨ́ jɑlɑ le ejwe.
43018039	Sɑ̂ gwɑ́r, bɨ̌n bé e tum ó, me bírɨɨ mbʉʼ ngwɑ́r ɨ́ nzɔɔ Pɑ́skɑ. Nzê bɨ̌n kpɛl ó, me bírɨɨ bɨ̌n njǿø wɨ́n ɛ̌?»
43018040	Bɨ́bɛ̂h nzě lwib kʉ́kʉ́. Bé ó: «Heʼé, ɑbe nyɨ́nɨ̌! Bɨ̌h gǿm ó, Bɑrɑ́bɑs. Nó ó, Bɑrɑ́bɑ̌s nɨ̌ ɑ́ be nɑ́ɑ̌ ó nzilngɑ̌n.»
43019001	Pilɑ́tos ntɔ̂ʼ lómo bísójɑ byé, jwe byé nkul ó, byé nʉ́ŋɑɑ Yésʉs, le eŋmɛ́hɔɔ nyé mingɑ́hɑ́.
43019002	Bisójɑ ntɔ̂ʼ tiɔɔ nyé kɑ́rɑ́ɑ́ e minjwínɨ́nɨ́, swɑmɔɔ nyé yɑ̌ ɨ́ lʉ̂. Byê nzě bórɔɔ nyé kɑ́n, e nyʉ̂l kɑɑ́ e kɑɑ́.
43019003	Byé ɑ́ be lɨ́ esîhle bɑ̌ʼ e né. Bé e né ó: «Njǿø oYúden, bɨ̌h bé lɨ́ ebɑ̂ʼ e go.» Byé ntɔ̂ʼ ŋmɨŋmɛ̂h nyé mempɛ̂h.
43019004	Pilɑ́tos nzě bɑ́ʼɑ̌ tô kʉ̌l. Nye le entumo e bʉ̂r ó: «Jóʼlɑ́ɑ́ gɑ̂: mě nzé bɨ́n e mʉr nyɑ̂ʼ kɑ̂ʼ kʉ̌l ó, bɨ̌n gʉ́ŋɑɑ ó, mɛm, mé ɑbee ó, nyě e mebě ó, nye ɨ́ jɑlɑ le ejwe.»
43019005	Yésʉs nzě tô kʉ̌l e kɑ́rɑ́ɑ́, penɑ́ e minjwínɨ́nɨ́, ɨ́ lʉ̂ ndu e kɑ́n kɑɑ́ e kɑɑ́ ɨ́ nyʉ̂l. Pilɑ́tos, nye e bé ó: «Mʉr wɑɑ́ bê!»
43019006	Mbeɑ́ ójǿø o mpɑ́h Nzyɛ̌m ndu e bisójɑ bí óYúden, bé ɑ́ bee nye yɨ́, bê nzě lwib kʉ́kʉ́. Bé ó: «Bomlɑɑ nyé ɨ́ kolôs! Bomlɑɑ nyé ɨ́ kolôs!» Pilɑ́tos, nye e bé ó: «Bɨ̌n bʉr o tɨ̂, nʉŋɑɑ gɑ́ nye bé. Bɨ̌n ɑ bómló nyé ɨ́ kolôs, ebě, ɨ́ wɑ̂m pɑ̂ʼ, mé ɑbee ó, nyě e mebě dí ó, nye ɨ́ jɑlɑ le ejwe tɨ̂ʼ mɑ́.»
43019007	OYúden, bé e né ó: «Bɨ̌h bé e lʉ́ʉ́ étié. Etié lɑɑ́, lé lɨ́ elɛ̂ʼle ó, bɨ̌h jʉ́ʼoo nye, ebě, nye ɑ́ be ó sí bɑ́nɑ̌ lɛ́ɛ ó, nye ó Mwɑ̂n mé Nzyɛ̌m.»
43019008	Jɔ̌ʼ Pilɑ́tos ɑ́ jóʼo mekɑ̌n mɑɑ́ yɨ́, ekɛ̂n kʉ́ nzě søø nyé ɨ́ nyʉ̂l,
43019009	nye nzě bɑ́ʼɑ̌ nî mbɛ̌r, tó jî e Yésʉs ó: «Go ɑ́ pʉgʉ duho wó?» Yésʉs ɑyɑlɑ.
43019010	Pilɑ́tos, nye e né ó: «Nzê gó ɑkpɛl élwib e me ɛ̌? Gó ɑgʉ́ɑ ó, mě e nkul ebîr gó, nkʉ̂ ntémé lɛ́ɛ ó, bé bómlɑɑ go ɨ́ kolôs kʉ́?»
43019011	Yésʉs, nye e né ó: «Nzyɛ̌m óbe, ɑjwe nkûl nó, gó ɑbe e nkul esɑ̂ mé sɔ̂ʼ. Sɑ̂ gwɑ́r, mʉr bɛ́mɑ́ mé nyɑ́ nyɨɛ, nye ólîʼ e mebyɑʼ, lɑɑ gô.»
43019012	Tɑ́ɑre ɨ́ jɔʼ yɑɑ́, Pilɑ́tos nzě sɑ́ɑ ménzɨ̌ mé ébîr Yésʉs. OYúden bɨ́ɛ kʉ́ jɑɑ́ bɨ̂r mécyêl kʉ́kʉ́ ó: «Gó óbɑ́nɑ́ kʉ́ bîr mʉ̂r nɨ̌ nó, lɛ́ɛ́, gó ɑkɑ̌ be só mé njǿø gɑ́ wɨ́nɑ́, Kɛ́ɛzɑ! Mʉr nyɨnyɛ̂h dí elɛ́ɛ ó, nye ó njǿø nyɑ́, nye ó ntɨ̂m e mbɨn mé Kɛ́ɛzɑ.»
43019013	Jɔ̌ʼ Pilɑ́tos ɑ́ jóʼo nó yɨ́, nye nzě pyêl Yésʉs kʉ̌l, nzě di ɨ́ diɑ́ cîʼ milɔ̌b ɨ́ gúmó bé ɑ́ jɨjébe “Ebɛhɛɛ e Mékóʼ” yɨ́. (Ɨ́ lwǐb ébrœ̂, yé ó “Gɑbɑ́tɑ”.)
43019014	Yé ɑ́ be ó, nzɔɔ Pɑ́skɑ, nyé osí lîʼ móhó ngwɑ́r, kúnókúno e témé móhó. Pilɑ́tos, nye le oYúden ó: «Beyɨɨ gɑ́ njǿø wɨ́n ɛ̌?»
43019015	Bê nzě bɑ́ʼɑ̌ tɑ́ɑre ébʉ̂ bícím. Bé ó: «Jʉ́ʼóó nyê! Jʉ́ʼóó nyê! Bomlɑɑ nyé ɨ́ kolôs!» Pilɑ́tos, nye e bé ó: «Nzê ó, me bómlɑɑ njǿø wɨ́n ɨ́ kolôs ɛ̌?» Ojǿø o mpɑ́h Nzyɛ̌m, bé ó: «Bɨ̌h bé ɑbe e nyʉ́ʉ́ njǿø píe koo mé Kɛ́ɛzɑ.»
43019016	Pilɑ́tos ntɔ̂ʼ jwe bé Yésʉs, ó bé tô bomlo nyé ɨ́ kolôs.
43019017	Bisójɑ nzě nʉɑ̌ Yésʉs, bé le onɔ́ɔ́ ntɔ̂ʼ duhǒ nkɑnɑ, Yésʉs nye mʉr tɨ̂ʼ lɨ́ enkɛ́ɛ̌ kolôs yé. Bé le onɔ́ɔ́ nzě tóŋɔɔ̌ gúmó bé ɑ́ jɨjébe “Bʉ̌n Lʉ̂” yɨ́. (Ɨ́ lwǐb ébrœ̂, yé ó “Golgotɑ̂”.)
43019018	Ɨ́ gʉ̂ʼ ó, bísójɑ, byé ɑ́ to bomlo Yésʉs e binzɑ̂ŋ, bɨ́nɔɔ nyé ɨ́ kolôs kʉ́ yɨ́. Byé ɑ́ si bomlo ntémé bʉ́ʉ́ bʉ̂r obɑ́ ɨ́ bikolôs biswîh bibɑ́: nyɑ̂, ɨ́ wɨ̂ʼ pɑ̂ʼ; nyʉ́ʉ́, ɨ́ gúú pɑ̂ʼ; Yésʉs témé tɨ̂.
43019019	Pilɑ́tos nzě nʉɑ ébɔ́m, tile tɨ̂, nzě pɛn lé ɨ́ kolôs mé Yésʉs. Lé ɑ́ be e mitilɑ́ ó: Yésʉs, mʉr Nɑzɑrɛ̂t, Njǿø oYúden.
43019020	OYúden ɨ́ buo buo, bé ɑ́ be ó lɨ́ elɑ́ɑ mítilɑ́ myɑɑ́, ebě, gúmó bé ɑ́ bomlo Yésʉs e binzɑ̂ŋ ɨ́ kolôs, bɨ́nɔɔ nyé kʉ́ yɨ́, yé ɑ́ be ɨ́ kúnwo e nkɑnɑ, le ntémé ó, mitilɑ́ myɑɑ́, myé ɑ́ be ó lɨ́ lwǐb ébrœ̂, le lwǐb lɑtɛ̂n ti e lwǐb grɛ̂k.
43019021	Nó ó, ojǿø o mpɑ́h Nzyɛ̌m, bé ɑ́ nze lɛ́ɛ e Pilɑ́tos ó: «Ayɨ́ tilě njɨ ó: “Njǿø oYúden.” Kʉ́ gwɑ́ tile ntémé mbɨ̂mbɨɑ́ ó: “Mʉr nyɑ̂ʼ ɑ́ bɑnɑ kʉ lɨlɛ́ɛ ó: Me ó Njǿø oYúden.”»
43019022	Pilɑ́tos, nye e bé ó: «Sɑ́ mɛ̂m mû sí tile yɨ́, mɨ́ tile.»
43019023	Jɔʼ bísójɑ, byé ɑ́ sil ebomlo Yésʉs ɨ́ kolôs yɨ́, byê nzě nʉɑ míkɑ́n myé, nzě kɑbɔɔ ménkɔb menɑ̂, sójɑ yɨ́yɛ̂h lɨ́ ebi nyé nkɔ̂b. Byê nzě nʉɑ̌ dur yé. Yé ɑ́ bé ɑbě lɛrɑ́. Yé ɑ́ be ó kɑ́n ntinɨ̂, tiɑ́ tɑ́ɑre kʉ́, pyɑ̂l sí.
43019024	Jɔʼ yɑɑ́ ó bé ɑ́ nze lɛ́ɛ ó: «Mɨnɑ́ bé ɑyɨ́ nyɑ gɑ́ dur yɨ̂. Mɨnɑ́ dôʼ gɑ́ yé ebyɑ, mɨnɑ́ nkʉ̂ gʉ́ɑ gɑ́ mʉr ngɑ́ nʉɑ yé nyɑ́.» Syɛ́ɛlɑ yɔ́ɔ́ yɑɑ́, yé ɑ́ lóŋlo ó, mitilɑ́ mi Kɑ́lɑr Nzyɛ̌m. Yé ó tilɑ́ ó: “Bé ɑ́ si kɑblɑ mikɑ́n myɑ̂m pɑ́ʼ nyɔ́ɔ́. Bê nzě dǒ dur yɑ̂m ebyɑ.” Ntɔ̂ʼ nzě sɑ́ŋɔɔ ntémé nó.
43019025	Bɑ̌ʼ e kolôs mé Yésʉs, nyɔ̌ŋ wé ɑ́ be ó tɨ̂, bé e mɨ́ɔɔ́ ti e Mɑrie, mʉmɑ́ mé Klopɑ̂s, bé e Mɑrie, silě Mɑgdɑlɑ̂.
43019026	Yésʉs nzě bee nyɔ́ŋ lɨ́ etyɛ̂b bɑ̌ʼ e né, bé e mpʉ́n nyé ɑ́ bu kpɛl nyɑ́. Nye e nyɔ̌ŋ wé ó: «Mʉmɑ́, bee mónǒ?»
43019027	Nye e mpʉ́n wé ó: «Bee nyʉ́ŋ ɨ́?» Tɑ́ɑre ɨ́ jɔʼ yɑɑ́ ó mpʉ́n wɑɑ́ ɑ́ nze nʉɑ nye, dil nyé ɨ́ mbɛ̌r wé yɨ́.
43019028	Píe tɨ̂, mpʉ̌ Yésʉs ɑ́ gʉ́ɑ ó, sɑ́ yɨ́yɛ̂h, yé ɑ́ be ó, yé mû ó lɨ́ elǿŋlɨ yɨ́, nye ntɔ̂ʼ lóŋlo sɑ́ yé ɑ́ be tilɑ́ yɨ́. Nye ó: «Me lɨ́ ejóʼǒ jwéh médíbé.»
43019029	Mpɨ̌ ɑ́ be ó tɨ̂ʼ e kɛ̌ʼlɑ ményoʼ. Bisójɑ nzě nʉɑ éponge, dubɔɔ ɨ́ menyoʼ mɑɑ́, pɛnɔɔ yé ɨ́ mɑ̂ lɨ́ ésɔp, nzě cyenɔɔ nyé yɑ̌ bɑ̌ʼ e num, ó nye júʼoo mê.
43019030	Jɔ̌ʼ Yésʉs ɑ́ sil ejû bikɛ̌ʼlɑ ményoʼ byɑɑ́ yɨ́, nye ó: «Sɑ́ yɨ́yɛ̂h, yɨ́ lǿŋlɨ!» Nye nzě gœ̌r lʉ̂ sí, nzě jwě Nzyɛ̌m sísǐm wé.
43019031	Yé ɑ́ be ó móhó ci-tír. Nó ó, oYúden, bé ɑ́ bé ɑkpɛl ó, bʉr líʼɔɔ ɨ́ bikolôs ɨ́ móhó sɑ́bɑt. Bê nzě tó jíŋɔɔ̌ Pilɑ́tos ó, bé tô búʼo bʉ̂r bɑɑ́ mekʉ̌. Bé opɛʼ bé ɨ́ bikolôs.
43019032	Ɨ́ bʉr obɑ́ bé ɑ́ be mimbomlɑ́ ɨ́ bikolôs kʉ́, bé e boo Yésʉs bɑ́, bisójɑ ntɔ̂ʼ búʼɔɔ mʉ̂r esôʼ mekʉ̌ ti e wɑɑ́ nyʉ́ʉ́.
43019033	Jɔʼ byé ɑ́ kɑ pyɑ̂l gúmó Yésʉs ɑ́ be yɨ́, byé kɑ̌ kœb ó, nyé osí boó jwe. Sɑ̂ yɑɑ́ ó, byé ɑ́ be ɑkɑ̌ búʼo nyé mekʉ̌ yɨ́.
43019034	Dɑmɑ́ jóʼo nó, yʉ́ʉ́ sójɑ, yé ɑ́ si lúmo nye ekʉɑ́ ɨ́ bimpɑh. Tólɔ́m mécié ndu e medíbé ntɔ̂ʼ sɑ̂h.
43019035	(Mʉr dí eboʼlo bísyɛ́ɛlɑ bínɨ̌ nyɑ́, nye ó mʉr ɑ́ bě sí kʉ́ bee byé nyɑ́. Sɑ́ nyé dí eboʼlo yɨ́, yé kʉ́ be ó tyeetye. Nye ntémé, nye lɨ́ egʉ́ɑ ó, nyě lɛ́ɛ́ ó otyeetye, ó bɨ̌n bûʼlɑɑ.
43019036	Bisyɛ́ɛlɑ bínɨ̌, byé ɑ́ syɛ́ɛ nó ó, lɨ́ elóŋlo ékɑ̌n lé ɑ́ boo be tilɑ́ lɨ́ ó: “Bé ɑ́kóʼó búʼo nyê, dɑmɑ́ bě jwehé gwɑ́r.”
43019037	Lʉ́ʉ́ ékɑ̌n e Kɑ́lɑr Nzyɛ̌m, lé lɨ́ ebɑ́ʼɑ̌ lɛ́ɛ ó: “Bé ógwɑ́ bee mʉ̂r bé ɑ́ lúmo ekʉɑ́, ekʉɑ́ kpɑ̂hlɑ nyɑ́.”)
43019038	Píe tɨ̂, Joseph, mʉr Arimɑtê, nzě jî e Pilɑ́tos mʉ́ʉ́ mé Yésʉs, ó nye tôʼ dɨl wé ɨ́ soo. (Joseph ɑ́ be ó mpʉ́n mé Yésʉs, ɑ́ jyɛ̂ʼwo e né ɨ́ mesǒ nyɑ́, ebě, nye ɑ́ be ó lɨ́ ekpɛ́ɛ óYúden.) Pilɑ́tos nzě kɑm. Joseph ntɔ̂ʼ nkɛ́ɛ̌ múú mé Yésʉs, tô e wê.
43019039	Nikodɛ́mos, mʉr ɑ́ nyɛɛ to bee Yésʉs ɨ́ pum nyɑ́, nzě nʉɑ múló bé dí elœm mímúu mɑ́. Yé ɑ́ be ó okílo ó mirrhe nzyɛŋɑ́ le ɑloɛ̂s, kúnókúno e mekɑ́m ménɑ̂ e metɛ̂n.
43019040	Bé e Joseph nzě nkɛ́ɛ̌ múú mé Yésʉs, lœmɔɔ wé múlo mɑɑ́, lɨ́ edû métum mé óYúden, bʉr o dí elœm mímúu múlo, le edíblɔɔ myé ɨ́ kɑ́n ndɔ́mɑ́ bɑ́.
43019041	Gúmó bé ɑ́ bomlo Yésʉs ɨ́ kolôs yɨ́, pemé, yé ɑ́ be ó tɨ̂. Ɨ́ pemé yɑɑ́, yé ɑ́ be ó, le ejwɑ́n é sóo, gúú múu jínɑ ɑpɑ̌ debe tɨ̂.
43019042	Mpʉ yé ɑ́ be, móhó nzɔ́ɔ, wé osí lîʼ élû egwɑ́r yɨ́, bê nzě tó dɨlɔɔ̌ múú mé Yésʉs ɨ́ soo nyɑɑ́, ɑ́ be kúnókúno nyɨ́.
43020001	Ɨ́ jwiné mɛ́n sóno, ejúrʉ́ʉ́ jínɑ sí, Mɑrie, silě Mɑgdɑlɑ̂, nzě tô nko sóo nyɑɑ́. Nyě kɑ̌ tó bee ó, ekóʼ, lɨ́ pɛʼɔɔ ɨ́ num sóo.
43020002	Nye ntɔ̂ʼ búlɑ e kɑ́m, tó beě Simon Pierre, bé e nyʉ́ʉ́ mpʉ́n, wɑɑ́ Yésʉs ɑ́ bu kpɛl nyɑ́. Nye ó: «Bɨ́ pɛʼ Tî Yésʉs ɨ́ soo. Nó ó, bɨ̌h bé ɑkɑ̌ gʉ́ɑ̌ nko bê tó e né yɨ́.»
43020003	Pierre, bé e mpʉ́n wɑɑ́ nzě tóŋɔɔ̌ nko sóo.
43020004	Bɨ́bɛ̂h obɑ́ nzě tóŋɔɔ míkɑ́m. Nó ó, nyʉ́ʉ́ mpʉ́n ɑ́ be ɨ́ buú lɨ̌ kɑ́m, lɑɑ̌ Pierre. Nye ó b'ɑ́ nyɛɛ to pyɑ̂l esôʼ ɨ́ soo.
43020005	Nye nzě kúrwo sí lɨ́ edéŋle sóo, nzě beě njɨ kɑ́n ndɔ́mɑ́ wé omér. Nyɨɛ ɑ́ bé ɑnî tʉ́ŋlʉ̌ soo.
43020006	Simon Pierre kɑ̌ nzě pyɑ̂l, nî tʉ́ŋlʉ̌ soo, bee ntémé kɑ́n ndɔ́mɑ́
43020007	ndu e kɑ́n wé ɑ́ be Yésʉs ɨ́ lʉ̂ wɨ́. Kɑ́n wɑɑ́, wé ɑ́ bé ɑbě gúmó myúú míkɑ́n myé ɑ́ be yɨ́. Wé ɑ́ be ó ndíblɑ́, komɑ́ lɨ́ empɑh.
43020008	Mpʉ́n ɑ́ nyɛɛ pyɑ̂l ɨ́ soo nyɑ́, nye ntémé nzě nî, nzě bee, ntɔ̂ʼ kʉ́ bûʼlɑ.
43020009	(Yé ɑ́ be ó, ompʉ́n jínɑ ɑpɑ̌ gwɑ́ jóʼǒ mpʉ mítilɑ́ myé ɑ́ boo lɛ́ɛ ó, “Nye ɑ́ si jɑlɑ le epɑh, duho lɨ́ ojwe” yɨ́.)
43020010	Bê nzě bɑ́ʼɑ̌ tóŋɔɔ ɨ́ mediɑ́ mɔ́ɔ́.
43020011	Mɑrie ɑ́ tityɛ̂b ó, bɑ̌ʼ e soo, lɨ́ ejɨ. Nye jínɑ lɨ́ ejɨ nɛ́ɛ: nye nzě kúrwo sí, lɨ́ edéŋle sóo tʉ́ŋlʉ̌,
43020012	nzě bee bééngeles obɑ́ e mikɑ́n ɨ́ pumo pumo. Bé ɑ́ be ó mindîndǐl gúmó múú mé Yésʉs, wé ɑ́ be yɨ́, nyɑ̂ʼ nkǒ lʉ̂, nyʉ́ʉ́ nko mékʉ̌.
43020013	Jɔʼ yɑɑ́ ó bééngeles bé ɑ́ jî e né ó: «Mʉmɑ́, gǒ jɨ yé?» Nye ó: «Bɨ́ nzě pɛʼ Tî Yésʉs wɑ̂. Nó ó, mé ɑgʉ́ɑ̌ nko bê tó e né yɨ́.»
43020014	Nyé osí lɛ́ɛ bé nó, nyé kɑ́ jwirɑ nɛ́ɛ: nyě bee ó, Yésʉs nɑ́ɑ̌ tîtyěl! Sɑ̂ gwɑ́r, nye ɑ́ bé ɑgʉ́ɑ ó, yé ó Yésʉs.
43020015	Yésʉs nzě jî e né ó: «Mʉmɑ́, gǒ jɨ yé? Nzé ntɔ̂ʼ gó pʉ́gʉ́ di lɨ́ esɑ́ɑ?» Mʉmɑ́ wɑɑ́ ɑ́ jøʼ ó, yé ɑ́ be ó mbɔʼlʉ mesoo. Nye e né ó: «Dɑ̂ ɛ̌, yé bé go ô nkɛ́ɛ́ múú wé, tô e wé gúú pɑ̂ʼ nó, lɛ́yɨ́ɨ́ mê, me ótó nʉɑ wê.»
43020016	Yésʉs, nye e né ó: «Mɑrie!» Nye nzě bɑ́ʼɑ̌ jwirɑ̌ nkǒ Yésʉs ɑ́ be yɨ́. Nye e né ɨ́ lwǐb ébrœ̂ ó: «Rɑbunî!» (Díe lɑɑ́, lé pɑ́ʼlɔ́ɔ́ ó, “lɛ̂ʼlɑ”.)
43020017	Yésʉs, nye e né ó: «Sɑ́ ɑkɑ̌ mɛ̂r mê, ebě, me jínɑ ɑpɑ̌ bɨ́nɔɔ ɨ́ jʉ́ó kʉ́, tô kwɑ́ mé Dɑ̂. Tóʼ, tó lɛ́ɛ bɨ́ɔɔ́ bɑ̂m ó, me mû ó lɨ́ ebére, búlɑ̌ nko Sɔ́ŋ wɑ̌m dí yɨ́. Nye ntémé, nye ó sɔ́ŋ wɨ́n. Nye ó Nzyɛ̌m wɑ̌m. Nye ó Nzyɛ̌m wɨ́n ntémé.»
43020018	Mɑrie, silě Mɑgdɑlɑ̂ ntɔ̂ʼ tó lɛ́ɛ ómpʉ́n ó: «Mɨ́ bee Tî Yésʉs!» Nye ntɔ̂ʼ lɛ́ɛ bé sɑ́ nyé ɑ́ lɛ́ɛ nye yɨ́.
43020019	Ɨ́ bíí kʉ̌ʼ ɨ́ móhó sóno ngwɑ́r wɑɑ́, ompʉ́n bé, bé ɑ́ bě sí tó syɛŋɑ ɨ́ gúú mbɛ̌r, pɨrɔɔ mébê e mengʉŋ, ebě, bé ɑ́ be ó lɨ́ ekpɛ́ɛ óYúden. Yésʉs nzě pyɑ̂l, tyɛ̂b pɑ́ʼ nyɔ́ɔ́. Nye ó: «Mepyɛblɑ, mé díʼee bɨ̌n ɨ́ miléme.»
43020020	Jɔʼ nyé ɑ́ be ɨ́ lɛ́ɛ bé nó yɨ́, nye nzě lɛ̂ʼle bé mebó mé ti e bimpɑh byé. Ompʉ́n bé kʉ́ nzě buú soho lɨ́ ebee Tî Yésʉs.
43020021	Yésʉs ntɔ̂ʼ bɑ́ʼɑ̌ lɛ́ɛ e bé ó: «Mepyɛblɑ, mé díʼee e bɨ̌n. Mpʉ Sɔ́ŋ wɑ̌m ɑ́ lómo me yɨ́, jøʼ gwɑ́r e gwɑ́r yɑɑ́ ntémé ó mɛ̂m dí elómo bɨ́n yɨ́.»
43020022	Jɔʼ nyé ɑ́ be ɨ́ lɛ́ɛ bé nó yɨ́, nye ntɔ̂ʼ gúmlo bé ngûl ɨ́ menyʉ̂l. Nye ó: «Biʼee gɑ́ Sísǐm mé Nzyɛ̌m!
43020023	Bɨ́n ópɛʼ bíbɑɑ bɨ́n ɑ́ niʼe ɨ́ lɔ̌b syóm mé nyʉ́ʉ́ mʉ̂r bí nó, Nzyɛ̌m ntémé ópɛʼ bíbɑɑ nyé mʉr tɨ̂ʼ ɑ́ niʼe ɨ́ lɔ̌b mísyóm myɑɑ́ bí. Mʉr nyɨnyɛ̂h bɨ́n óbe, ɑpɛʼ bíbɑɑ bí ébébe nyɑ́, Nzyɛ̌m ntémé, nye ɑ́kóʼó pɛʼ nyé byɑɑ́ byé.»
43020024	Thomɑs, mʉr ngwɑ́r ɨ́ sɔ́mɑ́ ómpʉ́n kɑ́m le obɑ́, wɑɑ́ bé ɑ́ jɨjébe “Egbɑ̂h” nyɑ́, ɑ́ bé ɑbe tɨ̂ʼ ɨ́ jɔ̌ʼ Yésʉs ɑ́ pyɑ̂l yɨ́.
43020025	Bʉ́ʉ́ ómpʉ́n, bé e né ó: «Bɨ̌h bé ó sí bee Tî Yésʉs!» Thomɑs, nye e bé ó: «Mé bé ɑbee mépɨ́ɨ́ bínzɑ̂ŋ ɨ́ mebó mé, lɑ̂ʼ jiné yɑ̂m tɨ̂, swɑm ntémé mbó wɑ̂m ɨ́ mpɑh yé nɛ́ɛ: me l'ɑbûʼlɑ̌ lɔ́ɔ́ wɨ́n.»
43020026	Sóno ntinɨ̂, nyé osí lɑɑ, ompʉ́n mé Yésʉs bɑ́ʼɑ̌ tó syɛŋɑ ɨ́ mbɛ̌r wɑɑ́. Thomɑs ɑ́ be ó tɨ̂. Mebê, mé ɑ́ be ó mipɨrɑ́ e mengʉŋ. Yésʉs nzě pyɑ̂l, tyɛ̂b pɑ́ʼ nyɔ́ɔ́. Nye ó: «Mepyɛblɑ, mé díʼee bɨ̌n ɨ́ miléme!»
43020027	Nye e Thomɑs ó: «Ntɑɑ́ nzě lɑ̂ʼ jiné yô wɑ̂. Jwɛ́ʼɛ́ɛ́ mékœ́h mɑ̂m. Swɑmɑɑ̌ mbó gô ɨ́ mpɑh yɑ̂m. Go ɑ gwɑ́ʼ mésónó. Go ɑ dí mbûʼlɑ.»
43020028	Thomɑs nzě lɛ́ɛ e né ó: «Tî wɑ̌m! Nzyɛ̌m wɑ̌m!»
43020029	Yésʉs, nye e né ó: «Nzê gǒ búʼlɑ́ ó, ebě, gʉ́ bee mé ɛ̌? Metyɛʼ me mpóm, mé buú buo ó, e bʉr o ngɑ́ jyêʼ koo e me, bɨ́ɛ yɨ́ɛ ɑpɑ̌ bee mé bɑ́.»
43020030	Yésʉs ɑ́ be ɨ́ bɑ́ʼɑ̌ sɑ̂ mʉ́ʉ́ mésimɑ́ ɨ́ buo buo ɨ́ míh mé ómpʉ́n bé. Mɨ́mɛ̂h, mé ɑbe mítilɑ́ ɨ́ kɑ́lɑr nyɑ̂.
43020031	Sɑ́ dí tilɑ́ wɑ̂ʼ yɨ́, yé ɑ́ tilɔɔ ó, lɨ́ esú ó, bɨ̌n bûʼlɑɑ ó, Yésʉs ó dí Mʉ̌r Nzyɛ̌m ɑ́ lœm múló mé jǿø nyɑ́, nye ntémé Mwɑ̂n mé Nzyɛ̌m. Bɨ́n ójyɛ̂ʼwo e né nó, bɨ̌n bé óbǐ cwiʼ, cɨɨ e nzɨ̌ nyé.
43021001	Jɔʼ nzě bɑ́ lɑɑ. Yésʉs nzě bɑ́ʼɑ̌ pyɑ̂l gúmó ómpʉ́n bé, bé ɑ́ be yɨ́, ɨ́ mɑ̂ŋ bé ɑ́ jɨjébe “Tiberiɑ̂s” mɑ́. Nye ɑ́ kœb bé ó, mbi wɨ̂: ompʉ́n bé, bé ɑ́ be ó sɔ́mɑ́ gwɑ́r. Bé ɑ́ be ó
43021002	Simon Pierre, Thomɑs (wɑɑ́ bé jɨ́jébé “Égbɑ̂h” nyɑ́), Nɑtɑnɑɛ̂l (mʉr Kɑnɑ̂, sí Gɑlilê), bwɑ́n mé Zebedê ndu e bʉ́ʉ́ ómpʉ́n mé Yésʉs obɑ́.
43021003	Simon Pierre, nye e bé ó: «Me mû ó lɨ́ etó syɛb ósû.» Bé e né ó: «Bɨ̌h ntémé bé ónze.» Bê nzě tó pyɑ̂l lɨ́ ebʉ́m é mɑ̂ŋ, kɑlwɔɔ ɨ́ byɛ̂l. Pǔm nɨ̌ wɨ́wɛ̂h, bé ɑ́ bé ɑjʉ̂ sɔ̂ʼ.
43021004	Ádwií ɨ́ melɔ́mɑ mé mɛ́n nɛ́ɛ: bê nzě beě Yésʉs lɨ́ etyɛ̂b lɨ́ ebʉ̂m lɑɑ́. Sɑ̂ gwɑ́r, ompʉ́n bé, bé ɑ́ bé ɑjweʼe nyê.
43021005	Yésʉs, nye e bé ó: «Bwɑ̂n ɔ́, bɨ̌n bé ɑbe e mede, yé ɑbe nó ɛ̌?» Bê nzě kɑm ó: «Eee!»
43021006	Nye ó: «Guhɑɑ gɑ́ bé ontɑ̂m ɨ́ pɑ́ʼ mbó éjʉ̂m. Bɨ̌n bé óbee.» Bê nzě guho óntɑ̂m. Bé ɑ́ bé ɑkɑ̌ koʼo édulo wé ɨ́ medíbé, wé osí lóno lɨ́ osû.
43021007	Mpʉ́n Yésʉs ɑ́ be ɨ́ buú kpɛl nyɑ́, nye e Pierre ó: «Tî Yésʉs ó nɨ̌!» Jɔ̌ʼ Pierre ɑ́ jóʼo ó, “Yé ó Tî Yésʉs” yɨ́, nye ntɔ̂ʼ bwɑ̂r kʉ̂r wé, ebě, nye ɑ́ be ó suswɑ́h. Nye nzě guho nyʉ̂l ɨ́ medíbé.
43021008	Bʉ́ʉ́ ómpʉ́n ntɔ̂ʼ dúʼo byɛ̂l, lɨ́ enze le edulo óntɑ̂m lǿŋlɑ́ le osû. (Bé ɑ́ bé ɑbuú cɛrɑ le ebʉ̂m, bɛ̌m be ómérɑ nter.)
43021009	Jɔʼ bé ɑ́ sulo ɨ́ byɛ̂l, bére cín yɨ́, bé kœb ó, duró, le sû tɨ̂ʼ lɨ́ ebɨ́e ti e blêr.
43021010	Yésʉs, nye e bé ó: «Ntɑ́ʼ gɑ́ e bʉ́ʉ́ ósû ɨ́ bɑɑ́ bɨ̂n jʉ́ ónɨ̌.»
43021011	Simon Pierre nzě kɑlwo ɨ́ byɛ̂l, dwih óntɑ̂m lǿŋlɑ́ le osú onɨ́nɨ́ɨ́ nter e mekɑ́m métɛ̂n le osú ólɛ̂l. Dɑmɑ́ bě bím ósû bɑɑ́, ontɑ̂m, wé ɑ́ bé ɑnyɛɛ.
43021012	Yésʉs, nye e bé ó: «Ntɑɑ́ nzě de gɑ̂.» Abe e mpʉ́n ngwɑ́r ɑ́ jî e né ó: “Yê guɑ nzé?” Ebě, bé ɑ́ be ɨ́ gʉ́ɑ ó, yé ó Tî Yésʉs.
43021013	Yésʉs nzě nʉɑ̌ blêr, pɛ̂ʼ bé yɑ̌, nzě jwe ntémé bé osû.
43021014	Yé ɑ́ be ó jɔʼ lɛ̂l Yésʉs ɑ́ pyɑ̂l gúmó ómpʉ́n bé, bé ɑ́ be yɨ́, píe pɑhɑ́ nyé ɑ́ pɑh ɨ́ soo wɨ́.
43021015	Jɔʼ bé ɑ́ sil ede yɨ́, Yésʉs, nye e Simon Pierre ó: «Simon, mwɑ̂n mé Jeɑn, nzê gʉ́ kpɛl mê, lɑɑ̌ bím bʉ̂r bɑ̂ʼ ɛ̌?» Nye nzě kɑm ó: «Dɑ̂ ɛ̌, go lɨ́ egʉ́ɑ ó, me lɨ́ ekpɛl gô.» Yésʉs, nye e né ó: «Bɑʼlɑɑ bwɑ́ bínteme bɑ̂m.»
43021016	Nye nzě bɑ́ʼɑ̌ jî e né ɨ́ jɔʼ mbɑ́ ó: «Simon, mwɑ̂n mé Jeɑn, nzê gʉ́ kpɛl mé ɛ̌?» Nye e né ó: «Eee, Dɑ̂, go lɨ́ egʉ́ɑ ó, me lɨ́ ekpɛl gô.» Yésʉs, nye e né ó: «Bɑʼlɑɑ bínteme byɑ̂m.»
43021017	Píe tɨ̂, nye nzě bɑ́ʼɑ̌ jî e né ɨ́ jɔʼ lɛ̂l ó: «Simon, mwɑ̂n mé Jeɑn, nzê gʉ́ kpɛl mé ɛ̌?» Pierre nzě jóʼo ébúʼ ebě Yésʉs ɑ́ bɑʼɑ jî e né ɨ́ jɔʼ lɛ̂l ó: “Simon, mwɑ̂n mé Jeɑn, nzê gʉ́ kpɛl mé ɛ̌?” Nye e né ó: «Dɑ̂ ɛ̌, go lɨ́ egʉ́ɑ̌ sɑ́ yɨ́yɛ̂h. Go lɨ́ egʉ́ɑ ntémé ó, me lɨ́ ekpɛl gô.» Yésʉs, nye e né ó: «Bɑʼlɑɑ bínteme byɑ̂m.»
43021018	Me lɨ́ elɛ́ɛ gó lɨ́ otyeetye, ɨ́ jɔʼ gó ɑ́ be, go jínɑ loʼo yɨ́, go mʉr tɨ̂ʼ ó b'ɑ́ tityeele kɑnɑ́ gǒ, tô nko gó ɑ́ kpɨkpɛl yɨ́. Sɑ̂ gwɑ́r, ɨ́ jɔʼ gó ngɑ́ jøm yɨ́, go óbɨ̂r mébô, mʉr swîh nzě tyeele gó kɑnɑ́, tô e go nko gúɑ dí ɑkpɛl étô yɨ́.
43021019	(Yésʉs ɑ́ lwib nó ó, lɨ́ elɛ̂ʼlě mbi éswiě Pierre ngɑ́ jwe wɨ́. Eswie lɑɑ́, lé ójwě Nzyɛ̌m kûm.) Yésʉs, nye e né ó: «Dúʼóó mê.»
43021020	Jɔ̌ʼ Pierre ɑ́ jwirɑ píhe yɨ́, nye nzě bee mpʉ́n Yésʉs ɑ́ be ɨ́ buú kpɛl nyɑ́, lɨ́ enze píhe. (Nye ó b'ɑ́ jyêʼ lʉ̂ wé ɨ́ bɨr mé Yésʉs ɨ́ jɔʼ bé ɑ́ be lɨ́ ede ɨ́ nzɔɔ yɨ́. Nye ntémé ó b'ɑ́ jî ó: “Dɑ̂ ɛ̌, nzé óbɛ́mɑ gô?”)
43021021	Pierre nzě bee nyê. Nye e Yésʉs ó: «Dɑ̂ ɛ̌, yé yɨ́ɛ ngɑ́ pyɑ̂l wɑɑ́ nyɑ̂ʼ ɛ̌?»
43021022	Yésʉs, nye e né ó: «Mé sí kpɛl ó, nye díʼee, tó pyɑ̂l ɨ́ jɔʼ mé óbɑ́ʼɑ̌ nze yɨ́ nɛ́ɛ: gó e wɑ́ɑ̌ lɔ̌b tɨ̂? Guɑ, dúʼóó mê.»
43021023	Tɑ́ɑre ɨ́ jɔʼ yɑɑ́, lɔ́ɔ nzě myɑŋlɑ ɨ́ sɔ́mɑ́ óbûʼlɑ ó, mpʉ́n wɑɑ́, nye ɑ́kɑ̌ jwe. Tó kœb ó, Yésʉs ɑ́ bé ɑlɛ́ɛ̌ Pierre ó: “Nye ɑ́kóʼó jwe.” Nye ɑ́ lɛ́ɛ ó: “Mé sí kpɛl ó, nye díʼee, tó pyɑ̂l ɨ́ jɔʼ mé óbɑ́ʼɑ̌ nze yɨ́ nɛ́ɛ: gó e wɑ́ɑ̌ lɔ̌b tɨ̂?”
43021024	Mʉr dí eboʼlo le etile bísɑ́ bîʼ nyɑ́, nye ó mpʉ́n mé Yésʉs wɑɑ́. Bɨ̌h bé lɨ́ ekʉ́ gʉ́ɑ ó, bisɑ́ nyé dí eboʼlo bí, byé ó tyeetye.
43021025	Yésʉs ɑ́ be ɨ́ sɑ̂ byúú bísyɛ́ɛlɑ ɨ́ buo buo. Bé tílé bíbyɛ̂h gúgwɑ́r gúgwɑ́r nɛ́ɛ: mé ɑbûʼlɑ ó, sí yɨ́yɛ̂h, yé e nkul ekoʼo ébɨ́ʼ lé ókɑ́lɑr lɑɑ́.
44001001	Théophile, mɨ́ɔɔ́ wɑ̌m! Ɨ́ kɑ́lɑr esôʼ mé ɑ́ nyɛɛ tile go nyɑ́, me ɑ́ si lɛ́ɛ sɑ́ yɨ́yɛ̂h Yésʉs ɑ́ sɑ̂, le elɛ̂ʼle, duho ɨ́ menyɛ̌l,
44001002	tó pyɑ̂l pyɑ́lɑ́ɑ ɨ́ móhó nyé ɑ́ bɨ́nɔɔ ɨ́ jʉ́ó kʉ́ wɨ́. Nye jínɑ ɑpɑ̌ bɨ́nɔɔ ɨ́ jʉ́ó kʉ́, nye ɑ́ si líʼe bʉr o mílʉ́mlʉ́ bé, nyé ɑ́ twɑ̂r bɑ́, etié e nzɨ̌ Sísǐm mé Nzyɛ̌m.
44001003	Jɔʼ nyé ɑ́ sil esiɑ e mitúú, ntɔ̂ʼ jwe yɨ́, nye nzě pɑh, duho lɨ́ ojwe, nzě lɛ̂ʼle bʉ̂r o mílʉ́mlʉ́ bé nyʉ̂l nyé e nzɨ̌ bijøʼ ɨ́ buo buo, ó bé gʉ́ŋɑɑ tyeetye ó, nye ɑ́ kʉ be ó kublɑkúblɑ. Ɨ́ melû mekɑ́m ménɑ̂ mɑɑ́, bé e boo nɔ́ɔ́ ó b'ɑ́ bɨbe. Nye ɑ́ lɨlɛ́ɛ bé ó, milɔ̌b mi Mpóʼo mé Nzyɛ̌m.
44001004	Ɨ́ gúú móhó bé e boo nɔ́ɔ́, bé ɑ́ be lɨ́ ede wɨ́, nye e bé ó: «Aduho gɑ́ Yerʉ́zɑlɛm, tô lɨ́ ejɑɑ. Bɨ̌n ɑ bónó sɑ́ Sɔ́ŋ wɑ̌m ɑ́ kɛʼ bɨ̌n yɨ́: yé ó sɑ́ mé ɑ́ lɛ́ɛ bɨ̌n yɨ́.
44001005	Ebě, Jeɑn nyɨɛ ɑ́ dudu bʉr ó e medíbé. Yɨ́ kɑ̌ lîʼ njɨ bwɑ́ mélû ɑbuo, bɨ̌n bé ókɑ̌ duŋɔɔ ó e Sísǐm mé Nzyɛ̌m.»
44001006	Nó ɨ́ jɔʼ bé ɑ́ be, bé mû bé omér yɨ́, bé ntɔ̂ʼ jî e Yésʉs ó: «Dɑ̂ ɛ̌, nzê ɨ́ jɔʼ yɨ̂ʼ ó gó ngɑ́ bɑ́ʼɑ̌ tyêl sí Ɨ́zrɑɛ̂l ɛ̌?»
44001007	Yésʉs ntɔ̂ʼ yɑlɑ e bé ó: «Bɨ̌n bé ɑjɑlɑ le egʉ́ɑ bíjɔʼ le mimbû Sɔ́ŋ wɑ̌m ngɑ́ sɑ̂ bísyɛ́ɛlɑ byé bí. Ebě, Sɔ́ŋ wɑ̌m nye mʉr tɨ̂ʼ ó b'ɑ́ tyêl bijɔʼ byɑɑ́ e nkul jǿǿ yé nye mʉr tɨ̂.
44001008	Bɨ̌n bé óbi nkûl ɨ́ jɔ̌ʼ Sísǐm mé Nzyɛ̌m ngɑ́ sulo bɨ́n ɨ́ menyʉ̂l yɨ́. Nó ó bɨ́n ngɑ́ boʼlo mílɔ̌b myɑ̂m, tɑ́ɑre ɨ́ Yerʉ́zɑlɛm, le ɨ́ mekwɑ́r mé sí Yʉ́dɑ mɨ́mɛ̂h, ndu e mɑɑ́ mé sí Sɑmɑrî, tó pyɑ̂l ɨ́ medumo mé sí mɨ́mɛ̂h yɨ́.»
44001009	Jɔ̌ʼ Yésʉs ɑ́ sil elɛ́ɛ milɔ̌b myɑɑ́ yɨ́, nye nzě bɨ́nɔɔ ɨ́ jʉ́ó kʉ́ ɨ́ míh mɔ́ɔ́. Píe tɨ̂, jwiné nzě búblo nyê. Nye ntɔ̂ʼ dîm bé ɨ́ mîh.
44001010	Bé jínɑ mîh lɨ́ ejwɛ̂ʼ kʉ́, lɨ́ ebeě mpʉ̌ Yésʉs ɑ́ bɨ́nɔɔ kʉ́ yɨ́ nɛ́ɛ: bé kɑ̌ tørɑ ó, bʉr obɑ́, bé ɨ́ mempɑh me nyʉ̂l e mikɑ́n ɨ́ pɑn pɑn.
44001011	Bʉr bɑɑ́ ntɔ̂ʼ lɛ́ɛ e bé ó: «Bʉr ó Gɑlilê, bɨ̌n di nɑ́ɑ̌ lɨ́ ejwɛ̂ʼ jʉ́ó kʉ́ ɨ́ di di di ɨ́ yé? Yésʉs, mʉr pɛʼɔɔ ɨ́ sɔ́mɑ́ yɨ́n nyɑ́, óbɑ́ʼɑ̌ nze ó, mbi ngwɑ́r e ngwɑ́r bɨ̂n bee nyé lɨ́ ebɨ́nɔɔ ɨ́ jʉ́ó kʉ́ nɨ̌.»
44001012	Bʉr o mílʉ́mlʉ́ bé, bé ntɔ̂ʼ nyɛl ékɔ́ɑ écø̂ʼ bé jɨ́jébé ó, “Ecǿʼ lé ólivier ” lɨ́, nzě tóŋɔɔ̌ Yerʉ́zɑlɛm. Cyen yɔ́ɔ́ yɑɑ́, yé ɑ́ be ó kúnókúno e kílomérɑ ngwɑ́r, bím cyen mʉ̂r dí e nkul ecye ɨ́ dʉ́ó é sɑ́bɑt yɨ́.
44001013	Jɔʼ bé ɑ́ pyɑ̂l gʉ̂ʼ yɨ́, bê nzě bére ɨ́ ntɔ́ɔ mbɛ̌r kʉ́ bé ɑ́ boo didi tɨ̂ʼ nyɨ́. Bé ɑ́ be ó: Pierre, Jeɑn, Jɑcques ti e André, Philippe ti e Thomɑs, Bɑrthélemy ti e Mɑtthieu, Jɑcques, mwɑ̂n mé Alfê, Simon “Kɔmlʉ kwɑ́r” ti e Yʉ́dɑ, mwɑ̂n mé Jɑcques.
44001014	Bɨ́bɛ̂h, bé ɑ́ sisyɛŋɑ léme ngwɑ́r ó, bé tirwo ó, e syɛ́ɛ́ mínjɨʼlɑ. Tɨ̂ʼ ntémé, yé ɑ́ be ó le obûʼlɑ o bʉ́bɑ́, le nyɔ̌ŋ mé Yésʉs, Mɑrie, ti e bɨ́ɔɔ́ le okɛ́l mé Yésʉs.
44001015	Ɨ́ cíl mélû yɑɑ́ mpʉ óbûʼlɑ nter e mekɑ́m mébɑ́, bé ɑ́ syɛŋɑ yɨ́, Pierre nzě mɔɑ sí, tyɛ̂b témé entumo e bʉ̂r énɨ̌ memɛ̌n. Nye ó:
44001016	«Bɨ́ɔɔ́ bɑ̂m! Okɛ́l bɑ̂m! Yé ɑ́ jɑlɑ ó, mitilɑ́ mî, myé dírɑɑ ɨ́ mpʉ̌ Sísǐm mé Nzyɛ̌m ɑ́ lɛ́ɛ, duho ɨ́ num mé Dɑvid yɨ́. Yé ɑ́ be ó ɨ́ lɔ̌b mé Yʉ́dɑs. Yʉ́dɑs wɑɑ́ ó b'ɑ́ be mʉr ɑ́ to le etɨ́e bʉr o b'ɑ́ to mɛ̂r Yésʉs bɑ́ nzɨ̌.
44001017	Nye ntémé ɑ́ be ó mʉr ngwɑ́r ɨ́ sɔ́mɑ́ gɑ́ yɨ́nɑ́. Nye ntémé ɑ́ si bi nkɔb ɨ́ syɛ́ɛ́ gɑ́ yɨ́nɑ́ yɨ̂.»
44001018	(Nɑ́ɑ̌ yé ó, ɨ́ mɔnɨ́ Yʉ́dɑs wɑɑ́ ɑ́ bi tɑ̂ŋ myɛ́nɑ duho ɨ́ bɨ́blɑ̌ syɛ́ɛlɑ yé yɨ́, nye ɑ́ be ó sí tó bwɑ̂m pemé. Ɨ́ pemé gwɑ́r yɑɑ́, nye nzě jéʼe édumɑ sí mbûmbǔr, mo wé ntɔ̂ʼ bʉ̂l, bisɑ́ bí mo bíbyɛ̂h kʉ̌l e kʉ̌l ɨ́ lǿʼlɨ́ lǿʼlɨ́ sí e sí.
44001019	Bʉr ó Yerʉ́zɑlɛm bɨ́bɛ̂h, bé ɑ́ si jóʼo lɔ́ɔ́ éswie lɑɑ́. Nó ó bé ɑ́ kɑ jør pemé yɑɑ́ ɨ́ lwǐb yɔ́ɔ́: “Akɛ́ldɑ́mɑ”. Díe lɑɑ́, lé pɑ́ʼlɔ́ɔ́ ó, “Pemé mécié”.)
44001020	Pierre nzě lɛ́ɛ ntémé ó: «Ebě, yê tilɑ́ ɨ́ kɑ́lɑr mesø̂ʼlʉ mé Dɑvid ó: “Mbɛ̌r wé, wé líʼɨɨ gumo. Mʉ̌r sɑ́ ɑkɑ̌ bɑ́ʼɑ̌ di tɨ̂.” Yé ntémé, yê tilɑ́ ó: “Nyʉ́ʉ́ mʉ̂r, nye nʉ́ŋɑɑ dǐ tyɛ̂b esôʼ yé.”
44001021	Nó yé jɑlɑ ó, nyʉ́ʉ́ mʉ̂r ɨ́ sɔ́mɑ́ gɑ́ yɨ́nɑ́ bɑ̂ʼrɑɑ e bɨ̌h, bʉr o mílʉ́mlʉ́ mé Yésʉs. Nye ntémé tôʼ le ebʉboʼlo ó, Tî Yésʉs, nyɨ́ pɑh, duho lɨ́ ojwe. Mʉr wɑɑ́, nye ɨ́ jɑlɑ le ebe mʉ̂r sɔ́mɑ́ yé ɑ́ dudû Tî Yésʉs nyɑ́. Nye díʼee mʉr ɑ́ ciʼe e mɨnɑ́ gɑ̂, tɑ́ɑre ɨ́ jɔ̌ʼ Jeɑn ɑ́ du Yésʉs ɨ́ díbé Yɔrdên, tó kumo ɨ́ jɔʼ nyé ɑ́ bɨ́nɔɔ ɨ́ sɔ́mɑ́ gɑ́ yɨ́nɑ́ yɨ́ nyɑ́.»
44001023	Bê nzě pɛ̂h bʉ̂r obɑ́: nyɑ̂, díé lé Joseph, wɑɑ́ bé ɑ́ jør Bɑrsɑbɑ̂s nyɑ́. (Lʉ́ʉ́ díé lé, lé ó Yʉstʉ̂s.) Nyʉ́ʉ́, lé díe, Mɑthiɑs.
44001024	Nó ó bʉ̂r ó gǿhlɑ́ bɨ́bɛ̂h, bé ɑ́ jɨʼlɑ e Nzyɛ̌m, lɛ́ɔɔ ó: «Dɑ̂ ɛ̌, go ó dí egʉ́ɑ mílémé mí bʉ̂r bɨ́bɛ̂h. Lɛ́ʼlɑ́ɑ́ bɨ́h ɨ́ sɔ́mɑ́ bʉ̂r obɑ́ bɑ̂, wɑɑ́ gó ɑ́ pɛ̂h nyɑ́.
44001025	Ebě, nye ɨ́ jɑlɑ le enʉɑ̌ dǐ Yʉ́dɑs ɑ́ dímle lɨ́ etó kœ̌b dǐ yé ɑ́ jʉ́ʼɑ e nyɨɛ yɨ́. Nyɨ́hɑɑ́ ó ngɑ́ tô e syɛ́ɛ́ lʉ́mlʉ́ dóló.»
44001026	Nó bé ɑ́ nze do ebyɑ, lɨ́ epɛ̂h nyʉ́ʉ́ mʉ̂r ɨ́ sɔ́mɑ́ bʉ̂r obɑ́ bɑɑ́. Ebyɑ nzě twɑ̂r Mɑthiɑs. Nó ó bé ɑ́ kɑ nze lɑ́ɑ nye mʉr jɑ́lɑ́ le ebɑ̂ʼrɑ e sɔ́mɑ́ bʉ̂r o mílʉ́mlʉ́ kɑ́m e ngwɑ́r nyɑ́ yɨ́.
44002001	Ɨ́ móhó Pɑŋtekôt, obûʼlɑ bɨ́bɛ̂h, bé ɑ́ be ó nzyɛŋɑ́, gúmo gwɑ́r.
44002002	Tyé e tyé yɑɑ́, duú ɨ́ bwɑʼ bwɑʼ nzě duho ɨ́ jʉ́ó kʉ́, nøølɑ e duú nkúo-mbɛ́ʼ-mímbû. Yé ɑ́ si dibe mbɛ̌r wɑɑ́ wɨ́wɛ̂h, gúmó bʉ̂r bɨ́bɛ̂h, bé ɑ́ be mindîndǐl yɨ́.
44002003	Bé kɑ́ jwɛ̂ʼ nɛ́ɛ: bé bee ó, byúú bísɔ̂ʼ, nøølɑ e bwɑ́ mínjʉl mí siʼe. Bisɨ́ɑ̌ byɑɑ́, byé ntɔ̂ʼ cɨcɛmɑ, nzě didi bʉ̂r bɨ́bɛ̂h ɨ́ menyʉ̂l.
44002004	Bɨ́bɛ̂h, bé ɑ́ be ó, bé mû lǿŋlɑ́ e Sísǐm mé Nzyɛ̌m. Bé ntɔ̂ʼ tɑ́ɑre élwib bílwǐb biswîh, byɑɑ́ Sísǐm mé Nzyɛ̌m ɑ́ jwe bé nkul ó, bé lwíbɨɨ bí.
44002005	Tɨ̂ʼ Yerʉ́zɑlɛm, yé ɑ́ be ó le oYúden bé ɑ́ be otîtyěl o bʉ̂r bɑ́. Bé ɑ́ byɛ̂l ó, ɨ́ bikúl bíbyɛ̂h bi dí ɨ́ sí yɨ̂ʼ bí.
44002006	Jɔʼ bé ɑ́ jóʼo duú yɑɑ́ yɨ́, bê nzě swɑ̂l gúmo gwɑ́r yɑɑ́, minum mimběʼ, ebě, mʉr nyɨnyɛ̂h ɨ́ sɔ́mɑ́ yɔ́ɔ́, ɑ́ si jóʼo milɔ̌b mé Nzyɛ̌m ɨ́ lwǐb yé. Milɔ̌b mé Nzyɛ̌m myɑɑ́, myé ɑ́ cɨɨ ó, e nzɨ̌ nyʉ́ʉ́ mbûʼlɑ lwǐb swîh.
44002007	Bé ɑ́ si bu kɑ̂m, mepɨʼ dîm bé ɨ́ milʉ̂. Bé ó: «Bʉr bɨ́bɛ̂h o dí elwib bɑ̂, bé ɑbe bʉ̂r ó Gɑlilê ɛ̌?
44002008	Yé bé nó wɑ́, ɑ́ mʉr nyɨnyɛ̂h ɨ́ sɔ́mɑ́ gɑ́ yɨ́nɑ́ bɑ́nɑ́ jóʼo nyʉ́ʉ́ mʉ̂r lɨ́ elwib ɨ́ lwǐb nyɨ́ɛ ɑ́ byɛ̂l tɨ̂ʼ yɨ́, ebe yé ɛ́?
44002009	Ɨ́ sɔ́mɑ́ gɑ́ yɨ́nɑ́ yɨ̂, yé ɨ́ buo bɑ́ɑ́jɑɑ́-dwih. Bɑ̂ʼ tó tɨ́lwɑ ɨ́ mesí mé Pɑ́rtiɑ, le Mêd, le Elɑm, le Mezopotɑmî, le Yʉ́dɑ le Kɑpɑdosíɑ. Bʉ́ʉ́ duhǒ sí Pɔ́ŋtos, le yɑɑ́ Azíɑ,
44002010	le Frigíɑ, le Pɑmfilíɑ, le Egîpten ndu e Libî, dí kúnókúno e Siréniɑ yɨ́, ti e bʉr o b'ɑ́ duhǒ Rôm bɑ́. Yé ntémé, yê le oYúden ti e bʉr o bíkûl dí ejɨ̂ʼ yébé gɑ́ wɨ́nɑ́ bɑ́; bʉr ó Krɛ̂t le bɑɑ́ ó Arɑbî.
44002011	Sɑ́ ékɑ̂m, yé ó: mɨnɑ́ gɑ́ óbɛ̂h, bé lɨ́ ejóʼo bé lɨ́ elwib ɨ́ bilwǐb gɑ́ bínɑ́, dumo e bisyɛ́ɛlɑ bínɨ́nɨ́ɨ́ mé Nzyɛ̌m.»
44002012	Bɨ́bɛ̂h, bé ɑ́ si kɑ̂m, ɑkɑ̌ be e mepɨʼ ɨ́ milʉ̂. Bé ntɔ̂ʼ jíilɑ pɑ́ʼ nyɔ́ɔ́ ó: «Wɑ́ɑ̌ mbǐ lɔ̌b wɨ̂?»
44002013	Sɑ̂ gwɑ́r, bʉ́ʉ́, bé ɑ́ be ó lɨ́ epyɑ óbûʼlɑ. Bé ó: «Bé mû ó lɨ́ epuro ményoʼ!»
44002014	Nó ó Pierre ɑ́ nze tyɛ̂b tîtyěl, bé e bʉr o mílʉ́mlʉ́ kɑ́m e ngwɑ́r, nzě bɨ̂n cwíí kʉ́. Nye le entumo e bʉ̂r lɑɑ́ ó: «Bɨ̌n oYúden, le bʉr bɨ́bɛ̂h o dí edi ɨ́ Yerʉ́zɑlɛm bɑ́, gʉ́ŋɑ́ɑ́ gɑ́ lɔ̌b wɨ̂. Bɨ̌n ɑ kʉ́ gwɑ́ jôʼlǒ sɑ́ múo nzě lɛ́ɔɔ bɨ́n yɨ̂.
44002015	Ebě, bʉr o bɨ́n dí ebee bɑ̂, bé ɑpuro ményoʼ mpʉ bɨ́n dí ejø̌ʼ nɨ̌. Dʉ́o, lé jínɑ ó, mewɑlɑ ebǔ mé mɛ́n.
44002016	Ebě, lɔ́ɔ́ ngwíhɑ milɔ̌b Joël ɑ́ boo cɛmɑ wɨ́, wɨ́ dirɑ mûh. Nye ɑ́ cɛmɑ ó, mbi wɨ̂:
44002017	“Nzyɛ̌m ɑ́ lɛ́ɛ ó: Ɨ́ melú mé ósûʼlɑ mɑ́, me óntɨh bʉ̂r bɨ́bɛ̂h Sísǐm wɑ̂m. Bwɑ́ ó bʉbɑ́, le bwɑ́ ó bʉrʉ̂m bɨ́n, bé ógwîh mílɔ̌b myɑ̂m. Biloʼo bín, byé óbee mísolɑ́ bísɔ̂ʼ. Minjʉ̌m mín, myé ójɨm bílímɑ bi dí edumo e bisɑ́ ngɑ́ syɛ́ɛ bí.
44002018	Yé ó nó: ɨ́ melû mɑɑ́, me óntɨh ósyɛ̂l o mésɑ́ bɑ̂m, bʉbɑ́ le bʉrʉ̂m, Sísǐm wɑ̂m. Bé ogwîh mílɔ̌b myɑ̂m.
44002019	Me ósɑ̂ bísɑ́ bí ékɑ̂m, le mesimɑ́ ɨ́ jʉ́ó kʉ́, le ɨ́ sí tʉ́ŋlʉ̌. Mecié, le siʼe, le jwiné júluu, byé ónyɨ̂n.
44002020	Njʉl dʉ́o, wé ójwirɑ éjúrʉ́ʉ́. Álomó óbe ó ɨ́ cʉʼ, mpʉ nyʉ̂l mecié. Bisɑ̂ byɑɑ́, byé ósyɛ́ɛ ó, elú mé Dɑ̂ ɑpɑ̌ pyɑ̂l. Móhó wɑɑ́, wé óbe ó móhó nɨ́nɨ́ɨ́ le wɑɑ́ kûm.
44002021	Nó, mʉr nyɨnyɛ̂h ókɛn díé mé Dɑ̂ nyɑ́, óciʼe.”
44002022	«Bʉr o bé Ɨ́zrɑɛ̂l, jóʼlɑ́ɑ́ gɑ́ sɑ́ mé dí elɛ́ɛ bɨ́n yɨ̂: Yésʉs, mʉr Nɑzɑrɛ̂t, ɑ́ si sɑ̂ mesimɑ́ me nkûl ti e bisɑ́ bí ékɑ̂m. Nzyɛ̌m ɑ́ sɑ̂ bisyɛ́ɛlɑ byɑɑ́ ɨ́ mebó mé nó ó, nye nkʉ̂ lɛ̂ʼle bɨ́n mbi mʉ̂r Yésʉs ɑ́ be wɨ́. Byé ɑ́ sɑ́ŋɔɔ ó, bɨ̌n bɨɛ lɨ́ ebee, mpʉ bɨ́n bʉr o tɨ̂ʼ dí ekʉ́ gʉ́ɑ yɨ́.
44002023	Mpʉ̌ Nzyɛ̌m ɑ́ boo cíʼe ɨ́ lémé wé yɨ́, nye ɑ́ kpɛl ó, nye jwêʼ bɨ̌n nkul emɛ̂r Yésʉs. Nó bɨ́n bɨɛ ɑ́ tímle nye ɨ́ mebó mínjéʼe-Nzyɛ̌m, míɛ nzě bomlo nyé e binzɑ̂ŋ, bɨ́nɔɔ nyé ɨ́ kolôs kʉ́, jʉ́ŋɔɔ nyê.
44002024	Nzyɛ̌m nzě pɛh nyê, pɛʼ nyé ɨ́ mekpɑɑ mé éswie, ebě, eswie, lé ɑ́ bé ɑgwɑ́ mɛ̂r nyé kɔ́m kɔm.
44002025	Ebě, Dɑvid nyɨɛ ɑ́ lɛ́ɛ ɨ́ lɔ̌b wé ó: “Me ɑ́ be lɨ́ ebeě Dɑ̂ Nzyɛ̌m bijɔʼ bíbyɛ̂h ɨ́ mpǒm nyɑ̌m. Nye lɨ́ ekɑmle e me lɨ́ epéne, ebě nye lɨ́ esúʼo mé, lɨ́ emɛ̂r mbó éjʉ́m wɑ̂m.
44002026	Sɨ́ɑ̌ yɑɑ́ ó lémé wɑ̂m mû sí lóno ɨ́ bisʉhʉʉ yɨ́. Mekɑ̌n mɑ̂m ntémé, mɑɑ́ me bísʉhʉʉ. Lémé wɑ̂m, wé ólóno ɨ́ mpûʼlɑ, le esɑ̂ ó, nyʉ̂l nyɑ̌m díʼee ɨ́ ntuuu.
44002027	Ebě, go ɑ́kóʼó bîr sísǐm wɑ̂m ó, wé líʼɨɨ kwɑ́r ojwe. Nó ntémé, go ɑ́kɑm ó, Mʉr gǒ dí ci nyɑ́ bôʼ ɨ́ soo.
44002028	Gʉ́ lɛ̂ʼle mé nzɨ̌ cwiʼ. Go ókɑ̌ lóŋlǒ lémé wɑ̂m e bisʉhʉʉ ɨ́ jɔʼ mɨ́nɑ́ óbeelɑ mémpǒm yɨ́.”
44002029	«Bɨ́ɔɔ́ bɑ̂m! Okɛ́l bɑ̂m! Me pɑ́ɑ lɛ́ɛ bɨ́n ɨ́ hǿm sɑ́ dí tyeetye ɨ́ lɔ̌b mpɑ́m gɑ́ yɨ́nɑ́ Dɑvid yɨ́. Yé ó: nye ɑ́ si jwe, debe. Nó soo nyé, nye jínɑ ó tɨ̂, kumo mûh ɨ́ dʉ́ó lɨ̂.
44002030	Mpʉ̌ Dɑvid ɑ́ be ngwíhɑ milɔ̌b yɨ́, nye ɑ́ be ɨ́ boó gʉ́ɑ ó, Nzyɛ̌m ɑ́ si kɛʼ, ntɑɑ mínkɑ̂l ó, nye ópɛ̂h nyʉ́ʉ́ mʉ̂r ɨ́ bʉr o mpóʼo nyé, dil nyé ɨ́ diɑ́ jǿø yé.
44002031	Dɑvid ɑ́ si boo bee sɑ́ yé ɑ́ be ó, yé ópyɑ̂l yɨ́. Nó nyé ɑ́ nze lɛ́ɛ lɔ̌b épɑh e sóo mé Mʉ̂r Nzyɛ̌m ɑ́ lœm múló mé jǿø nyɑ́ yɨ́. Yé ɑ́ be ó, jɔʼ nyé ɑ́ tile ó: “Nye ɑ́ bé ɑlíʼɔɔ kwɑ́r ojwe. Nó ntémé ó nyé ɑ́ be ɑbo” yɨ́.
44002032	Yésʉs wɑɑ́ ó Nzyɛ̌m ɑ́ pɛh, dwih lɨ́ ojwe nyɑ́. Lɔ̌b wé ó bɨ́h dí eboʼlo bɨ́n wɨ̂.
44002033	Nye ɑ́ si bére, tó di sí ɨ́ mbó éjʉ́m mé Nzyɛ̌m. Nye ó b'ɑ́ ntɨh bɨ̌h Sísǐm Nzyɛ̌m Sɔ́ŋ ɑ́ kɛʼ bɨ̌h wɨ́. Sɑ̂ gwɑ́r e gwɑ́r yɑɑ́ ó bɨ́n mû lɨ́ ebee le ejóʼo yɨ́.
44002034	Ntʉ̌ Dɑvid nye mʉr tɨ̂ʼ ɑ́ bére kʉ́. Nye ɑ́ lɛ́ɛ ó: “Dɑ̂ Nzyɛ̌m ɑ́ lɛ́ɛ e Tî wɑ̌m ó: Diʼee sí ɨ́ mbó éjʉ́m wɑ̂m,
44002035	tó pyɑ̂l ɨ́ jɔʼ mé ósɑ̂ óntɨ̂m le obɨn bô ó, bé díʼee tyélɑ́tyélɑ mékʉ̌ yô yɨ́!”
44002036	«Bʉr bɨ́bɛ̂h o dí wɑ̂ʼ ɨ́ sí Ɨ́zrɑɛ̂l bɑ́, bé lɨ́ ekʉ́ gʉ́ɑ̌ lɔ̌b wɑɑ́: Yésʉs wɑɑ́, nye ó bɨ́n ɑ́ jʉ̂ lɨ́ ebomlo nyé e binzɑ̂ŋ, bɨ́nɔɔ nyé ɨ́ kolôs kʉ́ nyɑ́. Nye ó Nzyɛ̌m ɑ́ tyêl Tî gɑ́ wɨ́nɑ́, wɑɑ́ nyé ɑ́ lœm múló mé jǿø nyɑ́.»
44002037	Jɔʼ éntumo e bʉ̂r, lé ɑ́ jóʼo mekɑ̌n mɑɑ́ yɨ́, mé ntɔ̂ʼ mɛ̂r bé ɨ́ milémé myɔ́ɔ́. Nó ó bé ɑ́ jî e Pierre, bé e bʉ́ʉ́ bʉ̂r o mílʉ́mlʉ́ ó: «Bɨ́ɔɔ́ bɨ́h, bɨ̌h bé ɨ́ jɑlɑ le ekɑ̌ sɑ̂ nyɑ́ ɛ́?»
44002038	Nó ó Pierre ɑ́ yɑlɑ e bé ó: «Jwirɑɑ gɑ́ miléme. Mʉr nyɨnyɛ̂h ɨ́ sɔ́mɑ́ yɨ́n, nye dúŋɔɔ ɨ́ díé mé Yésʉs-Krîst, Nzyɛ̌m pɛ́ʼɛɛ nye bibɑɑ bí ébébe nyé ɑ́ niʼe nye bí. Nó ó bɨ́n ngɑ́ kɑ̌ nʉɑ̌ sɑ́ Nzyɛ̌m ɑ́ boo kɛʼ bɨ̌n yɨ́: Sísǐm wé.
44002039	Ebě, nkɛ̌ʼ mé Nzyɛ̌m, nye tɨ̂ʼ ó, lɨ́ esú lɨ́n, ndu e bwɑ́n bɨ́n, ndu e bɑɑ́ bɨ́bɛ̂h dí lɨ́ ejɑɑ bɑ́, le bɑɑ́ bɨ́bɛ̂h Dɑ̂, dí Nzyɛ̌m gɑ́ wɨ́nɑ́ nyɑ́, ngɑ́ jébe bɑ́.»
44002040	Pierre nzě bɑ́ʼɑ̌ boʼlo bé myúú mílɔ̌b ɨ́ buo buo, le etô le egbɑ̂ bé nkul ɨ́ miléme. Nye ó: «Biʼee gɑ́ cwiʼ. Bɨ̌n ɑ dí e ncɛrɑ́ le onzyɛ́h ó bʉ̂r ó myɑ̌ bʉ̂r wɨ̂.»
44002041	Buobuo bʉr ɨ́ sɔ́mɑ́ yɔ́ɔ́, bé ntɔ̂ʼ kɑ̌m sɑ́ Pierre ɑ́ lɛ́ɛ yɨ́, ntɔ̂ʼ duŋɔɔ. Ɨ́ móhó wɑɑ́, kúnókúno e bʉr otɔ́ɔ́sin olɛ̂l, bé ɑ́ si nî ɨ́ sɔ́mɑ́ óbûʼlɑ.
44002042	Bé ɑ́ be lɨ́ ekʉ́ sɑ̂ sɨ́n jɔʼ yɨ́yɛ̂h lɨ́ etó jóʼo mílɛ́ʼlɑ́ bʉ̂r o mílʉ́mlʉ́ bé ɑ́ jwijwe bé mí. Bé ɑ́ didi ntémé ó, nzyɛŋɑ́, bɨ́ɔɔ́ e bɨ́ɔɔ́ tʉ́ŋlʉ̌, le edɨde ntémé gúmo gwɑ́r, le ejɨjɨʼlɑ e Nzyɛ̌m.
44002043	Bʉ́ɑ́ kʉ́ nzě mɛ̂r bʉ̂r bɨ́bɛ̂h, tɨ̂ ɨ́ bisyɛ́ɛlɑ bí ékɑ̂m ti e mesimɑ́ ɨ́ buo buo bʉ̂r o mílʉ́mlʉ́ mé Yésʉs, bé ɑ́ sɨ̂sɑ bí.
44002044	Bʉr bɨ́bɛ̂h o b'ɑ́ bûʼlɑ bɑ́, bé mû sɑ̂ gwɑ́r; bibi bísɑ́ byɔ́ɔ́ gúmo gwɑ́r, bɨbɑʼlɔɔ mébi mɔ́ɔ́ mpúhlɑ́.
44002045	Bé ɑ́ be lɨ́ ebɛ́mɑ bípéh bísí byɔ́ɔ́ e mebi mɔ́ɔ́ mɨ́mɛ̂h, nzě kɑblɔɔ bímɔnɨ́ bi tɨ̂ʼ pɑ́ʼ nyɔ́ɔ́, mʉr nyɨnyɛ̂h nʉnʉɑ̌ mɔnɨ́ yɑɑ́, dû mpʉ bígǿmɑ́ byé, byé ɑ́ be yɨ́, nzě de byê.
44002046	Bé ɑ́ be lɨ́ esɑ̂ sɨ́n jɔʼ yɨ́yɛ̂h lɨ́ etô mpɑ́h Nzyɛ̌m, bɨ́bɛ̂h e léme ngwɑ́r, le epɛ̂ʼlɑ̌ blêr ɨ́ mimbɛ̌r myɔ́ɔ́, le edeŋɔɔ méde mɔ́ɔ́, milémé myɔ́ɔ́, myé osí lóno ɨ́ bisʉhʉʉ. Myé ɑ́ bé ɑbě mbɑ́ʼrɑ́ e mikóo.
44002047	Bé ɑ́ bɨbe ó, lɨ́ ejwě Nzyɛ̌m kûm. Sɑ́ tɨ̂ʼ ó bʉ̂r bɨ́bɛ̂h, bé ɑ́ bu kpɛl bé yɨ́. Dʉ́ó lɨ́lɛ̂h, Tî Yésʉs ɑ́ be lɨ́ ejwe bʉ́ʉ́ bʉ̂r cwiʼ, le ekɛl bé ɨ́ sɔ́mɑ́ óbûʼlɑ yɑɑ́.
44003001	Ɨ́ yʉ́ʉ́ bíí kʉ̌ʼ ɨ́ mewɑlɑ melɛ̂l, Pierre, bé e Jeɑn nzě tô mpɑ́h Nzyɛ̌m, lɨ́ etó sɑ̂ mínjɨʼlɑ.
44003002	Mpɑ́h Nzyɛ̌m, nye ó le ebê bé jɨ́jébé “Jɑɑ́ Ébê” lɨ́. Ɨ́ nkpɑ̂h ebê lɑɑ́, yé ɑ́ be ó e nyʉ́ʉ́ nzwóó mebyɛ́l ɑ́ be e mekʉ̌ miswɑ́mɑ́ nyɑ́. Ɨ́ móhó wɨ́wɛ̂h, bé ɑ́ be lɨ́ enkɨnkɛ́ɛ nyê, lɨ́ enzě jijyêʼ nyé tɨ̂ʼ ɨ́ nkpɑ̂h ebê lɑɑ́ ó, nye bónɑɑ bʉr o b'ɑ́ tʉtô mpɑ́h Nzyɛ̌m bɑ́, lɨ́ esú lé éjɨjɑʼ bé bisɑ̂.
44003003	Nó ó mbeɑ́ nyé ɑ́ bee Pierre, bé e Jeɑn lɨ́ edǐ nî tɨ̂ʼ yɨ́, nye nzě jî e bé ó, bé jwêʼ nye mɔnɨ́.
44003004	Pierre, bé e Jeɑn nzě bɨʼɔɔ nyé mejwôʼlʉ. Pierre, nye e né ó: «Jwɛ́ʼɛ́ɛ́ bɨ́h!»
44003005	Mʉ̌r nɨ̌ ntɔ̂ʼ jwɛ̂ʼ bé ɨ́ tooobó, lɨ́ ebónǒ nkʉ̂ bé óbɛ̌m jwe nyé yʉ́ʉ́ sɔ̂ʼ.
44003006	Pierre nzě lɛ́ɛ e né ó: «Mé ɑbe yɨ́ɛ e minzɑŋ mí nkóhó mɔnɨ́, nkʉ̂ myɑɑ́ mí gʉ̂l. Nó sɑ́ mɛ̂m dí e yé yɨ́, yé ó mé jwé gô: ɨ́ díé mé Yésʉs-Krîst, mʉr Nɑzɑrɛ̂t, bʉŋlɑ́ɑ!»
44003007	Nye nzě mɛ̂r nyé ɨ́ mbó éjʉ̂m, gbɛl nyé sí. Tyé e tyé yɑɑ́, mekʉ̌ ndu e metuʼrʉ mé, mé ntɔ̂ʼ sɑ̂ mbɨ̂mbɨɑ́.
44003008	Mʉr wɑɑ́ ntɔ̂ʼ gbɔlwɑ sí ɨ́ nkǿølɨ́, tyɛ̂b tîtyěl, nzě tɑ́ɑre écye. Bé e bʉr o mílʉ́mlʉ́, bê nzě nî mpɑ́h Nzyɛ̌m. Nye ɑ́ be ó lɨ́ ecye, le elyɑ̂h, le egúmlǒ Nzyɛ̌m.
44003009	Nó mpʉ bʉ̂r bɨ́bɛ̂h bé ɑ́ bee nye lɨ́ ecye le egúmlǒ Nzyɛ̌m yɨ́,
44003010	bê nzě jweʼe nyê, gʉ́ɑ ntémé ó, yé ɑ́ kʉ be ó mʉr ɑ́ didi ɨ́ Jɑɑ́ Ébê é mpɑ́h Nzyɛ̌m lɨ́ ejɨjɑʼ bísɑ̂ nyɑ́. Bʉ́ɑ́ ntɔ̂ʼ mɛ̂r bɨ́bɛ̂h ɨ́ miléme. Bê nzě kɑ̂m sɑ̂ yɑɑ́.
44003011	Mpʉ mʉ̂r nɨ̌ ɑ́ mɛ̂r Pierre, bé e Jeɑn e mebô yɨ́, bʉr bɨ́bɛ̂h nzě tóŋɔɔ míkɑ́m nko bé ɑ́ be yɨ́, jéhɔɔ̌ lɔ̌b wɑɑ́ minum mimběʼ. Bé ɑ́ be ó, ɨ́ gwɑl mé Sɑlomɔ̂ŋ dí dóló mpɑ́h Nzyɛ̌m yɨ́.
44003012	Pierre nzě bee, nye ntɔ̂ʼ jî e bé ó: «Bʉr o bé Ɨ́zrɑɛ̂l, bɨ̌n pʉgʉ́ tørɑ̌ mpʉ mʉ̂r nyɑ̂ʼ kɑ ciʼɔɔ yɨ́, ɨ́ yé? Bɨ̌n jwíjwɛ́ʼ bɨ́h mpʉ̌ sɑ́ lɛ́ɛ́, nyě cyé ó ɨ́ lɔ̌b nkûl nyɨ́h, nkʉ̂ ɨ́ lɔ̌b ótîtyěl wɨ́h ɨ́ yé?
44003013	Nye ciʼe nó ó, ebě, Nzyɛ̌m mé Abrɑhɑm, Isɑɑc, ndu e Jɑcob, Nzyɛ̌m bimpɑ́m gɑ́ bínɑ́, ɑ́ kpɛl ó, nye jwêʼ syɛ̂l mesɑ̂ wé, Yésʉs kûm. Bɨ̌n bɨɛ bé ɑ́ si bɛ́mɑ nye kwɑ́ mé Pilɑ́tos, ntɛŋɔɔ nyé ɨ́ mebó mé ó, nye jʉ́ʼoo nye. Bɨ̌n bé ɑ́ sɑ̂ nye nó ó, Pilɑ́tos nyɨɛ, nyé osí cíʼe ɨ́ lémé wé ó, nyě bír ó nye.
44003014	Bɨ̌n bé ɑ́ bɛ́mɑ ó, tîtyěl mʉr ɑ́ be ci nyɑ́. Bɨ̌n nzě jî e Pilɑ́tos ó, nye bírɨɨ bɨ̌n mʉr swîh, mʉr ɑ́ be njʉ̂l bʉr nyɑ́.
44003015	Bɨ̌n bé ɑ́ si bɑnɑ jʉ̂ Etín é Cwiʼ. Dɑmɑ́ jóʼǒ mpʉ yé ɑ́ syɛ́ɛlɨ nó yɨ́, Nzyɛ̌m nyɨɛ, nyɨ́ bɑ́nɑ̌ pɛh nyê, dwih nyé lɨ́ ojwe. Bɨ̌h ó dí oboʼlo ó lɔ̌b wɑɑ́.
44003016	Mʉr nyɑ̂, wɑɑ́ bɨ́n dí ebee le eboó gʉ́ɑ nyɑ̂, nye bé ɨ́ jyɛ̂ʼwo e Yésʉs. Díé mé Yésʉs wɑɑ́, bé e búʼó Yésʉs dí entɨh bʉ̂r yɨ́, byé ô sɑ́ ó, nye díʼee kwɑhɑ́ mbɨ̂mbɨɑ́ mpʉ bɨ́n bɨ́bɛ̂h dí ebee nyé nɑ́ɑ̌ nɨ̌.
44003017	«Bɨ́ɔɔ́ bɑ̂m! Okɛ́l bɑ̂m! Me lɨ́ egʉ́ɑ ó, tɑ́ɑre e bɨ̌n, kumo le ojǿø bɨ́n, bɨ̌n bé ɑ́ gʉʼlɑ ó, gʉʼlɑ́ɑ ɨ́ lɔ̌b mé Yésʉs.
44003018	Tó kœb ó, Nzyɛ̌m ɑ́ lóŋlo ekɑ̌n nyé ɑ́ lɛ́ɛ ɨ́ minum mí ógwíhɑ o mílɔ̌b bɨ́bɛ̂h lɨ́ ó, cɨɨ e nzɨ̌ syɛ́ɛlɑ yɨ́n yɑɑ́. Nye ɑ́ lɛ́ɛ ó, yé jɨ ó, mʉr nyé ɑ́ lœm múló mé jǿø nyɑ́ nkɛ́yɨɨ mitúú mpʉ́nʉ̌.
44003019	Nó jwirɑɑ gɑ́ miléme. Bɨ̌n ɑ jwírɑ́ nkǒ Nzyɛ̌m dí yɨ́, nye pɛ́ʼɛɛ bibɑɑ bí ébébe nyé ɑ́ pɑ niʼe bɨ̌n bí!
44003020	Jɔʼ yɑɑ́ ó Dɑ̂ Nzyɛ̌m ngɑ́ kɑ̌ jwe bɨ́n epʉ́lɑ ó, bɨ̌n e né díʼee ɨ́ mepyɛblɑ yɨ́. Nyé ontɨh bɨ́n Krîst: Mʉr nyé ɑ́ lœm múló mé jǿø, wɑɑ́ nyé ɑ́ boo pɛ̂h ɨ́ lɔ̌b wɨ́n nyɑ́. Nó yé ó Yésʉs.
44003021	Bɑ́ɑ́nɑ̂, nye ɨ́ jɑlɑ le edi ɨ́ jʉ́ó kʉ́, ɨ́ di di di, tó pyɑ̂l ɨ́ jɔ̌ʼ Nzyɛ̌m óbɑ́ʼɑ̌ tyêl bísɑ́ bíbyɛ̂h ɨ́ bityé byɔ́ɔ́ mpʉ nyé ɑ́ boo kɛʼ, duho myɑ̂ yɨ́. Nye ɑ́ kɛʼ nó ó, cɨɨ e nzɨ̌ ogwíhɑ o mílɔ̌b bé, bé ɑ́ be ci bɑ́.
44003022	Moïse ɑ́ lɛ́ɛ ó: “Dɑ̂, dí Nzyɛ̌m wɨ́n nyɑ́, ólómlo bɨ́n ngwíhɑ milɔ̌b mpʉ mé dí yɨ̂. Nye óbe ó mʉr kúl yɨ́n. Sɑ́ yɨ́yɛ̂h nyé ngɑ́ lɛ́ɛ bɨ́n yɨ́, bɨ̌n ɑ sɑ́ yê!
44003023	Mʉr nyɨnyɛ̂h óbe, ɑsɑ̂ ngwíhɑ milɔ̌b wɑɑ́ mejóʼo nyɑ́, ópɛʼɔɔ ɨ́ kúl gɑ́ yɨ́nɑ́, jʉ́ŋɔɔ.”
44003024	«Tɑ́ɑre ɨ́ jɔʼ mé Sɑmuel, pyɑ̂l lɨ́ ogwíhɑ o mílɔ̌b bɨ́bɛ̂h, bím bé ɑ́ lwib yɨ́, bé ɑ́ lwilwib ó, dumo e bisɑ̂ bi dí esyɛ́ɛ ɨ́ melú mɑ̂ʼ bí.
44003025	Bɨ̌n bɨɛ ó dí e nkɔb líʼe ɨ́ menkɛ̌ʼ Nzyɛ̌m ɑ́ boo sol, ogwíhɑ o mílɔ̌b bɨ́ɛ ntɔ̂ʼ kɑ̌ gwîh mɑ́. Bɨ̌n ntémé, bé e nkɔb ɨ́ sɑɑ́ Nzyɛ̌m ɑ́ sɑ̂ pɑ́ʼ bé e bimpɑ́m bínɑ́ nyɨ́. Nye ɑ́ lɛ́ɛ le Abrɑhɑm ó: “Bím mímbɛ̌r mi bʉ̂r mi dí ɨ́ sí yɨ̂ʼ mímyɛ̂h mí, me ósʉ myé metyɛʼ me mpóm ó, lɨ́ esú é ntɑ̂ gǒ.”
44003026	Nó ɨ́ jɔ̌ʼ Nzyɛ̌m ɑ́ kɑ lómo syɛ̂l mesɑ̂ wé yɨ́, nye ɑ́ nyɛɛ cyen nye ó, kwɑ́ nyɨ́n, ó nye sʉ́ʼoo bɨ̌n métyɛʼ me mpóm, le edwih mʉ̂r sɔ́mɑ́ yɨ́n nyɨnyɛ̂h ɨ́ bɨ́blɑ̌ syɛ́ɛlɑ yɨ́yɛ̂h nyé dí esɑ̂ yɨ́.»
44004001	Pierre, bé e Jeɑn jínɑ lɨ́ elwib nó nɛ́ɛ: opɑrɑ, le njǿø ojwéelɑ ó mpɑ́h Nzyɛ̌m, le oSɑjwisyɛ̂n nzě pyɑ́lɔɔ ɨ́ sulûm.
44004002	Bé ɑ́ be ó, bé mû miléme ɨ́ díʼɑ díʼɑ, ebě, Pierre, bé e Jeɑn, bé ɑ́ be lɨ́ elɛ̂ʼle bʉ̂r le etúno ó, Nzyɛ̌m ópɛh ójwe ó, ɨ́ nzɨ̌ mé Yésʉs.
44004003	Nó bé ɑ́ nze mɛ̂r bê, gbɑ́ŋɔɔ bé ɨ́ mbʉʼ, bónɔɔ̌ mɛ́n, ebě, yé ɑ́ be ó, yé mû mejwíne mé pum.
44004004	Sɑ̂ gwɑ́r, bʉr ɨ́ buo buo o b'ɑ́ jóʼo milɔ̌b myɑɑ́ bɑ́, bé ɑ́ be ó sí bûʼlɑ. Tɔ́ɔ bʉrʉ̂m o b'ɑ́ jwirɑ miléme bɑ́, nye ɑ́ si pyɑ̂l kúnókúno e bʉr otɔ́ɔ́sin otɛ̂n.
44004005	Ɨ́ mɛ́n tɨ̂, ojǿø, le otɔ́mɑ́ bʉ̂r, le olɛ̂ʼlɑ o métié nzě swɑ̂l Yerʉ́zɑlɛm.
44004006	Yé ɑ́ be ntémé ó, le Ánɑs, ɑ́ be njǿø opɑrɑ nyɑ́. Tɨ̂ʼ ntémé, yé ɑ́ be ó, le Kɑyɨɑ́fɑ, le Jeɑn, le Alexɑndre ti e bʉ́ʉ́ bʉ́rʉ̂m bé ɑ́ byɛ̂l ɨ́ mpóʼo mé Ánɑs bɑ́.
44004007	Nó bé ɑ́ nze tyêl Pierre ndu e Jeɑn ɨ́ mpǒm nyɔ́ɔ́, jíŋɔɔ e bé ó: «Bɨ̌n bé ɑ́ pʉgʉ ciʼ nye nó, e nkul me nzé ɛ́? Yé bé bɨ̌n bé ɑ́ si twóolo díé é nyʉ́ʉ́ mʉ̂r nó, yé ɑ́ be lɑɑ́ mé nzé?»
44004008	Nó, Pierre, lǿŋlɑ́ e Sísǐm mé Nzyɛ̌m, ɑ́ lɛ́ɛ e bé ó: «Minjǿø-bʉr le otɔ́mɑ́ bʉ̂r!
44004009	Bɨ́n ójî bɨ́h múh ó: “Yé bɨ́n ɑ́ sɑ̂ syɛ́ɛlɑ ncǿncǿɑ kwɑ́ nzwoó nyɑ̂ʼ?” nó, le ntémé ɨ́ lɔ̌b nzɨ́ bɨ́h ɑ́ ciʼ nye e tɨ̂ʼ nyɨ́ nó,
44004010	bɨ̌n óbɛ̂h le bʉr o bé Ɨ́zrɑɛ̂l bɨ́bɛ̂h, gʉ́ŋɑ́ɑ́ gɑ́ bé ó, mʉr bɨ́n mû lɨ́ ebee lɨ́ etyɛ̂b tîtyěl nyɑ̂, nye mû mbɨ̂mbɨɑ́ ó ɨ́ lɔ̌b nkûl díé mé Yésʉs-Krîst, mʉr Nɑzɑrɛ̂t. Yésʉs wɑɑ́ ó bɨ́n ɑ́ jʉ̂ lɨ́ ebomlo nyé e binzɑ̂ŋ, bɨ́nɔɔ nyé ɨ́ kolôs kʉ́ nyɑ́. Tó kœb ó, Nzyɛ̌m ɑ́ si pɛh nye lɨ́ ojwe.
44004011	Yésʉs wɑɑ́ ó dí mʉr Kɑ́lɑr Nzyɛ̌m dí elwib ɨ́ lɔ̌b wé nyɑ́ ó: “Ekóʼ bɨ́n, oswim, bé ɑ́ pyêh lɨ́, lé ó mû ekóʼ e dí esúʼo méjwii me sɔ́ŋ lɨ́.”
44004012	Bʉr o dí ebǐ cwiʼ bɑ́, bé jɑɑ́ bi yé ó kwɑ́ nyé. Ebě, yé ɑbe e lʉ́ʉ́ díe eswîh Nzyɛ̌m ɑ́ lɛ̂ʼle mɨnɑ́ gɑ́ ó, lé e nkul ebɑ́ʼɑ̌ jwe bʉ̂r cwiʼ lɨ́.»
44004013	Bʉr ó bʉm ntɔ̂ʼ kɑ̂m lɨ́ ebeě mpʉ̌ Pierre, bé e Jeɑn, bé ɑ́ lwib ɨ́ kpɛŋlɛm, ɑbɑ́ɑwǒ sɔ̂ʼ yɨ́. Bé ɑ́ be lɨ́ ekɑ̂m ntémé mpʉ bé ɑ́ lwilwib lɨ́ otîtyěl, bɨ́ɛ yɨ́ɛ ɑbe bʉ̂r o b'ɑ́ sɑ̂ sʉkʉ́lʉ bɑ́ yɨ́. Bê nzě kɑ̌ jweʼe ó, bé ɑ́ kʉ be ó, bʉr ó sɔ́mɑ́ mé Yésʉs.
44004014	Bé ɑ́ be lɨ́ ebee ntémé mʉr ɑ́ pɑ ciʼɔɔ nyɑ́ nɑ́ɑ̌ tîtyěl, bɑ̌ʼ e bê. Bé ntɔ̂ʼ di ɨ́ jolɑɑɑ, ɑbe e sɑ́ bé yɑ́lɑɑ.
44004015	Bé ntɔ̂ʼ pyêl bé kʉ̌l ɨ́ bʉ̌m nɨ́nɨ́ɨ́. Bé ntɔ̂ʼ sɑ́ɑ pɨ̂ʼ.
44004016	Bé ɑ́ lɛ́ɛlɑ pɑ́ʼ nyɔ́ɔ́ ó: «Mɨnɑ́ sɑ̂ʼ gɑ́ bʉr bɑ̂ʼ nyɑ́? Ebě, bʉr ó Yerʉ́zɑlɛm bɨ́bɛ̂h, bɨ́ gʉ́ɑ ɨ́ pébébé ó, bɨ́ lɛ̂ʼle nkûl nyɔ́ɔ́ le ɑ́nɨ̂nɨ̂n esimɑ́ lɨ̂. Mɨnɑ́ bé ɑbe e nkul ekɑ̌ sóŋlo gɑ́ lê.
44004017	Yé dɑmɑ́ bé nó, lɨ́ esú ó, lɔ́ɔ́ syɛ́ɛlɑ yɨ̂, wé ɑyɨ́ myɑŋlɑ ɨ́ pɑ́ʼ bʉ̂r bɨ́bɛ̂h, mɨnɑ́ bɛ́ŋɨɨ gɑ́ bé ó, bé sɑ́ ɑkɑ̌ bɑ́ʼɑ̌ lwib e mʉr swîh ɨ́ díé mé Yésʉs.»
44004018	Bê nzě bɑ́ʼɑ̌ jébe bê, nzě lɛ́ɔɔ e bé ó, bé gwɑ́ʼɑɑ elwib le ejwe bʉ̂r gúú lɛ́ʼlɑ́ swîh ɨ́ díé mé Yésʉs.
44004019	Pierre, bé e Jeɑn bɨ́ɛ nzě yɑlɑ e bé ó: «Bɨ̌n bʉr o tɨ̂, cíʼɑ́ɑ́ gɑ́ lɔ̌b wɨ̂: nkʉ̂ yé ɨ́ mbɨɑ ɨ́ míh mé Nzyɛ̌m ó, bɨ̌h jɑ́ɑ jóʼo bɨ́n, ɑsɑ̂ nyɨ́ɛ mejóʼo.
44004020	Yé ɑbe e sɑ́ dí e nkul ebɑ́ sɑ̂ ó, bɨ̌h kɑ́rɑɑ elɛ́ɛ̌ sɑ́ bɨ́h ɑ́ bee le ejóʼo yɨ́.»
44004021	Bʉr ó bʉm ntɔ̂ʼ bɑ́ʼɑ̌ bɛ̂ŋ bê. Bé ntɔ̂ʼ bírɔɔ bê. Bé ɑ́ bé ɑbee nzɨ́ ejwe bé bintɨ́ʼɑ́, ebě, bʉr bɨ́bɛ̂h, bé ɑ́ be ó lɨ́ egúmlǒ Nzyɛ̌m ɨ́ lɔ̌b syɛ́ɛlɑ bé ɑ́ pɑ sɑ̂ yɨ́.
44004022	Ebě, mʉr ɑ́ ciʼe e nzɨ̌ esimɑ́ lɑɑ́ nyɑ́, ɑ́ be ó e mimbû mekɑ́m ménɑ̂ le mpubuʼó.
44004023	Jɔ̌ʼ Pierre, bé e Jeɑn, bé ɑ́ bírɔɔ yɨ́, bê nzě tô nkǒ bɨ́ɔɔ́ bɔ́ɔ́, bé ɑ́ be yɨ́. Bé ntɔ̂ʼ lɛ́ɛ bé sɑ́ yɨ́yɛ̂h ójǿø ó mpɑ́h Nzyɛ̌m, le otɔ́mɑ́ bʉ̂r, bé ɑ́ sɑ̂ bé yɨ́.
44004024	Jɔʼ bé ɑ́ jóʼo lɔ́ɔ wɑɑ́ yɨ́, obûʼlɑ ntɔ̂ʼ tɑ́ɑre éjɨʼlɑ e Nzyɛ̌m. Bé ó: «Dɑ̂ ɛ̌, go ó b'ɑ́ kuho kʉ́ e sí, le mɑ̂ŋ ti e bisɑ́ bíbyɛ̂h bi dí tɨ̂ʼ bí.
44004025	Go ɑ́ lwib e nzɨ̌ Sísǐm gô, lwib ntémé e nzɨ̌ me sɔ́ŋ mpɑ́m wɨ́h Dɑvid, syɛ̂l mesɑ̂ gǒ ó: “Bikûl, byé kpɑɑ mébúʼ ɨ́ yé? Bikûl, byé kúhló mépɨʼ me dí ɑbe e nyɔm mɑ́ ɨ́ yé?
44004026	Ojǿǿ ó sí, bé ɑ́ si tyɛ̂b ɨ́ tyé dɔ̂m. Minjǿø-bʉr, myé ɑ́ sɑ́ɑ pɨʼ ó, bé lwímlɑɑ e Dɑ̂ Nzyɛ̌m, bé e Mʉr nyé ɑ́ lœm múló mé jǿø nyɑ́.”
44004027	Mpʉ yɑɑ́ ntémé ó yé ɑ́ kɑ sûʼlɑ yɨ́, ebě, yê tyeetye ó, Erôd bé e Pɔ́ŋtus Pilɑ́tos, bé ɑ́ si syɛŋɑ ɨ́ nkɑnɑ yɨ̂, bé e bʉr o bíkûl ti e bɑɑ́ ó bé Ɨ́zrɑɛ̂l. Bɨ́bɛ̂h, bé ɑ́ si di bʉm, sɑ́ŋɔɔ pɨ̂ʼ ó, bé lwímlɑ́ ó, e syɛ̂l mesɑ̂ gǒ, Yésʉs, mʉr dí ci, wɑɑ́ gó ɑ́ lœm múló mé jǿø nyɑ́.
44004028	Nkúnɑ́ syɛ́ɛlɑ bé ɑ́ sɑ̂ yɨ́, yé ó b'ɑ́ lóŋlo ekɑ̌n gó ɑ́ boo lɛ́ɛ ɨ́ nkul nyǒ le gǿmɑ́ yô lɨ́.
44004029	Nó ó, Dɑ̂ ɛ̌, ɨ́ bɑ́ɑ́nɑ̂, jóʼɑ́ɑ́ mpʉ bé mû kɑ̌ bɛ̂ŋ bɨ́h yɨ́. Jwéʼ ósyɛ̂l o mésɑ́ bô nzɨ̌ ó, bé lɛ́yɨɨ lɔ́ɔ́ gô ɨ́ kpɛŋlɛm, ɑbɑ́ɑwǒ sɔ̂ʼ.
44004030	Syɛ́mɨ́ɨ́ mbó gô, go ɑ lɛ́ʼlé nkûl nyǒ. Go ɑ cíʼ mímbêl ɨ́ díé é syɛ̂l mesɑ̂ gǒ Yésʉs, mʉr dí ci nyɑ́. Sɨ́sɑ́ʼ ntémé mesimɑ́ ti e bisɑ́ bí ékɑ̂m ɨ́ díé lé.»
44004031	Le bé ɑ́ sil ejɨʼlɑ e Nzyɛ̌m, le ntɔ̂ʼ gúmó bé ɑ́ syɛŋɑ yɨ́, yé ɑ́ kublɑ. Sísǐm mé Nzyɛ̌m nzě lóno bɨ́bɛ̂h ɨ́ miléme, bé ntɔ̂ʼ tɑ́ɑre élɛ́ɛ̌ lɔ́ɔ́ mé Nzyɛ̌m ɨ́ kpɛŋlɛm, ɑbɑ́ɑwo bɑ́ yʉ́ʉ́ sɔ̂ʼ.
44004032	Ɨ́ sɔ́mɑ́ óbûʼlɑ bɨ́bɛ̂h, bé ɑ́ be ó lémé ngwɑ́r ti e sísǐm ngwɑ́r. Abe e mʉr ngwɑ́r ɨ́ sɔ́mɑ́ yɔ́ɔ́ ɑ́ be e nkul elɛ́ɛ ó, byé bísɑ̂, byé ɑ́ jɑɑ gúmo ó, njɨ e nye mʉr tɨ̂. Pɑ́ʼ nyɔ́ɔ́, sɑ́ yɨ́yɛ̂h, yé ɑ́ bɨbe ó sɑdɑ́gɑ.
44004033	Bʉr o mílʉ́mlʉ́ mé Yésʉs, bé ɑ́ bʉboʼlo pɑhɑ́ sóo mé Tî Yésʉs ó, e nkul nyɨnyɛ̂h. Nó ntémé ó Nzyɛ̌m ɑ́ sʉ bé metyɛʼ me mpóm ɨ́ ntuuú yɨ́.
44004034	Sɔ̂ʼ, yé ɑ́ bé ɑbe mʉ̂r ngwɑ́r ɨ́ sɔ́ɔlʉ, ebě, bʉr o b'ɑ́ bɨbe e bipemé ndu e mimbɛ̌r bɑ́, bé ɑ́ sɨsɑ̂ ó, bɛ́mɔɔ byê, nzeŋɔɔ e mɔnɨ́ yé ɑ́ duho tɨ̂ʼ yɨ́,
44004035	nzě tímlɔɔ bʉ̂r o mílʉ́mlʉ́ mé Yésʉs yɑ̌. Nó bé ɑ́ nʉnʉɑ mɔnɨ́ yɑɑ́, bê nzě kɑb mʉ̂r nyɨnyɛ̂h dû, mpʉ̌ gǿmɑ́ mʉ̂r ɑ́ be yɨ́.
44004036	Yé ɑ́ be ó, e nyʉ́ʉ́ mpʉ́n ɑ́ be e díe ó, Joseph nyɑ́, mʉr onzweh mé Levî, wɑɑ́ ɑ́ byɛ̂l ɨ́ cíhé Swiprʉ̂s nyɑ́. Bʉr o mílʉ́mlʉ́, bé ɑ́ kɑ jør nye lʉ́ʉ́ díe ó, Bɑnɑbɑ̂s. (Nó yé pɑ́ʼlɔ́ɔ́ ó: “Póblo-bʉr”.)
44004037	Nye ɑ́ si bɛ́mɑ pemé yé ɑ́ gúmo e né yɨ́, ntɔ̂ʼ nze e mɔnɨ́ tɨ̂, nzě tímle bʉ̂r o mílʉ́mlʉ́ yɑ̌.
44005001	Yé ɑ́ bě e nyʉ́ʉ́ mʉ̂r, díé lé, lé ɑ́ be ó, Anɑníɑs. Nye ɑ́ be ó e mʉmɑ́ wé, Sɑfírɑ. Bé e myɛ̌l, bé ɑ́ si boo cwe cwíí ó, bɨ́ɛ ntémé bé óbɛ́mɑ mébi mɔ́ɔ́, le ejwe bʉ̂r o mílʉ́mlʉ́ mɔnɨ́ tɨ̂ʼ yɨ́yɛ̂h,
44005002	Anɑníɑs nyɨɛ ntɔ̂ʼ kɑ̌ lie, bɛ̂ʼ gúú pɑ́ʼ mɔnɨ́ tɨ̂, nɛŋ wé lɨ́ esú lɔ́ɔ́, bé bʉr o tɨ̂, mʉmɑ́ wé lɨ́ ekʉ́ gʉ́ɑ̌ syɛ́ɛlɑ yɑɑ́. Nye nzě tó jwe bʉ̂r o mílʉ́mlʉ́ pɑ́ʼ mɔnɨ́ wé ɑ́ kɑ buʼo wɨ́.
44005003	Pierre nzě lɛ́ɛ e né ó: «Anɑníɑs, ebe yé Sɑ́tɑn bɑnɑ nze ní gó ɨ́ léme, bɑ́nɑ̌ sɑ̂ ó, go kʉ́ŋɑɑ Sísǐm mé Nzyɛ̌m mbǐ nɨ̌ yɨ́ ɛ́? Ebě, gʉ́ bɛ̂ʼ gúú pɑ́ʼ mɔnɨ́ yô gó ɑ́ nʉɑ lɨ́ ebóm é pemé yô yɨ́, komo yé lɨ́ empɑh.
44005004	Go jínɑ ɑpɑ̌ bɛ́mɑ̌ pemé yô, yé ɑ́ kʉ gúmo ó, e go mʉr tɨ̂. Ntémé, ɨ́ jɔʼ gó ɑ́ bɛ́mɑ yé yɨ́, mɔnɨ́ yɑɑ́, yé ɑ́ be ó mɔnɨ́ yô, yé ɑbe nó? Sɑ́ yé ɑ́ pʉgʉ tíne go ó, go sɑ̂ʼ syɛ́ɛlɑ yɑɑ́ yɨ́, yé ɑ́ be yé? Go bé ɑkʉ́ɑ mʉ̂r. Go gwɑ kʉ́ɑ́ ó Nzyɛ̌m.»
44005005	Lě Anɑníɑs ɑ́ jóʼo mekɑ̌n mɑɑ́, le nyé ɑ́ nɔ́ʼɑ, bwóolǒ sísǐm wé. Bʉr bɨ́bɛ̂h o b'ɑ́ jóʼo lɔ́ɔ wɑɑ́ bɑ́, nzě buú jóʼɔɔ bʉ́ɑ́.
44005006	Bwɑ́ bíloʼo byé ɑ́ be tɨ̂ʼ bí, byê nzě díblɔɔ̌ múu e sɑnɑ ndɔ́mɑ́, ntɔ̂ʼ tóŋɔɔ e wé, tó dɨlɔɔ.
44005007	Mewɑlɑ melɛ̂l, mé osí lɑɑ nɛ́ɛ: mʉmɑ́ mé Anɑníɑs ntɔ̂ʼ pyɑ̂l, ɑgʉ́ɑ̌ sɑ́ yé ɑ́ lɑɑ yɨ́.
44005008	Nó ó Pierre ɑ́ jî e né ó: «Lɛ́yɨ́ɨ́ mê: bím tɔ́ɔ́ nyɨ̂ʼ ó bɨ́n le Anɑníɑs bɛ́mɑ́ pemé ɛ́?» Nye nzě kɑm ó: «Eee, bím yɑɑ́ ó nɨ̌.»
44005009	Nó Pierre ɑ́ lɛ́ɛ e né ó: «Bɨ̂n bɑnɑ bono pɨ̂ʼ ó, bɨ̌n bóbló ó, Sísǐm mé Tî gɑ́ wɨ́nɑ́ ɨ́ yé? Jóʼlɑ́ɑ: bʉr o to dɨ̌l múú njʉ́mǒ bɑ́, bé mû ó lɨ́ ebê. Bé ónkɛ́ɛ gó ntémé jøʼ gwɑ́r yɑɑ́.»
44005010	Lě Pierre ɑ́ sil elwib, lě Sɑfírɑ ntɔ̂ʼ ɑ́ nɔ́ʼɑ ɨ́ mekʉ̌ mé, bwóolo ntémé sísǐm wé. Biloʼo bínɨ̌, byê nzě nî, kœbɔɔ nyé mû múu. Bé ntɔ̂ʼ kɑ̌ nkɛ́ɛ ntémé múú wé, tó dɨlɔɔ wé bɑ̌ʼ e wɑɑ́ njʉ̂m.
44005011	Nó Mbɛ̌r-Nzyɛ̌m wɨ́wɛ̂h, ndu e bʉr o b'ɑ́ jóʼo milɔ̌b myɑɑ́ bɑ́, bé ɑ́ bu jóʼo bʉ́ɑ́.
44005012	Bʉr o mílʉ́mlʉ́, bé ɑ́ si sɑ̂ mesimɑ́ ɨ́ buo buo ti e bisɑ́ bí ékɑ̂m, bʉr ɨ́ buo buo lɨ́ ebee. Obûʼlɑ bɨ́bɛ̂h, bé ɑ́ gøgø̂hlɑ ó, gúmo gwɑ́r ɨ́ gwɑl mé Sɑlomɔ̂ŋ dí dóló ɨ́ mpɑ́h Nzyɛ̌m yɨ́.
44005013	Bʉr ɨ́ buo buo, bé ɑ́ be lɨ́ esêʼle bê. Dɑmɑ́ jóʼo nó, bé ɑ́ bé ɑjûhwo éciʼe ɨ́ mpúhlɑ́ e bê.
44005014	Bʉr o b'ɑ́ jyɛ̂ʼwo e Tî Yésʉs, bɑɑ́ bé ɑ́ nî ɨ́ sɔ́mɑ́ óbûʼlɑ bɑ́, bé ɑ́ be ɨ́ buo, bʉbɑ́ e bʉrʉ̂m. Nye ntɔ̂ʼ bɑ̂ʼrɑ bé ɨ́ sɔ́mɑ́ óbûʼlɑ bé.
44005015	Nó bé ɑ́ nze gɔ́nɑ le enzeŋɔɔ e mimbél myɔ́ɔ́, jijyéʼɔɔ myé ɨ́ nkpɑ̂h minkpɑ̌ʼ Pierre ɑ́ dudwɑ́ɑlɑ mí. Bé ɑ́ jijyêʼ myé nó ó, ɨ́ bijoó ti e mimyɛɛlɑ, lɨ́ ebʉbóno ó, Pierre ólɑɑ nó, sisîm yé, yé óbɛ̌m kúnɑ e nyʉ́ʉ́ mʉ̂r ɨ́ sɔ́mɑ́ yɔ́ɔ́, nyɨ́hɑɑ́ ntɔ̂ʼ ciʼe.
44005016	Mentumo me bʉ̂r, mé ɑ́ be lɨ́ eduho ntémé ɨ́ binkɑnɑ byé ɑ́ be ɨ́ mempɑh mé Yerʉ́zɑlɛm bí. Bé ɑ́ nze ó, e mimbêl ti e bʉr o mísísǐm mélwɑʼwo, myé ɑ́ nzɨnzɑmrɑ bɑ́. Bɨ́bɛ̂h ntɔ̂ʼ ciʼe.
44005017	Nó njǿø opɑrɑ, le bʉr ó njoo yé, bʉr o nkɔ́m oSɑjwisyɛ̂n, bé ɑ́ nze mɔɑ, lǿŋlɑ́ e nzwíí,
44005018	bé ntɔ̂ʼ mɛ̂r bʉ̂r o mílʉ́mlʉ́, gbɑ́ŋɔɔ bé ɨ́ mbʉʼ.
44005019	Nó ɨ́ pum wɑɑ́, éngeles mé Dɑ̂ nzě dib mébê mé mbɛ̌r mímbʉʼ, ntɔ̂ʼ pyêl bʉ̂r o mílʉ́mlʉ́ kʉ̌l. Nye ó:
44005020	«Tóʼ gɑ̂, bɨ̌n ɑ tyɛ́b lɨ́ ebɛhɛɛ e mpɑ́h Nzyɛ̌m. Bɨ̌n ɑ lɛ́ʼlé bʉ̂r sɑ́ yɨ́yɛ̂h dí edumo le ejwɑ́n é cwiʼ yɨ́.»
44005021	Ɨ́ jwiné mɛ́n kúnó, bʉr o mílʉ́mlʉ́ ntɔ̂ʼ tó tyɛ̂b lɨ́ ebɛhɛɛ e mpɑ́h Nzyɛ̌m, mpʉ̌ Nzyɛ̌m ɑ́ pɑ boo lɛ́ɛ bé yɨ́. Bê nzě nyɛl éjwe bʉ̂r milɛ́ʼlɑ́. Ɨ́ jyɛ̂m yɑɑ́, njǿø opɑrɑ, bé e bʉr ó bʉ̌m nɨ́nɨ́ɨ́ nzě syɛŋɑ ɨ́ bʉ̌m nɨ́nɨ́ɨ́ dí gǿhlɑ́ ótɔ́mɑ́ bʉ̂r bé óYúden yɨ́. Bê nzě lómo bʉ̂r ó, bé tô nʉɑ bʉ̂r o mílʉ́mlʉ́ ɨ́ mbɛ̌r mímbʉʼ.
44005022	Jɔʼ bísójɑ, byé ɑ́ nî ɨ́ mbɛ̌r mímbʉʼ tʉ́ŋlʉ̌ yɨ́, byé ɑ́ bé ɑkœb bé tɨ̂. Byê nzě swîʼ, tó lɛ́ɔɔ bʉ̂r ó gǿhlɑ́ yɑɑ́ ó:
44005023	«Bɨ̂h kœ̌b mébé mé mbɛ̌r mímbʉʼ ó, mipɨrɑ́, ojwéelɑ otîtyěl ɨ́ mebê. Sɑ̂ gwɑ́r, jɔʼ bɨ̂h dǐb mébê, jwɛ̂ʼ tʉ́ŋlʉ̌ yɨ́, bɨ̌h bé ɑbee mʉ̂r ngwɑ́r tɨ̂.»
44005024	Njóʼɑ́ njǿø ojwéelɑ o mpɑ́h Nzyɛ̌m, le ojǿø o tɨ̂, bé ɑ́ jóʼo milɔ̌b myɑɑ́ yɨ́, bé ɑ́ be ó milʉ̂ ɨ́ nzɑmɑ́, ɑkɑ̌ gʉ́ɑ̌ mpʉ̌ ndumló lɔ̌b wɑɑ́, wé óbe yɨ́.
44005025	Jɔʼ yɑɑ́ ó nyʉ́ʉ́ mʉ̂r ɑ́ kɑ pyɑ̂l. Nye ó: «Jwɛ́ʼɛ́ɛ́ gɑ̂, bʉr o bɨ́n ɑ́ gbɑ̂ ɨ́ mbʉʼ bɑ́, bé mû ó lɨ́ ebɛhɛɛ e mpɑ́h Nzyɛ̌m lɨ́ ejwe bʉ̂r milɛ́ʼlɑ́!»
44005026	Njǿø ojwéelɑ ó mpɑ́h Nzyɛ̌m, bé e bisójɑ byé, bé ntɔ̂ʼ tô, tó búlɑ e bʉr o mílʉ́mlʉ́ mé Yésʉs bɑɑ́. Sɑ̂ gwɑ́r, bé ɑ́ bé ɑtíne bé e nkul, ebě, bé ɑ́ be lɨ́ ekpɛ́ɛ ó, bʉr, bé ɑ́mû lúmo bé mekóʼ.
44005027	Jɔʼ bé ɑ́ búlɑ e bʉr o mílʉ́mlʉ́ bɑɑ́ yɨ́, bê nzě tyêl bé ɨ́ mpǒm bʉ̌m nɨ́nɨ́ɨ́ ó, njǿø opɑrɑ jíʼee bé mecíɑ́.
44005028	Nye e bé ó: «Bɨ̌h bé ɑ́ bé ɑsí kɑmle bɨ́n lɨ́ ebɑ́ʼɑ̌ jwe mʉ̂r lɛ́ʼlɑ́ ɨ́ díé é mʉ̂r nɨ̌ ɛ́? Á bɨ̌n bɑ́ʼɑ̌ kɑ̌ tô dóló le elɛ̂ʼle bé ɨ́ yé ɛ́? Lɛ́ʼlɑ́ wɨ́n wɑɑ́, wé mû ó sí bɑ́nɑ̌ jɑlɑ̌ Yerʉ́zɑlɛm yɨ́yɛ̂h. Bɨ̌n ntémé mû kɑ̌ sɑ̂ mímbi mímyɛ̂h ó, bɨ̌n jwé ó bɨ̌h mebě, mpʉ̌ sɑ́ lɛ́ɛ́, bɨ̌n ɑ́ jóʼo ó, bɨ̌h ó b'ɑ́ jʉ̂ mʉr wɑɑ́.»
44005029	Nó Pierre, bé e bʉr o mílʉ́mlʉ́, bé ɑ́ nze yɑlɑ e bé ó: «Bɨ̌h bé ɨ́ jɑlɑ le esɑ̂ Nzyɛ̌m mejóʼo, ɑbe bʉ̂r.
44005030	Nzyɛ̌m bimpɑ́m gɑ́ bínɑ́ ɑ́ si pɛh Yésʉs, dwih nyé lɨ́ ojwe. Yésʉs wɑɑ́ ó bɨ́n ɑ́ jʉ̂ lɨ́ ebomlo nyé e binzɑ̂ŋ, bɨ́nɔɔ nyé ɨ́ kolôs kʉ́ nyɑ́.
44005031	Nzyɛ̌m, nyɨ́ bɨ̂r nyé kʉ́, dil nyé ɨ́ mbó éjʉ́m wé ɨ́ ntuuu, tyêl nyé ɨ́ dǐ Tî, ti e dǐ Cîʼ-bʉr. Nye ɑ́ sɑ̂ nó ó, lɨ́ esú lé éjwe bʉ̂r o bé Ɨ́zrɑɛ̂l nzɨ̌ ejwirɑ míléme, ó nye pɛ́ʼɛɛ bibɑɑ bí ébébe nyé ɑ́ niʼe bé bí.
44005032	Le bɨ̌h nyɨɛ, le Sísǐm mé Nzyɛ̌m ntémé ó dí oboʼlo o tɨ̂. Sísǐm wɑɑ́ ó Nzyɛ̌m dí ejwe bʉ̂r o dí esɑ̂ Yésʉs mejóʼo bɑ́.»
44005033	Bʉr o b'ɑ́ nze ɨ́ gǿhlɑ́ bɑ́, bé ntɔ̂ʼ kpɑɑ ébúʼ ɨ́ jɔʼ bé ɑ́ jóʼo milɔ̌b myɑɑ́ yɨ́. Bê nzě sɑ́ɑ ó, bé jʉ́ ó bʉr o mílʉ́mlʉ́ bɑɑ́.
44005034	Nó ó yé ɑ́ be ó e nyʉ́ʉ́ Fɑrizyɛ̂n, díé lé Gɑmɑlyɛ̂l. Nye ɑ́ be ó lɛ̂ʼlɑ metié bʉ̂r bɨ́bɛ̂h bé ɑ́ jwɑ́ɑwo nyɑ́. Nye nzě tyɛ̂b témé bʉ̌m nɨ́nɨ́ɨ́. Nye ó, bé pɑ́ɑ pyêl bʉ̂r o mílʉ́mlʉ́ kʉ̌l ɨ́ mɑ̂ jɔʼ.
44005035	Nye e bʉr ó gǿhlɑ́ ó: «Bʉr o bé Ɨ́zrɑɛ̂l, gwɑ́ di gɑ́ le ocwóó ɨ́ pɑ́ʼ syɛ́ɛlɑ bɨ́n múo kpɛl ésɑ̂ bʉ̂r bɑ̂ʼ yɨ́.
44005036	Yé jínɑ ó ɑgúm pɑ̌ lɛŋ mélû, Tœdɑ̂s ɑ́ be lɨ́ etô le enkʉ́nɑ ɨ́ nye mʉr tɨ̂. Nye ó, nyɨɛ nye ó mpɑŋ mʉ̂r. Kúnókúno e bʉr minter minɑ̂ bɑ́nɑ̌ dúŋɔɔ nyê. Ádwií nɛ́ɛ: jóʼo bé jʉ́ nyê. Bʉr bɨ́bɛ̂h o b'ɑ́ pɑ dudû nye bɑ́, bé ntɔ̂ʼ bʉ́lɑ. Lɔ̌b wé ntɔ̂ʼ gœ̂ʼ nɑ́ɑ̌.
44005037	Píe tɨ̂, ɨ́ jɔʼ lɑ̂ŋ bʉr, Yʉ́dɑs, mʉr Gɑlilê, ɑ́ si gbɔbɑ le ojǿø, bé e bʉr ɨ́ buo buo ɨ́ koo wé píhe. Nye ntémé ɑ́ si jʉ́ŋɔɔ. Bʉr bɨ́bɛ̂h nyé ɑ́ dulo bɑ́, bé ntɔ̂ʼ bʉ́lɑ.
44005038	Nó ó, ɨ́ lɔ̌b mû lɨ́ elɛb ɨ́ bɑ́ɑ́nɑ̂ʼ wɨ́, mě tɨ́é bɨ́n ó, bɨ̌n ɑyɨ́ kɑ̌ bɑ́ʼɑ̌ sɑ̂ bʉ̂r ónɨ̌ sɔ̂ʼ. Bírɨ́ɨ́ gɑ́ bê, bé tôʼ. Gǿmɑ́ yɔ́ɔ́ ti e syɛ́ɛlɑ yɔ́ɔ́, bíɛ, byé bé byɑɑ́ bi dí eduho ɨ́ pɨʼ bʉr bí nó, lɛ́ɛ́, byé ójwě ntuʼ.
44005039	Sɑ̂ gwɑ́r, yé sí kɑ̌ pyɑ̂l ó, byé duho ó kwɑ́ mé Nzyɛ̌m nó, bɨ̌n l'ɑbe e nkul elwímlɑ e byé mbɨ̂mbɨɑ́. Gwɑ́ di gɑ́ le ocwóó. Yé ɑ́mû jɑɑ́ nyɨ̂n lɨ́ epíhe ó, bɨ̌n mû ó lɨ́ elwímlɑ e Nzyɛ̌m!»
44005040	Bʉr ó gǿhlɑ́ nzě kɑmɔɔ. Bê nzě jébe bʉ̂r o mílʉ́mlʉ́, bíŋɔɔ bê, gbɑ́ŋɔɔ bé mpéné ó, bé l'ɑnyɑmlě kɑ̌ bɑ́ʼɑ̌ lwib ɨ́ díé mé Yésʉs, ntɔ̂ʼ bírɔɔ bê.
44005041	Nó mpʉ bʉ̂r o mílʉ́mlʉ́, bé ɑ́ duho ɨ́ bʉ̌m nɨ́nɨ́ɨ́ yɨ́, bɨ́bɛ̂h, bé ntɔ̂ʼ lóno ɨ́ bisʉhʉʉ, ebě, Nzyɛ̌m ɑ́ bee ó, bé ó mbi bʉ̂r o jɑ́lɑ́ le esɑ́ŋɔɔ bísɑ́ bí ésɔ́m ɨ́ lɔ̌b díé mé Yésʉs bɑ́.
44005042	Móhó wɨ́wɛ̂h, bé ɑ́ be ó lɨ́ etô dóló le elɨlɛ̂ʼle bʉ̂r, ɑgwɑ̂ʼ, lɨ́ ebɛhɛɛ e mpɑ́h Nzyɛ̌m le ɨ́ mimbɛ̌r mi bʉ̂r tʉ́ŋlʉ̌. Bé ɑ́ be lɨ́ etúno bé Mbɨɑmbɨɑ Lɔ́ɔ, lɨ́ elɛ́ɛ e bé ó, Yésʉs ó dí Mʉ̌r Nzyɛ̌m ɑ́ lœm múló mé jǿø nyɑ́.
44006001	Ɨ́ melû mɑɑ́ mpʉ ómpʉ́n mé Yésʉs, bé ɑ́ be, bé mû sí buú buo yɨ́, oYúden bé ɑ́ lwilwib grɛ̂k bɑ́, bê nzě gɔ́nɑ le esɑ̂ mésɨ́n e bɑɑ́ o b'ɑ́ lwilwib ébrœ̂ bɑ́. Bé ɑ́ lɨlɛ́ɛ ó, bɨ́hɑɑ́, bé ɑ́ jɑɑ tʉtoŋlo ó, njɨ mikúhó myɔ́ɔ́ ɨ́ nkɔb mede.
44006002	Nó bʉ̂r o mílʉ́mlʉ́ kɑ́m le obɑ́, bé ɑ́ syɛŋ ompʉ́n bɨ́bɛ̂h, nzě lɛ́ɔɔ e bé ó: «Yé ɑjɑlɑ ó, bɨ̌h díʼee ɑlɛ́ɛ̌ lɔ́ɔ́ mé Nzyɛ̌m ɨ́ lɔ̌b syɛ́ɛ́ ékɑb méde.
44006003	Nó, bɨ́ɔɔ́ ɛ́, pɛ́hɛ́ɛ́ gɑ́ bʉr nzɑɑngbɑ́ ɨ́ sɔ́mɑ́ yɨ́n, bɑɑ́ o mû sí gʉ́ŋɔɔ ó, bé ó lǿŋlɑ́ e Sísǐm mé Nzyɛ̌m, lǿŋlɑ́ ntémé le ocwóó bɑ́. Bé ó bɨ́h ngɑ́ tímlě syɛ́ɛ́ yɑɑ́.
44006004	Bɨ̌h bɨɛ ókɑ̌ tirwo ó, njɨ e syɛ́ɛ́ mínjɨʼlɑ, le yɑɑ́ élɛ́ɛ mílɔ̌b mé Nzyɛ̌m.»
44006005	Bʉr ó sɔ́mɑ́ bɨ́bɛ̂h, bê nzě kɑ̌m jøʼ yɔ́ɔ́ yɑɑ́. Bé ntɔ̂ʼ pɛ̂h Étienne, mʉr ɑ́ be lǿŋlɑ́ e búʼó ti e Sísǐm mé Nzyɛ̌m nyɑ́. Bê nzě bɑ́ʼɑ̌ pɛ̂h ntémé: Philippe, Prókɔros, Nikɑnôr, Tímon, Pɑrmenɑ̂s ti e Nikolɑ̂, mʉr Antiôs. Nye ɑ́ be ɨ́ tó nî ɨ́ yébé óYúden, nye ntɔ̂ʼ kɑ̌ bûʼlɑ̌ Yésʉs.
44006006	Sɔ́mɑ́ óbûʼlɑ ntɔ̂ʼ tyêl bé ɨ́ mpǒm bʉr o mílʉ́mlʉ́ mé Yésʉs. Bê nzě jɨʼlɑ e Nzyɛ̌m, le ekɛl bé mebô ɨ́ milʉ̂.
44006007	Lɔ́ɔ́ mé Nzyɛ̌m ntɔ̂ʼ kpɑ̂hwɑ̌ myɑŋlɑ. Tɔ́ɔ ompʉ́n ntɔ̂ʼ kpɑ̂hwɑ̌ buo ɨ́ Yerʉ́zɑlɛm. Bʉr ɨ́ sɔ́mɑ́ ópɑrɑ ɨ́ buo buo nzě jyéʼɔɔ̌ koo e Yésʉs, lɨ́ esɑ́ŋɔɔ̌ Nzyɛ̌m mejóʼo.
44006008	Étienne ɑ́ be ó mʉ̌r Nzyɛ̌m ɑ́ sʉ metyɛʼ me mpóm, gbɑ̂ nyé ntémé nkul ɨ́ léme nyɑ́. Nye ɑ́ bɨbe ó lɨ́ esɑ̂ bísɑ́ bí ékɑ̂m ti e mesimɑ́ témé bʉr.
44006009	Nó bʉ́ʉ́ bʉ̂r, bé ɑ́ mɔɑ, tó sɑ̂ óntɑ́ʼdirɑ e né. Bé ɑ́ be ó bʉr o mpɑ́h sulɑ́ dí e díe ó: “Mpɑ́h onzyɛh o bʉ̂r”. Bɑ̂ʼ bʉ̂r, bé ɑ́ duho ó ɨ́ Siréniɑ. Bʉ́ʉ́, duhǒ Alɛksɑndrî, ndu e sí Silisíɑ, le yɑɑ́ Azíɑ. Mpʉ bé ɑ́ be lɨ́ esɑ̂ óntɑ́ʼdirɑ le Étienne yɨ́,
44006010	bê nzě bee ó, bé ɑ́ bé ɑbe e nkul ekoʼo nyê, ebě, nye ɑ́ lwib ó, le ocwóó ti e nkul Sísǐm mé Nzyɛ̌m.
44006011	Nó ó, bê nzě bwɑ̂m bʉ̂r ɨ́ mesǒ. Bé e bé ó, bé lɛ́yɨɨ ó: “Bɨ̌h bé ɑ́ si jóʼo nye lɨ́ esɑ̂ Nzyɛ̌m, bé e metié mé Moïse nkěh.”
44006012	Bê nzě bêhle bʉ̂r o bé Ɨ́zrɑɛ̂l, otɔ́mɑ́ bʉ̂r le olɛ̂ʼlɑ o métié, ó bé sɑ̂ʼ ntʉ̌. Bé ntɔ̂ʼ nkɔŋɑ, tô nko Étienne ɑ́ be yɨ́. Mɛ́rɔɔ nyê, tóŋɔɔ e né nko bʉ̂r ó bʉ̌m nɨ́nɨ́ɨ́ bé ɑ́ be yɨ́.
44006013	Bé ntɔ̂ʼ nze ntémé e bʉr o b'ɑ́ pɑ búʼo nye milɔ̌b bɑ́. Nó bʉ̂r bɑɑ́ bé ɑ́ boʼlo ó: «Mʉr nyɑ̂, nye lɨ́ etô dóló lɨ́ ecɨ mékɑ̌n ɨ́ bébe bébe témé bʉr. Mekɑ̌n mémpwɑ́r nyé lúmó mpɑ́h Nzyɛ̌m mɑ́, mé ntémé mɛ́r ó, ti e metié mé Nzyɛ̌m!
44006014	Bɨ̌h bé ɑ́ si kʉ jóʼo nye lɨ́ ebɑ́nɑ̌ lɛ́ɛ ó, Yésʉs, mʉr Nɑzɑrɛ̂t, nye ógbɑ̌h gúmó yɨ̂. Nyé océne métǔm Moïse ɑ́ líʼe mɨnɑ́ gɑ́ e mé mɑ́.»
44006015	Bʉr o b'ɑ́ be ɨ́ bʉ̌m nɨ́nɨ́ɨ́ yɑɑ́ bɑ́, ɨ́ jɔʼ bé ɑ́ bɨʼ Étienne mejwôʼlʉ yɨ́, bɨ́bɛ̂h kɑ́ bee ó, mpǒm nyé, nye mû mpʉ mpóm éngeles.
44007001	Nó njǿø opɑrɑ ɑ́ jî le Étienne ó: «Nzê bisɑ́ bínɨ̌, byé ó tyeetye ɛ̌?»
44007002	Étienne ntɔ̂ʼ yɑlɑ ó: «Bɨ́ɔɔ́ bɑ̂m, okɛ́l bɑ̂m le osɔ́ŋ bɑ̂m, jóʼlɑ́ɑ́ gɑ́ me: Nzyɛ̌m mencyɛnwɑ ɑ́ si nyɨ̂n ɨ́ míh mé sɔ́ŋ mpɑ́m gɑ́ wɨ́nɑ́ Abrɑhɑm ɨ́ jɔʼ nyé ɑ́ bě Mezopotɑmî, nye jínɑ ɑpɑ̌ tó dǐ Kɑrɑ̂n yɨ́.
44007003	Nó nyé ɑ́ lɛ́ɛ e né ó: “Duhɑɑ ɨ́ sí yô. Líʼɑ́ɑ́ mbɛ̌r bʉ̂r gô. Go ɑ tó ɨ́ sí mé ótɨ́e gó yɨ́.”
44007004	«Abrɑhɑm ntɔ̂ʼ duhǒ sí Kɑldê, nzě tó dǐ Kɑrɑ̂n. Ɨ́ gúmo yɑɑ́ ó sɔ́ŋ wé ɑ́ jwe yɨ́. Nzyɛ̌m ntɔ̂ʼ dwih nyé Kɑrɑ̂n, cyen nyé ɨ́ sí bɨ́n mû tɨ̂ʼ ɨ́ bɑ́ɑ́nɑ̂ʼ yɨ́.
44007005	Nzyɛ̌m ɑ́ bé ɑjwe nyé péh sí wɑ̂, dɑmɑ́ jóʼo ó bím yé ɑ́ jɑlɑ ó, nye tyélɨɨ ebo lé tɨ̂ʼ yɨ́. Nye ɑ́ be yɨ́ɛ ó, sí kɛʼ nyé sí yɑɑ́, bé e bwɑ́n bé. Tó kœb ó, ɨ́ jɔʼ yɑɑ́, yé ɑ́ be ó, Abrɑhɑm jínɑ ɑpɑ̌ byɑ̂ mwɑ̂n ngwɑ́r.
44007006	Nzyɛ̌m ɑ́ lɛ́ɛ ntémé e né ó: “Ontɑ bô, bé ódi kwɑ́ bʉ́ʉ́ bʉ̂r. Bé ótó di gʉ̂ʼ ó bitúʼɑ̌. Bʉr ó sí yɑɑ́, bé ósɑ̂ bé cére gʉ̂, tɑ̂ŋ mimbû minter minɑ̂.
44007007	Kúl bʉ̂r ngɑ́ dil bé ɨ́ dǐ ótúʼɑ̌ yɨ́, me ójwe yé bintɨ́ʼɑ́ ɨ́ buo buo tɨ̂. Mé óbe, me mû sí buú jwe bé byɑ̌ nó, bʉr bɑ̂m, bé otwɑ̂ʼ gʉ̂. Bé onzě jwe mé kûm ɨ́ gúmó yɨ̂.”
44007008	Nó ó Nzyɛ̌m ɑ́ sɑ̂ sɑɑ́ pɑ́ʼ bé le Abrɑhɑm yɨ́. Nye nzě tyêl étié ó, bʉr o sɑ́ɑ́ nyɑɑ́, bé cíʼɔɔ mpʉ́n. Nó ntémé ó Abrɑhɑm ɑ́ sɑ̂ ɨ́ pɑ́ʼ mwɑ̂n wé, Isɑɑc yɨ́. Nye ɑ́ si cíʼe nye mpʉ́n lɨ́ elú é mwôm. Isɑɑc ɑ́ si byɑ̂ Jɑcob. Jɑcob byɑ̂ bwɑ̂n kɑ́m le obɑ́, bɑɑ́ bé ɑ́ kuho menzweh kɑ́m e mebɑ́ bɑ́.
44007009	«Tó kœb ó, byúú bímpɑ́m gɑ́ bínɑ́, byé ɑ́ be lɨ́ esíe mɨ́ɔɔ́ wɔ́ɔ́, Joseph. Bé ntɔ̂ʼ bɛ́mɑ nyê, cyenɔɔ nyé sí Egîpten. Sɑ̂ gwɑ́r, bé e Nzyɛ̌m ó b'ɑ́ be.
44007010	Nzyɛ̌m nzě pɛʼ nyé ɨ́ mitúú myé mímyɛ̂h. Nye nzě sɑ̂ ó, nye díʼee le ocwóó, le ebi métyɛʼ me mpóm ɨ́ míh mé njǿø Egîpten. Njǿø nyɨɛ ntɔ̂ʼ tyêl nyé lʉ́ mʉ̂r ɨ́ bʉr ó sí Egîpten ndu e mbɛ̌r bʉ̂r mé Fɑrɑɔ̂ŋ wɨ́wɛ̂h.
44007011	Nzɑ nzě nyɑŋlɑ ɨ́ sí Egîpten yɨ́yɛ̂h ti e sí Kɑnɑ̂n. Túú nzě mɛ̂r bʉ̂r ɨ́ buo buo. Bimpɑ́m gɑ́ bínɑ́, byé ɑ́ bé ɑbe e sɑ́ éde.
44007012	Jɔ̌ʼ Jɑcob ɑ́ jóʼo ó, mede, mé ɑ́ be ó lɨ́ ebôm ɨ́ sí Egîpten yɨ́, nye ntɔ̂ʼ lómo bímpɑ́m gɑ́ bínɑ́ gʉ̂ʼ ɨ́ jɔʼ ésôʼ.
44007013	Jɔʼ mbɑ́ bé ɑ́ kɑ bɑʼɑ tô yɨ́ ó bɨ́ɔɔ́ mé Joseph, bé ɑ́ kɑ jweʼe nye. Nó njǿø Egîpten ɑ́ kɑ gʉ́ɑ ntémé ó, nkúnɑ́ Joseph ɑ́ be ó mʉr mbɛ̌r bʉ̂r wɑɑ́.
44007014	Píe tɨ̂, Joseph nzě lómo bʉ̂r lɨ́ etó sɑ́ɑ sɔ́ŋ wé, Jɑcob, bé e mbɛ̌r bʉ̂r wé wɨ́wɛ̂h: tɑ̂ŋ bʉr mekɑ́m nzɑɑngbɑ́ le otɛ̂n.
44007015	Jɑcob ntɔ̂ʼ tô sí Egîpten, nko nyé ɑ́ to jwe, bé e bimpɑ́m gɑ́ bínɑ́ yɨ́.
44007016	Bé ntɔ̂ʼ nkɛ́ɛ mímúú myɔ́ɔ́, tó dɨlɔɔ myé ɨ́ kwɑ́r Síkɛm. Myé ɑ́ debe ó, gúmó Abrɑhɑm ɑ́ bwɑ̂m soo e mɔnɨ́ kwɑ́ bwɑ́n mé Emɔ̂r.
44007017	«Ɨ́ jɔʼ bísyɛ́ɛlɑ̌ Nzyɛ̌m ɑ́ kɛʼ Abrɑhɑm bí, byé ɑ́ be, byé mû kúno esyɛ́ɛ ɨ́ cíl mélû yɑɑ́ yɨ́, kúl gɑ́ yɨ́nɑ́ nzě buú byéɑ le ejɑh ɨ́ sí Egîpten,
44007018	tó pyɑ̂l ɨ́ jɔʼ éjwɑ́n é njǿø ɑ́ nʉɑ jǿø ɨ́ sí Egîpten yɨ́. Nyɨɛ ɑ́ bé ɑgʉ́ɑ̌ lɔ̌b mé Joseph.
44007019	Njǿø wɑɑ́ ó b'ɑ́ kûhlo mepɨʼ mé élwímlɑ e kúl gɑ́ yɨ́nɑ́, le esɑ̂ yé cére. Nye ɑ́ tíne bé ó, bé tô bibîr bícyéé byɔ́ɔ́ kʉ̌l ó, byé jwêʼ.
44007020	Jɔʼ yɑɑ́ ó Moïse ɑ́ byɛ̂l yɨ́. Moïse ɑ́ be ó jɑɑ́, mpɑ̌ŋ jɑɑ́ mɑ̂ ntwǒm. Nzyɛ̌m ɑ́ be ɨ́ kpɛl nyê. Nyé osí bɑʼlɔɔ óngɔn olɛ̂l ɨ́ mbɛ̌r sɔ́ŋ wé nɛ́ɛ:
44007021	bé ntémé ntɔ̂ʼ bîr nyé kʉ̌l. Jɔʼ bé ɑ́ sɑ̂ nye nó yɨ́, sile mé Fɑrɑɔ̂ŋ, wê nzě tœ̂ʼ nyê, nzě gbɛl nyé ɨ́ mbɛ̌r wé, nye mʉr tɨ̂.
44007022	Nó ó bé ɑ́ lɛ̂ʼle Moïse ocwóó wɨ́wɛ̂h bʉ̂r ó sí Egîpten bé ɑ́ be e wé wɨ́. Nye ɑ́ be ó e nkul ɨ́ melɑb mé, le ɨ́ bisyɛ́ɛlɑ nyé ɑ́ sɨsɑ̂ bí.
44007023	«Jɔʼ nyé ɑ́ be, nye mû e mimbû mekɑ́m ménɑ̂ yɨ́, nye ntɔ̂ʼ cíʼe ɨ́ lémé wé ó, nyě tó ó kwɑ́ jyɛɛ́ yé, bʉr o bé Ɨ́zrɑɛ̂l, ɨ́ menɔɔlʉ, lɨ́ etó gʉ́ɑ̌ mpʉ bé ɑ́ be yɨ́.
44007024	Nye nzě bee nyʉ́ʉ́ mʉ̂r Egîpten lɨ́ ebî mʉ̂r Ɨ́zrɑɛ̂l. Moïse ntɔ̂ʼ kɛm mʉ̂r ɑ́ bíŋɔɔ nyɑ́, nzě bɔlɑ nyê, jʉ̂ mʉ̂r Egîpten wɑɑ́.
44007025	Nye ɑ́ jøʼ ó, jyɛɛ́ yé, bʉr o bé Ɨ́zrɑɛ̂l, bé óbeě syɛ́ɛlɑ yé yɑɑ́, le egʉ́ɑ ntɔ̂ʼ ó, Nzyɛ̌m ó b'ɑ́ ciʼ bé e nzɨ̌ nyé. Tó kœb ó, bé ɑ́ bé ɑgʉ́ɑ nó.
44007026	Ɨ́ mɛ́n tɨ̂, Moïse nzě kœb bʉ̂r o bé Ɨ́zrɑɛ̂l obɑ́ lɨ́ etɛ̂l. Nye nzě sɑ́ɑ ó, nyě bii ó bê, ó bé díʼee mbɨ̂mbɨɑ́. Nye e bé ó: “Bɨ́ɔɔ́ bɑ̂m, bɨ̌n bé ó bɨ́ɔɔ́ e bɨ́ɔɔ́, bʉr o bé Ɨ́zrɑɛ̂l. Bɨ̌n tɛ́l pɑ́ʼ nyɨ́n ɨ́ yé?”
44007027	Nó mʉ̂r ɑ́ gwɑ sɑ̂ mɨ́ɔɔ́ ebébe nyɑ́, ɑ́ bɛ̂ʼ e Moïse ó: “Nzé nyɨɛ ɑ́ pʉgʉ tyêl go njǿø, nkʉ̂ cîʼ milɔ̌b wɨ́h?
44007028	Nzê go lɨ́ edǐ jʉ̂ mé mpʉ gó ɑ́ jʉ̂ mʉr Egîptěn kʉ̌ʼ yɨ́ ɛ́?”
44007029	Ejóʼǒ Moïse ɑ́ jóʼo mekɑ̌n mɑɑ́ yɨ́, nye ntɔ̂ʼ kpɛ́ɛ, tó di yʉ́ʉ́ sí swîh, díé tɨ̂ʼ Mɑdyɑ̂n, nko nyé ɑ́ to byɑ̂ bwɑ́ ó bʉrʉ̂m obɑ́ yɨ́.
44007030	«Mimbú mekɑ́m ménɑ̂, myé osí lɑɑ, nye jínɑ ɨ́ lʉɑ́, kúnókúno le ecø̂ʼ é Sinɑ́yɨ̂ nɛ́ɛ: éngeles ntɔ̂ʼ pyɑ̂l nyé ɨ́ njʉ̌l siʼe tʉ́ŋlʉ̌. Siʼe yɑɑ́, yé ɑ́ duduho ó, mɑ̂ lɨ́ kpɑ̂ʼ, mɑ̂ lɨ́ wɑɑ́ nyɨɛ l'ɑdíʼe.
44007031	Ɨ́ jɔ̌ʼ Moïse ɑ́ bee siʼe yɑɑ́ yɨ́, nye nzě kɑ̂m. Nye nzě gwɑ́ sîhlě bɑ̌ʼ e yé, ó nyě tó ó, tó gwɑ́ siŋle. Nye jínɑ ɑpɑ̌ sɑ̂ nó nɛ́ɛ: nyě kɑ̌ jóʼo ó, cwíí mé Dɑ̂. Nye e né ó:
44007032	“Me ó Nzyɛ̌m bimpɑ́m byô: Nzyɛ̌m mé Abrɑhɑm, Isɑɑc, ndu e Jɑcob.” Moïse ntɔ̂ʼ sɑ̂ʼ ɨ́ ngbɑ ngbɑ ngbɑ ɨ́ bʉ́ɑ́, ɑkɑ̌ jûhwo éjwɛ̂ʼ.
44007033	Nó ó Dɑ̂ ɑ́ lɛ́ɛ e né ó: “Pɛʼɛɛ ósípɑh ɨ́ mekʉ̌, ebě, gúmó gó dí etyɛ̂b nɨ̌, yé ó sí dí ci yɨ́.
44007034	Pɑɑ́ bee: mɨ́ bee, le egʉ́ɑ ntémé bintɨ́ʼɑ́ bʉ̂r bɑ̂m, bé ɑ́ to jweŋɔɔ bí, le mitúú bé ɑ́ siɑ e myé ɨ́ sí Egîpten mí. Mɨ́ jóʼǒ mpʉ bé dí ecíme le ejóno yɨ́. Mɨ́ nze, nzě pɛʼ bé lɨ́ okómó. Nó ó, mɔɑ́ɑ. Mɨ́ lómo gó sí Egîpten.”
44007035	«Tó kœb ó, Moïse ngwɑ́r wɑɑ́, nye ó mʉr bʉ̂r o bé Ɨ́zrɑɛ̂l, bé ɑ́ bene nyɑ́. Bé ɑ́ lɛ́ɛ e né ó: “Nzé nyɨɛ ɑ́ pʉgʉ tyêl go njǿø, nkʉ̂ cîʼ milɔ̌b wɨ́h?” Nyɨɛ yɨ́ɛ wɑɑ́ Nzyɛ̌m ɑ́ lómo nyɑ́. Nye ɑ́ lómo nye ó, nye díʼee njǿø-bʉr le ciʼ bʉr. Nye ɑ́ tyêl nye ɨ́ bidǐ byɑɑ́ ó, e nzɨ̌ mé éngelěs Moïse ɑ́ bee ɨ́ mɑ̂ lɨ́ kpɑ̂ʼ nyɑ́.
44007036	Nye ó b'ɑ́ pɛʼ bʉr o bé Ɨ́zrɑɛ̂l ɨ́ sí Egîpten e nzɨ̌ mesimɑ́ ndu e bisɑ́ bí ékɑ̂m. Nye ɑ́ sɑ̂ byúú ntémé ó ɨ́ Mɑ̂ŋ mé Ácʉʼ, le esɑ̂ byúú ɨ́ lʉɑ́, gúmó bé ɑ́ lɛŋ mimbû mekɑ́m ménɑ̂ yɨ́.
44007037	«Moïse wɑɑ́ ntémé ó b'ɑ́ lɛ́ɛ e bʉr o bé Ɨ́zrɑɛ̂l ó: “Nzyɛ̌m ólómlo bɨ́n ngwíhɑ milɔ̌b swîh mpʉ nyé ɑ́ ntɨh me yɨ́. Nye óbe ó nyɛ̂r Ɨ́zrɑɛ̂l.”
44007038	Nye ó b'ɑ́ be, bé e kúl bʉ̂r o bé Ɨ́zrɑɛ̂l, ɨ́ jɔʼ bé ɑ́ syɛŋɑ ɨ́ lʉɑ́ yɨ́. Nye ɑ́ be ó, bé e bimpɑ́m gɑ́ bínɑ́ ndu e éngeles ɑ́ lwib e bé lɨ́ ecǿʼ é Sinɑ́yɨ̂ nyɑ́. Moïse ó b'ɑ́ nyɛɛ bi mingwíhɑ́ mílɔ̌b mé Nzyɛ̌m e nzɨ̌ mé éngeles, kɑ̌ kɑlɑ mɨ́nɑ́ gɑ́ myɑ̌. Milɔ̌b myɑɑ́ ó dí ejwě cwiʼ.
44007039	«Tó kœb ó, bimpɑ́m gɑ́ bínɑ́, byé ɑ́ bé ɑkpɛl ésɑ̂ nyé mejóʼo. Bé ɑ́ be lɨ́ epɨʼ nyê, le egø̂m ó, bé búlɑ́ yɔ́ɔ́ ó, tô sí Egîpten.
44007040	Nó bé ɑ́ kɑ tô e cyen yɔ́ɔ́ dóló. Bé le Árɔn ó: “Sɑ́ʼ bɨ́h onzyɛ̌m oswîh, bɑɑ́ ngɑ́ kɑ̌ tityɛ̂b bɨ́h lɨ́ esóʼ é nzɨ́ bɑ́, ebě, bɨ̌h bé ɑpʉgʉ́ gʉ́ɑ̌ sɑ̂ pyɑ́l Moïse, nko nyé ɑ́ pɔhwɑ yɨ́, nyɨɛ mʉr ɑ́ pɑ pɛʼ mɨnɑ́ gɑ́ ɨ́ sí Egîpten nyɑ́.”
44007041	Bê nzě lúlo mɑ̂ ntœœ, ntɔ̂ʼ cíʼɔɔ mínjwéɑ́, jweŋɔɔ nyê. Bê nzě buú jóʼo bísʉhʉʉ ɨ́ sɑ́ bé bʉr o tɨ̂ʼ bé ɑ́ lúlo e mebó mɔ́ɔ́ yɨ́.
44007042	Nó ó Nzyɛ̌m ɑ́ nze túmo bé koo, nzě bîr bê, lɨ́ esú ó, bé sɑ̂ʼ yébé lɨ́ esú é bísɑ̂ bi dí ɨ́ jʉ́ó kʉ́ bí. Yé ó mpʉ yé dí tilɑ́ lɨ́ okɑ́lɑr bé ógwíhɑ o mílɔ̌b yɨ́. Yê cɛmɑ́ ó: “Bʉr o bé Ɨ́zrɑɛ̂l, nzê bɨ̌n bé ɑ́ si cíʼe me otír, nkʉ̂ jwe mé myúú mínjwéɑ́ miswîh ɨ́ mimbû mekɑ́m ménɑ̂ bɨ́n ɑ́ lɛŋ ɨ́ lʉɑ́ mí ɛ́?
44007043	Heʼé, bɨ̌n bé ɑ́ nkɨnkɛ́ɛ ó, mbɛ̌r kɑ́n mé Molɔ̂k. Bɨ̌n bé ɑ́ cye cyen yɑɑ́ ó, e jweʼle cwícwén mé nzyɛ̌m dí e díe ó, Léfɑn nyɑ́. Bɨ̌n bé ɑ́ kûhlo bijweʼle byɑɑ́ ó, bɨ̌n nkʉ̂ bɨʼ mébóó mɨ́n sí, jwe byé kûm. Sɑ́ tɨ̂ʼ ó mé ótô e bɨ̌n lɨ́ okómó yɨ́. Bɨ̌n bé ótó dǐ Bɑbilɔ̂n kɔ́m nkɛ́ɛ́.”
44007044	«Ɨ́ lʉɑ́ tʉ́ŋlʉ̌, bimpɑ́m gɑ́ bínɑ́, byé ɑ́ bě e mbɛ̌r kɑ́n, gúmó bé ɑ́ bɑʼle sɑ́ dí eboʼlo ɨ́ lɔ̌b mé Nzyɛ̌m yɨ́. Mbɛ̌r wɑɑ́, wé ɑ́ sumɔɔ ó, mpʉ̌ Nzyɛ̌m ɑ́ tɨ́e Moïse ó, wé súmɔɔ yɨ́. Wé ɑ́ nøølɑ ó, e jweʼle nyé ɑ́ bee yɨ́.
44007045	Mbɛ̌r kɑ́n wɑɑ́, wé ó bímpɑ́m gɑ́ bínɑ́ byé ɑ́ nkɨnkɛ́ɛ, tô e wê, tó kumo ɨ́ jɔʼ mé Josué. Bé ɑ́ be lɨ́ epyɑ̂l e wé ɨ́ mesí bíkúl bíswîh. Nzyɛ̌m ɑ́ be lɨ́ egbɑh byúú bíkûl ɨ́ mesí mɔ́ɔ́ ɨ́ jɔʼ bímpɑ́m gɑ́ bínɑ́, byé ɑ́ pyɑ̂l tɨ̂, tó pyɑ̂l ɨ́ gúmó bé ɑ́ sul yɨ́. Wé ɑ́ kɑ di ɨ́ sí yɑɑ́ ó, tó kumo ɨ́ jɔʼ mé Dɑvid.
44007046	Dɑvid wɑɑ́ ó b'ɑ́ bu søø metyɛʼ me mpóm mé Nzyɛ̌m. Nyɨɛ ntémé ó b'ɑ́ jî nkul ó, nye kœ́bɨɨ mbɛ̌r kɑ́n lɨ́ esú mé Nzyɛ̌m mé Jɑcob yɨ́.
44007047	Tó kœb ó, Sɑlomɔ̂ŋ ó b'ɑ́ sumo nye mbɛ̌r.
44007048	Dɑmɑ́ be ó Nzyɛ̌m, nyé ɑbe lɨ́ edi ɨ́ sɑ́ dí esumɔɔ e mebó mé bʉ̂r yɨ́. Yé ó kwɑhɑ́ mpʉ ngwíhɑ milɔ̌b ɑ́ boo lɛ́ɛ yɨ́:
44007049	“Dɑ̂ Nzyɛ̌m lɛ́ɛ ó: «Jʉ́o, yé ó dí mecǿǿ mé jǿǿ yɑ̂m. Sí yɨ̂, yé ó tyélɑ́tyélɑ mékʉ̌ yɑ̂m. Wɑ́ɑ̌ mbǐ mbɛ̌r bɨ́n dí e nkul esumo mé wɨ́? Wɑ́ɑ̌ mbǐ jɑ́ bɨ́n dí e nkul ekomlo mé yɨ́ ɛ́?
44007050	Me ɑ́ bé ɑsí kuho bísɑ̂ bínɨ̌ bíbyɛ̂h e mébó mɑ̂m ɛ̌?»”»
44007051	Étienne nzě lɛ́ɛ e bé ó: «Bɨ̌n bɨ́ kɑ̌ buú lele mílʉ̂. Milémé mín, myé ó lǿŋlɑ́ le egʉʼlɑ; megwɑ̌l mɨ́n ntémé mindiblɑ́. Bɨ̌n bé lɨ́ ebeně Sísǐm mé Nzyɛ̌m jɔʼ yɨ́yɛ̂h, kwɑhɑ́ mpʉ bímpɑ́m gɑ́ bínɑ́, byé ɑ́ be lɨ́ esɑ̂ yɨ́.
44007052	Lɛ́yɨ́ɨ́ gɑ́ me: wɑ́ɑ ngwíhɑ milɔ̌b bímpɑ́m gɑ́ bínɑ́, byé ɑ́ be ɑtíble nyɑ́? Byé ɑ́ si jʉ̂ bʉr o b'ɑ́ túno nzéɑ́ mé Tîtyěl Mʉ̂r bɑ́. Nó ó, ɨ́ bɑ́ɑ́nɑ̂, bɨ̌n bɨɛ mû ó sí bɛ́mɑ mʉ̂r wɑɑ́, jʉ́ŋɔɔ nyê.
44007053	Bɨ̌n bʉr o b'ɑ́ jóʼo metié mé Nzyɛ̌m bééngeles bé ɑ́ kɑlɑ bɨ̌n mɑ́ bɑ́, bɨ̌n bé ɑjwe métié mɑɑ́ júu!»
44007054	Bʉr ó gǿhlɑ́ bɨ́ɛ kʉ́ nzě kpɑɑ ébúʼ ɨ́ milémé myɔ́ɔ́ ɨ́ jɔʼ bé ɑ́ jóʼo nkɑr nyé yɨ́. Bé ntɔ̂ʼ pûʼlo méjye ɨ́ mebúʼ bé ɑ́ kpɑɑ le Étienne lɨ́.
44007055	Mpʉ̌ Étienne ɑ́ be, nye mû lǿŋlɑ́ e Sísǐm mé Nzyɛ̌m yɨ́, nye nzě bɨ̂n mîh kʉ́, nzě bee méncyɛnwɑ mé Nzyɛ̌m, bee ntémé Yésʉs lɨ́ etyɛ̂b tîtyěl ɨ́ mbó éjʉ́m mé Nzyɛ̌m.
44007056	Nó nyé ɑ́ lɛ́ɛ ó: «Beyɨɨ gɑ́, me lɨ́ ebeě jʉ́o mběʼ, ndu e Mwɑ̂n mé Mʉr! Nyɨ́ tyɛ̂b tîtyěl ɨ́ mbó éjʉ́m mé Nzyɛ̌m!»
44007057	Bé ntɔ̂ʼ bʉ̂ bícím lɨ́ ejɑ́mlɔɔ nyê, dibɔɔ mégwɑ̌l mɔ́ɔ́, søɔɔ nyé ɨ́ nyʉ̂l, bɨ́bɛ̂h ɨ́ piií.
44007058	Bé ntɔ̂ʼ pɛʼɔɔ nyé ɨ́ nkɑnɑ, tóŋɔɔ e né, nzě tɑ́ɑrɔɔ élúmo nyé mekóʼ, jʉ́ŋɔɔ nyê. Oboʼlo, bé ɑ́ si líʼe mikɑ́n myɔ́ɔ́ kwɑ́ gúú sohó, wé ɑ́ be lɨ́ empɑh wɨ́, díé lé Sɑʉ̂l, ó wé bɑ̂ʼlɑɑ bé myɑ̌.
44007059	Jɔʼ bé ɑ́ be lɨ́ elúmo nyé mekóʼ yɨ́, Étienne nyɨɛ nzě kɛn díé mé Nzyɛ̌m, lɨ́ elwǐb mbi wɨ̂: «Tî Yésʉs, nʉŋɑɑ̌ sísǐm wɑ̂m!»
44007060	Nye ntɔ̂ʼ bɨʼ mébóó sí, ntɔ̂ʼ lwib kʉ́kʉ́. Nye ó: «Tî Yésʉs, gǒ sɑ́ ɑniʼe bé bɑɑ ɨ́ lɔ̌b syóm wɔ́ɔ́ wɨ̂!» Píe nyé ɑ́ bě sí cɨ ékɑ̌n lɑɑ́ yɨ́, nye ntɔ̂ʼ sulɑ̌ sø̂h.
44008001	Sɑʉ̂l nzě kɑm éswie mé Étienne. Ɨ́ móhó ngwɑ́r e ngwɑ́r wɑɑ́, bê nzě nyɛl étíblě Mbɛ̌r-Nzyɛ̌m Yerʉ́zɑlɛm ɨ́ jwíííɑ́. Obûʼlɑ bɨ́bɛ̂h, pɛ̌ʼ njɨ bʉr o mílʉ́mlʉ́ mé Yésʉs, bê nzě gbɛhɑ ɨ́ mekwɑ́r mé sí Yʉ́dɑ ti e mɑɑ́ mé sí Sɑmɑrî.
44008002	Nó ó, bʉrʉ̂m o b'ɑ́ jwɑ́ɑwo Nzyɛ̌m bɑ́, bé ɑ́ nze dɨl Étienne, ntɔ̂ʼ jɨ ɨ́ buo buo lɨ́ eswie lé.
44008003	Sɑʉ̂l nyɨɛ nzě gbɑ̂ nkûl lɨ́ egbɑ̌h Mbɛ̌r-Nzyɛ̌m. Nye ɑ́ tʉtô nó ó, mímbɛ̌r e mímbɛ̌r myɛ̂h, lɨ́ etô le edulo bʉ́bɑ́ le bʉrʉ̂m o b'ɑ́ bûʼlɑ bɑ́ bɨ́bɛ̂h, gbɑ̂ bé ɨ́ mbʉʼ.
44008004	Bɑɑ́ bé ɑ́ gbɛhɑ bɑ́, bê nzě tô mésí e mésí mɛ̂h, lɨ́ etô le etúnǒ Mbɨɑmbɨɑ Lɔ́ɔ.
44008005	Philippe nyɨɛ nzě tô ɨ́ yʉ́ʉ́ nkɑnɑ yé ɑ́ be ɨ́ sí Sɑmɑrî yɨ́, nzě tɑ́ɑre élɛ́ɛ bʉ̂r lɔ́ɔ́ mé Krîst tɨ̂.
44008006	Ɨ́ jɔʼ méntumo me bʉ̂r ménɨ̌, mé ɑ́ jóʼo Philippe le ebee mésimɑ́ nyé ɑ́ sɨsɑ̂ mɑ́ yɨ́, bʉr bɑɑ́ kʉ́ nzě gwɑ́ jôʼlǒ lɔ́ɔ́ wé wɨ́wɛ̂h.
44008007	Ebě, misísǐm mélwɑʼwo, myé ɑ́ si bu duho ɨ́ menyʉ́l mé bʉ̂r o b'ɑ́ bibíle bɑ́, bɨ́hɑɑ́ lɨ́ ebʉ̂ bícím kʉ́kʉ́. Mimbʉ́mbʉ́ʼ mí bʉ̂r ɨ́ buo buo ti e bʉr o b'ɑ́ tɨtɨ́ɑ bɑ́, bé ntémé, bé ɑ́ si ciʼe.
44008008	Yé ɑ́ nze sɑ̂ ó, bʉr ó nkɑnɑ yɑɑ́ díʼee e bisʉhʉʉ ɨ́ buo buo.
44008009	Yé ɑ́ be ó, e nyʉ́ʉ́ mʉ̂r, díé lé Simon. Nye ɑ́ boo didi ó, tɨ̂ʼ ɨ́ nkɑnɑ yɑɑ́. Ɨ́ mimbú mí píhe, ɨ́ jɔʼ nyé ɑ́ bɨbe lɨ́ esɨ̂sɑ mésimɑ́ mé ónkɑɑ mé yɨ́, bʉr ó Sɑmɑrî, bé ɑ́ bɨbe ó lɨ́ ekɑ̂m nyê. Nye ɑ́ be ɨ́ jɔʼ yɑɑ́ ó, lɨ́ ekʉ́ buú nkʉ́nɑ, le elɛ́ɛ ó, nyɨɛ nye ó mpɑŋ mʉ̂r.
44008010	Bʉr bɨ́bɛ̂h, otɔ́mɑ́ le ontwǒm, bé ɑ́ bɨbe ó, lɨ́ egwɑ́ jôʼlo nyê. Bé ɑ́ lɨlɛ́ɛ ó: «Mʉr nyɑ̂, nye ó le nkǔl nɨ́nɨ́ɨ́ mé Nzyɛ̌m, nyɑɑ́ bé jɨ́jébé “ɑ́nɨ̂nɨ̂n” nyɨ́.»
44008011	Bé ɑ́ bu jʉjôʼlo nye nó ó, ɨ́ nko nyé ɑ́ sɨsɑ̂ mesimɑ́ mé ónkɑɑ yɨ́. Nye ɑ́ sɑ̂ bé mɑ̌ ó, bé kɑ́mɑɑ nye.
44008012	Túnɑ́ Philippe ɑ́ túno bé lɔ́ɔ dumo e Mpóʼo mé Nzyɛ̌m le Yésʉs-Krîst wɨ́, bé ntɔ̂ʼ bûʼlɑ, nzě duŋɔɔ, bʉbɑ́ le bʉrʉ̂m.
44008013	Simon nye mʉr tɨ̂ʼ nzě bûʼlɑ ntémé, nye ntɔ̂ʼ duŋɔɔ. Nye nzě didǐ gúmó yɨ́yɛ̂h Philippe ɑ́ be yɨ́. Nó ó, nye ɑ́ be ó lɨ́ ebuú kɑ̂m lɨ́ esiŋle mésimɑ́ ménɨ́nɨ́ɨ́ Philippe ɑ́ sɨsɑ̂ mɑ́.
44008014	Bʉr o mílʉ́mlʉ́ bé ɑ́ be ɨ́ Yerʉ́zɑlɛm bɑ́, bé ntɔ̂ʼ jóʼǒ lɔ́ɔ ó, bʉr ó Sɑmɑrî, bé ɑ́ si bûʼlɑ lɔ́ɔ́ mé Nzyɛ̌m. Bê nzě lómlo bé Pierre, bé e Jeɑn.
44008015	Pyɑ́lɑ́ bé ɑ́ pyɑ̂l ɨ́ sí Sɑmɑrî yɨ́, bê nzě jɨʼlɑ e Nzyɛ̌m lɨ́ esú lé óbûʼlɑ bɑɑ́, ó bé bíʼee ntémé Sísǐm mé Nzyɛ̌m.
44008016	Ebě, wé ɑ́ bé ɑpɑ̌ sulo ɨ́ mʉr ngwɑ́r ɨ́ sɔ́mɑ́ yɔ́ɔ́. Bé ɑ́ jɑɑ duŋɔɔ ó, njɨ ɨ́ díé mé Tî Yésʉs.
44008017	Nó ó, Pierre, bé e Jeɑn, bé ɑ́ kɛl bé mebô, bé ntɔ̂ʼ kɑ̌ bǐ Sísǐm mé Nzyɛ̌m ɨ́ jɔʼ yɑɑ́.
44008018	Jɔ̌ʼ Simon nyɨɛ ɑ́ bee mpʉ bʉ̂r, bé ɑ́ bi Sísǐm mé Nzyɛ̌m ɨ́ kɛlɑ́ bʉ̂r o mílʉ́mlʉ́, bé ɑ́ kɛl bé mebô wɨ́ yɨ́, nye nzě syɛ̂m mbô, ó nyě jwé ó Pierre, bé e Jeɑn mɔnɨ́.
44008019	Nye e bé ó: «Jwéʼ gɑ́ me ntémé nkul ó, mʉr nyɨnyɛ̂h mé ókɛl mébô nyɑ́, bíʼee Sísǐm mé Nzyɛ̌m.»
44008020	Pierre nyɨɛ nzě kɑ̌ lɛ́ɛ e né ó: «Bɨ̌n e mɔnɨ́ yô bɨ́bɛ̂h dímɨɨ ɨ́ jɔʼ gwɑ́r, ebě, go sí bɑ́nɑ̌ jøʼ ó, njwéɑ́ mé Nzyɛ̌m, wé sɑ́ ó bwɑ́mɔɔ e mɔnɨ́.
44008021	Gó ɑkúnwo e bɑ́ nkɔ̂b ɨ́ lɔ̌b wɨ̂, nkʉ̂ gúú pɑ̂ʼ tɨ̂, ebě, lémé gô, wé ɑbě tîtyěl ɨ́ míh mé Nzyɛ̌m.
44008022	Nó jwirɑɑ léme. Wé ɑyɨ́ kɑ̌ be gó le ebébe e léme. Jɨʼlɑɑ̌ e Tî Yésʉs ó, nye pɛ́ʼɛɛ go bɑɑ ébébe nyê niʼé gó ɨ́ lɔ̌b jøʼ gô pɑ bé e yé ɨ́ léme yɨ́, nyé ókpɛl nó.
44008023	Ebě, mě bee ó, go ó lǿŋlɑ́ le ebébe. Go ntémé, go ó mbilɑ́ ɨ́ menkɑrɑ mé ébébe.»
44008024	Simon ntɔ̂ʼ lɛ́ɛ e bé ó: «Jɨʼlɑɑ gɑ́ e Dɑ̂ Nzyɛ̌m lɨ́ esú lɑ̂m ó, sɑ́ yɨ́yɛ̂h bɨ̂n lɛ́ɛ́ yɨ́, yé sɑ́ ɑpyɑ̂l mê.»
44008025	Jɔʼ bé ɑ́ sil elɛ́ɛ, le eboʼlǒ lɔ́ɔ́ dí edumo e Tî Yésʉs wɨ́ yɨ́, bʉr o mílʉ́mlʉ́ obɑ́ bɑɑ́, bé ntɔ̂ʼ bɑ́ʼɑ̌ tô Yerʉ́zɑlɛm. Nzɨ́ e nzɨ̌, bé ɑ́ be lɨ́ ebuú tô le etúnǒ Mbɨɑmbɨɑ Lɔ́ɔ ɨ́ mekwɑ́r mé sí Sɑmɑrî.
44008026	Nó ó éngeles mé Dɑ̂ ɑ́ lɛ́ɛ e Philippe ó: «Mɔɑɑ sí. Tóʼ nkǒ pɑ́ʼ díbé cie, ɨ́ nkpɑ̌ʼ dí esulǒ Yerʉ́zɑlɛm, tô Gɑ́zɑ wɨ́. Nkpɑ̌ʼ wɑɑ́, wé cɨɨ ó ɨ́ lʉɑ́.»
44008027	Philippe ntɔ̂ʼ mɔɑ, tô. Nye jínɑ téme nzɨ̌ nɛ́ɛ: nyʉ́ʉ́ mʉ̂r ntɔ̂ʼ kœb nyê. Yé ɑ́ be ó cøhɑ́ mʉ̂r Etiopî ɑ́ be bɑ̂ŋ mɑ́sɑ̌ nɨ́nɨ́ɨ́ wɨ́. Wé ɑ́ sɨséɑ ó, kwɑ́ mé njǿø mʉmɑ́ ɑ́ be ɨ́ sí Etiopî, díé lé Kɑndɑ̂s nyɑ́. Cøhɑ́ mʉ̂r wɑɑ́, wé ɑ́ duho ó, Yerʉ́zɑlɛm, nko nyé ɑ́ pɑ to jwe Nzyɛ̌m kûm yɨ́.
44008028	Nó wé ɑ́ nze búlɑ, ndîndǐl ɨ́ kɑ́lîʼ yé kʉ́, le etô le elɑ́ɑ kɑ́lɑr ngwíhɑ milɔ̌b mé Nzyɛ̌m Ésɑïe ɑ́ tile nyɑ́.
44008029	Sísǐm mé Nzyɛ̌m ntɔ̂ʼ lɛ́ɛ e Philippe ó: «Síhlɑ́ɑ. Tó dǐ bɑ̌ʼ e kɑ́lîʼ.»
44008030	Philippe nzě tô kɑ́m, tó tyɛ̂b bɑ̌ʼ e kɑ́lîʼ, ntɔ̂ʼ jóʼo mʉ̂r Etiopî wɑɑ́ lɨ́ elɑ́ɑ kɑ́lɑr ngwíhɑ milɔ̌b mé Nzyɛ̌m Ésɑïe ɑ́ tile nyɑ́. Nye ntɔ̂ʼ jî e né ó: «Nzê go lɨ́ ejóʼǒ sɑ́ gó dí elɑ́ɑ̌ nɨ̌ ɛ́?»
44008031	Nye e Philippe ó: «Mʉ̂r bé ɑtɨ́e mé yɑ̌ nó, ɑ́ wɑ́ɑ̌ mbi mé dí e nkul ejóʼo wɨ́ ɛ́?» Nó nyé ɑ́ lɛ́ɛ e Philippe ó, nye kɑ́lwɑɑ ɨ́ kɑ́lîʼ, bɨ́bɛ̂h díʼee ɨ́ diɑ́ yé yɑɑ́.
44008032	Nɑ́ɑ̌ yé ó, pêh Kɑ́lɑr Nzyɛ̌m nyé ɑ́ lɨlɑ́ɑ yɨ́, yé ɑ́ lɛ́ɛ ó: “Nye ɑ́ di ó mpʉ̌ nteme mû lɨ́ etó cíʼɔɔ cwíí yɨ́. Nye ɑ́ be ó mpʉ mɑ̂ nteme dídí ɨ́ puuu ɨ́ jɔʼ bé dí ecɨɑ nyé myě yɨ́ nyɑ́. Nye ɑ́ bé ɑbɛ́ɛ̌ num.
44008033	Bé ɑ́ si sɑ́mle nye. Bé ɑ́ bé ɑcíʼe nyé lɔ̌b wé lɨ́ otîtyěl. Nzé ngɑ́ lɛ́ɛ ó, nye ɑ́ si líʼe bwɑ̂n sí? Ebě, bé ɑ́ si pɛʼ nye ɨ́ sí yɨ̂.”
44008034	Cøhɑ́ mʉ̂r wɑɑ́ ntɔ̂ʼ jî e Philippe ó: «Lɛ́yɨ́ɨ́ mê, me lɨ́ ejɨʼlɑ e go: ngwíhɑ milɔ̌b, nye ɑ́ tile mpʉ́nʉ̌, dumo e wɑ́ɑ mʉ̂r? Nzê ɨ́ lɔ̌b wé nye mʉr tɨ̂ʼ ɛ̌? Nzê ɨ́ lɔ̌b mʉ̂r swîh ɛ̌?»
44008035	Philippe ntɔ̂ʼ tɑ́ɑre ɨ́ pêh Kɑ́lɑr Nzyɛ̌m gwɑ́r e gwɑ́r yɑɑ́, nzě lɛ́ɛ nyé Mbɨɑmbɨɑ Lɔ́ɔ dí edumo e Yésʉs wɨ́.
44008036	Ɨ́ mpʉ bé ɑ́ tʉ̂to nzɨ́ e nzɨ̌ yɨ́, bê nzě pyɑ̂l ɨ́ yʉ́ʉ́ gúmo, yé ɑ́ be e medíbé yɨ́. Cøhɑ́ mʉ̂r wɑɑ́ ntɔ̂ʼ lɛ́ɛ e né ó: «Pɑɑ́ bee: medíbé ó mɑ̂! Yé dí e nkul ekɑ̌ kɑmle mé lɨ́ eduŋɔɔ?»
44008038	Nye ntɔ̂ʼ jwe cwíí ó, bé tyélɨɨ kɑ́lîʼ. Philippe, bé e né bɨ́bɛ̂h, bê nzě sulo ɨ́ medíbé. Philippe ntɔ̂ʼ du nyê.
44008039	Pɔʼɑ́ bé ɑ́ pɔʼɑ ɨ́ medíbé yɨ́, Sísǐm mé Tî Yésʉs ntɔ̂ʼ pɛ̌ʼ Philippe tɨ̂, syɛ̂l mesɑ̂ ntɔ̂ʼ lîʼ nɑ́ɑ̌, ɑkɑ̌ bee nyê. Nye ntɔ̂ʼ lɑɑ, tô e cyen yé dóló le ekʉ́ soho.
44008040	Philippe ɑ́ kɑ to pɑ̂m ó Ázɔt. Nye ɑ́ be ó lɨ́ elɑɑ bínkɑnɑ e bínkɑnɑ byɛ̂h lɨ́ etô le etúnǒ Mbɨɑmbɨɑ Lɔ́ɔ ɨ́ mekwɑ́r mɨ́mɛ̂h, tó pyɑ̂l ɨ́ jɔʼ nyé ɑ́ pyɑ̂l ɨ́ Kesɑ́re yɨ́.
44009001	Ɨ́ jɔʼ yɑɑ́, Sɑʉ̂l ɑ́ bé ɑpɑ̌ gwɑ̂ʼ égúno, ó nyě jʉ́ ó, ompʉ́n mé Tî Yésʉs. Nye nzě tó bee njǿø opɑrɑ,
44009002	lɨ́ etó jî nyé mekɑnɑ́ mé éjwe nyé nkul etô ɨ́ mempɑ́h mínjɨʼlɑ mé Dɑmɑ̂s. Nye ɑ́ be ó, nyě tó mɛ̂r ó, bɑɑ́ bɨ́bɛ̂h o nyé ókœb gʉ̂ʼ bɑ́, tɑ́ɑre e bʉbɑ́, kɑlɑ e bʉrʉ̂m. Nye ómɛ̂r ó, bɑɑ́ o dí edû nzɨ́ mé Krîst bɑ́, kɑ̂ʼ bé e mikʉ̂kɔ̌b, búlɑ, tô e bé Yerʉ́zɑlɛm.
44009003	Nó nyé ɑ́ nkɛ́ɛ lɨ́ etô Dɑmɑ̂s. Nye mû lɨ́ ekúnwo e nkɑnɑ yɑɑ́ nɛ́ɛ: nyě kɑ̌ tørɑ ó, mimbɑh lɨ́ epɑn, duho ɨ́ njʉl wé ɑ́ duho ɨ́ jʉ́ó kʉ́ wɨ́. Myé ɑ́ jɑɑ kʉn ó, njɨ ɨ́ gúmó nyé ɑ́ be yɨ́.
44009004	Nye ntɔ̂ʼ dumɑ sí, nzě jóʼo cwíí lɨ́ elɛ́ɛ e né ó: «Sɑʉ̂l, Sɑʉ̂l, gǒ bɑ́ tíble mé mpʉ́nʉ̌ ɨ́ yé?»
44009005	Nye ntɔ̂ʼ jî ó: «Dɑ̂ ɛ̌! Guɑ, go nzé ɛ́?» Cwíí ntɔ̂ʼ yɑlɑ ó: «Mɛm, me ó Yésʉs, mʉr gó dí etíble nyɑ́.
44009006	Nó ó, gbɔlwɑɑ sí. Go ɑ ní ɨ́ nkɑnɑ. Bé ólɛ́ɛ gó sɑ́ gó jɑ́lɑ́ le esɑ̂ gʉ̂ʼ yɨ́.»
44009007	Bʉr o bé e boo nɔ́ɔ́ bé ɑ́ cicye bɑ́, bé ɑ́ be ó, ɑbe le ekɑ̌n bé cɨ́ʼee. Bé ɑ́ si kʉ jóʼo ecyêl. Bé ɑ́ be yɨ́ɛ ó, ɑbee mʉ̂r ɑ́ lwib nyɑ́.
44009008	Sɑʉ̂l nzě gbɔlwɑ sí. Nyé gwɑ́ kɑ̌ sɑ̂ ó, nyě bɛ́ɛ́ ó mîh nɛ́ɛ: ɑkɑ̌ bee. Bʉr ó njoo yé nzě mɛ́rɔɔ nyé ɨ́ mebô, tóŋɔɔ e né Dɑmɑ̂s.
44009009	Nye ɑ́ be ɨ́ lɛŋ mélú mélɛ̂l, ɑkɑ̌ bee. Nye ɑ́ be ntémé ó, ɑbɔmɑ̌ mbô e num.
44009010	Ɨ́ Dɑmɑ̂s, yé ɑ́ be ó, e nyʉ́ʉ́ mpʉ́n, díé lé Anɑníɑs. Tî Yésʉs nzě pyɑ̂l nyé ɨ́ bilímɑ. Nye e né ó: «Anɑníɑs!» Nye ntɔ̂ʼ yɑlɑ ó: «Dɑ̂, me bê.»
44009011	Tî Yésʉs ntɔ̂ʼ lɛ́ɛ e né ó: «Gbɔlwɑ́ɑ. Tóʼ ɨ́ nkpɑ̌ʼ dí e díe ó, “Tîtyěl” wɨ́ ɨ́ bɑ́ɑ́nɑ̂. Go ɑ ní ɨ́ mbɛ̌r mé Yʉ́dɑs. Gó ojî mʉ̂r Tɑrsôs dí tɨ̂, díé lé Sɑʉ̂l nyɑ́. Mʉr wɑɑ́ mû ó lɨ́ ejɨʼlɑ e me.
44009012	Ɨ́ límɑ nyê jɨ́m yɨ́, nye sí bee mʉ̂r, díé lé Anɑníɑs. Anɑníɑs wɑɑ́ lɨ́ enî ɨ́ mbɛ̌r, lɨ́ etó kɛl nyé mebô lɨ́ esú ó, nye bɑ́ʼɑ bee.»
44009013	Anɑníɑs ntɔ̂ʼ lɛ́ɛ ó: «Dɑ̂ ɛ̌, bʉr ɨ́ buo buo, bé ɑ́ si lɛ́ɛ me lɔ̌b wé. Bé sɑ́ ó lɛ́ɛ ébébe lɨ́lɛ̂h nyé ɑ́ sɑ̂ bʉr o dí egúmo e go, bɑɑ́ o dí ɨ́ Yerʉ́zɑlɛm bɑ́ lɨ́.
44009014	Nye nzé wɑ̂ʼ ó, e nkul duho lɨ́ ojǿø o mpɑ́h Nzyɛ̌m ó, nye mɛ́rɨɨ bʉr bɨ́bɛ̂h o dí ekɛn díé lô bɑ́.»
44009015	Nó ó Tî Yésʉs ɑ́ lɛ́ɛ e né ó: «Tóʼ, ebě, me ɑ́ si twɑ̂r mʉ̌r nɨ̌. Lɔ́ɔ́ wɑ̂m, wé ótó lɛ́ɔɔ kwɑ́ byúú bíkûl bi bʉ̂r ó e nzɨ̌ nyé. Nye ólɛ́ɛ ntémé ojǿǿ bɔ́ɔ́ wɑ̌, bé e bʉr o bé Ɨ́zrɑɛ̂l.
44009016	Mɛm mʉr tɨ̂, me ólɛ̂ʼle nyé bím mítúú nyé jɑ́lɑ́ le esiɑ e myé ɨ́ buo buo ɨ́ lɔ̌b wɑ̂m mí.»
44009017	Nó nyé ɑ́ nze mɔɑ, tó pyɑ̂l ɨ́ mbɛ̌r wɑɑ́. Nye ntɔ̂ʼ kɛ̌l Sɑʉ̂l mebô. Nye e né ó: «Sɑʉ̂l, mɨ́ɔɔ́ wɑ̌m, Tî Yésʉs ɑ́ si pyɑ̂l go ɨ́ nzɨ̌ ɨ́ jɔʼ gó ɑ́ be lɨ́ enze kɑ̂ʼ yɨ́. Nye lómó mé ó, me sɑ̂ʼ ó, go bɑ́ʼɑ bee, le ntémé ó, go díʼee lǿŋlɑ́ e Sísǐm mé Nzyɛ̌m.»
44009018	Tyé e tyé yɑɑ́, byúú bísɔ̂ʼ, nøølɑ e bipɑpɑ̂, byé ntɔ̂ʼ pɔʼɑ̌ Sɑʉ̂l ɨ́ mîh, nye ntɔ̂ʼ bɑ́ʼɑ̌ beě mbɨ̂mbɨɑ́. Nye nzě gbɔlwɑ ɨ́ joó, ntɔ̂ʼ duŋɔɔ.
44009019	Píe tɨ̂ʼ ó nyé ɑ́ kɑ bɑʼɑ nyɛl ede méde, le ebi nkûl ɨ́ nyʉ̂l yɨ́. Sɑʉ̂l le ompʉ́n mé Yésʉs bé ɑ́ bě Dɑmɑ̂s bɑ́, bé ntɔ̂ʼ di gʉ̂ʼ bwɑ́ mélû ɑbuo.
44009020	Píe tɨ̂, nye nzě tɑ́ɑre élɛ́ɛ̌ lɔ́ɔ́ dí edumo e Yésʉs wɨ́ ɨ́ mempɑ́h bísulɑ́ mé óYúden. Nye ɑ́ lɨlɛ́ɛ e bé ó, Yésʉs ó dí Mwɑ̂n mé Nzyɛ̌m.
44009021	Bɑɑ́ bɨ́bɛ̂h bé ɑ́ jôʼlo nye bɑ́, bé ɑ́ si bu kɑ̂m, nzě jíilɑ pɑ́ʼ nyɔ́ɔ́ ó: «Áɑ́ʼ! Ntʉ́ʼ mʉ̂r nyɑ̂ʼ ɑ́ tîtible bʉr o dí ekɛn díé mé Yésʉs ɨ́ Yerʉ́zɑlɛm bɑ́? Nye ɑ́ bé ɑnze wɑ̂ʼ lɨ́ enzě mɛ̂r bʉ̂r bɑɑ́, ó nyě tó e bé ó, Yerʉ́zɑlɛm kwɑ́ ojǿø o mpɑ́h Nzyɛ̌m ɛ̌?»
44009022	Sɑʉ̂l nyɨɛ ɑ́ jɑɑ lɨ̂lɛɛ bé sɔ̂ʼ ó, njɨ lɔ́ɔ wɑɑ́ e nkul nyɨnyɛ̂h. OYúden bé ɑ́ didǐ Dɑmɑ̂s bɑ́, bé ɑ́ bé ɑgʉ́ɑ ékɑ̌n bé cɨ́ʼee. Nye ɑ́ si kʉ lɛ̂ʼle bé ó, Yésʉs ó dí Krîst: Mʉ̌r Nzyɛ̌m ɑ́ lœm múló mé jǿø nyɑ́.
44009023	Melû, mé osí lɑɑ nɛ́ɛ: oYúden nzě di cwíí ó, bé jʉ́ ó nye.
44009024	Sɑʉ̂l ntɔ̂ʼ boó jʉ̂ʼrɑ̌ bʉm yɔ́ɔ́ yɑɑ́. Bé ɑ́ bʉbóno nye ɨ́ mebé mé nkɑnɑ móhó e pum ó, bé nkʉ̂ jʉ̂ nyê.
44009025	Nó ómpʉ́n mé Sɑʉ̂l, bé ɑ́ nʉɑ nye ɨ́ pum, gbɑ́ŋɔɔ nyé tʉ́ŋlʉ̌ kwɑ́m, ntɔ̂ʼ ntɛŋ nyé ɨ́ gúú pɑ́ʼ kóʼ, ebě, kóʼ nkɑnɑ, wé ɑ́ be ó, le egʉ́ɑ́ gúmo yɑɑ́.
44009026	Jɔ̌ʼ Sɑʉ̂l ɑ́ pyɑ̂l Yerʉ́zɑlɛm yɨ́, nye ɑ́ si gwɑ sɑ́ɑ eciʼe ɨ́ mpúhlɑ́ le ompʉ́n mé Yésʉs. Bɨ́bɛ̂h, bé ɑ́ jɑɑ kpɛ́ɛ nye ó, kpɛ́yɨ́ɨ, ebě, bé ɑ́ bé ɑbûʼlɑ ó, nye ɑ́ be ntémé ó mpʉ́n mé Yésʉs.
44009027	Nó ó Bɑnɑbɑ̂s nyɨɛ ɑ́ nze nʉɑ nye, bé e nɔ́ɔ́ ntɔ̂ʼ tô nko bʉ̂r o mílʉ́mlʉ́, bé ɑ́ be yɨ́. Nye ntɔ̂ʼ lɛ́ɛ bé mpʉ̌ Sɑʉ̂l ɑ́ bee Tî Yésʉs téme nzɨ̌ yɨ́, le elɛ́ɛ bé ntémé ekɑ̌n Tî Yésʉs ɑ́ cɨ nye lɨ́. Nye ntɔ̂ʼ lɛ́ɛ ntémé mpʉ̌ Sɑʉ̂l ɑ́ tô Dɑmɑ̂s, lɨ́ etô le elwib mílɔ̌b mé Nzyɛ̌m ɨ́ díé mé Yésʉs, ɑbe e bʉ́ɑ́ yɨ́.
44009028	Tɑ́ɑre ɨ́ jɔʼ yɑɑ́ ntémé ó Sɑʉ̂l ɑ́ kɑ nî ɨ́ sɔ́mɑ́ yɔ́ɔ́. Bé e boo nɔ́ɔ́ ó b'ɑ́ cicye sɔ́mɑ́ ɨ́ Yerʉ́zɑlɛm, le elɨlɛ́ɛ mílɔ̌b mé Nzyɛ̌m ɨ́ díé mé Tî Yésʉs.
44009029	Nye ɑ́ si lwib ntémé le oYúden bé ɑ́ lwilwib grɛ̂k bɑ́, bê nzě gɔ́nɑ le edo e bê. Bɨ́ɛ jɑɑ́ sɨ̂sɑɑ̌ njɨ ó, bé jʉ́ ó nye.
44009030	Jɔʼ bɨ́ɔɔ́ bé, bé ɑ́ jóʼo nó yɨ́, jóʼo bé tô e né sɑ́ yɔ́ɔ́ Kesɑ́re, ntɔ̂ʼ cyenɔɔ nyé ɨ́ Tɑrsôs.
44009031	Mbɛ̌r-Nzyɛ̌m nzě bi mépyɛblɑ, tɑ́ɑre ɨ́ sí Yʉ́dɑ, kɑlɑ ɨ́ yɑɑ́ Sɑmɑrî, kumǒ kumɑ́ɑ ɨ́ yɑɑ́ Gɑlilê yɨ́yɛ̂h. Wé ɑ́ si bu nʉɑ pîm le megǿe. Mbɛ̌r-Nzyɛ̌m ntɔ̂ʼ bwɑʼ e nzɨ̌ Sísǐm mé Nzyɛ̌m. Wé ɑ́ ciciʼe ntémé ó, lɨ́ ekʉ́ jwɑ́ɑwo Tî Yésʉs.
44009032	Pierre ɑ́ be lɨ́ etô le ecye mésí e mésí mɛ̂h. Nye nzě tó bee óbûʼlɑ bé ɑ́ dǐ Lídɑ bɑ́.
44009033	Nye nzě kœb nyʉ́ʉ́ mʉ̂r gʉ̂, díé lé Ayɨnéɑs. Nye ɑ́ be ó mbʉ́mbʉ́ʼ, mbwɑmle ɨ́ myɛɛlɑ, tɑ̂ŋ mimbû mwom.
44009034	Nó ó Pierre ɑ́ lɛ́ɛ e né ó: «Ayɨnéɑs, Yésʉs-Krîst, nyɨ́ ciʼ gô! Gbɔlwɑɑ sí, go ɑ kómló joó yô.» Tyé e tyé yɑɑ́, Ayɨnéɑs ntɔ̂ʼ gbɔlwɑ sí.
44009035	Mpʉ bʉ̂r ó Lídɑ bɨ́bɛ̂h ndu e bɑɑ́ ó Sɑrɔ̂n bé ɑ́ bee nó yɨ́, bé ntɔ̂ʼ jwirɑ míléme, jyɛ̂ʼwɔɔ e Tî Yésʉs.
44009036	Yé ɑ́ bě Yópe ó, e nyʉ́ʉ́ mpʉ́n mʉmɑ́, díé lé Tɑbitɑ̂. Díe lɑɑ́, lé lɨ́ epɑ̂ʼlɔɔ ɨ́ lwǐb grɛ̂k ó “Dɔ́rkɑs”: “Mpwɑŋ-ebeɔɔ”. Nye ɑ́ be ɨ́ jɔʼ yɨ́yɛ̂h ó, lɨ́ ebuú cǿɑ e bʉr, le esusúʼo bɑ́ɑ́ntéʼenteʼe o bʉ̂r.
44009037	Lɨ̂ʼ dʉ́o nɛ́ɛ: nye nzě bíle, ntɔ̂ʼ jwe. Jɔʼ bé ɑ́ sil ejøø múú wé yɨ́, bé ntɔ̂ʼ nɛŋ wé ɨ́ nyʉ́ʉ́ ntɔ́ɔ mbɛ̌r kʉ́.
44009038	Mpʉ̌ Yópe dí ɨ́ kúnwo e Lídɑ yɨ́, ompʉ́n ó Yópe, bé ntɔ̂ʼ jʉ̂ʼrɑ ó, Pierre, ɑ́ be ó Lídɑ. Bé ntɔ̂ʼ cyen nyé mpɑ́ŋlɑ e bʉr obɑ́. Bé e bé ó, tó lɛ́ɛ gɑ́ nye ó: “Bɨ̌h bé lɨ́ ejɨʼlɑ e go, ó go ntɑ̂ʼ wɑ̂. Adeʼ.”
44009039	Nó Pierre ɑ́ mɔɑ sí, bé e boo nɔ́ɔ́ nzě tô. Jɔʼ bé ɑ́ pyɑ̂l yɨ́, bê nzě tô e né ɨ́ ntɔ́ɔ mbɛ̌r nyɑɑ́. Mikúhó mí bʉ́bɑ́ mímyɛ̂h, myé ntɔ̂ʼ sîhlě bɑ̌ʼ e né, le ejɨŋɔɔ méjwê. Bé ntɔ̂ʼ lɛ̂ʼle Pierre mintɔrɑ mi kʉ́ le okʉ̂r Dɔ́rkɑs ɑ́ lɑr bé ɨ́ jɔʼ nyé ɑ́ be ɑpɑ̌ jwe yɨ́.
44009040	Nó Pierre ɑ́ nze pyêl bʉr bɨ́bɛ̂h kʉ̌l, nye ntɔ̂ʼ bɨʼ mébóó sí, jɨʼlɑ e Nzyɛ̌m. Nye ntɔ̂ʼ jwirɑ̌ nkǒ múu, wé ɑ́ be yɨ́, nzě lɛ́ɛ ó: «Tɑbitɑ̂, gbɔlwɑɑ sí.» Nye ntɔ̂ʼ bɛ́ɛ mîh, beě Pierre, ntɔ̂ʼ dǐ ndîndǐl.
44009041	Pierre ntɔ̂ʼ mɛ̂r nyé ɨ́ mbô, gbɛl nyé sí. Nye nzě jébe bʉ̂r o mé Nzyɛ̌m ti e mikúhó mí bʉ́bɑ́, lɛ̂ʼle bé nyɑ̌, nye mû sí pɑh.
44009042	Bʉr nzě jóʼǒ lɔ́ɔ́ tɨ̂ʼ ɨ́ Yópe yɨ́yɛ̂h. Bʉr ɨ́ buo buo nzě jyɛ̂ʼwo e Tî Yésʉs.
44009043	Pierre nzě di gʉ̂ʼ bɑ́ ɨ́ beɑ beɑ ɨ́ mbɛ̌r mé Simon, mʉr ɑ́ be lɨ́ eséɑ bíkʉ́r bí ótír nyɑ́.
44010001	Ɨ́ Kesɑ́re, yé ɑ́ be ó, e nyʉ́ʉ́ mʉ̂r, díé lé Corneille. Nye ɑ́ be ó kɑpitɛ̂n mʉr Rôm. Nye ó b'ɑ́ be njǿø ɨ́ sɔ́mɑ́ dɔ̂m bé dí ejébe ó: “Sɔ́mɑ́ Bʉ̂r ó Itɑlî” yɨ́.
44010002	Bé e mbɛ̌r bʉ̂r wé wɨ́wɛ̂h, bé ɑ́ be ó otîtyěl o bʉ̂r. Bé ntémé bé ɑ́ be lɨ́ ejwɑ́ɑwǒ Nzyɛ̌m. Nye ɑ́ be lɨ́ ebuú súʼo bɑ́ɑ́ntéʼenteʼe o bʉ̂r óYúden, le ejɨʼlɑ e Nzyɛ̌m ɨ́ bijɔʼ ɨ́ buo buo.
44010003	Píe témé móhó, yé mû kúnókúno e mewɑlɑ melɛ̂l nɛ́ɛ: nye ntɔ̂ʼ bee ésimɑ́. Nye ɑ́ bee ó, éngeles mé Nzyɛ̌m lɨ́ enî ɨ́ mbɛ̌r wé. Éngeles wɑɑ́ nzě lɛ́ɛ e né ó: «Corneille!»
44010004	Nye nzě jwɛ̂ʼ éngeles e bʉ́ɑ́. Nye e né ó: «Dɑ̂ ɛ̌, yê nyɑ́?» Éngeles ntɔ̂ʼ yɑlɑ e né ó: «Nzyɛ̌m, nyɨ́ yɑlɑ gó mbɨ̂mbɨɑ́. Nye mû ó sí toŋlo gó ɨ́ lɔ̌b mínjɨʼlɑ myô le mingúlɑ́ gó dí ejwijwe bɑ́ɑ́ntéʼenteʼe o bʉ̂r mí.
44010005	Lómɑ́ɑ́ bʉ̂r Yópe ɨ́ bɑ́ɑ́nɑ̂. Bé tô jébě Simon, wɑɑ́ dí e lʉ́ʉ́ díe ó, “Pierre” nyɑ́.
44010006	Nyě di ó, mbɛ̌r mé Simon, syɛ̂l bikʉ́r bí ótír. Mbɛ̌r wé, wé ó ɨ́ nkpɑ̂h mɑ̂ŋ.»
44010007	Jɔʼ éngeles ɑ́ lɑɑ, tô yɨ́, Corneille ntɔ̂ʼ jébe ósyɛ̂l o mésɑ́ bé obɑ́, ndu e yʉ́ʉ́ sójɑ ɨ́ bisójɑ byé ɑ́ sɨséɑ e né bí. Sójɑ yɑɑ́ ntémé ɑ́ be lɨ́ ejwɑ́ɑwǒ Nzyɛ̌m.
44010008	Nye ntɔ̂ʼ lɛ́ɛ bé sɑ́ yɨ́yɛ̂h yé ɑ́ pyɑ̂l nye yɨ́. Píe tɨ̂, nye nzě lómo bé Yópe.
44010009	Ɨ́ gúú mɛ́n, bé jínɑ nzɨ́ e nzɨ̌, bé mû lɨ́ ekúnwo e Yópe nɛ́ɛ: Pierre nzě bére kʉ́ mié, lɨ́ etó jɨʼlɑ e Nzyɛ̌m gʉ̂. Yé ɑ́ be ó, yé mû kúnókúno e témé móhó.
44010010	Nye nzě jóʼo nzɑ̂. Nye ɑ́ be ó lɨ́ egø̂m éde. Jɔʼ bʉ̂r ó mbɛ̌r, bé ɑ́ be, bé jínɑ lɨ́ ejɑ̂m nyé mede yɨ́, nye nzě bee ésimɑ́.
44010011	Nye jínɑ lɨ́ ejwɛ̂ʼ kʉ́, nyé kɑ́ bee nɛ́ɛ: jʉ́o lɨ́ ebɔ́ɑ, yʉ́ʉ́ sɔ̂ʼ mpʉ sɑ́nɑ ndɔ́mɑ́ ɨ́ bwɑʼ bwɑʼ lɨ́ eduho ɨ́ jʉ́ó kʉ́, sulo sí, ɨ́ nteeen. Yé ɑ́ be ó tyeelɑ́ ɨ́ medumo menɑ̂. Yé ɑ́ be ó lɨ́ edulwɑ, sulo sí.
44010012	Ɨ́ sɨ́ɑ̌ yɑɑ́ tʉ́ŋlʉ̌, yé ɑ́ be ó, le otír mimbi mímyɛ̂h: le bɑɑ́ dí e mekʉ̌ menɑ̂ bɑ́, le sɑ́ yɨ́yɛ̂h dí ejɑŋlɑ sí e sí yɨ́, ti e binʉ̌n.
44010013	Nyʉ́ʉ́ cwíí ntɔ̂ʼ lɛ́ɛ e né ó: «Pierre, gbɔlwɑɑ si. Jʉ́ʼóo. Go ɑ dê!»
44010014	Nó ó Pierre ɑ́ yɑlɑ e né ó: «Dɑ̂ ɛ̌, kʉ́ kɑ̂r kɑ́rɑ́ɑ, ebě, mimbi bísɑ́ bíbyɛ̂h bi dí e mebomo ndu e mpir bí, mé ɑpɑ̌ de byê.»
44010015	Nye nzě bɑ́ʼɑ̌ jóʼo cwíí ɨ́ jɔʼ mbɑ́ lɨ́ elɛ́ɛ e né ó: «Sɑ́ Nzyɛ̌m mû sí pubo yɨ́, ɑnyɑmlě bee yé ó, yé e mebomo.»
44010016	Sɑ̂ yɑɑ́, yé ɑ́ pyɑ̂l nye nó ó, nzɔʼ lɛ̂l. Píe tɨ̂, ɨ́ tyé e tyé yɑɑ́, sɨ́ɑ̌ yɑɑ́ ntɔ̂ʼ búlɑ, bɨ́nɔɔ ɨ́ jʉ́ó kʉ́.
44010017	Pierre jínɑ lɨ́ ejî ɨ́ nye mʉr tɨ̂ʼ ó, “Lɨ̂ʼ ésimɑ́, lé kpɛl élɛ́ɛ wɑ̂ʼ yé ɛ́?” nɛ́ɛ: bʉr ó Corneille ɑ́ lómo bɑ́, bé ntɔ̂ʼ pyɑ̂l lɨ́ ebé é mbɛ̌r mé Simon, bé osí pɑ̌ jî nkǒ pɑ́ʼ mbɛ̌r wɑɑ́, wé ɑ́ be yɨ́.
44010018	Bé ntɔ̂ʼ jébe, le ejíŋɔɔ ó: «Nzê yé e nyʉ́ʉ́ mʉ̂r dí edi wɑ̂ʼ ɨ́ mbɛ̌r wɨ̂, díé lé Simon, wɑɑ́ dí e lʉ́ʉ́ díe ó, “Pierre” nyɑ́ ɛ́?»
44010019	Pierre, nye jínɑ lɨ́ epɑhle ésimɑ́ nyé ɑ́ bee lɨ́ nɛ́ɛ: Sísǐm mé Nzyɛ̌m ntɔ̂ʼ lɛ́ɛ e né ó: «Gó dí edǐ nɨ̌, bʉr olɛ̂l, bé ó wɑ̂ʼ lɨ́ esɑ́ɑ gô.
44010020	Gbɔlwɑɑ sí, go ɑ súlo. Bɨ̌n le onɔ́ɔ́ ɑ tô. Gǒ sɑ́ ó, ɑlíʼɑ lɨ́ etô, ebě, mé o lómó bê.»
44010021	Nó ó Pierre ɑ́ sulo sí, nzě lɛ́ɛ e bʉr bɑɑ́ ó: «Me ó dí mʉr bɨ́n dí esɑ́ɑ nyɑ́. Bɨ̂n nze sɑ́ɑ́ mé ɨ́ yé ɛ́?»
44010022	Bé ntɔ̂ʼ yɑlɑ ó: «Kɑpitɛ̂n Corneille o lómó bɨ́h. Nye ó tîtyěl mʉr, dí ebuú jwɑ́ɑwǒ Nzyɛ̌m nyɑ́. OYúden bɨ́bɛ̂h, bé lɨ́ esêʼle nyê. Nyʉ́ʉ́ éngeles dí ci nyɑ́, ɑ́ tɨ́e nye ó, nye bɑ́ŋlɑɑ go, go tô pyɑ̂l kwɑ́ nyé, nye jôʼlɑɑ sɑ́ gó ngɑ́ lɛ́ɛ nyé yɨ́.»
44010023	Pierre nzě níŋle bé mbɛ̌r, nzě tirɑ bé ntɔ́ɔ ɨ́ mbɛ̌r mé Simon. Ɨ́ mɛ́n tɨ̂, bé e boo nɔ́ɔ́ nzě tô, bé e bʉ́ʉ́ óbûʼlɑ ó Yópe.
44010024	Ɨ́ móhó wé ɑ́ kɑ bɔmɑ wɨ́, bê nzě pyɑ̂l Kesɑ́re. Corneille ɑ́ be ó lɨ́ ebóno bê, bé e mimbyɛ́l myé le osó bé nyé ɑ́ bɑ́ŋle bɑ́.
44010025	Lě Pierre ɑ́ nî mbɛ̌r, le ntɔ̂ʼ Corneille ɑ́ to bɔmɑ e né, nzě bɨʼ mébóó sí, buú jɔr nyʉ̂l e né.
44010026	Pierre nzě gbɛl nyé sí. Nye e né ó: «Gbɔlwɑ́ɑ, ebě, me ntémé, me ó mʉr mpʉ gô.»
44010027	Bé e Corneille nzě lwiblɑ. Jɔʼ bé ɑ́ to nî mbɛ̌r yɨ́, Pierre ɑ́ kœb ó, bʉr ɨ́ buo buo, bé osí swɑ̂l tɨ̂.
44010028	Nye e bé ó: «Bɨ̌n bé lɨ́ ekʉ́ gʉ́ɑ ó, yé ɑjɑlɑ ó, mʉr kúl óYúden cíʼɑɑ ɨ́ mpúhlɑ́ e mʉr kúl swîh, nkʉ̂ sîhlě síhlɑ́ɑ̌ bɑ̌ʼ e né. Dɑmɑ́ jóʼo nó, Nzyɛ̌m ɑ́ tɨ́e me ó, mʉr, nyé ɑbě sɑ́ mélwɑʼwo, nkʉ̂ ntɔ̂ʼ sɑ́ mpîr, duho ɨ́ mebyɛ́l mé.
44010029	Sɑ́ tɨ̂ʼ ó mé ɑ́ be ɑlíʼɑ lɨ́ enze ɨ́ jɔʼ mé ɑ́ jóʼo mpɑ́ŋlɑ nyɨ́n yɨ́. Nó ntémé ó mé dí ekpɛl égʉ́ɑ̌ sɑ́ bɨ̂n pʉgʉ bɑ́ŋlé mé e tɨ̂ʼ yɨ́.»
44010030	Nó ó Corneille ɑ́ yɑlɑ e né ó: «Yé mû mûh ó melú ménɑ̂, ɨ́ mbi éwɑlɑ wɨ̂, me ɑ́ be ó ɨ́ mbɛ̌r wɨ̂, lɨ́ esɑ̂ mínjɨʼlɑ, myɑɑ́ sɨ́sɑ́ŋɔ́ɔ́ ɨ́ mewɑlɑ melɛ̂l mí. Nyʉ́ʉ́ mʉ̂r nzě nyɨ̂n mé metørɑ̂, e mikɑ́n ɨ́ nyʉ̂l ɨ́ nkɑɑɑ́, nzě tyɛ̂b mé ɨ́ mpǒm.
44010031	Nye e me ó: “Corneille! Nzyɛ̌m, nyɨ́ yɑlɑ mínjɨʼlɑ myô. Nye mû ó lɨ́ etoŋlo gó ɨ́ lɔ̌b míngúlɑ́ gó dí ejwijwe bɑ́ɑ́ntéʼenteʼe o bʉ̂r mí.
44010032	Ɨ́ bɑ́ɑ́nɑ̂, lómɑ́ɑ́ bʉ̂r Yópe. Bé tô jébě Simon, wɑɑ́ dí e lʉ́ʉ́ díe ó, Pierre nyɑ́. Nyě di ó, ɨ́ mbɛ̌r mé Simon, mʉr dí eséɑ bíkʉ́r bí ótír nyɑ́. Mbɛ̌r wé, wé ó, ɨ́ nkpɑ̂h mɑ̂ŋ.”
44010033	Nó ó mé ɑ́ kpɑhwɑ lómo bʉr ɨ́ sɔ́ɔlʉ gô yɨ́. Go bé ɨ́ kʉ́ gwɑ́ sɑ̂, lɨ́ esí bɑ́nɑ̌ nze. Bɨ̌h bɨ́bɛ̂h mû ó sí swɑ̂l wɑ̂ʼ bɑ́ɑ́nɑ̂ʼ ɨ́ míh mé Nzyɛ̌m lɨ́ enzě jóʼǒ sɑ́ yɨ́yɛ̂h Dɑ̂ Nzyɛ̌m lɛ́ɛ́, go ntɑ́ɑ nzě kɑlɑ bɨ́h yɨ́.»
44010034	Nó ó Pierre ɑ́ nze nʉɑ lwǐb. Nye ó: «Mɨ́ kʉ́ gʉ́ɑ̌ tyeetye ɨ́ bɑ́ɑ́nɑ̂ʼ ó, Nzyɛ̌m, nye ɑ́gbɑ́ mbɔ́ʼ pɑ́ʼ bʉ̂r e bʉr.
44010035	Ɨ́ bikúl bíbyɛ̂h, Nzyɛ̌m beě mbɨ̂mbɨɑ́ ó, mʉr nyɨnyɛ̂h dí ejwɑ́ɑwo nyê, le esɑ̂ sɑ́ dí tîtyěl yɨ́ nyɑ́.
44010036	Bɨ̌n bé lɨ́ egʉ́ɑ̌ lɔ́ɔ́ Nzyɛ̌m ɑ́ lɛ́ɛ bʉr o bé Ɨ́zrɑɛ̂l wɨ́. Mbɨɑmbɨɑ Lɔ́ɔ wɑɑ́, wé ó wɑɑ́ mépyɛblɑ bʉ̂r dí ebi ɨ́ nzɨ̌ mé Yésʉs-Krîst, dí Njǿø bʉr bɨ́bɛ̂h nyɑ́ wɨ́.
44010037	Bɨ̌n bʉr o tɨ̂, bɨ̌n bé lɨ́ egʉ́ɑ̌ sɑ́ yé ɑ́ syɛ́ɛ ɨ́ sí Yʉ́dɑ yɨ́yɛ̂h yɨ́. Yé ɑ́ tɑ́ɑre ó, ɨ́ sí Gɑlilê, píě ndubó Jeɑn ɑ́ du bʉr wɨ́.
44010038	Bɨ̌n bé lɨ́ egʉ́ɑ ntémé mpʉ̌ Nzyɛ̌m ɑ́ lœm Yésʉs, mʉr Nɑzɑrɛ̂t, Sísǐm wé, le ejwe nyé ɑ́nɨ̂nɨ̂n nkul yɨ́. Bɨ̌n bé lɨ́ egʉ́ɑ ntémé mpʉ̌ Yésʉs ɑ́ cye mésí e mésí, lɨ́ etô le esɑ̂ émbɨɑ, le eciʼ bɑɑ́ bɨ́bɛ̂h bé ɑ́ jɨjɑʼrɑ e mpél mé sɔ́ŋ meleme bɑ́ yɨ́, ebě, bé e Nzyɛ̌m ó b'ɑ́ be.
44010039	Bɨ̌h bɨɛ ó dí kwɑhɑ́ oboʼlo o tɨ̂, bʉr o dí ekʉ́ gʉ́ɑ bísyɛ́ɛlɑ bíbyɛ̂h nyé ɑ́ sɑ̂ ɨ́ sí bʉ̂r óYúden ndu e Yerʉ́zɑlɛm bí bɑ́. Bé ɑ́ si bomlo nye e binzɑ̂ŋ, bɨ́nɔɔ nyé ɨ́ kolôs kʉ́, jʉ́ŋɔɔ nyê.
44010040	Sɑ̂ gwɑ́r, Nzyɛ̌m ɑ́ si pɛh nye ɨ́ móhó lɛ̂l, nyé osí jwe. Nye nzě sɑ̂ ó, bʉr bɑ́ʼɑ bee nyê.
44010041	Abe yɨ́ɛ bʉr bɨ́bɛ̂h. Nye ɑ́ jɑɑ pyɑ̂l ó, njɨ kwɑ́ nyɨ́h, bʉ̌r Nzyɛ̌m ɑ́ boo twɑ̂r bɑ́. Bɨ̌h bɨɛ ó dí oboʼlo bé, ebě, bɨ̌h le onɔ́ɔ́ ó b'ɑ́ pûhlɑ mebô lɨ́ ede méde le menyoʼ píe jɔ̌ʼ Nzyɛ̌m ɑ́ pɛh nye, dwih nyé lɨ́ ojwe yɨ́.
44010042	Nye ɑ́ si lɛ́ɛ e bɨ̌h ó, bɨ̌h tôʼ le etúnǒ Mbɨɑmbɨɑ Lɔ́ɔ́ wé, ó: Yésʉs ó dí mʉ̌r Nzyɛ̌m ɑ́ tyêl ɨ́ dǐ cîʼ milɔ̌b, wɑɑ́ ngɑ́ cíʼe míkublɑkúblɑ le ojwe milɔ̌b nyɑ́.
44010043	Ogwíhɑ o mílɔ̌b bɨ́bɛ̂h, bé ɑ́ si lwib, dumo e nye. Bé ɑ́ lɛ́ɛ ó, mʉr nyɨnyɛ̂h ójyêʼ koo e né nyɑ́, Nzyɛ̌m ópɛʼ bíbɑɑ nyé dí eniʼe ɨ́ lɔ̌b mísyóm myé bí. Nye ósɑ̂ nó ó, ɨ́ lɔ̌b mé Yésʉs.»
44010044	Pierre jínɑ ɑpɑ̌ sîl élwib nó nɛ́ɛ: Sísǐm mé Nzyɛ̌m ntɔ̂ʼ sulo ɨ́ mʉr nyɨnyɛ̂h ɑ́ jóʼo lɔ́ɔ́ wé nyɑ́.
44010045	Obûʼlɑ bé e boo Pierre bé ɑ́ nze, bɑɑ́ bé ɑ́ cíʼɔɔ mpʉ́n bɑ́, bé ɑ́ si bu kɑ̂m lɨ́ ebɑ́nɑ̌ beě Sísǐm mé Nzyɛ̌m lɨ́ ejweŋɔɔ ntémé bʉr o b'ɑ́ be ɑbyɛ̂l oYúden bɑ́.
44010046	Ebě, bé jóʼó nɛ́ɛ: bɨ́ɛ ntémé mû lɨ́ egúmlo mpwɑ̂ʼ kûm mé Nzyɛ̌m ɨ́ bilwǐb bí ɑyogoyogo. Nó ó Pierre ɑ́ kɑ jî ó:
44010047	«Nzê mʉr, nyě e nkul ekɑ̌ kɑmle bʉ̂r bɑ̂ʼ lɨ́ eduŋɔɔ ɨ́ medíbé ɛ́? Ebě, bé mû ó sí bǐ Sísǐm mé Nzyɛ̌m ntémé, jøʼ gwɑ́r e gwɑ́r e mɨnɑ́ gɑ̂.»
44010048	Nó nyé ɑ́ jwe nkul ó, bé dúŋɔɔ ɨ́ díé mé Yésʉs-Krîst. Nó ó bé ɑ́ nze jɨʼlɑ e Pierre ó, bé e boo nɔ́ɔ́ jɑ̂ʼ mʉ́ʉ́ mélû tɨ̂.
44011001	Bʉr o mílʉ́mlʉ́ ti e bɨ́ɔɔ́ bé ɑ́ bě sí Yʉ́dɑ bɑ́, bê nzě jóʼǒ lɔ́ɔ ó, bʉr o dí ɑbe óYúden bɑ́, bé ntémé, bé ɑ́ si bûʼlɑ lɔ́ɔ́ mé Nzyɛ̌m.
44011002	Jɔ̌ʼ Pierre ɑ́ búlɑ, pyɑ̂l ɨ́ Yerʉ́zɑlɛm yɨ́, obûʼlɑ bé ɑ́ boo cíʼɔɔ mpʉ́n bɑ́, bê nzě lwib e né ɨ́ bébe bébe.
44011003	Bé e né ó: «Go bé ó sí kʉ́ bɑ́nɑ̌ nî ɨ́ mbɛ̌r bʉ̂r o dí ɑbě cíʼɑ́ mpʉ́n bɑ́, go ntémé sí bɑ́nɑ̌ pûhlɑ mébô, de e bé gúmo gwɑ́r!»
44011004	Pierre nzě tɑ́ɑre égwɑ́ lɛ́ɛ bé mbɨ̂mbɨɑ́ lɔ́ɔ́ tɨ̂, lɨ́ edû mpʉ yé ɑ́ syɛ́ɛ yɨ́. Nye ó:
44011005	«Me ɑ́ be ó ɨ́ Yópe. Me ɑ́ be ó lɨ́ ejɨʼlɑ e Nzyɛ̌m. Jɔʼ yɑɑ́ ó mé ɑ́ bee esimɑ́. Lé ɑ́ be ó, yʉ́ʉ́ sɔ̂ʼ lɨ́ eduho ɨ́ jʉ́ó kʉ́, sulo sí ɨ́ nteeen. Yé ɑ́ be ó mpʉ sɑ́nɑ ndɔ́mɑ́, tyeelɑ́ ɨ́ medumo menɑ̂. Yé ɑ́ duho ó, ɨ́ jʉ́ó kʉ́, nzě sulo gúmó mé ɑ́ be yɨ́.
44011006	Me ɑ́ si gwɑ siŋle yé tʉ́ŋlʉ̌, nzě bee ótír, bɑɑ́ o dí e mekʉ̌ menɑ̂ bɑ́ bɨ́bɛ̂h, le otír ó ményɑn, le bisɑ̂ bi dí ejɑŋlɑ sí e sí bí, ndu e binʉ̌n.
44011007	Me nzě jóʼo cwíí. Nye e me ó: “Pierre, gbɔlwɑɑ sí. Jʉ́ʼóo. Go ɑ dê.”
44011008	Nó ó mé ɑ́ yɑlɑ e né ó: “Dɑ̂ ɛ̌, kʉ́ kɑ̂r kɑ́rɑ́ɑ, ebě, sɑ́ dí e mebomo ndu e mpir yɨ́, yé ɑpɑ̌ nî ɨ́ num wɑ̂m dʉ́o egwɑ́r.”
44011009	Me nzě bɑ́ʼɑ̌ jóʼo cwíí ɨ́ jɔʼ mbɑ́, lɨ́ eduho ɨ́ jʉ́ó kʉ́, lɨ́ elɛ́ɛ ó: “Sɑ́ Nzyɛ̌m mû sí pubo yɨ́, ɑnyɑmlě lɛ́ɛ ó, yé ó mebomo.”
44011010	Sɑ̂ yɑɑ́, yé ɑ́ pyɑ̂l me nó ó, nzɔʼ lɛ̂l. Píe tɨ̂, sɨ́ɑ̌ yɑɑ́, yé ntɔ̂ʼ búlɑ, bisɑ̂ byɑɑ́ bíbyɛ̂h ntɔ̂ʼ dɑ̂ʼrɔɔ ɨ́ jʉ́ó kʉ́.
44011011	Jɔʼ gwɑ́r e gwɑ́r yɑɑ́, bʉrʉ̂m olɛ̂l, bê nzě pyɑ̂l ɨ́ mbɛ̌r mé ɑ́ be wɨ́. Bé ɑ́ duho ó, ɨ́ Kesɑ́re, lɨ́ enzě sɑ́ɑ mê.
44011012	Nó ó Sísǐm mé Nzyɛ̌m ɑ́ lɛ́ɛ e me ó, bɨ̌h le onɔ́ɔ́ tôʼ. Wé ɑ́ lɛ́ɛ ó, me ɑyɨ́ líʼɑ lɨ́ etô. Bɨ́ɔɔ́ ósɑmɑn bɑ̂, bé ntémé, bé ɑ́ si tô ɨ́ sɔ́mɑ́ cyen yɑ̂m ɨ́ Kesɑ́re. Bɨ̌h le onɔ́ɔ́ ó b'ɑ́ to nî mbɛ̌r mé nyʉ́ʉ́ mʉ̂r.
44011013	Nye nzě lɛ́ɛ e bɨ̌h mpʉ nyé ɑ́ bee éngeles ɨ́ mbɛ̌r wé yɨ́. Nyě kɑ̌ tørɑ ó, éngeles lɨ́ etyɛ̂b tîtyěl ɨ́ míh mé. Éngeles wɑɑ́ nzě lɛ́ɛ e né ó: “Lómɑ́ɑ́ bʉ̂r Yópe, bé tô jébě Simon, wɑɑ́ dí e lʉ́ʉ́ díe ó, Pierre nyɑ́.
44011014	Nye ólɛ́ɛ gó milɔ̌b gó óciʼe e tɨ̂ʼ mí. Abě njɨ go omér. Mbɛ̌r bʉ̂r gô wɨ́wɛ̂h, wé óciʼe ntémé.”
44011015	Le mé ɑ́ nʉɑ lwǐb, lě Sísǐm mé Nzyɛ̌m ntɔ̂ʼ ɑ́ sulo ɨ́ sɔ́mɑ́ yɔ́ɔ́ yɨ́yɛ̂h. Yé ɑ́ be ó jøʼ gwɑ́r mpʉ wé ɑ́ nyɛɛ sulo bʉr ɨ́ metɑ́ɑ́ré yɨ́.
44011016	Nó ó, me nzě toŋlo mékɑ̌n Tî Yésʉs ɑ́ lɛ́ɛ mɨnɑ́ gɑ́ mɑ́. Nye ɑ́ lɛ́ɛ ó: “Jeɑn ɑ́ dudu bʉr ó, e medíbé. Bɨ̌n bɨɛ, bé ókɑ̌ duŋɔɔ ó, e Sísǐm mé Nzyɛ̌m.”
44011017	Tó kœb ó, Nzyɛ̌m ɑ́ si jwe bé ntémé sɑ̂ gwɑ́r nyé ɑ́ nyɛɛ jwe mɨnɑ́ gɑ́ ɨ́ jɔʼ mɨ́nɑ́ bé ɑ́ jyɛ̂ʼwo gɑ́ e Tî Yésʉs-Krîst yɨ́. Nó mɛm, me ɑ́ be wɑ́ɑ̌ mbi mʉ̂r lɨ́ ebeně gǿmɑ́ mé Nzyɛ̌m?»
44011018	Jɔʼ bé ɑ́ sil ejóʼo milɔ̌b myɑɑ́ yɨ́, miléme nzě sulɑ bé sí. Bê nzě jwě Nzyɛ̌m kûm. Bé ó: «Yé ó nó: Nzyɛ̌m, nyɨ́ bɑ́nɑ̌ toŋlo ntémé bɑɑ́ o dí ɑbe óYúden bɑ́, dib bé nzɨ̌ ejwirɑ míléme, ó bé bíʼee ntémé cwiʼ.»
44011019	Jɔ̌ʼ Étienne ɑ́ jʉ́ŋɔɔ yɨ́, bʉr nzě tíble óbûʼlɑ ɨ́ jwíííɑ́. Yé ó b'ɑ́ sɑ̂ ó, obûʼlɑ, bé gbɛ́hɑɑ. Bɑ̂ʼ bʉ̂r ó sɔ́mɑ́ yɔ́ɔ́, bé ɑ́ si tô tyé sí Fénikiɑ, le cíhé Swiprʉ̂s, ndu e Antiôs. Ɨ́ jɔʼ bé ɑ́ bʉbɔmɑ e bʉ́ʉ́ bʉ̂r yɨ́, bʉ̂r bɑɑ́ bé ɑbe óYúden nó, bé l'ɑjwe bé milɛ́ʼlɑ́ ɨ́ milɔ̌b mé Nzyɛ̌m.
44011020	Tó kœb ó, yé ɑ́ be ó, e bʉ́ʉ́ óbûʼlɑ, bé ɑ́ duho ɨ́ cíhé Swiprʉ̂s ndu e Siréniɑ bɑ́. Bɨ́ɛ ntɔ̂ʼ tóŋɔɔ̌ Antiôs, bê nzě tó bɔmɑ e bʉr o dí ɑbe óYúden bɑ́. Bê nzě túno bé ntémé lɔ́ɔ dí edumo e Tî Yésʉs wɨ́.
44011021	Nkul mé Tî Yésʉs ɑ́ be ó e bê. Bʉr, bé ɑ́ si bu jwirɑ miléme, jyɛ̂ʼwɔɔ e né.
44011022	Bʉr ó Mbɛ̌r-Nzyɛ̌m Yerʉ́zɑlɛm nzě jóʼǒ lɔ́ɔ wɑɑ́, bé ntɔ̂ʼ lómǒ Bɑnɑbɑ̂s Antiôs.
44011023	Jɔʼ nyé ɑ́ pyɑ̂l gʉ̂ʼ yɨ́, nye nzě bee bíjøʼ byé ɑ́ lɛ̂ʼle ó, Nzyɛ̌m ɑ́ be ɨ́ buú cǿɑ le obûʼlɑ bí. Nye ntɔ̂ʼ soho, nzě tɨ́e bé ó, bé díʼee cwíí mpɑ̂ ɨ́ mpúhlɑ́ nyɔ́ɔ́ e Yésʉs.
44011024	Bɑnɑbɑ̂s ɑ́ be ó mbɨɑmbɨɑ mʉr, lǿŋlɑ́ e Sísǐm mé Nzyɛ̌m ndu e búʼó. Bʉr ɨ́ buo buo, bé ɑ́ si jyɛ̂ʼwo e Tî Yésʉs.
44011025	Nó ó Bɑnɑbɑ̂s ɑ́ mɔɑ, tô Tɑrsôs, lɨ́ etó sɑ́ɑ̌ Sɑʉ̂l.
44011026	Jɔʼ nyé ɑ́ bee nye yɨ́, nye ntɔ̂ʼ búlɑ e né, bé e nɔ́ɔ́ nzě tô Antiôs. Bê nzě séɑ nzyɛ́ŋɑ́ ɨ́ Mbɛ̌r-Nzyɛ̌m tɨ̂ mbû ntinɨ̂. Ɨ́ jɔʼ yɑɑ́ yɨ́yɛ̂h, bé ɑ́ bɨbe lɨ́ ejwe bʉ̂r ɨ́ buo buo milɛ́ʼlɑ́. Tɨ̂ʼ Antiôs ó bé ɑ́ nyɛɛ jébe ompʉ́n mé Yésʉs “okrǐsten” yɨ́.
44011027	Jɔʼ yɑɑ́ ó ógwíhɑ o mílɔ̌b, bé ɑ́ duhǒ Yerʉ́zɑlɛm, tô Antiôs yɨ́.
44011028	Nyʉ́ʉ́ mʉ̂r ɑ́ be ó ɨ́ sɔ́mɑ́ yɔ́ɔ́, díé lé, Agɑ́bus. Nye ɑ́ si mɔɑ, nzě lɛ́ɛ bʉ̂r ɨ́ nkul Sísǐm mé Nzyɛ̌m ó, nzɑ ɨ́ bwɑʼ bwɑʼ mû ó kúno enyɑŋlɑ ɨ́ melû mɑɑ́ ɨ́ sí yɨ́yɛ̂h. Nzɑ nyɑɑ́ ɑ́ kɑ nyɑŋlɑ ó, ɨ́ jɔ̌ʼ Klodíʉs ɑ́ be kɛ́ɛzɑ yɨ́.
44011029	Ompʉ́n, bé bʉr o tɨ̂, bé ɑ́ cíʼe ó, mʉr nyɨnyɛ̂h ɨ́ sɔ́mɑ́ yɔ́ɔ́ ócyen óbûʼlɑ bé ɑ́ di ɨ́ sí Yʉ́dɑ bɑ́ bisɑ̂, ó mʉr nyɨnyɛ̂h súʼɑɑ bé, dû mébi mé.
44011030	Nó ntémé ó bé ɑ́ sɑ̂ yɨ́. Bê nzě nʉɑ míngúlɑ́ myɑɑ́, tímlɔɔ̌ Bɑnɑbɑ̂s, bé e Sɑʉ̂l. Bɨ́ɛ ntɔ̂ʼ tóŋɔɔ e myê, tó jweŋɔɔ ótyɛ̂b bé ésôʼ ó Mbɛ̌r-Nzyɛ̌m.
44012001	Ɨ́ jɔʼ yɑɑ́ Njǿø-bʉr Erôd ɑ́ nze gbɑ̂ bʉ́ʉ́ bʉ̂r ó Mbɛ̌r-Nzyɛ̌m ɨ́ mbʉʼ lɨ́ esú ó, nye nkʉ̂ tíble bê.
44012002	Nye ɑ́ si jʉ̂ Jɑcques, mɨ́ɔɔ́ mé Jeɑn, e pɑ-sʉŋ.
44012003	Jɔʼ nyé ɑ́ bee ó, oYúden, bé ɑ́ si bu kpɛl syɛ́ɛlɑ yɑɑ́ yɨ́, nye nzě bɑ́ʼɑ̌ tô dóló, mɛ̂r ntémé Pierre. (Yé ɑ́ be ó, ɨ́ jɔʼ nzɔ́ɔ biblêr bi dí ɑbe e levure bí.)
44012004	Jɔ̌ʼ Erôd ɑ́ si mɛ̂r Pierre yɨ́, nye nzě gbɑ̂ nyé ɨ́ mbʉʼ. Nye nzě pɛ̂h bísɔ́mɑ́ bísójɑ binɑ̂, jwe byé syɛ́ɛ́ ó, byé jwéelɑɑ nye. Sɔ́mɑ́ gwɑ́r, yé ɑ́ be ó, bisójɑ binɑ̂. Erôd ɑ́ jøʼ ó, Pɑ́skɑ, yé nyɛ́ɛ lɑɑ. Bé okɑ̌ lwǐb lɔ̌b mé Pierre ɨ́ bʉr ɨ́ ponó, oYúden ɨ́ buo buo lɨ́ ebee.
44012005	Nó yɑɑ́ ó Pierre ɑ́ bɑʼlɔɔ ɨ́ mbʉʼ yɨ́. Obûʼlɑ bɨ́ɛ, bé ɑ́ be ó lɨ́ esɑ̂ sɨ́n lɨ́ ejɨʼlɑ e Nzyɛ̌m lɨ́ esú lé.
44012006	Ɨ́ gúú pum, Pierre ɑ́ be ó, ɨ́ jô pɑ́ʼ bisójɑ bibɑ́. Nye ɑ́ be ó kɛ́ʼɑ́ e mikʉ̂kɔ̌b mimbɑ́. Bʉ́ʉ́ ójwéelɑ bɨ́ɛ, bé ɑ́ be ó lɨ́ empǒm lé ébé é mbɛ̌r mímbʉʼ. (Nɑ́ɑ̌ yé ó, Erôd ɑ́ be lɨ́ edǐ pɑhlě Pierre ɨ́ mɛ́n tɨ̂.)
44012007	Pierre jínɑ ɨ́ jô, kɑ̌ sɑʼ nɛ́ɛ: éngeles mé Nzyɛ̌m, nyɨ́ pyɑ̂l. Njʉl, wé ntɔ̂ʼ pɑ̌n jwê ɨ́ mbɛ̌r mímbʉʼ tʉ́ŋlʉ̌. Éngeles nzě ŋmɛ̂h Pierre lɨ́ empɑh e nyʉ̂l, lɨ́ ejɨm nyé ɨ́ jô. Nye e né ó: «Kpɑ́hwɑ́ gbɔlwɑ sí.» Mikʉ̂kɔ̌b, myé ntɔ̂ʼ pɔʼɑ nyé ɨ́ mebô, kur sí.
44012008	Éngeles nzě lɛ́ɛ e né ó: «Tyeelɑɑ kɑ́nɑ́ gǒ. Go ɑ bwɑ́r ósípɑh bô.» Pierre ntɔ̂ʼ sɑ̂ nó. Éngeles nzě bɑ́ʼɑ̌ lɛ́ɛ ó: «Bwɑ́rɑ́ɑ́ kʉ̂r gǒ. Dúʼóó mê.»
44012009	Pierre ntɔ̂ʼ dû éngeles, nzě pɔʼɑ ɨ́ mbɛ̌r mímbʉʼ, tô kʉ̌l. Nye ɑ́ bé ɑgʉ́ɑ ó, sɑ́ éngeles ɑ́ sɑ̂ nye yɨ́, yé ɑ́ be ó tyeetye. Nye ɑ́ gʉgʉ́ɑ ó, nye ɑ́ bee ó, lʉ́ʉ́ ésimɑ́.
44012010	Jɔʼ bé ɑ́ lɑɑ njwéelɑ esôʼ ndu e wɑɑ́ mbɑ́ yɨ́, bê nzě pyɑ̂l lɨ́ ebé é bínkóho dí etô nkǒ nkɑnɑ lɨ́. Ebê lɑɑ́, lé ntɔ̂ʼ dibɑ lé omér. Pyɑ́lɔɔ̌ kʉ̌l. Bé osí lɑɑ̌ nkpɑ̌ʼ ngwɑ́r nɛ́ɛ: ɨ́ tyé e tyé yɑɑ́, éngeles ntɔ̂ʼ dîm Pierre ɨ́ mîh.
44012011	Jɔ̌ʼ Pierre ɑ́ kɑ gʉ́ɑ sɑ́ yé ɑ́ lɑɑ yɨ́, nye ó: «Ɨ́ bɑ́ɑ́nɑ̂, me lɨ́ ebeě mbɨ̂mbɨɑ́ ó, yé kʉ́ be ó tyeetye: Dɑ̂ Nzyɛ̌m, nyɨ́ lómo éngeles wé, lɨ́ énzě pɛʼ mé ɨ́ mebó mé Erôd. Nyɨ́ pɛʼ mé ɨ́ sɑ́ yɨ́yɛ̂h óYúden, bé ɑ́ bʉbóno ó, bé ósɑ̂ mé yɨ́.»
44012012	Jɔʼ nyé ɑ́ gʉ́ɑ nó yɨ́, nye nzě tô mbɛ̌r mé Mɑrie, nyɔ̌ŋ mé Jeɑn, wɑɑ́ dí e lʉ́ʉ́ díe ó, “Mɑrc” nyɑ́. Ɨ́ tɨ̂ʼ ó bʉ̂r ɨ́ buo buo, bé ɑ́ gø̂hlɑ, lɨ́ ejɨʼlɑ e Nzyɛ̌m yɨ́.
44012013	Pierre ntɔ̂ʼ kwɑ̂ʼle lé ébé é kóʼ. Nyʉ́ʉ́ syɛ̂l mesɑ̂ mʉmɑ́, díé lé Ródɑ, nzě pyɑ̂l lɨ́ ebê. Nye ntɔ̂ʼ jweʼe écyél lé.
44012014	Jɔʼ nyé ɑ́ jweʼe Pierre ecyêl yɨ́, nye ntɔ̂ʼ buú soho. Líʼe ó, nye díbɨɨ ebé é kóʼ, nyě kɑ̌ búlɑ yɨ́ɛ ó, e kɑ́m, tô mbɛ̌r, tó lɛ́ɛ ó: «Pierre, nye ó kɑ̂ʼ kʉ̌l.»
44012015	Bɨ́ɛ ntɔ̂ʼ lɛ́ɛ e né ó: «Go ó gʉ̌!» Nye nzě nyémle cwíí ó: «Yé ó kʉ́ bě tyeetye!» Bé ntɔ̂ʼ lɛ́ɛ ó: «Jɑ́ŋɑ́ yé óbɛ̌m be éngeles wé o!»
44012016	Pierre nyɨɛ nzě sɑ̂ nzyéé lɨ́ ekwɑ̂ʼle ébê. Jɔʼ bé ɑ́ kɑ dib nye lɑ̌ yɨ́, bé ntɔ̂ʼ bee nyê, le ekɑ́mɔɔ nyê.
44012017	Nye nzě peble bé mbô. Jɔʼ bɨ́bɛ̂h bé ɑ́ be, bé mû ɨ́ puuu yɨ́, nye ntɔ̂ʼ lɛ́ɛ̌ mpʉ Dɑ̂ Nzyɛ̌m ɑ́ pɛʼ nye ɨ́ mbʉʼ yɨ́. Nye ó: «Tó lɛ́ɛ gɑ́ Jɑcques, bé e bɨ́ɔɔ́ gɑ́ bɨ́nɑ́ nó.» Nye nzě mɔɑ, tô ɨ́ yʉ́ʉ́ gúmo.
44012018	Jɔ̌ʼ mɛ́n wé ɑ́ lɔ́mɑ yɨ́, bisójɑ, byé ɑ́ be ó, ɨ́ sɑ́ʼ si sɑ́ʼ, ɑgʉ́ɑ̌ gúmó Pierre ɑ́ tô bé yɨ́.
44012019	Jɔ̌ʼ Erôd ɑ́ sɑ́ɑ nye, ɑbee yɨ́, nye ntɔ̂ʼ pɑhle ójwéelɑ bɑɑ́, ntɔ̂ʼ jwe nkûl ó, bé tô jʉ̂ bê. Píe tɨ̂, nye nzě duhǒ sí Yʉ́dɑ, tô Kesɑ́re, ɨ́ nko nyé ɑ́ to di bɑ́ yɨ́.
44012020	Erôd ɑ́ si kpɑɑ ebúʼ e bʉr ó Tîr ndu e bɑɑ́ ó Sidɔ̂n. Nó ó bé ɑ́ nzě gúmó nyé ɑ́ be yɨ́, bɨ́bɛ̂h léme ngwɑ́r. Bê nzě tɑ́ɑre ékolǒ Blɑ́stos, njǿø mbɛ̌r mé Erôd. Bê nzě tô kwɑ́ mé Erôd, lɨ́ ejî nyé ó, bé e boo nɔ́ɔ́ bɑ́ʼɑ dǐ mbɨ̂mbɨɑ́, ebě, bʉr ó sí yɔ́ɔ́, bé ɑ́ jɑɑ bubwɑ̂m mede ó, njɨ kwɑ́ njǿø wɑɑ́.
44012021	Jɔ̌ʼ móhó nyé ɑ́ lɛ́ɛ ó, bé ókomlǒ lɔ̌b wɨ́, wé ɑ́ kɑ pyɑ̂l yɨ́, Erôd nzě bwɑ̂r kɑ́n jǿø wé. Nye ntɔ̂ʼ di sí ɨ́ diɑ́ cîʼ milɔ̌b yé. Nye nzě gɔ́nɑ le elwib le entumo e bʉ̂r bɨ́bɛ̂h.
44012022	Bʉr ntɔ̂ʼ bɨ́nɔɔ mécwíí kʉ́. Bé ó: «Áɑ́ʼ! Ntʉ mʉ̂r dí elwib nyɑ̂. Yɨ̂ʼ, yé ó gúú mbǐ nzyɛ̌m swîh.»
44012023	Jɔʼ gwɑ́r e gwɑ́r yɑɑ́, éngeles mé Dɑ̂ ntɔ̂ʼ ŋmɛ̂h nyê, ebě, nye ɑ́ bé ɑjwě Nzyɛ̌m kûm nyé. Nó mísóm myé ɑ́ poʼlo nye, nye ntɔ̂ʼ jwe.
44012024	Lɔ́ɔ́ mé Nzyɛ̌m wɨ́ɛ kʉ́ nzě myɑŋlɑ̌ myɑŋlɑ́ɑ.
44012025	Jɔ̌ʼ Bɑnɑbɑ̂s, bé e Sɑʉ̂l, bé ɑ́ sil etô obûʼlɑ ó Yerʉ́zɑlɛm e mingúlɑ́ yɨ́, bê nzě búlɑ, bé e Jeɑn, wɑɑ́ dí e lʉ́ʉ́ díe ó, “Mɑrc” nyɑ́.
44013001	Ɨ́ sɔ́mɑ́ bʉ̂r ó Mbɛ̌r-Nzyɛ̌m Antiôs, yé ɑ́ be ó, le ogwíhɑ o mílɔ̌b le ompʉ́n. Bé ɑ́ be ó Bɑnɑbɑ̂s, ndu e Siméon, mʉr Nígɛr, Lʉ́siʉs, mʉr Siréniɑ, ti e Mɑnɑɛ̂n. (Bé e ngóvinɑ Erôd ó b'ɑ́ gbɔlwɑ sɔ́mɑ́.) Sɑʉ̂l ɑ́ be ntémé ó tɨ̂.
44013002	Ádwií ɨ́ gúú móhó, ɨ́ jɔʼ bé ɑ́ be lɨ́ ejwe Tî Yésʉs kûm le eci méde yɨ́ nɛ́ɛ: Sísǐm mé Nzyɛ̌m nzě lɛ́ɛ e bé ó: «Tyélɨ́ɨ́ gɑ́ me Bɑnɑbɑ̂s, bé e Sɑʉ̂l, lɨ́ empɑh. Bé séɑɑ syɛ́ɛ́ mé ɑ́ jébe bé ó, bé tô séɑ yɨ́.»
44013003	Jɔʼ bé ɑ́ bě sí ci méde le ejɨʼlɑ yɨ́, bé ntɔ̂ʼ kɛl bé mebô, le ebîr bé ó, bé tôʼ.
44013004	Sísǐm mé Nzyɛ̌m nzě lómǒ Bɑnɑbɑ̂s, bé e Sɑʉ̂l ó, bé tôʼ Selœkéɑ. Bé ntɔ̂ʼ tó kɑlwɔɔ ɨ́ sitímɑ, bê nzě tó pyɑ̂l ɨ́ cíhé Swiprʉ̂s.
44013005	Jɔʼ bé ɑ́ pyɑ̂l Sɑlɑmíni yɨ́, bê nzě lɛ́ɛ óYúden lɔ́ɔ́ mé Nzyɛ̌m ɨ́ mempɑ́h bísulɑ́ mɔ́ɔ́. Jeɑn ɑ́ be ntémé ó, lɨ́ esúʼo bê.
44013006	Bê nzě lɑɑ̌ cíhé wɨ́wɛ̂h, tó pyɑ́lɔɔ ɨ́ Pɑ́fos. Bê nzě bɔmɑ e nyʉ́ʉ́ Yúden, nkɑɑ ndu e ngwíhɑ milɔ̌b mikóo. Díé lé, lé ɑ́ be ó Bɑr-Yésʉs.
44013007	Nye ɑ́ didi ó, kwɑ́ mé Sɛrgíʉs Pólus, njǿø cíhé wɑɑ́, ɑ́ be cwóó mʉr nyɑ́. Nó ó, njǿø wɑɑ́ ɑ́ jébe Bɑnɑbɑ̂s, bé e Sɑʉ̂l, ebě, nye ɑ́ be lɨ́ edǐ jóʼǒ lɔ́ɔ́ mé Nzyɛ̌m.
44013008	Lʉ́ʉ́ díé é nkɑ́ɑ wɑɑ́ lé ɑ́ be ntémé ó, “Elwímɑs”. Díé lé, lê ɨ́ lwǐb grɛ̂k ó nó. Nye ɑ́ be lɨ́ enwim bê. Nye ɑ́ si gwɑ kɑmle ntémé njǿø-bʉr lɨ́ ebûʼlɑ̌ búʼó yɨ́nɑ́ e nzɨ̌ mpǔʼ.
44013009	Sɑʉ̂l, mʉr ɑ́ be e lʉ́ʉ́ díe ntémé ó, “Pɑul” nyɑ́, nzě bɨʼ nyé mejwôʼlʉ, nye mû lǿŋlɑ́ e Sísǐm mé Nzyɛ̌m. Nye e né ó:
44013010	«Guɑ mwɑ̂n mé sɔ́ŋ meleme, ntɨ̂m e mbɨn ɨ́ pɑ́ʼ sɑ́ yɨ́yɛ̂h dí lɨ́ otîtyěl yɨ́! Go ó lǿŋlɑ́ e mikóo le bibɛr mimbi mímyɛ̂h. Nzê gó ɑkɑ̌ gwɑ̂ʼ éjwǐr mbɨɑmbɨɑ menzɨ̌ mé Tî Yésʉs onzyɛ́h ónzyɛ́h ɛ̌?
44013011	Go ópɑ̌ bee ɨ́ bɑ́ɑ́nɑ̂: Tî Yésʉs mû ó ŋmɛ̂h gô. Go óbil ntím. Go ɑ́kɑ̌ beě jwê, tó pyɑ̂l ɨ́ bwɑ́ mélû.» Tyé e tyé yɑɑ́, míh mé Elwímɑs, mé ntɔ̂ʼ bil ntím. Míh mé, mé ɑ́ bé ɑkɑ̌ bee, njɨ ejúrʉ́ʉ́ le ejúrʉ́ʉ́. Nye nzě jwirɑ ɨ́ mipɑ́ʼ mímyɛ̂h, lɨ́ esɑ́ɑ̌ tɨ́ɑ́tɨ́ɑ.
44013012	Jɔʼ njǿø ɑ́ bee syɛ́ɛlɑ yɑɑ́ yɨ́, nye ntɔ̂ʼ bûʼlɑ, ebě, nye ɑ́ si bu kɑ̂m lɛ́ʼlɑ́ wé ɑ́ dumo e Tî Yésʉs wɨ́.
44013013	Pɑul, bé e bʉr ó njoo yé, nzě kɑlwɔɔ ɨ́ sitímɑ lɨ́ ebʉ́m é Pɑ́fos, ntɔ̂ʼ tô lɨ́ ebʉ́m é Pɛ́rge, dí ɨ́ sí Pɑmfilíɑ yɨ́. Tɨ̂ʼ ó Jeɑn Mɑrc nyɨɛ ɑ́ bwóolo ntúʼó, tô Yerʉ́zɑlɛm yɨ́.
44013014	Bê nzě tô e cyen yɔ́ɔ́ yɑɑ́ dóló, tɑ́ɑre ɨ́ Pɛ́rge, tó kumǒ Antiôs, dí ɨ́ sí Pisidíɑ yɨ́. Ɨ́ móhó sɑ́bɑt, bê nzě nî ɨ́ mpɑ́h sulɑ́, nzě diŋɔɔ sí.
44013015	Píe métié le okɑ́lɑr bé ógwíhɑ o mílɔ̌b, bé ɑ́ sîl elɑ́ŋɔɔ yɨ́, nó ójǿø o mpɑ́h bisulɑ́, bé ɑ́ sɑ̂ ó, bé lɛ́yɨɨ ó: «Bɨ́ɔɔ́, yé bé nyʉ́ʉ́ mʉ̂r ɨ́ sɔ́mɑ́ yɨ́n, nyě e sɑ́ élɛ́ɛ dí e nkul egbɑ̂ bʉ̂r nkul ɨ́ miléme nó, nye lɛ́yɨɨ bʉr yɑ̌ ɨ́ bɑ́ɑ́nɑ̂.»
44013016	Nó ó Pɑul ɑ́ nze mɔɑ sí, tyɛ̂b tîtyěl, ntɔ̂ʼ peblě mbô. Nye ó: «Bʉr o bé Ɨ́zrɑɛ̂l, le bɨ̌n, bɑɑ́ o dí ejwɑ́ɑwǒ Nzyɛ̌m bɑ́, jóʼlɑ́ɑ́ gɑ́ me.
44013017	Nzyɛ̌m gɑ́ wɨ́nɑ́ ɑ́ si twɑ̂r bimpɑ́m gɑ́ bínɑ́. Nye ɑ́ si beʼ kúl gɑ́ yɨ́nɑ́ ɨ́ jɔʼ yé ɑ́ be lɨ́ okómó ɨ́ sí Egîpten yɨ́. Píe tɨ̂, nye nzě pɛʼ bé gʉ̂ʼ ɨ́ nkǔl nɨ́nɨ́ɨ́ nyé.
44013018	Nye nzě jûhwǒ bébebébe kʉ̌ cyen wɔ́ɔ́ kúnókúno e mimbû mekɑ́m ménɑ̂, ɨ́ lʉɑ́.
44013019	Nó nyé ɑ́ dímle bikûl nzɑɑngbɑ́ ɨ́ sí Kɑnɑ̂n, nzě kɑb bʉ̂r sí yɑɑ́ mpʉ nkɔ̂b líʼe.
44013020	Píe jɔʼ yɑɑ́, yê nzě lɑɑ kúnókúno e mimbû minter minɑ̂ e mimbû mekɑ́m métɛ̂n. Nye nzě ntɨh ósɔ́ŋ gɑ́ bɨ́nɑ́ ocîʼ o mílɔ̌b ónɨ́nɨ́ɨ́, ɨ́ ntɨh ntɨh, tó pyɑ̂l ɨ́ jɔʼ ngwíhɑ milɔ̌b Sɑmuel ɑ́ kɑ byɛ̂l yɨ́.
44013021	Nó ó, píe tɨ̂, bê nzě jî ó, bé díʼee e njǿø. Nzyɛ̌m ntɔ̂ʼ jwe bé Sɑʉ̂l, mwɑ̂n mé Kîs, mʉr onzweh mé Benjɑmin. Nye nzě jǿø bé mimbû mekɑ́m ménɑ̂.
44013022	Jɔʼ nyé ɑ́ pɛʼ Sɑʉ̂l ɨ́ dǐ njǿø Ɨ́zrɑɛ̂l yɨ́, nye nzě jébě Dɑvid, tyêl nyé ɨ́ dǐ yɑɑ́. Nye ɑ́ boʼlo ó: “Me ɑ́ bee ó, Dɑvid, mwɑ̂n mé Yesê. Nye ó mbi mʉ̂r mé dí ekpɛl wɨ́. Nye ósɑ̂ sɑ́ yɨ́yɛ̂h mé dí egø̂m ó, nye sɑ̂ʼ yɨ́.”
44013023	Nyʉ́ʉ́ ntɑ̂ mé Dɑvid wɑɑ́ ɑ́ be ó Yésʉs, Ciʼ-bʉr gɑ́ wɨ́nɑ́. Nye ó Nzyɛ̌m ɑ́ tyêl ɨ́ kúl bʉ̂r o bé Ɨ́zrɑɛ̂l, lɨ́ edû mpʉ nyé ɑ́ boo kɛʼ bé yɨ́.
44013024	Yésʉs jínɑ ɑpɑ̌ nze, Jeɑn ɑ́ si boo túno lɔ́ɔ́ wé kwɑ́ bʉr o bé Ɨ́zrɑɛ̂l bɨ́bɛ̂h. Nye ɑ́ lɛ́ɛ bé ó, bé jwírɑɑ miléme, bé ɑ dúŋɔɔ.
44013025	Jɔ̌ʼ Jeɑn ɑ́ be téme esîl syɛ́ɛ́ yɑɑ́ yɨ́, nye nzě lɛ́ɛ ó: “Bɨ̌n pʉgʉ́ jøʼ ó, me nzé? Mé ɑbe wɑɑ́ bɨ́n dí ebóno nyɑ́. Nó ó, beyɨɨ gɑ́, mʉr wɑɑ́ ó dí enze píe koo wɑ̂m nɨ̌. Mé ɑbě tyé mʉ̂r dí ó, me tíyɨɨ mikǒl mí ósípɑh myé nyɑ́.”
44013026	«Bɨ́ɔɔ́ bɑ̂m! Okɛ́l bɑ̂m! Bɨ̌n bwɑ́ bé óntɑ mé Abrɑhɑm, le bɑɑ́ o dí ejwɑ́ɑwǒ Nzyɛ̌m bɑ́! Lɔ́ɔ́ wɨ̂, wé ɑ́ túnɔɔ ó, lɨ́ esú gɑ́ lɨ́nɑ́, dumo e ciʼɑ́ Nzyɛ̌m mû sí ciʼ bʉ̂r wɨ́.
44013027	Bʉr ó Yerʉ́zɑlɛm le ojǿø bɔ́ɔ́, bé ɑ́ be ɨ́ jéʼě mbi mʉ̂r Yésʉs ɑ́ be wɨ́. Bɨ́ɛ yɨ́ɛ lɨ́ elɑ́ɑ ókɑ́lɑr bé ógwíhɑ o mílɔ̌b lɨ́ osɑ́bɑt bɨ́bɛ̂h, bé ɑ́ bé ɑjóʼǒ lɛ́ɑ́ ókɑ́lɑr bɑɑ́. Ɨ́ jɔʼ bé ɑ́ cíʼe Yésʉs lɔ̌b wé yɨ́, syɛ́ɛlɑ yɑɑ́, yé ó b'ɑ́ kɑ sɑ̂ ó, mekɑ̌n mé ógwíhɑ o mílɔ̌b mé Nzyɛ̌m, mé dírɑɑ.
44013028	Nye ɑ́ bé ɑbe e mebě mé ɑ́ jɑlɑ ó, nye jwêʼ mɑ́. Dɑmɑ́ jóʼo nó, bé ɑ́ si bɑnɑ jî Pilɑ́tos ó, nye jʉ́ʼoo nye.
44013029	Jɔʼ bé ɑ́ sil esɑ̂ sɑ́ yɨ́yɛ̂h yé ɑ́ be tilɑ́ ɨ́ Kɑ́lɑr Nzyɛ̌m, dumo e né yɨ́, bê nzě pɛʼ nyé ɨ́ kolôs kʉ́, ntɔ̂ʼ dɨlɔɔ̌ múú wé.
44013030	Nzyɛ̌m nyɨɛ nzě dwih nyé lɨ́ ojwe.
44013031	Yésʉs ɑ́ bɨbe ó lɨ́ enyɨ̂nyɨn, tɑ̂ŋ melû ɨ́ buo buo, kwɑ́ bʉr o bé le onɔ́ɔ́ bé ɑ́ duhǒ sí Gɑlilê, tô Yerʉ́zɑlɛm bɑ́. Bʉr bɑɑ́ ó dí eboʼlǒ lɔ̌b wé kwɑ́ bʉr o bé Ɨ́zrɑɛ̂l.
44013032	Bɨ̌h bʉr o tɨ̂ʼ mû ó lɨ́ elɛ́ɛ bɨ́n Mbɨɑmbɨɑ Lɔ́ɔ wɑɑ́. Wé ó nɛ́ɛ: sɑ́ Nzyɛ̌m ɑ́ kɛʼ bimpɑ́m gɑ́ bínɑ́ yɨ́,
44013033	nye mû ó sí jwe mɨ́nɑ́ gɑ́ yɑ̌, mɨnɑ́ bwɑ́ bé óntɑ bɔ́ɔ́, ebě, nyɨ́ pɛ̌h Yésʉs. Yé ó mpʉ yé dí tilɑ́ ɨ́ sɑ̂m mbɑ́ yɨ́. Yê cɛmɑ́ ó: “Go ó mwɑ̂n wɑ̌m. Mɨ́ byɑ̂ gó mûh.”
44013034	Nzyɛ̌m, nyɨ́ dwih nyé lɨ́ ojwe, lɨ́ esɑ̂ ó, nye ɑyɨ́ bo. Nzyɛ̌m ɑ́ si lwib ó: “Mɨ́ jwe bɨ́n ntémé menkɛ̌ʼ mempwɑ́r mé ɑ́ nyɛɛ jwe Dɑvid mɑ́. Menkɛ̌ʼ mɑɑ́, mé ó bisɑ́ bí ébûʼlɔɔ.”
44013035	Sɑ́ tɨ̂ʼ ó nyé dí ebɑ́ʼɑ̌ lɛ́ɛ ɨ́ yʉ́ʉ́ gúmo ó: “Nó ó, go ɑ́kóʼó kɑm ó, mʉr gǒ dí ci nyɑ́, nye bôʼ ɨ́ soo.”
44013036	Jɔ̌ʼ Dɑvid ɑ́ be ɨ́ cwiʼ yɨ́, nye ó b'ɑ́ bu séɑ Nzyɛ̌m syɛ́ɛ́, lɨ́ edû mícíʼɑ́ mí lémé mé Nzyɛ̌m. Nye nzě jwe, nye ntɔ̂ʼ debě bɑ̌ʼ e bimpɑ́m byé. Múú wé, wé ntɔ̂ʼ bo.
44013037	Tó kœb ó, mʉ̌r Nzyɛ̌m ɑ́ pɛh, dwih lɨ́ ojwe nyɑ́, ɑ́ bé ɑbo.
44013038	Nó bɨ́ɔɔ́ bɑ̂m, gʉ́ŋɑ́ɑ́ gɑ́ sɑ́ yɨ̂: ɨ́ nzɨ̌ mé Yésʉs wɑɑ́ ó bɨ́h dí elɛ́ɛ bɨ́n pô ó: Nzyɛ̌m mû ó lɨ́ epɛʼ bíbɑɑ bí ébébe nyé ɑ́ niʼe gɑ́ bínɑ́ bí.
44013039	Bʉr bɨ́bɛ̂h ngɑ́ jyêʼ koo e né bɑ́, bé óbi nkɑ̂m e nzɨ̌ nyé. Bé ójweŋɔɔ nkɑ̂m ɨ́ mimbi mílɔ̌b mímyɛ̂h. Bé ɑ́ bé ɑgwɑ́ bi nkɑ̂m ɨ́ nzɨ̌ metié mé Moïse.
44013040	Bɨ̌n ɑ bɑ̂ʼ, ebě, sɑ́ ógwíhɑ o mílɔ̌b bé ɑ́ lɛ́ɛ yɨ́, yé ɑ́mû jɑɑ́ pyɑ̂l bɨ́n. Bé ɑ́ lɛ́ɛ ó:
44013041	“Bʉr ó pyêh, pɑɑ́ bee gɑ̂. Kɑ́mɑ́ɑ́ gɑ̂. Bɨ̌n ɑ dím tyeetye. Ebě, me ósɑ̂ yʉ́ʉ́ syɛ́ɛlɑ ɨ́ melú bɨ́n ngɑ́ bee mɑ́. Mʉ̂r lɛ́ɛ́ bɨ́n lɔ́ɔ dumo e syɛ́ɛlɑ yɑɑ́ nó, bɨ̌n bé ɑ́kóʼó bûʼlɑ̌ lɔ́ɔ́ wé wɑɑ́.”»
44013042	Jɔʼ bʉ̂r, bé ɑ́ tô kʉ̌l yɨ́, bê nzě jî e Pɑul, bé e Bɑnɑbɑ̂s ó, bé bɑ́ʼɑ nze ɨ́ gúú móhó sɑ́bɑt, lɨ́ ebɑ́ʼɑ̌ nzě lwib e bé ɨ́ lɔ̌b ngwɑ́r wɑɑ́.
44013043	Jɔ̌ʼ sulɑ́ yé ɑ́ síe yɨ́, oYúden ɨ́ buo buo ndu e bɑɑ́ bé ɑ́ nî ɨ́ yébé wɔ́ɔ́ bɑ́, nzě dúŋɔɔ̌ Pɑul, bé e Bɑnɑbɑ̂s, le ejôʼlɔɔ bê. Pɑul, bé e Bɑnɑbɑ̂s ó b'ɑ́ be lɨ́ elwib e bê, le ekʉ́ lɛ́ɛ e bé ó, bé nɑ́rɑɑ e Nzyɛ̌m ɨ́ lɔ̌b ncǿncǿɑ nyé.
44013044	Ɨ́ móhó sɑ́bɑt wé ɑ́ kɑ bɔmɑ wɨ́, kúnókúno e bʉr ó nkɑnɑ yɑɑ́ bɨ́bɛ̂h, bé ɑ́ si syɛŋɑ lɨ́ enzě jôʼlǒ lɔ́ɔ́ dí edumo e Tî Yésʉs wɨ́.
44013045	Jɔʼ óYúden, bé ɑ́ bee bím éntumo e bʉ̂r lɑ́ɑ yɨ́, bé kʉ́ nzě sɑ́ŋɔɔ nzwíí, le epérɔɔ mékɑ̌n Pɑul ɑ́ lɨ̂lɛɛ mɑ́, le elǿɔɔ nyê.
44013046	Nó ó Pɑul bé e Bɑnɑbɑ̂s, bé ɑ́ lwib e bé ɨ́ kpɛŋlɛm, ɑbɑ́ɑwo mʉ̂r ó: «Yé ɑ́ jɨ ó, lɔ́ɔ́ mé Nzyɛ̌m, wé nyɛ́ɛ túnɔɔ kwɑ́ nyɨ́n, oYúden. Sɑ̂ gwɑ́r, bɨ̌n bɨɛ, bɨ́ beně lɔ́ɔ wɑɑ́, bɨ̌n bɨɛ lɨ́ ebee ó, bɨ̌n bé ɑjɑlɑ le ebǐ cwǐʼ njʉ̌m dǐ. Yé bé nó wɑ́, beyɨɨ gɑ́, bɨ̌h bɨ́ lɑɑ, lɨ́ etó túnǒ lɔ́ɔ́ mé Nzyɛ̌m wɑɑ́ ɨ́ mesí mé bʉ̂r oswîh.
44013047	Ebě, Dɑ̂ Nzyɛ̌m ɑ́ lɛ́ɛ bɨ̌h ó: “Mɨ́ tyêl gó mpʉ̌ njʉl lɨ́ esú lé ékʉn bíkúl bíswîh nzɨ̌. Wé ó lɨ́ esú lé éciʼ bʉ̂r ɨ́ bigúmó bíbyɛ̂h, tó kumo ɨ́ léné sí e njɨ bʉr.”»
44013048	Ɨ́ jɔʼ bʉ̂r o dí ɑbe óYúden bɑ́, bé ɑ́ jóʼo milɔ̌b myɑɑ́ yɨ́, bê nzě soho le esêʼlě lɔ́ɔ́ dí edumo e Tî Yésʉs wɨ́. Bɑɑ́ bɨ́bɛ̂h Nzyɛ̌m ɑ́ boo twɑ̂r ó, bé óbǐ cwǐʼ njʉ̌m dǐ bɑ́, bé ntɔ̂ʼ bûʼlɑ.
44013049	Nó ó lɔ́ɔ́ dí edumo e Tî Yésʉs wɨ́, wé ɑ́ myɑŋlɑ ɨ́ sí yɑɑ́ yɨ́yɛ̂h.
44013050	OYúden bɨ́ɛ nzě tîtine bʉ́bɑ́ ó yébé wɔ́ɔ́, bɑɑ́ bé ɑ́ be ɨ́ mimpɑ̌ŋ bídǐ bɑ́ ó, bé tíblɑɑ Pɑul, bé e Bɑnɑbɑ̂s. Bé ɑ́ tíne ntémé ó, mimpɑŋ mi bʉ̂r ó nkɑnɑ, soŋɔɔ bé e Pɑul ó, bé pɔ́ʼɑɑ ɨ́ sí yɔ́ɔ́.
44013051	Tœ́ɑ́ bé e Pɑul, bé ɑ́ tô wɨ́, bé ntɔ̂ʼ tô le ekuro pím ɨ́ mekʉ̌ mɔ́ɔ́, lɨ́ ejwe bé mebě. Bê nzě tô Ikóniʉm.
44013052	Ompʉ́n mé Yésʉs bɨ́ɛ, bé ɑ́ be ó lǿŋlɑ́ e bisʉhʉʉ ndu e Sísǐm mé Nzyɛ̌m.
44014001	Ɨ́ Ikóniʉm, Pɑul, bé e Bɑnɑbɑ̂s, bé ɑ́ si nî ntémé ɨ́ mpɑ́h sulɑ́ oYúden. Bê nzě lwǐb mbi wé ɑ́ be ó, bʉr ɨ́ buo buo bûʼlɑɑ milɔ̌b mé Nzyɛ̌m wɨ́. Bɑ̂ʼ, bé ɑ́ be ó oYúden; bʉ́ʉ́, bʉr o Grɛ̂s.
44014002	Bʉ́ʉ́ óYúden, bɑɑ́ bé ɑ́ be ɑjyɛ̂ʼwo e Nzyɛ̌m bɑ́, bê nzě sôʼlo bʉ̂r o bíkúl bíswîh, tíne bé ó, bé díʼee e bitɔŋlɑ́ bí ébébe ɨ́ pɑ́ʼ bɨ́ɔɔ́ bɨ́nɑ́.
44014003	Pɑul, bé e Bɑnɑbɑ̂s, bé ɑ́ si bu beɑ ɨ́ Ikóniʉm, lɨ́ ekʉ́ gwɑ́ lwib ɨ́ kpɛŋlɛm, ɑbɑ́ɑwo mʉ̂r, e nkul mé Tî Yésʉs. Mpʉ bʉ̂r, bé ɑ́ be lɨ́ ejóʼǒ lɔ́ɔ́ mé Yésʉs nyé ɑ́ ntɨh ɨ́ ncǿncǿɑ nyé yɨ́, nó ntémé ó bé ɑ́ bee mesimɑ́ nyé ɑ́ ntɨh mɑ́. Yésʉs ɑ́ bʉboʼlo lɔ́ɔ́ wɔ́ɔ́ ó, e nzɨ̌ mesimɑ́ mɑɑ́, ti e bisɑ́ bí ékɑ̂m nyé ɑ́ sɑ̂ e nzɨ̌ bʉr o mílʉ́mlʉ́ bé bí.
44014004	Bʉr ó nkɑnɑ nzě bɔ́ʼɑ ménkɔ̌m mebɑ́. Nyɨ̂ʼ nkɔ́m, kɛm óYúden; nyʉ́ʉ́, kɛm bʉ̂r o mílʉ́mlʉ́.
44014005	OYúden, le bɑɑ́ o dí ɑbe óYúden bɑ́ le ojǿǿ bɔ́ɔ́ nzě sɑ́ɑ pɨ̂ʼ esɑ̂ Pɑul, bé e Bɑnɑbɑ̂s ebébe. Bé olúmo bé mekóʼ, jʉ̂ bê.
44014006	Sɑ̂ gwɑ́r, Pɑul, bé e Bɑnɑbɑ̂s bɨ́ɛ, bé ɑ́ be ó, bé mû sí boó gʉ́ɑ pɨ̂ʼ nyɔ́ɔ́ nyɑɑ́, bé ntɔ̂ʼ boó kpɛ́ɛ yɔ́ɔ́, tóŋɔɔ ɨ́ binkɑnɑ bí Lístrɑ ti e Dɛ́rbe. (Byé ó ɨ́ sí Likɑoníɑ.) Bê nzě tô ntémé ɨ́ mekwɑ́r mé ɑ́ be ɨ́ mempɑh mɑ́.
44014007	Bé ɑ́ be lɨ́ etô le etúnǒ Mbɨɑmbɨɑ Lɔ́ɔ ntémé gʉ̂.
44014008	Nyʉ́ʉ́ mʉ̂r ɑ́ be ó Lístrɑ, nzwoó. Nye ɑ́ byɛ̂l ó, e mekʉ̌ sí swɑ̂m. Gbɑɑ nyé ɑ́ byɛ̂l, nye ɑ́ bé ɑpɑ̌ tíbe sí lʉ́ʉ́ dʉ́o.
44014009	Jɔʼ nyé ɑ́ be lɨ́ ejʉjôʼlǒ sɑ́ Pɑul ɑ́ lɨlɛ́ɛ yɨ́, Pɑul nzě bɨʼ nyé mejwôʼlʉ, bee ó, nye ɑ́ bě e búʼó ó, Nzyɛ̌m óbɛ̌m ciʼ nyê.
44014010	Nó ó Pɑul ɑ́ lɛ́ɛ nye e cwíí kʉ́kʉ́ ó: «Gbɔlwɑ́ɑ. Tyɛ́bɨ́ɨ́ tîtyěl e mekʉ̌ mô.» Nye ntɔ̂ʼ gbɔlwɑ ɨ́ bʉ̂b, tɑ́ɑrě cyen.
44014011	Jɔʼ éntumo e bʉ̂r, lé ɑ́ bee sɑ́ Pɑul ɑ́ sɑ̂ yɨ́, lé ntɔ̂ʼ bʉ̂ bícím kʉ́ kʉ́ ɨ́ lwǐb Likɑoníɑ. Bʉr bɑɑ́, bé ó: «Áɑ́ʼ! Pɑɑ́ bee gɑ́ ɛ̌! Onzyɛ̌m mû ó sí liŋɑ bʉ̂r ɔ̌! Bɨ́ bɑ́nɑ̌ sulo kwɑ́ gɑ́ nyɨ́nɑ́!»
44014012	Bê nzě jør bé míe. Jørɔɔ̌ Bɑnɑbɑ̂s nyɨɛ, “Zœ̂s”; Pɑul nyɨɛ, “Ermês”, ebě, nye ó b'ɑ́ be lwibɑ.
44014013	Mbɛ̌r bé ɑ́ jwijwe Zœ̂s kûm tɨ̂ʼ wɨ́, wé ɑ́ be ó, ɨ́ bɑ́ cɛrɑ e nkɑnɑ. Pɑrɑ ɑ́ sɨséɑ e Zœ̂s ɨ́ mbɛ̌r wɑɑ́ nyɑ́, nzě nʉɑ bíntœœ ndu e menzɔ̌m, tô e byé lɨ́ eníŋlɨ́ é nkɑnɑ. Nye ɑ́ kpɛl ó, bé le entumo e bʉ̂r jʉ́ʼoo bintœœ byɑɑ́, lɨ́ ejwe ónzyɛ̌m bɔ́ɔ́ byɑ̌.
44014014	Nó ó jɔʼ bʉ̂r o mílʉ́mlʉ́, bé ɑ́ jóʼo lɔ̌b wɑɑ́ yɨ́, bê nzě nyɑ míkɑ́n myɔ́ɔ́, ntɔ̂ʼ swimɔɔ míkɑ́m nko éntumo e bʉ̂r lɑɑ́, le enyémlɔɔ mécwíí.
44014015	Bé ó: «Bʉr bɑ̂, bɨ̌n sɑ́ mpʉ́nʉ̌ ɨ́ yé? Bɨ̌h ntémé, bé ó bʉr jøʼ gwɑ́r mpʉ bɨ́n dí yɨ́. Bɨ̌h nzé kwɑ́ nyɨ́n ó, lɨ́ enzě túnǒ Mbɨɑmbɨɑ Lɔ́ɔ, le elɛ́ɛ bɨ́n ó, bɨ̌n líʼɑɑ bisɑ̂ bi dí jwě-ntuʼ bí. Bɨ̌n ɑ jwírɑ́ míléme, jyɛ̂ʼwo e Nzyɛ̌m, wɑɑ́ dí kublɑkúblɑ nyɑ́. Nye ó b'ɑ́ kuho kʉ́, le sí, le mɑ̂ŋ ti e bisɑ́ bíbyɛ̂h bi dí tɨ̂ʼ bí.
44014016	Ɨ́ mimbú mí píhe, nye ɑ́ si bîr bikúl bí bʉ̂r, tɑ̂ŋ mimyɑ̌ mi bʉ̂r ɨ́ buo buo ó, bé jyɛ́lɨɨ ɨ́ mɔ́ɔ́ ménzɨ̌ bé bʉr o tɨ̂ʼ bé ɑ́ boo twɑ̂r mɑ́.
44014017	Dɑmɑ́ jóʼo nó, nye ɑ́ bé ɑlíʼe bé ɨ́ menzɨ̌ mɑɑ́ tʉ̂toʼó. Nye ɑ́ si boʼlo ɨ́ lɔ̌b wé, nye mʉr tɨ̂. Nye ɑ́ si bu cǿɑ e bʉr bɨ́bɛ̂h. Ɨ́ yɨ̂ʼ jɔʼ, nyě sɨ́sɑ́ ó, sul bɨ́n ompíé, duho ɨ́ jʉ́ó kʉ́. Ɨ́ yʉ́ʉ́, nyě ntɨntɨh bɨ́n ó mede, ɨ́ søø ékpɛm. Nyě sɑ́ ntémé ó, jwijwe bɨ́n mede, ó bɨ̌n dêʼ, jíle. Nye lɨ́ elóŋlo bísʉhʉʉ ɨ́ milémé mín.»
44014018	Dɑmɑ́ jóʼǒ mpʉ bʉ̂r o mílʉ́mlʉ́, bé ɑ́ lɛ́ɛ nó yɨ́, bé ɑ́ si bi túú lɨ́ ekɑmle bʉ̂r lɨ́ esɑ̂ bé njwéɑ́ wɑɑ́.
44014019	OYúden ntɔ̂ʼ pyɑ̂l tɨ̂: bɑ̂ʼ duhǒ Antiôs, yɑɑ́ Pisidíɑ, bʉ́ʉ́ duhǒ Ikóniʉm. Bê nzě dulo bʉ̂r ɨ́ nkɔ̌m nyɔ́ɔ́ ó, bɨ́bɛ̂h, bé lúmɑɑ Pɑul mekóʼ, bé ɑ jʉ́ nyê. Bê nzě nyɛl ésɑ̂ ntémé nó. Dɑ̂ʼrɔɔ nyé sí e sí, pɛʼɔɔ nyé ɨ́ nkɑnɑ, ebě, bé ɑ́ jøʼ ó, nyɨ́ jwe.
44014020	Ɨ́ jɔʼ ómpʉ́n bé ɑ́ bɔmɑ nye ɨ́ nkɑ́, jɨʼlɑ e Nzyɛ̌m ó, nye ɑyɨ́ jwe yɨ́, nye ntɔ̂ʼ gbɔlwɑ sí, swîʼ, bɑ́ʼɑ̌ tô nkɑnɑ. Ɨ́ mɛ́n tɨ̂, bé e Bɑnɑbɑ̂s, bê nzě mɔɑ, tóŋɔɔ̌ Dɛ́rbe.
44014021	Pɑul, bé e Bɑnɑbɑ̂s, bê nzě túnǒ Mbɨɑmbɨɑ Lɔ́ɔ ɨ́ nkɑnɑ̌ Dɛ́rbe, le esɑ̂ bʉ̂r ɨ́ buo buo ompʉ́n mé Tî Yésʉs. Bê nzě swîʼ, tó tyɛ̂b ɨ́ Lístrɑ, le Ikóniʉm, le Antiôs.
44014022	Bê nzě gbɑ̂ ómpʉ́n nkul ɨ́ miléme, le etɨ́e bé ó, bé tôʼ le edû búʼó gɑ́ yɨ́nɑ́. Bé e bé ó: «Mɨ́nɑ́ bé ókpɛl gɑ́ enî ɨ́ Mpóʼo mé Nzyɛ̌m nó, mɨnɑ́ bé ɨ́ jɑlɑ le enyɛɛ́ siɑ gɑ́ e mitúú e mindɛ̌l ɨ́ buo buo.»
44014023	Ɨ́ sɔ́mɑ́ bʉ̂r ó Mbɛ̌r-Nzyɛ̌m yɨ́yɛ̂h, bé ɑ́ be lɨ́ etyêl ótyɛ̂b bé ésôʼ. Bé ɑ́ tityêl bé ó, sí pɑ̌ ci méde, le ejɨʼlɑ e Nzyɛ̌m. Bé ɑ́ titímle bé ó, ɨ́ mebó mé Tî Yésʉs, mʉr bé ɑ́ jyɛ̂ʼwo e né nyɑ́.
44014024	Nó ó bé ɑ́ nze kɑ ntɑɑ sí Pisidíɑ, tó pyɑ́lɔɔ̌ sí Pɑmfilíɑ.
44014025	Jɔʼ bé ɑ́ sil elɛ́ɛ milɔ̌b mé Nzyɛ̌m ɨ́ Pɛ́rge yɨ́, bê nzě tô Atɑléɑ.
44014026	Tɨ̂ʼ ó bé ɑ́ kɑlwo ɨ́ sitímɑ, tô Antiôs yɨ́. Bʉr ó Antiôs ó b'ɑ́ lómo bé ɨ́ syɛ́ɛ́ bé ɑ́ be, ɑlúno sîl yɨ́. Bé ɑ́ lómo bé ó, píe minjɨʼlɑ bé ɑ́ jɨʼlɑ e Nzyɛ̌m ó, nye cǿɑɑ e bé ɨ́ cyen yɑɑ́ mí.
44014027	Jɔʼ bé ɑ́ pyɑ̂l Antiôs yɨ́, bê nzě jébe bʉ̂r ó Mbɛ̌r-Nzyɛ̌m, lɛ́ɔɔ bé bisɑ́ bíbyɛ̂h Nzyɛ̌m ɑ́ sɑ̂ e nkul nyé bí. Bé ɑ́ lɛ́ɛ ntémé ó, Nzyɛ̌m ɑ́ si cǿɑ ntémé e bʉr o dí ɑbe óYúden bɑ́, lɨ́ ejwe bé nkul ejyɛ̂ʼwo e né.
44014028	Bé le ompʉ́n bé ɑ́ be gʉ̂ʼ bɑ́, bê nzě di tɨ̂ʼ melû ɨ́ buo buo.
44015001	Bʉ́ʉ́ bʉ̂r, bé ɑ́ si duhǒ sí Yʉ́dɑ, tô Antiôs. Bê nzě jwe bɨ́ɔɔ́ bɨ́nɑ́ milɛ́ʼlɑ́ ó: “Bɨ́n bé ɑcíʼɔɔ mpʉ́n mpʉ étié mé Moïse dí elɛ́ɛ yɨ́ nó, bɨ̌n bé ɑ́kóʼó bǐ cwǐʼ njʉ̌m dǐ.”
44015002	Nó ó Pɑul, bé e Bɑnɑbɑ̂s, bé ɑ́ be ó lɨ́ ebuú pére mékɑ̌n e bê, le edoŋɔɔ. Bê nzě kɑ̌ cíʼe ó, Pɑul, bé e Bɑnɑbɑ̂s ti e bʉ́ʉ́ bʉ̂r ó Antiôs, bé tôʼ Yerʉ́zɑlɛm, tó kœb bʉ̂r o mílʉ́mlʉ́ mé Yésʉs, bé le otyɛ̂b bé ésôʼ ó Mbɛ̌r-Nzyɛ̌m, ó bé bɑ́ʼɑ tó timlě lɔ̌b wɑɑ́ gʉ̂.
44015003	Bʉr ó Mbɛ̌r-Nzyɛ̌m Antiôs ó b'ɑ́ súʼo bé ɨ́ cyen yɔ́ɔ́ yɑɑ́. Nó ó bé ɑ́ lɑɑ̌ sí Fénikiɑ ndu e yɑɑ́ Sɑmɑrî, lɨ́ etô le elɛ́ɛ̌ mpʉ bʉ̂r o bíkûl e biloo, bé ɑ́ jwirɑ miléme, jyɛ̂ʼwɔɔ e Nzyɛ̌m yɨ́. Bɨ́ɔɔ́ bɨ́nɑ́ le okɛ́l bɨ́nɑ́ bɨ́bɛ̂h, bé ntɔ̂ʼ soho ɨ́ buo buo lɨ́ ejóʼǒ lɔ́ɔ wɑɑ́.
44015004	Jɔʼ bé ɑ́ pyɑ̂l Yerʉ́zɑlɛm yɨ́, bʉr ó Mbɛ̌r-Nzyɛ̌m, bé ɑ́ si nʉɑ bê, bé e bʉr o mílʉ́mlʉ́ mé Yésʉs, bé le otyɛ̂b bé ésôʼ ó Mbɛ̌r-Nzyɛ̌m. Bʉr o b'ɑ́ duhǒ Antiôs bɑ́ bɨɛ, bê nzě lɛ́ɛ bé sɑ́ yɨ́yɛ̂h Nzyɛ̌m ɑ́ sɑ̂ ɨ́ sɔ́mɑ́ yɔ́ɔ́ yɨ́.
44015005	Bʉ́ʉ́ bʉ̂r o b'ɑ́ bûʼlɑ bɑ́, bé ɑ́ bɨbe ó, ɨ́ nkɔ̌m oFɑrizyɛ̂n. Bê nzě mɔɑ sí, lɛ́ɔɔ ó: «Bé ɨ́ jɑlɑ le ecíʼe bé mpʉ́n, le elɛ́ɛ e bé ó, bé bɑ̂ʼlɑɑ metié mé Moïse.»
44015006	Bʉr o mílʉ́mlʉ́ le otyɛ̂b bé ésôʼ ó Mbɛ̌r-Nzyɛ̌m nzě syɛŋɑ gúmo gwɑ́r, lɨ́ etimlě lɔ̌b wɑɑ́.
44015007	Jɔʼ bé ɑ́ be ɨ́ do ɨ́ do do yɨ́, Pierre nzě tyɛ̂b tîtyěl. Nye ó: «Bɨ́ɔɔ́ bɑ̂m! Okɛ́l bɑ̂m! Bɨ̌n bé lɨ́ egʉ́ɑ ó, Nzyɛ̌m ɑ́ be ɨ́ boó pɛ̂h mé ɨ́ sɔ́mɑ́ yɨ́n, ó me túnɑɑ Mbɨɑmbɨɑ Lɔ́ɔ kwɑ́ bʉr o dí ɑbe óYúden bɑ́, ó bé jóʼɑɑ lɔ́ɔ wɑɑ́, bûʼlɑ wê.
44015008	Nó ó, Nzyɛ̌m, mʉr dí egʉ́ɑ mílémé mí bʉ̂r nyɑ́, ɑ́ si kʉ lɛ̂ʼle ó, nyɨ́ kɑm bê, ebě, nye ɑ́ si ntɨh bé Sísǐm wé jøʼ gwɑ́r e gwɑ́r e mpʉ nyé ɑ́ ntɨh mɨnɑ́ gɑ́ wɑ̌ yɨ́.
44015009	Nyé ɑgbɑ̂ tɔʼ e mbɔ́ʼ ngwɑ́r pɑ́ʼ gɑ́ nyɨ́nɑ́ le onɔ́ɔ́. Nye ɑ́ be ó sí pubo mílémé myɔ́ɔ́ ɨ́ lɔ̌b búʼó yɔ́ɔ́.
44015010	Á nó, bɨ̌n kɑ̌ bóblǒ Nzyɛ̌m bɑ́ɑ́nɑ̂ʼ ɨ́ yé ɛ́? Bɨ̌n bé lɨ́ edǐ gbɑ̂ ómpʉ́n bɑɑ́ mbeʼ ɨ́ dile dile ɨ́ koo, ɑbe ó bimpɑ́m gɑ́ bínɑ́, nkʉ̂ mɨnɑ́ gɑ́ bʉr o tɨ̂ʼ bɨ́ɛ, bé ɑ́ si koʼo wé lɨ́ enkɛ́ɛ.
44015011	Ɨ́ mpʉ mɨ́nɑ́ dí ebûʼlɑ gɑ́ ó, mɨnɑ́ bé ɑ́ bi gɑ́ cwiʼ ó, njɨ e nzɨ̌ ncǿncǿɑ mé Tî Yésʉs yɨ́, jøʼ gwɑ́r yɑɑ́ ntémé ó bɨ́ɛ bé ɑ́ bi cwiʼ yɨ́.»
44015012	Bʉr ó bʉm bɨ́bɛ̂h ntɔ̂ʼ di ɨ́ jolɑɑɑ ɨ́ jɔʼ bé ɑ́ jóʼo Bɑnɑbɑ̂s, bé e Pɑul lɨ́ elɛ́ɛ bé lɔ́ɔ́ tɨ̂ʼ yɨ́: mpʉ̌ Nzyɛ̌m ɑ́ sɑ̂ mesimɑ́, ti e bisɑ́ bí ékɑ̂m témé bʉr o b'ɑ́ be ɑbe oYúden bɑ́ yɨ́.
44015013	Jɔʼ bé ɑ́ be, bé jínɑ ɨ́ jǿm yɨ́, Jɑcques ntɔ̂ʼ nʉɑ̌ lwǐb. Nye ó: «Bɨ́ɔɔ́ bɑ̂m! Okɛ́l bɑ̂m! Jóʼlɑ́ɑ́ gɑ́ me!
44015014	Simon, nyɨ́ lɛ́ɛ̌ mpʉ̌ Nzyɛ̌m ɑ́ tô bikúl bíswîh ɨ́ menɔɔlʉ yɨ́. Nzyɛ̌m, nyɨ́ twɑ̂r ntémé bʉ́ʉ́ bʉ̂r ɨ́ sɔ́mɑ́ bíkûl byɑɑ́ ó, bé jyéʼee koo e né.
44015015	Bisyɛ́ɛlɑ bî, byé bɔmɑ ó, e mekɑ̌n ógwíhɑ o mílɔ̌b bé ɑ́ tile mɑ́. Yé ó mpʉ yé dí tilɑ́ ó:
44015016	“Píe tɨ̂, me óbɑ́ʼɑ̌ nze. Me óbɑ́ʼɑ̌ sumǒ mbɛ̌r mé Dɑvid wé ɑ́ boo bîʼ, dumɑ sí wɨ́. Me óbɑ́ʼɑ̌ tyêl wé tîtyěl.
44015017	Bʉ́ʉ́ bʉ̂r, bé ntémé sɑ́ŋɑɑ Dɑ̂ Nzyɛ̌m, bé e bʉr o bíkûl bíbyɛ̂h dí ejørɔɔ díé lɑ̂m bɑ́. Nó ó Dɑ̂ Nzyɛ̌m dí elɛ́ɛ yɨ́, nyɨɛ mʉr dí esɑ̂ bísyɛ́ɛlɑ byɑɑ́,
44015018	wɑɑ́ dí eboó gʉ́ɑ byé tɑ́ɑrě myɑ̂ nyɑ́.”»
44015019	Jɑcques, nye ó: «Nó mɛ̂m dí elɛ́ɛ ó: mʉr, nyé ɑjɑlɑ le ekûhlo mépɨʼ mé éntɨ̂ʼ bʉ̂r o bíkúl bíswîh ɨ́ jɔʼ bé dí ejwirɑ, jyêʼ koo e Nzyɛ̌m yɨ́.
44015020	Mɨnɑ́ cɛ́mɑɑ gɑ́ yɨ́ɛ mekɑnɑ́ ó, bé syɛ̂hlɑɑ edulo mélwɑʼwo ɨ́ menyʉ́l mɔ́ɔ́ e menzɨ̌ mɑ̂: lɨ́ ejwe bíyɨŋɑyɨ bí ónzyɛ̌m júu, lɨ́ esɑ̂ bímolɑ́, lɨ́ ede tír ɑ́ pɑ jwe tû nyɑ́, nkʉ̂ lɨ́ ede mécié.
44015021	Ebě, tɑ́ɑre ɨ́ melú mé épíhe, nzě kumǒ kumɑ́ɑ mûh, metié mé Moïse, mé lɨ́ elɑ́ŋɔɔ ɨ́ binkɑnɑ bíbyɛ̂h. Mé lɨ́lɑ́ŋɔ́ɔ́ ɨ́ mempɑ́h bísulɑ́ ó, ɨ́ mimóhó mí sɑ́bɑt mímyɛ̂h.»
44015022	Nó bʉ̂r o mílʉ́mlʉ́, bé le otyɛ̂b bé ésôʼ ó Mbɛ̌r-Nzyɛ̌m ndu e bʉr ó Mbɛ̌r-Nzyɛ̌m bɨ́bɛ̂h, bé ɑ́ nze cíʼe ó, bé ópɛ̂h bʉ́ʉ́ bʉ̂r ɨ́ sɔ́mɑ́ yɔ́ɔ́, bé olómo bé Antiôs, bé e Pɑul, ndu e Bɑnɑbɑ̂s. Nó ó bé ɑ́ pɛ̂h Yʉ́dɑ, wɑɑ́ bé jɨ́jébé ntémé “Bɑrsɑbɑ̂s” nyɑ́, bé e Silɑ̂s. Bʉr bɑɑ́ bɨ́bɛ̂h obɑ́, bé ɑ́ be ó e júu ɨ́ sɔ́mɑ́ bɨ́ɔɔ́ bɨ́nɑ́.
44015023	Bé ɑ́ lómo bé ó, bé tôʼ tímle bé mekɑnɑ́ mɑ̂: Yé ó bɨ̌h, bʉr o mílʉ́mlʉ́, otyɛ̂b bé ésôʼ ó Mbɛ̌r-Nzyɛ̌m le bɨ́ɔɔ́ bɨ́n ɨ́ Krîst ó dí ecɛmɑ bɨ́n mekɑnɑ́ mɑ̂. Bɨ̌h tile ó, bʉr ó Antiôs, le bɑɑ́ ó Siríɑ ti e bɑɑ́ ó Silisíɑ bé ɑ́ be ɑbyɛ̂l oYúden bɑ́. Bɨ̌h bé lɨ́ esoho bɨ́n!
44015024	Bɨ̌h tile bɨ́n ó, ebe bɨ̂h jóʼó ó, bʉ́ʉ́ bʉ̂r, bé ɑ́ si duho ɨ́ sɔ́mɑ́ yɨ́h, tô kwɑ́ nyɨ́n. Mekɑ̌n mɔ́ɔ́, mê nzě tɨ̂l bɨ́n mekʉ̌ sí. Abe ó, bɨ̌h bé ɑ́ si lómo bé ó, bé sɑ̂ʼ nó.
44015025	Sɑ́ tɨ̂ʼ ó bɨ́h ɑ́ syɛŋɑ léme ngwɑ́r, pɛ́hɔɔ bʉ́ʉ́ bʉ̂r, lómlɔɔ bɨ́n bɑ̌, bé e bɨ́ɔɔ́ ó kpɛ̌l bɨ́h: Bɑnɑbɑ̂s, bé e Pɑul yɨ́.
44015026	Bé ó b'ɑ́ bîr bicwiʼ byɔ́ɔ́ ɨ́ lɔ̌b díé mé Tî gɑ́ wɨ́nɑ́, Yésʉs-Krîst.
44015027	Nó bɨ̌h bɨ́ lómlo bɨ́n ntémé Yʉ́dɑ, bé e Silɑ̂s. Bé bʉr o tɨ̂, bé ókʉ́ gwɑ́ lɛ́ɛ bɨ́n sɑ́ bɨ̂h tile bɨ́n yɨ̂.
44015028	Bɨ̌h bé ɑ́ si gø̂hlɑ, ntɔ̂ʼ bee ó, Sísǐm mé Nzyɛ̌m, nyɨ́ bee émbɨɑ lɨ́ ebîr ó, bɨ̌n sɑ́ ɑkɛlɔɔ̌ mbeʼ swîh, njɨ bisyɛ́ɛlɑ bi dí ɨ́ buǒ nyɔm bí. Bɨ̌h ntémé bee ó nó. Bisyɛ́ɛlɑ byɑɑ́ ó bî.
44015029	Bɨ̌n bé ɨ́ jɑlɑ le eci: tír ɑ́ bɑŋɔɔ ɨ́ nzɑɑ́ biyɨŋɑyɨ bí ónzyɛ̌m nyɑ́; ndéɑ́ mécié; tír ɑ́ pɑ jwe tû nyɑ́; ndu e bimolɑ́. Bɨ́n ókɑ́nwo ményʉ́l mɨ́n ɨ́ mbi wɨ̂ʼ nó, lɛ́ɛ́, bɨ̌n bé ókʉ́ gʉ́ɑ ésɑ̂ sɑ́ dí ɨ́ mbɨɑ yɨ́. Diʼee gɑ́ mbɨ̂mbɨɑ́.
44015030	Nó ó bé ɑ́ nze bîr bʉr o mílʉ́mlʉ́ bɑɑ́ ó, bé tôʼ ɨ́ lʉ́mlʉ́ wɑɑ́. Bé ntɔ̂ʼ tó pyɑ̂l Antiôs. Jébɔɔ bʉ̂r ó Mbɛ̌r-Nzyɛ̌m bɨ́bɛ̂h, syɛŋɔɔ bé gúmo gwɑ́r, nzě tímlɔɔ bé mekɑnɑ́ mɑɑ́.
44015031	Jɔʼ bé ɑ́ sil elɑ́ɑ mé yɨ́, bʉr bɨ́bɛ̂h ntɔ̂ʼ buú soho métǿǿ mɑɑ́, ebě, mé ɑ́ si bu gbɑ̂ bé nkul ɨ́ miléme.
44015032	Yʉ́dɑ, bé e Silɑ̂s, bé ɑ́ be ntémé ó, ogwíhɑ o mílɔ̌b. Bé ɑ́ si bu lɛ́ɛlɑ e bɨ́ɔɔ́ bɨ́nɑ́ bɑɑ́, lɨ́ etɨ́e bê, le egbɑ̂ bé nkul ɨ́ miléme.
44015033	Bê nzě di bwɑ́ mélû gʉ̂. Píe tɨ̂, bɨ́ɔɔ́ bɨ́nɑ́ ntɔ̂ʼ bîr bé mbɨ̂mbɨɑ́ ó, bé búlɑɑ, bé tôʼ nko bʉ̂r o b'ɑ́ lómo bé bɑ́, bé ɑ́ be yɨ́.
44015035	Nó ó, Pɑul, bé e Bɑnɑbɑ̂s, bé ɑ́ si lîʼ Antiôs. Bé e bʉ́ʉ́ bʉ̂r ɨ́ buo buo, bê nzě gɔ́nɑ le elɨlɛ̂ʼle bʉ̂r, le elɛ́ɛ bé lɔ́ɔ́ dí edumo e Tî Yésʉs wɨ́.
44015036	Píe melû mɑɑ́, Pɑul nzě lɛ́ɛ e Bɑnɑbɑ̂s ó, bé tô nɑɑ bɨ́ɔɔ́ bɨ́nɑ́ ɨ́ binkɑnɑ bíbyɛ̂h bé ɑ́ lɛ́ɛ lɔ́ɔ́ dí edumo e Tî Yésʉs wɨ́ bí.
44015037	Bɑnɑbɑ̂s ɑ́ bě e gǿmɑ́ ó, bé tôʼ ɨ́ cyen yɑɑ́ e Jeɑn, wɑɑ́ dí e lʉ́ʉ́ díe ó, “Mɑrc” nyɑ́.
44015038	Mbeɑ́ mé Pɑul wɨ́ɛ, wé ɑ́ be ó, bé ɑyɨ́ tô e né, ebě, nye ɑ́ si líʼe bé ɨ́ sí Pɑmfilíɑ, ɑkɑ̌ tô dóló, nkʉ̂ pʉgʉ́ bɑ́ súʼo bé ɨ́ syɛ́ɛ́.
44015039	Nó ó, bé ɑ́ si bu gœ́ɑ, nzě bɔ́ʼɑ: bé l'ɑkɑ̌ syɛŋɑ nzɨ́ mpwɑ́r. Nó ó Bɑnɑbɑ̂s ɑ́ nze nʉɑ Mɑrc, bé e nɔ́ɔ́ nzě tóŋɔɔ̌ cíhé Swiprʉ̂s yɨ́.
44015040	Pɑul nyɨɛ nzě pɛ̂h Silɑ̂s. Bé e nɔ́ɔ́ ntɔ̂ʼ tô. Nó ó, bɨ́ɔɔ́ bɨ́nɑ́, bé ɑ́ jɨʼlɑ e Nzyɛ̌m ó, nye cǿɑɑ e bê, le ebɑʼle bê.
44015041	Nó ó bé ɑ́ nze tô, tó lɑɑ ɨ́ sí Siríɑ le yɑɑ́ Silisíɑ, lɨ́ egbɑ̂ bʉ̂r o bísɔ́mɑ́ bí Mbɛ̌r-Nzyɛ̌m pîm ɨ́ búʼó.
44016001	Pɑul nzě pyɑ̂l Dɛ́rbe, ndu e Lístrɑ. Nyʉ́ʉ́ mpʉ́n mé Tî Yésʉs ɑ́ be ó gʉ̂, díé lé Timothée. Nyɔ̌ŋ ɑ́ be ó silě Yúden. Nye ɑ́ be ntémé ó, nye mû krǐsten. Sɔ́ŋ wé nyɨɛ ɑ́ be ó mʉr Grɛ̂s.
44016002	Obûʼlɑ bé ɑ́ bě Lístrɑ, ndu e Ikóniʉm bɑ́, bé ɑ́ be lɨ́ ebuú sêʼle nyê.
44016003	Pɑul ɑ́ kpɛl ó, bé le onɔ́ɔ́, bé tôʼ. Nó nyé ɑ́ nʉɑ nye, cíʼe nyé mpʉ́n, ebě, oYúden bé ɑ́ be tɨ̂ʼ ɨ́ sí yɑɑ́ bɑ́, bɨ́bɛ̂h, bé ɑ́ be lɨ́ ekʉ́ gʉ́ɑ ó, sɔ́ŋ ɑ́ be ó mʉr Grɛ̂s.
44016004	Ɨ́ binkɑnɑ bíbyɛ̂h bé ɑ́ lɨlɑɑ bí, bé ɑ́ be lɨ́ etô le elɛ́ɛ óbûʼlɑ̌ mpʉ bʉ̂r o mílʉ́mlʉ́ le otyɛ̂b bé ésôʼ ó Mbɛ̌r-Nzyɛ̌m Yerʉ́zɑlɛm, bé ɑ́ nʉɑ micíʼɑ́ yɨ́. Bé ntémé, bé ɑ́ si kʉ gwɑ pihle bé egwɑ̌l ó, bé bɑ̂ʼlɑɑ micíʼɑ́ myɑɑ́.
44016005	Nó ó bʉ̂r o bísɔ́mɑ́ bí Mbɛ̌r-Nzyɛ̌m, bé ɑ́ nʉɑ pîm ɨ́ búʼó yɨ́. Tɔ́ɔ obûʼlɑ ntémé nzě bubuǒ dʉ́ó lɨ́lɛ̂h.
44016006	Sísǐm mé Nzyɛ̌m ɑ́ si kɑmle bé lɨ́ elɛ́ɛ̌ lɔ́ɔ́ mé Yésʉs ɨ́ sí Azíɑ. Nó ó bé ɑ́ to lɑɑ sí Frigíɑ, ndu e yɑɑ́ Gɑlɑ́siɑ.
44016007	Jɔʼ bé ɑ́ be, bé mû lɨ́ ekúnwo e sí Misíɑ yɨ́, bê nzě sɑ́ɑ étô sí Bitinî. Sɑ̂ gwɑ́r, Sísǐm mé Yésʉs, wé ɑ́ bé ɑkɑm.
44016008	Jɔʼ bé ɑ́ lɑɑ̌ sí Misíɑ yɨ́, bê nzě tô Troɑ̂s, gúmó bísitímɑ dí epîpyɑl, le enkɛ́ɛ yɨ́.
44016009	Ɨ́ pum nɛ́ɛ: Pɑul nzě jɨ̌m límɑ, bee nyʉ́ʉ́ mʉ̂r Mɑsedóniɑ lɨ́ etyɛ̂b tîtyěl, le ejɨʼlɑ e né ó: “Ntɑ́ʼ kɑ̂ʼ Mɑsedóniɑ. Go ɑ súʼó bɨ́h.”
44016010	Nó ó, jɔ̌ʼ Pɑul ɑ́ sil ebee esimɑ́ lɑɑ́ yɨ́, bɨ̌h nzě sɑ́ɑ étô sí Mɑsedóniɑ, ebě, bɨ̌h bé ɑ́ si bee ó, Nzyɛ̌m ɑ́ jébe bɨ̌h ó, bɨ̌h tôʼ túnǒ Mbɨɑmbɨɑ Lɔ́ɔ ɨ́ sí yɑɑ́.
44016011	Nó ó bɨ́h ɑ́ duhǒ Troɑ̂s, kɑlwo ɨ́ sitímɑ, ntɔ̂ʼ tô ɨ́ nzɨ̌ dí etô ɨ́ cíhé Sɑmótrɑs nyɨ́. Bɨ̌h nzě jɑ̂ tɨ̂ʼ elû egwɑ́r. Ɨ́ mɛ́n tɨ̂ʼ ó bɨ́h ɑ́ pyɑ̂l Néɑpɔlis.
44016012	Jɔʼ bɨ́h ɑ́ duho tɨ̂ʼ yɨ́, bɨ̌h ntɔ̂ʼ tó pyɑ̂l Fílipi, nkɑnɑ ésôʼ ɨ́ sí Mɑsedóniɑ, sí Rôm ɑ́ jøjǿø yɨ́. Bɨ̌h ntɔ̂ʼ di tɨ̂ʼ ɨ́ nkɑnɑ yɑɑ́ melû ɨ́ buo buo.
44016013	Ɨ́ móhó sɑ́bɑt, bɨ̌h nzě pyɑ̂l ɨ́ nkɑnɑ, nzě tô ɨ́ pɨ̌n díbé, gúmó bɨ́h ɑ́ jøʼ ó, bɨ̌h bé e nkul ekœ̌b súm óYúden bé ɑ́ gø̂gøhlɑ lɨ́ ejɨʼlɑ e Nzyɛ̌m yɨ́. Bɨ̌h ntɔ̂ʼ di tɨ̂ʼ sí, nzě gɔ́nɑ le elwib e bʉbɑ́ bé ɑ́ syɛŋɑ tɨ̂ʼ bɑ́.
44016014	Ɨ́ tɨ̂ʼ ɨ́ sɔ́mɑ́ bʉ́bɑ́ yɑɑ́, yé ɑ́ be ó, e mʉmɑ́ ɑ́ be e díe ó, Lidíɑ, wɑɑ́ ɑ́ duhǒ Teɑtîr nyɑ́. Nye ɑ́ bɨbɛ́mɑ ó, mikɑ́n mí kɑɑ́ e kɑɑ́. Nye ɑ́ bɨbe ó, lɨ́ egúmlǒ Nzyɛ̌m. Nye nzě jóʼo bɨ́h, Dɑ̂ Nzyɛ̌m nzě tyɛ̂b nyé ɨ́ léme ó, nye gwɑ̂ jôʼlǒ sɑ́ Pɑul ɑ́ lwilwib yɨ́.
44016015	Nye nzě duŋɔɔ, bé e mbɛ̌r bʉ̂r wé ntémé. Nó nyé ɑ́ jébe bɨ̌h. Nye e bɨ̌h ó: «Yé bé bɨ̌n bɨ́ gwɑ́ kʉ́ bee ó, me mû ó lɨ́ ekʉ́ jyɛ̂ʼwo e Tî Yésʉs nó, ntɑɑ́ di gɑ́ ɨ́ mbɛ̌r wɑ̂m.» Nó nyé ɑ́ tíne bɨ̌h ó, bɨ̌h kɑ́mɑɑ.
44016016	Gúú móhó, bɨ̌h nzě tô gúmó bé ɑ́ boo sɨsɑ̂ minjɨʼlɑ yɨ́, mɑ̂ túʼɑ̌ éséhe nzě bɔmɑ e bɨ̌h tɨ̂. Nye ɑ́ be ó, e yɑmɑ́: kúʼ mpwɑ̂m. Yɑmɑ́ yɑɑ́, yé ó b'ɑ́ tɨ̂tɨe nye bisyɛ́ɛlɑ ngɑ́ syɛ́ɛ ɨ́ melú ngɑ́ nze mɑ́ bí. Nye ɑ́ be lɨ́ ebuú nʉɑ bímɔnɨ́ e nzɨ̌ yɑmɑ́ nɨ̌, bimɔnɨ́ byɑɑ́ jɑɑ́ ntɨntɑɑ̌ njɨ ɨ́ mebó mé ójǿǿ bé.
44016017	Nye nzě tɑ́ɑre édû bɨ́h e Pɑul píhe koo, le cím ɨ́ num. Nye ɑ́ lɨlɛ́ɛ ó: «Bʉr bɑ̂, bé ó osyɛ̂l o mésɑ̂ mé Nzyɛ̌m, wɑɑ́ dí ɨ́ jʉ́ó kʉ́ nyɑ́. Bé ó dí etúno édib e nzɨ́ é cwiʼ.»
44016018	Mɑ̂ túʼɑ̌ éséhe wɑɑ́ ɑ́ be lɨ́ esɑ̂ nó mimóhó mímyɛ̂h. Ɨ́ móhó épíhe, Pɑul nzě jwirɑ, jwɛ̂ʼ píhe, nye nzě lɛ́ɛ le eleme lé lɑɑ́ ó: «Ɨ́ díé mé Yésʉs-Krîst, mě lɛ́ɛ́ gó ó, duhɑɑ nyé ɨ́ nyʉ̂l! Eleme lɑɑ́ kʉ́ jɑɑ́ duho mɑ̂ mʉmɑ́ wɑɑ́ ɨ́ nyʉ̂l, duhɑ́ɑ.»
44016019	Mpʉ ójǿø bé, bé ɑ́ bee ó, píe syɛ́ɛlɑ̌ nɨ̌, bé ɑ́kɑ̌ bɑ́ʼɑ̌ bi bímɔnɨ́ biswîh, cɨɨ e nzɨ̌ mɑ̂ mʉmɑ́ nɨ̌ yɨ́, bé ntɔ̂ʼ mɛ̂r Pɑul, bé e Silɑ̂s. Bê nzě tô le edulo bé sí e sí, tô e bé ɨ́ mpǒm minjǿø-bʉr myé ɑ́ didi lɨ́ ebɨ̌m é pɑ́tele mí.
44016020	Bɨ́ɛ nzě tô e bé kwɑ́ minjǿø-bʉr mi bʉ̂r ó Rôm. Bé e myé ó: «Bʉr bɑ̂ʼ, bé ó oYúden. Bé lɨ́ ebuú sɑ̂ bíntʉ̌ ɨ́ nkɑnɑ gɑ́ yɨ́nɑ́,
44016021	le elɛ̂ʼle métum me dí ebenɔɔ ɨ́ sí gɑ́ yɨ́nɑ́ mɑ́, mɨnɑ́ gɑ́ bʉr ó Rôm, ó mɨnɑ́ kɑ́mɑɑ gɑ́ mé, le esɑ̂ mê.»
44016022	Entumo e bʉ̂r ntɔ̂ʼ jwirɑ e bʉr o mílʉ́mlʉ́. Mingóvinɑ myɑɑ́, myê nzě pɛ̌ʼ Pɑul bé e Silɑ̂s mikɑ́n ɨ́ menyʉ̂l, le ejwe nkûl ó, bé ŋmɛ́hɛɛ bé mingɑ́hɑ́.
44016023	Jɔʼ bé ɑ́ sîl eŋmɛ̂h bé mingɑ́hɑ́ ɨ́ ŋmɛ̂h ŋmɛ̂h yɨ́, bê nzě gbɑ̂ bé ɨ́ mbʉʼ. Nó bé ɑ́ lɛ́ɛ e njwéelɑ mimbʉʼ ó, nye gwɑ̂ bɑʼle bê.
44016024	Jɔʼ nyé ɑ́ jóʼo lɔ́ɔ wɑɑ́ yɨ́, nye nzě tô e bé ɨ́ mɑ̂ ntɔ́ɔ ɑ́ be témé mbɛ̌r mímbʉʼ wɑɑ́ tʉ́ŋlʉ̌ nyɑ́, gbɑ̂ bé mimboʼó ɨ́ mekʉ̌.
44016025	Kúnókúno e témé pum nɛ́ɛ: Pɑul, bé e Silɑ̂s nzě jɨʼlɑ e Nzyɛ̌m, le ejyɛɛ méjéme lɨ́ esú lé égúmlǒ Nzyɛ̌m. Myúú mímbʉʼ, myé ɑ́ be ó lɨ́ ejôʼlo bê.
44016026	Tyé e tyé yɑɑ́, sí nzě kublɑ ɨ́ buo buo. Mejwii mé mbɛ̌r mímbʉʼ nzě pɨ̂ʼlɑ. Mebé mɨ́mɛ̂h ntɔ̂ʼ dibɑ ɨ́ jɔʼ gwɑ́r yɑɑ́. Mikʉ̂kɔ̌b le mimboʼó mímbʉʼ mímyɛ̂h, myé ntɔ̂ʼ tuɑ.
44016027	Jɔʼ njwéelɑ mimbʉʼ ɑ́ jɨmɑ ɨ́ jô yɨ́, nyě kɑ̌ bee ó, mebê mé mbɛ̌r mímbʉʼ, mé mû mimběʼ. Nye nzě gœ̂m pɑ̂-sʉŋ wé ɨ́ pɔ̌b, nzě sɑ́ɑ ó, nyě jʉ́ ó nyʉ̂l nyé, ebě, nye ɑ́ jøʼ ó, mimbʉʼ, myé ɑ́ si kpɛ́ɛ.
44016028	Nó ó, Pɑul ɑ́ bɨ̂n cwíí kʉ́ e nkul nyé nyɨnyɛ̂h. Nye e né ó: «Ayɨ́ jʉ̂ nyʉ̂l nyǒ. Bɨ̌h bɨ́bɛ̂h jínɑ ó wɑ̂.»
44016029	Nó ó njwéelɑ mimbʉʼ ɑ́ tumo melɑ́mɑ, nzě kpɑ̂hwɑ̌ tô kɑ́m ɨ́ mɑ̂ ntɔ́ɔ wɑɑ́ tʉ́ŋlʉ̌, le ejóʼo bʉ́ɑ́. Nye nzě bɨʼ mébóó sí ɨ́ míh mé Pɑul, bé e Silɑ̂s.
44016030	Nye nzě pyêl bé kʉ̌l. Nye ó: «Odɑ̂, me ɨ́ jɑlɑ le esɑ̂ nyɑ́, lɨ́ esú ó me bíʼee cwiʼ?»
44016031	Nó bé ɑ́ yɑlɑ e né ó: «Jyɛ́ʼwɑ́ɑ́ e Tî Yésʉs, go nkʉ̂ bǐ cwiʼ, bɨ̌n e mbɛ̌r bʉ̂r gô wɨ́wɛ̂h!»
44016032	Pɑul, bé e Silɑ̂s, nzě túnǒ lɔ́ɔ́ dí edumo e Tî Yésʉs wɨ́, kwɑ́ njwéelɑ mimbʉʼ, bé e bʉr bɨ́bɛ̂h bé ɑ́ bě mbɛ̌r wé bɑ́.
44016033	Nye nzě nʉɑ bé lɨ́ ewɑlɑ lɑɑ́ ɨ́ pum. Nye nzě jøø bé mepɨ́ɨ́. Adeʼ, nye nzě duŋɔɔ, bé e mbɛ̌r bʉ̂r wé wɨ́wɛ̂h.
44016034	Nye nzě bɑ́ʼɑ̌ tô e Pɑul, bé e Silɑ̂s, ɨ́ mbɛ̌r wé, nzě jwe bé mede. Lémé mʉ̂r wɑɑ́, wé ɑ́ si lóno ɨ́ bisʉhʉʉ, ebě, bé e mbɛ̌r bʉ̂r wé wɨ́wɛ̂h, bé ɑ́ si jyêʼ koo e Nzyɛ̌m.
44016035	Jɔ̌ʼ mɛ́n wé ɑ́ lɔ́mɑ yɨ́, minjǿø-bʉr mí Rôm nzě lómo bʉ̂r ó, bé tô lɛ́ɛ e njwéelɑ mimbʉʼ ó, nye bírɨɨ bʉr bɑɑ́.
44016036	Nye nzě lɛ́ɛ̌ Pɑul mpɑ́ŋlɑ nyɑɑ́. Nye e né ó: «Mingóvinɑ, mí ntɨh cwíí ó, bɨ̌n bírɔɔ. Nó ó, bɨ̌n mû ó e nkul ekɑ̌ pyɑ̂l kʉ̌l, tô ɨ́ mepyɛblɑ tʉ́ŋlʉ̌.»
44016037	Pɑul ntɔ̂ʼ yɑlɑ e bʉr bɑɑ́ ó: «Bé ɑ́ si bî bɨ̌h témé bʉr, lɔ̌b wɨ́h ɑpɑ̌ cíʼɔɔ. Bɨ̌h bɨɛ yɨ́ɛ ntémé bʉr ó Rôm. Bê bɑ́nɑ́ nzě gbɑ̂ bɨ́h ntémé ɨ́ mbʉʼ. Tó kœb ó, ɨ́ bɑ́ɑ́nɑ̂, bé kɑ̌ dǐ kpɛl épɛʼ bɨ́h tɨ̂ʼ ó mesǒ. Yʉ́ʉ́ sɔ̂ʼ, yé ɑbe nó. Bé bʉr o tɨ̂ʼ ntɑ́ɑ nzě pɛʼ bɨ́h wɑ̂ʼ ɨ́ kpɛŋlɛm.»
44016038	Nó minjǿø-bʉr myé ɑ́ cyeŋɔɔ ɨ́ lʉ́mlʉ́ wɑɑ́ mí, myê sí kɑ̌ búlɑ, tó lɛ́ɛ mínjǿø-bʉr mí Rôm yɑlɑ́ yɔ́ɔ́ yɑɑ́. Nó ó bé ɑ́ tørɑ, lɨ́ ejóʼo ó, Pɑul, bé e Silɑ̂s, bé ɑ́ be ó bʉr ó Rôm.
44016039	Nó bé ɑ́ tô, tó jɨʼlɑ e bê. Bé ntɔ̂ʼ kɑ̌ pyêl bé ɨ́ mbɛ̌r mímbʉʼ, lîʼle bé nkɑnɑ, le ejɨʼlɑ e bé ó, bé pɔ́ʼɑɑ ɨ́ nkɑnɑ.
44016040	Jɔ̌ʼ Pɑul, bé e Silɑ̂s, bé ɑ́ pɔʼɑ ɨ́ mbʉʼ yɨ́, bê nzě tô mbɛ̌r mé Lidíɑ. Jɔʼ bé ɑ́ sil ebee bɨ́ɔɔ́ bɨ́nɑ́, le egbɑ̂ bé pîm ɨ́ miléme yɨ́, bê nzě mɔɑ tɨ̂, tóŋɔɔ.
44017001	Jɔʼ bé ɑ́ lɑɑ̌ Anfípolis ndu e Apoloníɑ yɨ́, bé ntɔ̂ʼ pyɑ̂l Tesɑloníkɑ, gúmó mpɑ́h sulɑ́ oYúden ɑ́ be yɨ́.
44017002	Pɑul ntɔ̂ʼ nî tɨ̂ʼ mpʉ métum mé, mé ɑ́ boo be yɨ́. Ɨ́ mimóhó mí sɑ́bɑt milɛ̂l, nye ɑ́ be lɨ́ elɛ̂ʼle bʉ̂r o b'ɑ́ be tɨ̂ʼ bɑ́, lɨ́ elɛ́ɛ bé milɔ̌b mi dí mitilɑ́ ɨ́ Kɑ́lɑr Nzyɛ̌m mí.
44017003	Nye ntɔ̂ʼ sɑ̂ ó, bé gʉ́ŋɑɑ ó, Krîst ɑ́ si jɑlɑ le ejûhwo mítúú, jwe, nzě pɑh, duho lɨ́ ojwe. Nye ɑ́ si lɛ́ɛ ntémé bé ó: «Yésʉs mé dí elwib, dumo e né nyɑ́, nye ó Krîst: Mʉ̌r Nzyɛ̌m ɑ́ lœm múló mé jǿø nyɑ́.»
44017004	Nó ó, bʉ́ʉ́ bʉ̂r ɨ́ sɔ́mɑ́ yɔ́ɔ́, bé ɑ́ si bûʼlɑ, nzě syɛŋɑ e Pɑul, bé e Silɑ̂s. Mpʉ yɑɑ́ ntémé ó bʉ̂r o Grɛ̂s ɨ́ buo buo bé ɑ́ bûʼlɑ yɨ́. Bɨ́ɛ, bé ɑ́ si nyɛɛ nî ɨ́ búʼó óYúden. Myúú mímpɑŋ mi bʉ́bɑ́, myé ɑ́ si bûʼlɑ ntémé nó.
44017005	OYúden nzě sɑ́ŋɔɔ̌ Pɑul egú, ntɔ̂ʼ pɛ́hɔɔ byúú bísɑ́ bí bʉ̂r bé ɑ́ jɨjɑ́ɑlɑ lɨ́ ebɨ̌m é pɑ́tele bɑ́, bé ntɔ̂ʼ sôʼlo bé ó, bé sɑ̂ʼ bintʉ̌ nkɑnɑ e nkɑnɑ yɛ̂h. Bê nzě tô mbɛ̌r mé Yɑ́sɔn lɨ́ esɑ́ɑ̌ Pɑul, bé e Silɑ̂s, ó bé pyélɨɨ bê, tímle éntumo e bʉ̂r.
44017006	Mpʉ bé ɑ́ be ɑkœb bé tɨ̂ʼ yɨ́, bê nzě tô le edulǒ Yɑ́sɔn ndu e bʉ́ʉ́ bɨ́ɔɔ́ bé sí e sí, tô e bê, tó pyɑ̂l nko ójǿø ó nkɑnɑ bé ɑ́ be yɨ́. Bê nzě tɑ́ɑre élɛ́ɛ ó: «Bʉr bɑ̂, bé ɑ́ si ntɨ̂ʼ sí yɨ̂ʼ yɨ́yɛ̂h. Bé mû ntémé ó, sí bɑ́nɑ̌ pyɑ̂l wɑ̂.
44017007	Yɑ́sɔn ɑ́ si bɑʼle bé ɨ́ mbɛ̌r wé. Bʉr bɑ̂ʼ bɨ́bɛ̂h, bé lɨ́ egbɑh métié mé Kɛ́ɛzɑ, ebě, bé lɛ́ɛ́ ó, yê mɨnɑ́ gɑ́ ó, e nyʉ́ʉ́ njǿø sí swîh, díé lé, Yésʉs.»
44017008	Mekɑ̌n mɑɑ́ nzě tɨ̂l bʉ̂r ó sí yɑɑ́ mekʉ̌ sí, bé le ojǿø ó nkɑnɑ wɔ́ɔ́.
44017009	Bé ntɔ̂ʼ sɑ̂ ó, Yɑ́sɔn, bé e jyɛɛ́ yé, bé gbɑ̂ʼ bɑ́n. Mpʉ bé ɑ́ gbɑ̂ yé yɨ́, bé ntɔ̂ʼ bîr bê.
44017010	Jɔ̌ʼ pum wé ɑ́ jwíne yɨ́, bɨ́ɔɔ́ bɨ́nɑ́ nzě cyenɔɔ̌ Pɑul bé e Silɑ̂s ɨ́ Bére. Jɔʼ bé ɑ́ pyɑ̂l gʉ̂ʼ yɨ́, bê nzě tô ɨ́ mpɑ́h sulɑ́.
44017011	Bʉr ó Bére bé ɑ́ kœb gʉ̂ʼ bɑ́, bé ɑ́ be ó, ɨ́ mbɨɑ míléme, lɑɑ óYúden bé ɑ́ bě Tesɑloníkɑ bɑ́, ebě, bé ɑ́ si nʉɑ lɛ́ʼlɑ́ dí edumo e Nzyɛ̌m wɨ́ e mpɑ̌ŋ gǿmɑ́. Dʉ́ó lɨ́lɛ̂h, bé ɑ́ be ó lɨ́ etimle Kɑ́lɑr Nzyɛ̌m, lɨ́ edǐ bee nkʉ̂ sɑ́ Pɑul ɑ́ lɨlɛ́ɛ bé yɨ́, yé ɑ́ kʉ be ó tyeetye.
44017012	Nó óYúden ɨ́ buo buo, bé ɑ́ bûʼlɑ, dɑmɑ́ be ntémé mimpɑŋ mi bʉ́bɑ́ le bʉrʉ̂m o Grɛ̂s.
44017013	Ɨ́ jɔʼ óYúden ó Tesɑloníkɑ bɨ́ɛ, bé ɑ́ jóʼo ó, Pɑul ɑ́ be ó, lɨ́ etúnǒ lɔ́ɔ́ mé Nzyɛ̌m ntémé Bére yɨ́, bê nzě tô ntémé gʉ̂, ntɔ̂ʼ tó tɑ́ɑrɔɔ óleŋéleŋé, le esôʼlo bʉ̂r ó, bé bénɑɑ nye.
44017014	Bɨ́ɔɔ́ bɨ́nɑ́, bé ntɔ̂ʼ kpɑ̂hwɑ̌ cyěn Pɑul nkǒ nkpɑ̌ʼ dí etô mɑ̂ŋ wɨ́. Silɑ̂s, bé e Timothée bɨ́ɛ nzě lîʼ tɨ̂ʼ ɨ́ Bére yɑɑ́.
44017015	Nó ó, bʉr o b'ɑ́ jɑlɑ le etɨ́ě Pɑul nzɨ̌ bɑ́, bé ɑ́ tô e né, tó pyɑ̂l Atɛ̂n. Pɑul nzě bwóolo bé e mpɑ́ŋlɑ ó, bé cyénɨɨ nye Silɑ̂s, bé e Timothée, ó bé tô kœb nyé gʉ̂ʼ kɑ́m e kɑ́m.
44017016	Jɔʼ yɨ́yɛ̂h Pɑul ɑ́ bóno Silɑ̂s, bé e Timothée ɨ́ Atɛ̂n yɨ́, nye ɑ́ be ó lǿŋlɑ́ le ebúʼ ɨ́ mbi nyé ɑ́ bee nkɑnɑ yɑɑ́ e biyɨŋɑyɨ bí ónzyɛ̌m wɨ́.
44017017	Nye ɑ́ be ɨ́ jɔʼ yɨ́yɛ̂h ó, bé le oYúden, le bʉr oswîh bé ɑ́ jwɑ́ɑwo Nzyɛ̌m bɑ́, lɨ́ elwiblɑ ɨ́ mempɑ́h bísulɑ́ tʉ́ŋlʉ̌. Nye ɑ́ lwib ntémé ó, lɨ́ ebɨ̌m é pɑ́tele ɨ́ dʉ́ó lɨ́lɛ̂h, bé e bʉr o bé le onɔ́ɔ́ bé ɑ́ bʉbɔmɑ, lɨ́ etô nkɑnɑ bɑ́.
44017018	Bʉ́ʉ́ ómpʉ́n ó Epikʉ́rʉs ndu e bɑɑ́ ó Stoyɨ̂ke, bé e boo Pɑul, bê nzě pére mékɑ̌n. Bɑ̂ʼ, bé ɑ́ lɛ́ɛ ɨ́ lɔ̌b wé ó: «Ágólogólo nyɑ̂ʼ pʉgʉ́ kpɛl élɛ́ɛ wɑ̂ʼ yé ɛ́?» Bʉ́ʉ́, bé ɑ́ lɨlɛ́ɛ ó: «Yé ó go ó, nyě lɛ́ʼlé mɨ́nɑ́ gɑ́ ó, onzyɛ̌m o bíkúl bíswîh.» Bé ɑ́ lɛ́ɛ nó ó, ebě, Pɑul ɑ́ be lɨ́ etúnǒ Mbɨɑmbɨɑ Lɔ́ɔ́ dí edumo e Yésʉs, ti e pɑhɑ́ sóo wé yɨ́.
44017019	Bé ɑ́ si nʉɑ nye, tóŋɔɔ e né ɨ́ mpǒm bʉr ó gǿhlɑ́ nɨ́nɨ́ɨ́ yé ɑ́ be ɨ́ Ayeropɑ́gos yɨ́. Nó ó bé ɑ́ jî e né ó: «Nzê bɨ̌h bé e nkul egʉ́ɑ̌ mbi éjwɑ́n é lɛ́ʼlɑ́ gó dí ejwe wɨ́ ɛ́?
44017020	Ebě, go lɨ́ esɑ̂ ó, bɨ̌h jóʼɑɑ bisɑ̂ bi dí bɨ̌h mejwɑ́n bí. Nó bɨ̌h bɨ́ cíʼe ɨ́ milémé míh ó, bɨ̌h bé ógʉ́ɑ̌ sɑ́ bísɑ̂ byɑɑ́ dí epʉgʉ́ lɛ́ɛ yɨ́.»
44017021	(Ebě, bʉr ó Atɛ̂n bɨ́bɛ̂h ndu e l'ojwóo bé ɑ́ didi tɨ̂ʼ bɑ́, bé ɑ́ jɑɑ lɨlɛŋ jɔʼ yɔ́ɔ́ ó, njɨ lɨ́ elɛ́ɛlɑ bísɑ́ méjwɑ́n.)
44017022	Nó ó, Pɑul ɑ́ tyɛ̂b témé gǿhlɑ́ nɨ́nɨ́ɨ́ Ayeropɑ́gos. Nye e bé ó: «Bʉr ó Atɛ̂n ɛ̌, mě bee ó, bɨ̌n bé ó bʉr o dí ebuú bûʼlɑ ɨ́ mipɑ́ʼ mímyɛ̂h bɑ́.
44017023	Ebě, ɨ́ jɔʼ mé ɑ́ to le elɑɑ ɨ́ nkɑnɑ yɨ́n yɨ́, le ejwɛ̂ʼ bíntwɑ̌ŋ mímbɛ̌r mín yɨ́, me ɑ́ si bee nyʉ́ʉ́ ɑlɑtɑ̂r tɨ̂, e mitilɑ́ ó: “Lɨ́ esú é nzyɛ̌m dí ɑgʉ́ŋɔɔ kwɑ́ nyɨ́h nyɑ́.” Ebě, sɑ́ bɨ́n dí ejwě júú yɨ́n lɨ́ ɑgʉ́ɑ yɨ́, yé ó mɛ̂m nze lɛ́ɛ́ bɨ́n yɨ̂.
44017024	Nzyɛ̌m, mʉr ɑ́ kuho sí yɨ̂ʼ yɨ́yɛ̂h nyɑ́, ti e sɑ́ yɨ́yɛ̂h dí tɨ̂ʼ tʉ́ŋlʉ̌ yɨ́, nye ó dí Njǿø kʉ́ e sí. Nyé ɑbe lɨ́ edi ɨ́ mimbɛ̌r mi dí esumɔɔ e mebó mé bʉ̂r mí.
44017025	Nye ntémé, nyé ɑgø̂m ó, bʉr séɑɑ nye bisyɛ́ɛ́, nkʉ̂ jwe nyé sɑ̂ swîh, nkʉ̂ sɑ̂ kɛl, ebě, nyɨɛ ó dí ejwe bʉ̂r bɨ́bɛ̂h cwiʼ ndu e sø̂h, ndu e bisɑ́ bíbyɛ̂h.
44017026	Nye ɑ́ si kûhlo, duho ɨ́ mʉr ngwɑ́r, bikúl bíbyɛ̂h. Nye nzě dil byé ɨ́ sí yɨ̂ʼ yɨ́yɛ̂h, nyé osí boó tyêl bíjɔʼ bé ngɑ́ di tɨ̂ʼ bí le egbɑ̂ mínjɨ ɨ́ sí yɨ̂, lɨ́ elɛ̂ʼle bígúmó bé ódi bí.
44017027	Nye ɑ́ sɑ̂ nó ó, bé sɑ́ŋɑɑ nye. Bé ósɑ́ɑ nyê, ɨ́ sɑ́ɑ sɑ́ɑ nó, bé obɛ̌m bee nyê. Lɨ́ otyeetye, Nzyɛ̌m, nyé ɑcɛrɑ e mʉr ngwɑ́r ɨ́ mɨnɑ́ gɑ̂.
44017028	Ebě,: “Mɨnɑ́ ciʼe gɑ́ ó, e nzɨ̌ nyé. Mɨnɑ́ kublɑ gɑ́ ó, e nzɨ̌ nyé. Mɨnɑ́ bi gɑ́ cwiʼ ó, e nzɨ̌ nyé.” Sɑ́ bʉ́ʉ́ ótilɑ bɨ́n, bé ɑ́ boʼlo yɨ́, yé ó kwɑhɑ́ tɨ̂ʼ tyeetye: “Mɨnɑ́ gɑ́ ntémé, bé ó bwɑ́n bé.”
44017029	Mpʉ mɨ́nɑ́ dí gɑ́ bwɑ́n bé yɨ́, mɨnɑ́ bé ɑjɑlɑ le ekɑ̌ jøʼ gɑ́ ó, Nzyɛ̌m nye mʉr tɨ̂, nyě nøølɑ ó, e bisɑ́ mɨ́nɑ́ dí elúlo gɑ́ ɨ́ gʉ̂l, nkʉ̂ ɨ́ nkóhó mɔnɨ́ bí. Nyé ɑnøølɑ ntémé e byɑɑ́ mɨ́nɑ́ dí ekpɑʼ gɑ́ ɨ́ mekóʼ, lɨ́ edû mpʉ ócwóó le mipɨpɨ́ʼ dí etɨ́e yɨ́.
44017030	Jɔʼ myɑ̂, bimpɑ́m bín, byé ɑ́ be ó minjéʼe-Nzyɛ̌m. Nzyɛ̌m nyɨɛ ɑ́ bé ɑnyɛɛ́ nʉɑ bíjɔʼ bʉ̂r, bé ɑ́ be ɨ́ gʉʼlɑ bí byɑɑ́, gbɑ̂ ɨ́ nkɔb. Nó ó, ɨ́ bɑ́ɑ́nɑ̂, nye mû ó sí kɑ̌ jébe bʉ̂r bɨ́bɛ̂h ɨ́ bigúmó bíbyɛ̂h ó, bé jwírɑɑ miléme.
44017031	Nó nyé ɑ́ tyêl dʉ́ó nyé ngɑ́ cíʼe bʉ̂r ó sí yɨ̂ʼ bɨ́bɛ̂h milɔ̌b myɔ́ɔ́ lɨ́ otîtyěl lɨ́. Nye ntémé, nyɨ́ pɛ̂h mʉ̂r ngɑ́ cíʼe mílɔ̌b myɔ́ɔ́ myɑɑ́ nyɑ́. Nyɨ́ lɛ̂ʼle bʉ̂r bɨ́bɛ̂h jøʼ ɨ́ syɛ́ɛlɑ yɨ̂: epɛh nyé, dwih nyé lɨ́ ojwe.»
44017032	Jɔʼ bé ɑ́ jóʼo Pɑul lɨ́ elɛ́ɛ̌ mpʉ̌ Yésʉs ɑ́ pɑh yɨ́, bɑ̂ʼ bʉ̂r, bé ntɔ̂ʼ nzyɛm nyê. Bʉ́ʉ́ bʉ̂r bɨ́ɛ, bé ɑ́ lɛ́ɛ ó: «Bɨ̌h bé ókɑ̌ jôʼlǒ lwǐb yô nɨ̌ ó, ɨ́ jɔʼ swîh.»
44017033	Nó ó Pɑul ɑ́ mɔɑ̌ gúmó nyé ɑ́ be yɨ́.
44017034	Bʉ́ʉ́ bʉ̂r nzě ciʼe ɨ́ mpúhlɑ́ e né, ntɔ̂ʼ bûʼlɑ: ɨ́ sɔ́mɑ́ bʉ̂r bɑɑ́, yé ɑ́ be ó Denys, ɑ́ be mʉr gǿhlɑ́ nɨ́nɨ́ɨ́ yé ɑ́ be ɨ́ Ayeropɑ́gos yɨ́ nyɑ́, le nyʉ́ʉ́ mʉ́mɑ́, díé lé Dɑ́mɑris, ndu e bʉ́ʉ́ bʉ̂r bé le onɔ́ɔ́ bé ɑ́ be tɨ̂ʼ bɑ́.
44018001	Píe tɨ̂, Pɑul nzě duhǒ Atɛ̂n, tô Kórɨnt.
44018002	Nye nzě bɔmɑ e Yúden, díé lé Akílɑs. Nye ɑ́ byɛ̂l ó, ɨ́ sí Pɔ́ŋtos. Nye ɑlúno duhǒ sí Itɑlî, bé e mʉmɑ́ wé, Prǐskɑ, ebě, Kɛ́ɛzɑ Klodíʉs ɑ́ lɛ́ɛ ó, oYúden bɨ́bɛ̂h, bé pɔ́ʼɑɑ̌ Rôm. Nó ó, Pɑul ɑ́ nze to syɛŋɑ e bê.
44018003	Bé ɑ́ lɨlɑr ó, mimbɛ̌r míkɑ́n. Mpʉ Pɑul, bé e boo nɔ́ɔ́, bé ɑ́ be le esú é syɛ́ɛ́ egwɑ́r yɨ́, nye nzě di ɨ́ mbɛ̌r wɔ́ɔ́. Bé e boo nɔ́ɔ́, bé ɑ́ séɑ ntémé ó, gúmo gwɑ́r.
44018004	Nó ó, ɨ́ móhó sɑ́bɑt wɨ́wɛ̂h, Pɑul ɑ́ be ó lɨ́ elɛ̂ʼle bʉ̂r ɨ́ mpɑ́h sulɑ́ tʉ́ŋlʉ̌, le esɑ́ɑ édulo óYúden le bʉr o Grɛ̂s.
44018005	Jɔ̌ʼ Silɑ̂s bé e Timothée, bé ɑ́ kɑ pyɑ̂l, duhǒ sí Mɑsedóniɑ yɨ́, Pɑul ntɔ̂ʼ lɛ̌ŋ jɔʼ yɨ́yɛ̂h njɨ lɨ́ elɛ̂ʼle mílɔ̌b mé Nzyɛ̌m, lɨ́ eboʼlo kwɑ́ oYúden ó, Yésʉs ó dí kwɑhɑ́ Mʉ̌r Nzyɛ̌m ɑ́ lœm múló mé jǿø nyɑ́.
44018006	Bʉr oYúden bɨ́ɛ, bé ɑ́ be lɨ́ epére mékɑ̌n e né, le elǿɔɔ nyê. Nye nzě kuro pím mikɑ́n myé. Nye ó: «Bɨ́n ódîm nó, yé óbe ó lɔ̌b wɨ́n bʉr o tɨ̂. Mɛm, mé ɑbe e lɔ̌b tɨ̂. Tɑ́ɑre ɨ́ bɑ́ɑ́nɑ̂, me múo nzě tô kwɑ́ bʉr o bíkúl bíswîh.»
44018007	Nó nyé ɑ́ pɔʼɑ̌ gúmo yɑɑ́, nzě tô mbɛ̌r mé nyʉ́ʉ́ mʉ̂r bé ɑ́ jɨjébe “Títwios Yʉstʉ̂s” nyɑ́. Nye ɑ́ boo be ó lɨ́ egúmlǒ Nzyɛ̌m ɨ́ yébé óYúden. Mbɛ̌r wé, wé ɑ́ be ó, bɑ̌ʼ e mpɑ́h sulɑ́ oYúden.
44018008	Nó ó, Kríspʉs, njǿø mpɑ́h sulɑ́ oYúden ɑ́ nze jyɛ̂ʼwo e Tî Yésʉs, bé e mbɛ̌r bʉ̂r wé wɨ́wɛ̂h. Bʉr ó Kórɨnt o b'ɑ́ jʉjóʼo Pɑul bɑ́, bé ɑ́ si bûʼlɑ ntémé ɨ́ buo buo, le eduŋɔɔ.
44018009	Ɨ́ gúú pum nɛ́ɛ: Pɑul nzě jɨm bílímɑ, Tî Yésʉs lɨ́ elɛ́ɛ e né ó: «Ajóʼo bʉ́ɑ́. Tóʼ e lwǐb dóló. Adiblě num.
44018010	Ebě, mɨnɑ́ e go ó dí. Abe e mʉr dí e nkul emɛ̂r gó ó, nye sɑ́ ó go sɑ́ ébébe, ebě, mé e bʉr ɨ́ buo buo ɨ́ nkɑnɑ̌ nɨ̌.»
44018011	Pɑul ntɔ̂ʼ di ɨ́ Kórɨnt mbû ntinɨ̂ e pêh, lɨ́ elɨlɛ̂ʼle bʉ̂r lɔ́ɔ́ mé Nzyɛ̌m.
44018012	Sɑ̂ gwɑ́r, jɔ̌ʼ Gɑlíɔŋ ɑ́ be ngóvinɑ bʉ̂r ó Rôm ɨ́ sí Akɑyɨ̂ yɨ́, oYúden, bé ɑ́ si syɛŋɑ lɨ́ elwímlɑ e Pɑul. Bé ɑ́ si tô ntémé e né ɨ́ mpɑ́h milɔ̌b.
44018013	Bé ó: «Mʉr nyɑ̂, nyě dulo bʉ̂r ó, bé jwêʼ Nzyɛ̌m kûm, ɑbe yɨ́ɛ mpʉ métié mé Moïse dí elɛ́ɛ yɨ́.»
44018014	Tó kœb ó, ɨ́ jɔ̌ʼ Pɑul ɑ́ be lɨ́ edǐ lwib yɨ́, Gɑlíɔŋ, nye le oYúden ó: «OYúden ɛ̌, yé bé bɨ̂n nze pur nyé ó, ɨ́ lɔ̌b syɛ́ɛlɑ yé ɑ́ be onzyɛ́h ónzyɛ́h, nkʉ̂ yɑɑ́ yé ɑ́ gbɑh etié yɨ́ nó, mpɑ mɨ́ kɑm ó, me jôʼlɑɑ bɨ̌n.
44018015	Mpʉ yé mû lɔ̌b mégô, dumo e milɛ́ʼlɑ́, ndu e míe, ndu e metié mɨ́n yɨ́, byé kɑ̌ jwɛ̂ʼ nɑ́ɑ̌ ó, bɨ̌n bʉr o tɨ̂. Mé ɑbe e nkul ecíʼe mílɔ̌b mi dí nó mí.»
44018016	Nó ó nyé ɑ́ nze so bé ɨ́ mpɑ́h milɔ̌b nyé.
44018017	Bʉr o nkɔ́m nyé bɨ́bɛ̂h ntɔ̂ʼ mɛ̂r Sostɛ̂n, njǿø mpɑ́h sulɑ́ oYúden, bíŋɔɔ nyé gúmó cîʼ milɔ̌b ɑ́ be ndîndǐl yɨ́. Gɑlíɔŋ nyɨɛ ɑ́ bé ɑnʉɑ̌ syɛ́ɛlɑ yɑɑ́, gbɑ̂ yé ɨ́ nkɔb.
44018018	Pɑul ɑ́ si di tɨ̂ʼ ɨ́ Kórɨnt bɑ́ ɨ́ beɑ beɑ. Nye nzě jɛ́nɑ e bɨ́ɔɔ́ bɨ́nɑ́, ntɔ̂ʼ tô ɨ́ sitímɑ tʉ́ŋlʉ̌, tô sí Siríɑ, bé e boo Prǐskɑ, le Akílɑs. Nye jínɑ ɑpɑ̌ tô, nye ɑ́ si cɨɑ lʉ̂ ɨ́ Kɛŋkrɛyɑ̂s, ebě, nye ɑ́ si ntɑɑ minkɑ̂l ɨ́ pɑ́ʼ mé Nzyɛ̌m.
44018019	Bê nzě pyɑ̂l Éfɛsɔs. Pɑul nzě líʼě Prǐskɑ, bé le Akílɑs tɨ̂, nyɨɛ nzě tô ɨ́ mpɑ́h sulɑ́ oYúden tʉ́ŋlʉ̌, nye nzě nyɛl éjwe bé milɛ́ʼlɑ́.
44018020	Jɔʼ bé ɑ́ jî e né ó, nye díʼee tɨ̂ʼ melû ɨ́ beɑ beɑ yɨ́, nye ɑ́ bé ɑkɑm.
44018021	Nó nyé ɑ́ mɔɑ ɨ́ sɔ́mɑ́ yɔ́ɔ́. Nye ó: «Nzyɛ̌m ókpɛl nó, me óbɑ́ʼɑ̌ nze.» Nó nyé ɑ́ tô ɨ́ sitímɑ tʉ́ŋlʉ̌, pɔʼɑ̌ Éfɛsɔs.
44018022	Ɨ́ jɔʼ nyé ɑ́ sulo ɨ́ sitímɑ Kesɑ́re yɨ́, nye ɑ́ si tô Yerʉ́zɑlɛm, lɨ́ etó bɑ́rɑ e bɨ́ɔɔ́ bɨ́nɑ́ bé ɑ́ be gʉ̂ʼ bɑ́. Nó nyé ɑ́ kɑ tô Antiôs.
44018023	Nye nzě jɑ̂ bwɑ́ mélú gʉ̂ʼ, ntɔ̂ʼ mɔɑ, tô ɨ́ sí Gɑlɑ́siɑ, ndu e yɑɑ́ Frigíɑ, lɨ́ etô le elɨl ómpʉ́n mé Yésʉs bɨ́bɛ̂h búʼó.
44018024	Nyʉ́ʉ́ Yúden ɑ́ be ó gʉ̂ʼ Éfɛsɔs, díé lé Ápolos. Nye ɑ́ byɛ̂l ó, Alɛksɑndrî, nye ntɔ̂ʼ kɑ̌ tó dǐ Éfɛsɔs. Nye ɑ́ be ó mʉr ɑ́ be le ocwóó ɨ́ lwǐb, le egʉ́ɑ Kɑ́lɑr Nzyɛ̌m nyɑ́.
44018025	Nye ɑ́ si bu lɛ́ɔɔ ɨ́ lɔ̌b mé Tî Yésʉs. Nye ntémé ɑ́ si sɑ̂ sɨ́n lɨ́ edû mílɔ̌b mé Nzyɛ̌m. Nye ɑ́ be lɨ́ elwib, le elɛ̂ʼlě lɔ́ɔ́ dí edumo e Yésʉs wɨ́, lɨ́ otîtyěl. Nzɑmedwɑh e mpʉ nyé ɑ́ jɑɑ duŋɔɔ ó, njɨ ndubó mé Jeɑn wé omér yɨ́.
44018026	Nye nzě tɑ́ɑre élwib ɨ́ mpɑ́h sulɑ́ oYúden tʉ́ŋlʉ̌ ɨ́ kpɛŋlɛm, ɑbɑ́ɑwo mʉ̂r. Jɔ̌ʼ Prǐskɑ, bé le Akílɑs, bé ɑ́ jóʼo nye yɨ́, bê nzě nʉɑ nyê, ntɔ̂ʼ kʉ́ gwɑ́ tɨ́ɔɔ nyé nzɨ̌ mé Nzyɛ̌m.
44018027	Píe tɨ̂, Ápolos nzě cíʼe ɨ́ lémé wé ó, nyě lɑɑ ó, tô sí Akɑyɨ̂. Bɨ́ɔɔ́ bɨ́nɑ́ le okɛ́l bɨ́nɑ́ nzě gbɑ̂ nyé nkul ɨ́ léme, ntɔ̂ʼ tile ómpʉ́n ó sí yɑɑ́ ó, bé nʉ́ŋɑɑ nye mbɨ̂mbɨɑ́. Jɔʼ nyé ɑ́ pyɑ̂l gʉ̂ʼ yɨ́, nye nzě gbɑ̂ bʉ̂r ó b'ɑ́ jyêʼ koo e Nzyɛ̌m ɨ́ ncǿncǿɑ nyé bɑ́ nkul ɨ́ miléme.
44018028	Ápolos, bé le oYúden, bé ɑ́ si pére mekɑ̌n ɨ́ hǿm, nyɨɛ lɨ́ entɑɑ̌ lɔ̌b. Nye ɑ́ si lɛ̂ʼle bʉr mpʉ yé dí tilɑ́ ɨ́ kɑ́lɑr Nzyɛ̌m yɨ́ ó, Yésʉs ó dí Mʉ̌r Nzyɛ̌m ɑ́ lœm múló mé jǿø nyɑ́.
44019001	Jɔ̌ʼ Ápolos ɑ́ bě Kórɨnt yɨ́, Pɑul ɑ́ si cɨɨ ɨ́ sí Frigíɑ, ntɔ̂ʼ tó pyɑ̂l Éfɛsɔs. Nye nzě kœb bʉ́ʉ́ ómpʉ́n mé Tî Yésʉs gʉ̂.
44019002	Nye nzě jî e bé ó: «Nzê bɨ̌n bé ɑ́ si bi Sísǐm mé Nzyɛ̌m ɨ́ jɔʼ bɨ́n ɑ́ bûʼlɑ yɨ́ ɛ́?» Bé ntɔ̂ʼ yɑlɑ e né ó: «Bɨ̌h jínɑ ɑpɑ̌ jóʼo jóʼɑ́ɑ bé lɨ́ elɛ́ɛ ó, yʉ́ʉ́ sɔ̂ʼ, yé ó “Sísǐm mé Nzyɛ̌m”.»
44019003	Nó ó Pɑul ɑ́ jî e bé ó: «Á bɨ̌n bɨɛ bé ɑ́ pʉgʉ duŋɔɔ wɑ́ɑ̌ mbǐ ndubó ɛ́?» Bé ntɔ̂ʼ yɑlɑ e né ó: «Yé ɑ́ be ó, ndubó mé Jeɑn Ndu-bʉr.»
44019004	Nó ó, Pɑul ɑ́ lɛ́ɛ e bé ó: «Jeɑn ɑ́ dudu ó, bɑɑ́ bé ɑ́ gø̂m ejwir bícwiʼ byɔ́ɔ́ bɑ́. Nye ɑ́ lɨlɛ́ɛ e bʉr o bé Ɨ́zrɑɛ̂l ó, bé jyɛ̂ʼwɑɑ e mʉr dí enze nyé píe koo nyɑ́. Nó yé ó Yésʉs.»
44019005	Jɔʼ bé ɑ́ sil ejóʼo mekɑ̌n mɑɑ́ yɨ́, bê nzě duŋɔɔ ɨ́ díé mé Tî Yésʉs.
44019006	Ɨ́ jɔ̌ʼ Pɑul ɑ́ kɛl bé mebô yɨ́, Sísǐm mé Nzyɛ̌m ntɔ̂ʼ sulo bé ɨ́ menyʉ̂l, bé ntɔ̂ʼ tɑ́ɑre élwib bílwǐb biswîh, le egwîh mísolɑ́ mílɔ̌b mé Nzyɛ̌m.
44019007	Bʉr bɑɑ́ bɨ́bɛ̂h, bé ɑ́ be ó, kúnókúno e bʉr kɑ́m le obɑ́.
44019008	Lɨ́ ongɔn olɛ̂l, Pɑul ɑ́ be ó lɨ́ etʉ̂to ɨ́ mpɑ́h sulɑ́ oYúden lɨ́ ejwijwe bé milɛ́ʼlɑ́, ɑbe e bʉ́ɑ́, ɨ́ lɔ̌b Mpóʼo mé Nzyɛ̌m, le esɑ́ɑ édulo bʉ̂r o b'ɑ́ jʉ̂joʼlo nye bɑ́.
44019009	Sɑ̂ gwɑ́r mpʉ bʉ́ʉ́ bʉ̂r bɨ́ɛ, bé ɑ́ sɑ̂ elele é léme, ɑjyɛ̂ʼwo e Nzyɛ̌m, le epyɑŋɔɔ nzɨ́ mé Krîst ɨ́ kpɛŋlɛm yɨ́, Pɑul nzě pɔʼɑ tɨ̂ʼ ɨ́ sɔ́mɑ́ yɔ́ɔ́, ntɔ̂ʼ nʉɑ ómpʉ́n bé, tô le elɨlɛ̂ʼle bé milɔ̌b mé Nzyɛ̌m dʉ́ó lɨ́lɛ̂h ɨ́ sʉkʉ́lʉ mé Tírɑnos tʉ́ŋlʉ̌.
44019010	Pɑul ɑ́ sɑ̂ nó ó, tɑ̂ŋ mimbú mímbɑ́, tó pyɑ̂l ɨ́ jɔʼ bʉ̂r bɨ́bɛ̂h bé ɑ́ be ɨ́ sí Azíɑ bɑ́, oYúden ndu e bikúl bíswîh, bé ɑ́ jóʼo lɔ́ɔ́ dí edumo e Tî Yésʉs wɨ́ yɨ́.
44019011	Nzyɛ̌m ɑ́ sɨ̂sɑ mesimɑ́ ménɨ́nɨ́ɨ́ ó, cɨɨ e nzɨ̌ mé Pɑul.
44019012	Nó ntémé, osɑnɑ o míkɑ́n ndu e bipéh míkɑ́n Pɑul ɑ́ kúnɑ e byé bí, bʉr nzě nʉnʉɑ byê, nzě gɔ́nɑ le ebɨ̂bɑb mímbêl byɑ̌ ɨ́ menyʉ̂l, myé ntɔ̂ʼ ciʼe. Bibɨ́blɑ mísísǐm ntémé duho bé ɨ́ menyʉ̂l.
44019013	Nó ó, bʉ́ʉ́ óYúden, bé ɑ́ be lɨ́ etʉ̂to mékwɑ́r e mékwɑ́r mɛ̂h, lɨ́ etô le eso bíbɨ́blɑ mísísǐm ɨ́ bʉr. Bé ɑ́ jøʼlɑ lɨ́ eso bíbɨ́blɑ mísísǐm byɑɑ́ ó, lɨ́ etwóolo díé mé Tî Yésʉs. Bé ɑ́ lɨlɛ́ɛ e byé ó: «Mě lɛ́ɛ́ bɨ́n ɨ́ díé mé Yésʉ̌s Pɑul dí etúnǒ lɔ́ɔ́ wé nyɑ́ ó, bɨ̌n dúhɑɑ!»
44019014	Nó ó yé ɑ́ be ó e nyʉ́ʉ́ Yúden ɑ́ be njǿø opɑrɑ nyɑ́, díé lé Skevɑ̂, e bwɑ́ ó bʉ́rʉ̂m nzɑɑngbɑ́. Ádwií ɨ́ gúú móhó, ɨ́ jɔʼ bɨ́ɛ bé ɑ́ be lɨ́ esɑ̂ syɛ́ɛlɑ yɑɑ́ yɨ́ nɛ́ɛ:
44019015	bɨ́blɑ̌ sísǐm, yé ntɔ̂ʼ yɑlɑ e bé ó: «Me lɨ́ egʉ́ɑ̌ Yésʉs. Me ntémé, mɨ́ gʉ́ɑ̌ sɔ̂ʼ ɨ́ nkǒ pɑ́ʼ mé Pɑul. Á bɨ̌n bɨɛ, bé ó onzé?»
44019016	Mʉr ɑ́ be e bɨ́blɑ̌ sísǐm nyɑ́, ntɔ̂ʼ nkɑŋɑ bé ɨ́ menyʉ̂l, ntɑɑ bé ɨ́ nkul, dumo bé sí. Bé ntɔ̂ʼ bumɔɔ míkɑ́m, pyɑ́lɔɔ̌ kʉ̌l, duhɔɔ ɨ́ mbɛ̌r wé, tóŋɔɔ mísuswɑ́h ɨ́ kpɑ̂ le mepɨ́ɨ́ ɨ́ menyʉ̂l.
44019017	Bʉr o Éfɛsɔs bɨ́bɛ̂h, oYúden le bɑɑ́ bé ɑ́ be ɑbe oYúden bɑ́, bê nzě jóʼǒ lɔ́ɔ ɨ́ lɔ̌b syɛ́ɛlɑ̌ nɨ̌, ekɛ̂n ntɔ̂ʼ søø bɨ́bɛ̂h ɨ́ nyʉ̂l. Nó ntémé ó díé mé Tî Yésʉs lé ɑ́ nze gúmo yɨ́.
44019018	Bʉr ɨ́ buo buo bé ɑ́ jyɛ̂ʼwo e né bɑ́, bé ɑ́ si gwîh bisyɛ́ɛlɑ bí ébébe bé ɑ́ boo sɨsɑ̂ bí.
44019019	Oleme ɨ́ buo buo ntɔ̂ʼ nzɨnze le okɑ́lɑr bɔ́ɔ́, bé ɑ́ lɛ̂ʼle mimǐr mí éleme bɑ́, nzě díʼɔɔ bé ɨ́ kpɛŋlɛm, bʉr bɨ́bɛ̂h lɨ́ ebee. Nó bé ɑ́ sɑ̂ metɑ̂ŋ mé ókɑ́lɑr bɑɑ́, bee ó, bimɔnɨ́ bé ɑ́ dímle lɨ́ ebwɑ̂m ókɑ́lɑr bɑɑ́ bí, byé ɑ́ be ó, tɑ̂ŋ minzɑŋ mí nkóhó mɔnɨ́ otɔ́ɔ́sin mekɑ́m métɛ̂n.
44019020	Mpʉ́nʉ̌ ó lɔ́ɔ́ dí edumo e Tî Yésʉs wɨ́, wé ɑ́ myɑŋlɑ̌ gúmó yɨ́yɛ̂h, le elɛ̂ʼle nkûl nyé yɨ́.
44019021	Píe tɨ̂, Pɑul nzě cíʼe ɨ́ lémé wé ó, nyě tó ó, tó ntɑɑ̌ sí Mɑsedóniɑ, le yɑɑ́ Akɑyɨ̂. Nyé okɑ̌ tô Yerʉ́zɑlɛm. Nye ɑ́ lɨlɛ́ɛ ó: «Jɔʼ mé óbe, me mû gʉ̂ʼ yɨ́, me ójɑlɑ le ebɑ́ʼɑ̌ nkɛ́ɛ, ó mě pyɑ́lɑɑ ntémé Rôm.»
44019022	Nó nyé ɑ́ lómo bʉr bé, obɑ́, bé ɑ́ sɨséɑ e né ɨ́ sí Mɑsedóniɑ bɑ́: Timothée, bé e Erɑ̂st. Nye mʉr tɨ̂ʼ ɑ́ be ɨ́ lîʼ ɨ́ sí Azíɑ bwɑ́ mélû ɑbuo.
44019023	Ɨ́ melû mɑɑ́, bintʉ̌, byé ɑ́ be ɨ́ buú syɛ́ɛ̌ mpʉ bʉ̂r bé ɑ́ be, bé mû lɨ́ edû nzɨ́ mé Krîst yɨ́.
44019024	Yé ɑ́ bě e nyʉ́ʉ́ lûl melûl, díé lé, Demétrios. Nye ɑ́ be lɨ́ elulúlo bwɑ́ bíjweʼle ɨ́ gʉ̂l ɨ́ mbɛ̌r Artémis, le ejwe ósyɛ̂l o mésɑ̂ myɛ́nɑ ɨ́ buo buo.
44019025	Nye nzě jébe bê, syɛŋ bé gúmo gwɑ́r. Bɨ́bɛ̂h, bé ɑ́ be ó bilóbilɑ le esú é syɛ́ɛ́ egwɑ́r. Nye ó: «Bɨ̌n bé lɨ́ egʉ́ɑ ó, syɛ́ɛ́ yɨ̂ʼ ó mɨ́nɑ́ dí ebi gɑ́ bimɔnɨ́ tɨ̂.
44019026	Bɨ̌n bé lɨ́ ejóʼo le ebeě mpʉ mʉ̂r nɨ̌ dí elɛ́ɛ ó, onzyɛ̌m bʉ̂r dí esɑ̂ e mebô bɑ́, bé ɑbe ónzyɛ̌m yɨ́. Nyɨ́ sîl édulo bʉ̂r ɨ́ buo buo, ɑbě njɨ wɑ̂ʼ ɨ́ Éfɛsɔs yé omér. Nye mû ó sí dulo ntémé kúnókúno e sí Azíɑ yɨ́yɛ̂h.
44019027	Sɨ́ɑ̌ yɑɑ́, yé e nkul edulǒ pyêh ɨ́ syɛ́ɛ́ gɑ́ yɨ́nɑ́. Abě njɨ nó yé omér. Yé e nkul esɑ̂ ntémé ó, nzyɛ̌m nɨ́nɨ́ɨ́ gɑ́ wɨ́nɑ́ Artémis, mbɛ̌r wé, wé dímlɑɑ kûm, bé l'ɑgúm kɑ̌ gbɑ̂ wé ɨ́ nkɔb ɨ́ sí Azíɑ yɨ́yɛ̂h.»
44019028	Jɔʼ bé ɑ́ jóʼo nó yɨ́, bʉr, bé ɑ́ si bu kpɑŋɔɔ mebúʼ le ebɨ́nɔɔ mécwíí kʉ́. Bé ó: “Artémis, nzyɛ̌m bʉr o Éfɛsɔs, nye ɨ́ bwɑʼ.”
44019029	Nó ó, nkɑnɑ yɨ́yɛ̂h, yé ɑ́ be, yé mû ɑ́leŋéleŋé. Bʉr nzě mɛ́rɔɔ̌ Gɑ́ywis bé e Arîstɑrk, tô le edulo bé sí e sí. Bʉr obɑ́ bɑɑ́, bé ɑ́ be ó bʉr ó Mɑsedóniɑ. Bé ɑ́ be ó, osó mé Pɑul, bé le onɔ́ɔ́ bé ɑ́ cicye bɑ́.
44019030	Pɑul ɑ́ kpɛl ó, nyě tó tyɛ̂b ó lɨ́ esóʼ é sɔ́mɑ́. Sɑ̂ gwɑ́r, ompʉ́n bé, bé ɑ́ si kɑmle nye lɨ́ esɑ̂ nó.
44019031	Bʉ́ʉ́ ójǿø ó sí Azíɑ, bé ɑ́ be osó bé bɑ́, bê nzě cyen nyé mpɑ́ŋlɑ ó, nye ɑyɨ́ tô gʉ̂, ntʉ̌ yɑɑ́ jínɑ lɨ́ esyɛ́ɛlɨ.
44019032	Jɔʼ yɑɑ́, bʉr, bé ɑ́ bé ɑgʉ́ɑ̌ sɑ́ yé ɑ́ lɑɑ yɨ́. Bɑ̂ʼ bʉ̂ bícím ɨ́ wɨ̂ʼ lɔ̌b; bʉ́ʉ́ bʉ̂ bícím ɨ́ gúú lɔ̌b swîh. Nó ó, bʉr ɨ́ buo buo ɨ́ sɔ́mɑ́ yɔ́ɔ́, bé ɑ́ bé ɑgʉ́ɑ̌ sɑ́ túʼ bé ɑ́ swɑ̂l e tɨ̂ʼ yɨ́.
44019033	Bɑ̂ʼ óYúden, bé ɑ́ si tíne Alexɑndre ó, nye tyɛ́bɨɨ bé esôʼ. Bʉ́ʉ́ bʉ̂r o b'ɑ́ be lɨ́ entumo bɑ́, bé ɑ́ be ó lɨ́ egwɑ́ tɨ́e nyê. Alexɑndre ntɔ̂ʼ peble bé mbô, lɨ́ edǐ kɑmle éntumo e bʉ̂r lɨ́ elwib lɨ́ esú lɔ́ɔ́.
44019034	Jɔʼ bé ɑ́ gʉ́ɑ ó, nye ó Yúden yɨ́, bɨ́bɛ̂h, bé ɑ́ si bʉ̂ bicím kʉ́kʉ́ jɔʼ gwɑ́r, kúnókúno e mewɑlɑ mebɑ́ ó: “Nzyɛ̌m bʉr o Éfɛsɔs, nye ɨ́ bwɑʼ.”
44019035	Nó ó, ngóvinɑ ɑ́ leʼe ególo. Nye ó: «Bʉr o Éfɛsɔs ɛ̌, mʉr nyɨnyɛ̂h, nye lɨ́ egʉ́ɑ ɨ́ pɑ́ʼ gɑ́ wɨ́nɑ́ ó, Éfɛsɔs ó dí ebɑʼlě mbɛ̌r yébé gɑ́ wɨ́nɑ́, wɑɑ́ dí egúmo e nzyɛ̌m nɨ́nɨ́ɨ́ Artémis wɨ́, le jweʼle mé nzyɛ́m gɑ́ wɨ́nɑ́, yé ɑ́ duho ɨ́ jʉ́ó kʉ́, dumɑ sí yɨ́.
44019036	Kɑ̂r mʉ̂r dí e nkul esóŋlo yê. Milémé mín, myé ɨ́ jɑlɑ le edi ɨ́ puuu. Asɑ̂ gɑ́ syɛ́ɛlɑ bɨ́n dí, ɑpɑ̌ nyɛɛ́ pɑhle yɨ́.
44019037	Bɨ̂n nzé e bʉr bɑ̂ʼ kɑ̂ʼ ó, bɨ́ɛ ɑjíbe bísɔ̂ʼ ɨ́ mbɛ̌r yébé gɑ́ wɨ́nɑ́, nkʉ̂ ntémé sɑ̂ nzyɛ̌m gɑ́ wɨ́nɑ́ nkěh.
44019038	Yé bé Demétrios, bé le osyɛ̂l o mésɑ́ bé, bé e purɑ́ e nyʉ́ʉ́ mʉ̂r nó, mɨnɑ́ gɑ́ bé e mpɑ́h milɔ̌b le ocîʼ o mílɔ̌b. Gʉ̂ʼ ó bé jɑ́lɑ́ le etô e lɔ̌b, tó pur yɨ́.
44019039	Yé bé bɨ̌n jínɑ ó, e sɑ́ swîh bɨ́n dí egø̂m nó, bé ókɑ̌ lwib ó, jɔʼ yʉ́ʉ́ gǿhlɑ́, yé óbɑ́ʼɑ̌ syɛŋɑ yɨ́.
44019040	Ebě, mɨnɑ́ bé ɑ́mû purɔɔ gɑ́ ɨ́ ntʉ̌ syɛ́ɛ́lɨ́ mûh, ɑbe e mpɑ̌ŋ lɔ̌b yɨ́. Bé jí mɨ́nɑ́ gɑ́ sɑ̂ pʉgʉ syɛ̌ŋ bím bʉ̂r yɨ̂ʼ wɑ̂ʼ múh nó, ɑbe e sɑ́ mɨ́nɑ́ ógwɑ́ yɑlɑ gɑ́ bê.»
44019041	Jɔʼ nyé ɑ́ sil elwib nó yɨ́, nye nzě bîr bʉ̂r ó, bé búlɑɑ.
44020001	Jɔʼ bíntʉ̌ byé ɑ́ síe yɨ́, Pɑul nzě jébe ómpʉ́n mé Yésʉs, nzě gbɑ̂ bé nkul ɨ́ nyʉ̂l. Nye ntɔ̂ʼ jɛ́nɑ e bê, mɔɑ, tô ɨ́ sí Mɑsedóniɑ.
44020002	Nó ɨ́ jɔʼ nyé ɑ́ be lɨ́ entɑɑ̌ sí yɑɑ́ yɨ́, nye ɑ́ be lɨ́ etô le egbɑ̂ bɨ́ɔɔ́ bɨ́nɑ́ nkul ɨ́ miléme, ɨ́ buobuo metǿǿ nyé ɑ́ jwijwe bé mɑ́. Píe tɨ̂, nye nzě kɑ̌ tô Grɛ̂s.
44020003	Nye ɑ́ to di gʉ̂ʼ ó ongɔn olɛ̂l. Nye ɑ́ jøʼ ó, nyě nʉɑ ó sitímɑ, tô sí Siríɑ. Píe tɨ̂, oYúden ntɔ̂ʼ kɑ̌ʼ bébebébe bʉm ɨ́ lɔ̌b wé. Nó nyé ɑ́ jøʼ ó, nye kɑ̌ cɨɨ yé ó, ɨ́ sí Mɑsedóniɑ yɨ́.
44020004	Sópɑtros, mwɑ̂n mé Píros, mʉr Bére, tó lîʼlɔɔ bé e Arîstɑrk, ndu e Sekúndos, bʉr ó Tesɑloníkɑ. Gɑ́ywis, mʉr Dɛ́rbe, ndu e Timothée, Tisikôs, bé e Trofímos, bʉr ó Azíɑ, bé ɑ́ si to lîʼle nyé ntémé.
44020005	Bʉr bɑɑ́ o b'ɑ́ nyɛɛ tô esôʼ. Bé ɑ́ kɑ to bóno bɨ̌h ó Troɑ̂s.
44020006	Bɨ̌h bʉr o tɨ̂ʼ bé ɑ́ si kɑlwo ɨ́ sitímɑ lɨ́ ebʉ́m é Fílipi, píe nzɔɔ biblêr bi dí ɑbe e levure bí. Píe melú métɛ̂n nɛ́ɛ: bɨ̌h ntɔ̂ʼ tó kœb bé Troɑ̂s, gúmó bɨ́h le onɔ́ɔ́ bé ɑ́ jɑ̂ sóno ntinɨ̂ yɨ́.
44020007	Ádwií gúú móhó sóno ɨ́ bíí kʉ̌ʼ nɛ́ɛ: bɨ̌h nzě syɛŋɑ̌ gúmo gwɑ́r lɨ́ epûhlɑ mebô lɨ́ edě blêr. Nó, ɨ́ mɛ́n tɨ̂ʼ ó Pɑul nyɨɛ ɑ́ be ó, nye ólɑɑ wɨ́. Nó ó nyé ɑ́ nze jwe bʉr milɛ́ʼlɑ́ ɨ́ beɑ beɑ, tó pyɑ̂l témé pum.
44020008	Melɑ́mɑ, mé ɑ́ be ɨ́ buo ɨ́ ntɔ́ɔ ɑ́ be kʉ́ ɨ́ mbɛ̌r bɨ́h ɑ́ gø̂hlɑ tɨ̂ʼ wɨ́.
44020009	Yé ɑ́ be ó e yʉ́ʉ́ loʼo, díé lé Etwíswih. Yé ɑ́ be ó ndîndǐl ɨ́ wínɨ. Yê nzě tô ɨ́ jô ɨ́ súgúgú. Ɨ́ mpʉ̌ Pɑul ɑ́ to le elɛ̂ʼle bé ɨ́ beɑ beɑ yɨ́, le mpʉ̌ jô yé ɑ́ bu mɛ̂r yé yɨ́, yé ntɔ̂ʼ jwinɑ ɨ́ wínɨ ɨ́ mbɛ̌r kʉ́, dumɑ sí ɨ́ sɨŋ. Bé ɑ́ kɑ nkɛ́ɛ yé ó, nkɛ́yɨ́ɨ yé osí boó jwe yé.
44020010	Pɑul nzě sulo sí, tó búrwo yé ɨ́ nyʉ̂l, mɛ̂r yé ɨ́ mbô, nye ntɔ̂ʼ lɛ́ɛ ó: «Ayɨ́ jóʼo gɑ́ bʉ́ɑ́. Nye lɨ́ ekublɑ. Nyé ɑjwe.»
44020011	Nye ntɔ̂ʼ bɑ́ʼɑ̌ bére, pɛ̂ʼ nyé blêr, nye ntɔ̂ʼ de. Nó nyé ɑ́ nze bɑʼɑ lwib ɨ́ buo buo, tó pyɑ̂l ɨ́ melɔ́mɑ mé mɛ́n. Nye nzě mɔɑ, tô.
44020012	Nó ó bé ɑ́ nze e loʼo yɑɑ́, yé mû sí kʉ́ ciʼe. Bɨ́bɛ̂h ntɔ̂ʼ bǐ buobuo nkul ɨ́ miléme ɨ́ syɛ́ɛlɑ yɑɑ́.
44020013	Bɨ̌h nzě jɑ nzɨ́, kɑlwo ɨ́ sitímɑ yé ɑ́ nkɛ́ɛ bɨ̌h yɨ́, yê nzě tô e bɨ̌h lɨ́ ebʉ́m lé Ásos, gúmó bɨ́h ɑ́ be ó, bɨ̌h bé ónʉɑ̌ Pɑul, kɛl nyé ɨ́ sitímɑ yɨ́. Yé ó sɑ́ nyé mʉr tɨ̂ʼ ɑ́ pɑ boo cíʼe ɨ́ lémé wé yɨ́, ebě, nyɨɛ ɑ́ kpɛl ó, nyě cɨɨ ó nkpɑ̌ʼ e nkpɑ̌ʼ, tó pyɑ̂l gʉ̂.
44020014	Jɔʼ nyé ɑ́ kœb bɨ̌h ɨ́ Ásos yɨ́, bɨ̌h ntɔ̂ʼ nʉɑ nyé nɑ́ɑ̌, tô e né ɨ́ Mitilɛ̂n.
44020015	Bɨ̌h nzě duho tɨ̂. Ádwií ɨ́ mɛ́n tɨ̂ʼ nɛ́ɛ: bɨ̌h ntɔ̂ʼ pyɑ̂l bɑ̌ʼ e Kíos. Ɨ́ móhó wé ɑ́ bɔmɑ wɨ́, bɨ̌h bé ɑ́ si lɑɑ, pyɑ̂l ɨ́ Sɑ́mos. Ɨ́ móhó wé ɑ́ kɑ bɔmɑ wɨ́, bɨ̌h ntɔ̂ʼ pyɑ̂l ɨ́ Míletos.
44020016	Ebě, Pɑul ɑ́ boo cíʼe ɨ́ lémé wé ó, nyě lɑɑ yé ó, e byɛ̂l, ɑtyɛ̂b Éfɛsɔs. Nye ɑ́ bene etyɛ̂b ó, nye ɑ́mû dímlě jɔʼ ɨ́ sí Azíɑ. Nye ɑ́ tʉtô ó, kɑ́m e kɑ́m, nye nkʉ̂ tó kumǒ Yerʉ́zɑlɛm ɨ́ jɔʼ nzɔ́ɔ Pɑŋtekôt, yé bé yé ɑ́ bě e nkul ebɑ́nɑ nó.
44020017	Jɔ̌ʼ Pɑul ɑ́ be ɨ́ Míletos yɨ́, nye ɑ́ si cyen mempɑ́ŋlɑ Éfɛsɔs, lɨ́ ebɑ́ŋle ótyɛ̂b bé ésôʼ ó Mbɛ̌r-Nzyɛ̌m ó, bé tô bee nyê.
44020018	Jɔʼ bé ɑ́ pyɑ̂l gúmó nyé ɑ́ be yɨ́, nye e bé ó: «Bɨ̌n bé lɨ́ egʉ́ɑ̌ mpʉ mé ɑ́ didi ɨ́ sɔ́mɑ́ yɨ́n ɨ́ jɔʼ mɨ́nɑ́ bé ɑ́ didi gɑ́, tɑ́ɑre ɨ́ dʉ́ó lé ésôʼ mé ɑ́ tyêl ebo lɑ̂m ɨ́ sí Azíɑ, tó kumǒ kumɑ́ɑ ɨ́ dʉ́ó mɨ́nɑ́ bé ɑ́ bɔ́ʼɑ gɑ́ yɨ́.
44020019	Me ɑ́ sɨséɑ Tî Yésʉs syɛ́ɛ́ ɨ́ jɔʼ yɨ́yɛ̂h ó, le ejɔr nyʉ̂l nyɑ̌m, e myɛ́ɛlé ɨ́ míh, oYúden bɨ́ɛ lɨ́ esɑ́ɑ mépɨʼ mé ébóblo mê. Sɑ̂ yɑɑ́ ó b'ɑ́ bu jwe me túú yɨ́.
44020020	Bɨ̌n bé lɨ́ egʉ́ɑ ó, me ɑ́ bé ɑlíʼɑ lɨ́ ejwe bɨ́n milɛ́ʼlɑ́ mímyɛ̂h myé ɑ́ be e nkul ebe bɨ́n e nyɔm mí. Me ɑ́ lɨlɛ̂ʼle bɨ̌n ó, ɨ́ bigúmó bʉ̂r dí esisyɛŋɑ bí ti e mímbɛ̌r e mímbɛ̌r myɛ̂h.
44020021	Me ɑ́ si boʼlo kwɑ́ oYúden, ndu e bɑɑ́ o dí ɑbe óYúden bɑ́ ó, yé jɨ ó, bé jwírɑɑ miléme, bé jyɛ̂ʼwɑɑ e Tî gɑ́ wɨ́nɑ́ Yésʉs.
44020022	Tó kœb ó, ɨ́ bɑ́ɑ́nɑ̂, me mû ó lɨ́ enzě tô Yerʉ́zɑlɛm ɨ́ mpʉ̌ Sísǐm mé Nzyɛ̌m dí etíne ó, me sɑ̂ʼ yɨ́. Sɑ̂ gwɑ́r, mé ɑgʉ́ɑ yɨ́ɛ sɑ́ dí ebóno mé gʉ̂ʼ yɨ́.
44020023	Mě jɑɑ́ gʉ́ɑ ó, njɨ ɨ́ nkɑnɑ yɨ́yɛ̂h mé dí ecɨɨ yɨ́, Sísǐm mé Nzyɛ̌m jɑɑ́ lɨlɛ́ɛ ó, njɨ me ókɑ́ʼɔɔ e mikǒl, tíblɔɔ ntémé.
44020024	Mɛm bee yɨ́ɛ ó, cwiʼ yɑ̂m, yé ɑbe mé dimé sɔ̂ʼ. Nyɔm wɑ̂m, wê njɨ ó, me swímɨɨ ɨ́ juo bíjʉ́ʉ́, tó pyɑ̂l lɨ́ odumo, le eswɑ̂hlě syɛ́ɛ́ Tî Yésʉs ɑ́ líʼe me e yɑ̌ yɨ́: yé ó, etúnǒ Mbɨɑmbɨɑ Lɔ́ɔ́ mé Nzyɛ̌m.
44020025	«Sɑ̂ gwɑ́r mé dí egʉ́ɑ ɨ́ bɑ́ɑ́nɑ̂ʼ yɨ́, yé ó, ɑbe e mʉr ɨ́ sɔ́mɑ́ yɨ́n ókɑ̌ bɑ́ʼɑ̌ bee mê, dɑmɑ́ be mʉ̂r ngwɑ́r ɨ́ sɔ́mɑ́ bʉ̂r bɨ́bɛ̂h o b'ɑ́ bee me lɨ́ elɑɑ pɑ́ʼ nyɨ́n, le elɛ́ɛ̌ lɔ́ɔ́ dí edumo e Mpóʼo mé Nzyɛ̌m wɨ́ bɑ́.
44020026	Sɑ́ tɨ̂ʼ ó mé dí elɛ́ɛ e bɨ̌n múh ó: nyʉ́ʉ́ mʉ̂r ɨ́ sɔ́mɑ́ yɨ́n ótó dîm nó, bé l'ɑkɑ̌ jî mé yɨ́.
44020027	Ebě, me ɑ́ si jwe bɨ̌n metǿǿ mé Nzyɛ̌m mɨ́mɛ̂h, ɑsol bɨ́n tɔʼ e sɑ̂ gwɑ́r dí tɨ̂ʼ yɨ́.
44020028	Gwɑ́ jwɛ̂ʼ gɑ́ tyé yɨ́n, bɨ̌n bʉr o tɨ̂, le mpʉ̌ sɔ́mɑ́ óbûʼlɑ bɨ́bɛ̂h dí yɨ́. Sísǐm mé Nzyɛ̌m ɑ́ tyêl bɨ̌n ɨ́ Mbɛ̌r-Nzyɛ̌m ó, ɨ́ dǐ óbɔʼlʉ. Nó, gwɑ́ bɑʼle gɑ́ bé Mbɛ̌r-Nzyɛ̌m wɑɑ́. Nzyɛ̌m ɑ́ bwɑ̂m wé ó, ɨ́ nzɨ̌ mecié mé Mwɑ̂n wé nye mʉr tɨ̂.
44020029	Me lɨ́ egʉ́ɑ ó, jɔʼ mé ngɑ́ lɑɑ, tô e cyen yɑ̂m dóló yɨ́, bʉr o dí enøølɑ le onkœœ, dí ɨ́ buú nyɑn bɑ́, bé ópyɑ̂l gúmó bɨ́n dí yɨ́. Bé ɑ́kɑmle e sɔ́mɑ́ óbûʼlɑ.
44020030	Dɑmɑ́ jóʼo ɨ́ sɔ́mɑ́ yɨ́n tʉ́ŋlʉ̌, bʉ́ʉ́ bʉ̂r, bé ómɔɑ, nzě lɛ́ɛ míkóo, le edulo ómpʉ́n ó, bé dúʼoo bê.
44020031	Diʼee gɑ́ ɨ́ mpʉ̂n, mekʉɑ́ ɨ́ binyɑ̂. Bɨ̌n ɑ tóŋló bísyɛ́ɛlɑ bɨ́h ɑ́ sɑ̂, le myɛ́ɛlé ɨ́ mîh bí. Me ɑ́ bé ɑkɑ̂r túú écɨ̂l mʉ̂r ngúngwɑ́r ɨ́ sɔ́mɑ́ yɨ́n, móhó e pum, tɑ̂ŋ mimbú mílɛ̂l.
44020032	«Nó ó, ɨ́ bɑ́ɑ́nɑ̂, me lɨ́ etímle bɨ́n ɨ́ mebó mé Nzyɛ̌m. Nyɨ́ lɛ̂ʼle bɨ́n ncǿncǿɑ nyé e nzɨ̌ mekɑ̌n mé. Nye bɑ̂ʼlɑɑ bɨ̌n e mekɑ̌n mɑɑ́. Mé e nkul elɨl bɨ́n ɨ́ búʼó le ejwe bɨ́n nkɔb bilíʼe jøʼ gwɑ́r e gwɑ́r e bɑɑ́ bɨ́bɛ̂h dí egúmo e né bɑ́.
44020033	Me ɑ́ bé ɑgø̂m dɑmɑ́ bě nkóhó mɔnɨ́, nkʉ̂ gʉ̂l, nkʉ̂ mikɑ́n mí mʉ̂r.
44020034	Bɨ̌n bʉr o tɨ̂ʼ bé lɨ́ ekʉ́ gʉ́ɑ ó, ɨ́ mbó éjʉ́m wɑ̂m ó bɨ́h le osó bɑ̂m, bé ɑ́bǐ sɑ́ bɨ́h ɑ́ be lɨ́ egø̂m yɨ́.
44020035	Bisyɛ́ɛlɑ byɑ̂m bíbyɛ̂h, byê bɨ̌n ó jweʼle. Byé lɛ́ʼlé bɨ́n ó mpʉ bɨ́n jɑ́lɑ́ le eséɑ̌ syɛ́ɛ́, le ekɛm bʉ̂r mû sí tyɛʼ bɑ́ yɨ́, ebě, mɨnɑ́ bé lɨ́ etoŋlo gɑ́ mekɑ̌n Tî Yésʉs nye mʉr tɨ̂ʼ ɑ́ lɛ́ɛ mɑ́. Mé ó: “Le mʉr dí ejwe nyɑ́, le wɑɑ́ dí enʉɑ nyɑ́, wɑɑ́ dí ejwe nyɑ́ ó dí ebuú sʉŋɔɔ métyɛʼ me mpóm.”»
44020036	Jɔʼ nyé ɑ́ sil elwib nó yɨ́, bé e bʉr bɑɑ́ bɨ́bɛ̂h nzě bɨʼ mébóó sí. Nye nzě jɨʼlɑ e Nzyɛ̌m lɨ́ esú lɔ́ɔ́.
44020037	Bʉr bɨ́bɛ̂h ntɔ̂ʼ jɨŋɔɔ méjwê, le ebeŋlɔɔ̌ Pɑul, ndu e l'ejû nyé emúʼ ɨ́ swííɑ́.
44020038	Bé ɑ́ bu jóʼo yɨ́ɛ ebúʼ ó, ebe nyé ɑ́ lɛ́ɛ ó, bé ɑ́kɑ̌ bɑ́ʼɑ̌ bee nyê. Nó ó bé ɑ́ to lîʼle nye, tó pyɑ̂l gúmó sitímɑ yé ɑ́ be yɨ́.
44021001	Jɔʼ bɨ́h ɑ́ bɔ́ʼɑ e bé yɨ́, bɨ̌h bé ɑ́ si tô ɨ́ sitímɑ, tó pyɑ̂l ɨ́ Kôs. Ɨ́ mɛ́n tɨ̂, bɨ̌h ntɔ̂ʼ pyɑ̂l Róde. Eduho bɨ́h ɑ́ kɑ duho tɨ̂ʼ yɨ́, bɨ̌h nzě tó pyɑ̂l Pɑ́tɑrɑ.
44021002	Bɨ̌h nzě kœ̌b sitímɑ swîh yé ɑ́ be lɨ́ edǐ tô Fénikiɑ yɨ́. Bɨ̌h nzě kɑlwo tɨ̂, ntɔ̂ʼ tô e cyen dóló,
44021003	tó pyɑ̂l bɑ̌ʼ e cíhé Swiprʉ̂s. Bɨ̌h ntɔ̂ʼ cɨɨ ɨ́ pɑ́ʼ mbó émyɛ̌l ɨ́ cíhé wɑɑ́, ntɔ̂ʼ ntɑɑ, tô nko dí etô sí Siríɑ yɨ́. Bɨ̌h nzě tó kumo lɨ́ ebʉ́m é Tîr, ebě, yé ɑ́ jɨ ó, sitímɑ súlɨɨ mimbeʼ tɨ̂.
44021004	Bɨ̌h bé ɑ́ si kœb ompʉ́n mé Tî Yésʉs tɨ̂. Nó ó bɨ́h le onɔ́ɔ́, bé ɑ́ jɑ̂ tɨ̂ʼ sóno ntinɨ̂. Bʉr nzě lɛ́ɛ e Pɑul ɨ́ nkul Sísǐm mé Nzyɛ̌m ó, nye ɑyɨ́ tô Yerʉ́zɑlɛm.
44021005	Dɑmɑ́ jóʼo nó, ɨ́ jɔʼ sóno ntinɨ̂ bɨ́h le onɔ́ɔ́, bé ɑ́ di nyɑ́, ɑ́ be, nye mû sí lɑɑ yɨ́, bɨ̌h nzě lɑɑ, tô. Ompʉ́n bɨ́bɛ̂h nzě tó lîʼle bɨ́h, tɑ́ɑre e bʉbɑ́ bɔ́ɔ́, kumo e bwɑ́n bɔ́ɔ́, tó pyɑ̂l ɨ́ jɔʼ bɨ́h ɑ́ sil entɑɑ nkɑnɑ yɨ́. Bɨ̌h nzě bɨʼ mébóó sí lɨ́ ebʉ́m é mɑ̂ŋ, lɨ́ ejɨʼlɑ e Nzyɛ̌m.
44021006	Bɨ̌h nzě jɨjɛ́nɑ, bɑ̂ʼ jɛ́nɑ e bɑ̂, bɑ̂ʼ jɛ́nɑ e bɑ̂. Bɨ̌h nzě tó nî ɨ́ sitímɑ tʉ́ŋlʉ̌, bɨ́ɛ nzě swîʼ yɔ́ɔ́, tóŋɔɔ kwɑ́ nyɔ́ɔ́. Bɨ̌h ntɔ̂ʼ tô e cyen yɨ́h dóló mɑ̂ŋ e mɑ̂ŋ.
44021007	Bɨ̌h nzě duhǒ Tîr, bɑ́ʼɑ̌ kɑlwo ɨ́ sitímɑ yɑɑ́, bɨ̌h nzě tó pyɑ̂l lɨ́ ebʉ́m é Tolemɑyɨ́dɑ ɨ́ gúmó bɨ́h ɑ́ sîl cyen mɑ̂ŋ e mɑ̂ŋ yɨ́. Bɨ̌h nzě sulo, lɨ́ ebɑ́rɑ e bɨ́ɔɔ́ bɨ́nɑ́ dí tɨ̂ʼ bɑ́. Bɨ̌h le onɔ́ɔ́ nzě di tɨ̂ʼ móhó ntinɨ̂.
44021008	Ádwií ɨ́ mɛ́n tɨ̂ʼ nɛ́ɛ: bɨ̌h nzě mɔɑ, pyɑ̂l Kesɑ́re. Tɨ̂ʼ ó bɨ́h ɑ́ sul ɨ́ mbɛ̌r mé Philippe yɨ́. Philippe ɑ́ be ó mʉr ngwɑ́r ɨ́ sɔ́mɑ́ bʉ̂r nzɑɑngbɑ́ bé ɑ́ pɛ́hɔɔ ɨ́ Yerʉ́zɑlɛm bɑ́. Nye ntémé ɑ́ be ó, lɛ́ɛ pô. Bɨ̌h bé ɑ́ jɑ̂ ó, ɨ́ mbɛ̌r wé.
44021009	Nye ɑ́ be ó, e bibíŋ méséhe binɑ̂. Byé ɑ́ bɨbe ó, lɨ́ egwîh mílɔ̌b mé Nzyɛ̌m.
44021010	Bɨ̌h bé ɑ́ si di tɨ̂ʼ melû ɨ́ buo buo. Nyʉ́ʉ́ ngwíhɑ milɔ̌b ntɔ̂ʼ pyɑ̂l tɨ̂, duhǒ sí Yʉ́dɑ. Díé lé, lé ɑ́ be ó Agɑ́bus.
44021011	Nye ntɔ̂ʼ nzě gúmó bɨ́h ɑ́ be yɨ́, nʉɑ kɑ́nɑ́ mé Pɑul, nzě kɑ̂ʼ nyé mʉr tɨ̂ʼ mebô e mekʉ̌. Nye ó: «Pɑɑ́ bee gɑ́ mpʉ̌ Sísǐm dí elɛ́ɛ yɨ́: mʉr dí e kɑnɑ́ nyɑ̂ʼ nyɑ́, oYúden ó Yerʉ́zɑlɛm, bé ókɑ̂ʼ nyé ó mpʉ. Bé ókɑ̂ʼ nyé, ntɔ̂ʼ bɛ́mɔɔ nyé kwɑ́ bʉr o bíkûl.»
44021012	Jɔʼ bɨ́h ɑ́ sil ejôʼlo mekɑ̌n mɑɑ́ yɨ́, bɨ̌h bʉr o tɨ̂, ndu e bɑɑ́ ó Kesɑ́re ntɔ̂ʼ jɨʼlɑ e Pɑul ó, nye ɑyɨ́ kɑ̌ tô Yerʉ́zɑlɛm.
44021013	Nyɨɛ nzě yɑlɑ ó: «Bɨ̌n jɨ, le esɑ́ɑ étyeʼ mé nkul ɨ́ yé? Ebě, ɨ́ wɑ̂m pɑ̂ʼ, me mû ó nkʉmsɑ́. Abě njɨ, kɛ́ʼɑ́ ménkɑrɑ wé omér. Me ɨ́ cɑ̌r ntémé ó, me jwêʼ ɨ́ Yerʉ́zɑlɛm lɨ́ esú é díé mé Tî Yésʉs.»
44021014	Mpʉ nyé ɑ́ be ɑbe e nkul ejóʼo bɨ́h yɨ́, bɨ̌h ntɔ̂ʼ di ɨ́ jolɑɑɑ. Bɨ̌h ɑ́ jɑɑ kɑ yɑlɑ epíhe ó, njɨ: «Gǿmɑ́ mé Tî Yésʉs, yé syɛ́yɨɨ bé.»
44021015	Bwɑ́ mélû, mé osí lɑɑ nɛ́ɛ: bɨ̌h nzě komlǒ cyen lɨ́ etô Yerʉ́zɑlɛm.
44021016	Bʉr o mílʉ́mlʉ́ bé ɑ́ duhǒ Kesɑ́re bɑ́, bê nzě tô e bɨ̌h ɨ́ nko nyʉ́ʉ́ mʉ̂r ɑ́ jɑlɑ le etirɑ bɨ́h ntɔ́ɔ ɨ́ mbɛ̌r wé nyɑ́, ɑ́ be yɨ́. Díé é mʉ̂r wɑɑ́, lé ó Nɑ́sɔn, nyʉ́ʉ́ mʉ̂r Swiprʉ̂s, ɑ́ be ɨ́ sɔ́mɑ́ ómpʉ́n bé ésôʼ nyɑ́.
44021017	Jɔʼ bɨ́h ɑ́ pyɑ̂l Yerʉ́zɑlɛm yɨ́, bɨ́ɔɔ́ bɨ́nɑ́, bê nzě nʉɑ bɨ́h e bisʉhʉʉ.
44021018	Ɨ́ mɛ́n tɨ̂, bɨ̌h e boo Pɑul, bê nzě tô mbɛ̌r mé Jɑcques, kœbɔɔ ótyɛ̂b bé ésôʼ ó Mbɛ̌r-Nzyɛ̌m ntémé tɨ̂.
44021019	Pɑul nzě bɑ́rɑ e bê. Nye nzě lɛ́ɛ̌ lɔ́ɔ, dumo e bisyɛ́ɛlɑ̌ Nzyɛ̌m ɑ́ sɑ̂ e nzɨ̌ syɛ́ɛ́ yé yɨ́. Bisyɛ́ɛlɑ byɑɑ́, byé ɑ́ be ó pɑ́ʼ bʉr o dí ɑbe óYúden bɑ́. Nye ɑ́ lɛ́ɛ byé ó gúgwɑ́r.
44021020	Jɔʼ bé ɑ́ sil ejôʼlo sɑ́ nyé ɑ́ lɛ́ɛ bé yɨ́, bé ntɔ̂ʼ gúmlǒ Nzyɛ̌m. Bê nzě lɛ́ɛ e Pɑul ó: «Mɨ́ɔɔ́ wɨ́h ɛ́, go mʉr tɨ̂, gʉ́ beě bím ótɔ́ɔ́sin bé óYúden mû sí jyɛ̂ʼwo e Yésʉs-Krîst yɨ́. Bɨ́bɛ̂h ntémé, bé lɨ́ egbɑ̂ nkûl ɨ́ dwííí lɨ́ ebɑʼle métié mé Moïse.
44021021	Sɑ̂ gwɑ́r, bé jóʼó ɨ́ pɑ́ʼ gô ó, go lɨ́ elɛ̂ʼle óYúden bɨ́bɛ̂h mû mingbɛhɑ́ míngbɛhɑ́ ɨ́ bikúl bíswîh bɑ́ ó, bé bénɑɑ metum mɑɑ́. Bé jóʼó ntémé ó, gǒ lɛ́ɛ́ ó, bé ɑjɑlɑ le ekɑ̌ cíʼe bwɑ́n bɔ́ɔ́ mpʉ́n; ó bé ɑyɨ́ kɑ̌ dû métum mé óYúden.
44021022	Nó ó, mɨnɑ́ sɑ̂ʼ gɑ́ nyɑ́? Ebě, bé ójʉ̂ʼrɑ yɨ́ɛ ó, go mû ó wɑ̂.
44021023	Sɑ́ʼ mpʉ bɨ́h múo lɛ́ɛ gó yɨ̂: bɨ̌h bé e bʉrʉ̂m onɑ̂ bé ɑ́ boo ntɑɑ minkɑ̂l bɑ́ wɑ̂.
44021024	Ntɑ́ʼ gɑ̂. Bɨ̌n le onɔ́ɔ́ tô pubɔɔ. Gó ojɛ́nɑ métɔ́ɔ́ mɨ́n le onɔ́ɔ́ lɨ́ esú ó, bé cɨ́ɑɑ milʉ́ myɔ́ɔ́. Nó ó bʉ̂r bɨ́bɛ̂h ngɑ́ gʉ́ɑ ó, sɑ́ yɨ́yɛ̂h bé dí elɛ́ɛ, dumo e go yɨ́, yé ɑbě tyeetye. Bé ogʉ́ɑ ó, go ntémé, go lɨ́ ebɑʼle métié gɑ́ mɨ́nɑ́.
44021025	Bʉr o dí ɑbe óYúden, bɑɑ́ mû sí bûʼlɑ bɑ́, bɨ̌h bé ɑ́ si cɛmɑ bé mekɑnɑ́, lɨ́ elɛ́ɛ bé micíʼɑ́ mî: ó bé syɛ̂hlɑɑ tír nyɨnyɛ̂h ɑ́ bɑŋɔɔ ɨ́ nzɑɑ́ biyɨŋɑyɨ bí ónzyɛ̌m nyɑ́. Bé sɑ́ ɑde ntémé mecié, nkʉ̂ otír bé ɑ́ jwe mitû bɑ́. Bé ɑyɨ́ sɑ̂ bímolɑ́.»
44021026	Nó ó Pɑul ɑ́ nʉɑ bʉrʉ̂m onɑ̂ bɑɑ́. Ɨ́ mɛ́n tɨ̂, bé le onɔ́ɔ́ nzě tó nî e bé gúmó bé ɑ́ pubɔɔ bigwih yɨ́. Bê nzě kɑ̌ tó nî mpɑ́h Nzyɛ̌m tʉ́ŋlʉ̌, le elɛ́ɛ ópɑrɑ jɔʼ mélú mé épubɔɔ ngɑ́ síe yɨ́, le elɛ́ɛ bé ntémé ó, jɔʼ yɑɑ́ ó nyé ókɑ̌ jwě njwéɑ́ lɨ́ esú é mʉ̂r nyɨnyɛ̂h ɨ́ sɔ́mɑ́ yɔ́ɔ́ yɨ́.
44021027	Nó ɨ́ jɔʼ mímóhó nzɑɑngbɑ́ myɑɑ́, myé ɑ́ be, myé mû sí lɑɑ yɨ́, ɨ́ jɔʼ óYúden ó sí Azíɑ, bé ɑ́ bee Pɑul ɨ́ mpɑ́h Nzyɛ̌m tʉ́ŋlʉ̌ yɨ́, bê nzě tíne éntumo e bʉ̂r ó, bé mɛ́rɨɨ nye. Nye ntémé ntɔ̂ʼ mɛ́rɔɔ.
44021028	Bê nzě bʉ̂ bícím. Bé ó: «Ywííí! Bʉr o bé Ɨ́zrɑɛ̂l ɔ̌! Kɛmɨɨ gɑ́ bɨ̌h ɔ̌! Pɑɑ́ nzě bee gɑ́ mʉr dí elɛ́ɛ̌ lɔ́ɔ ɨ́ gúmó yɨ́yɛ̂h ó, bé síɑɑ kúl gɑ́ yɨ́nɑ́, le ebene métié gɑ́ mɨ́nɑ́ ti e mpɑ́h Nzyɛ̌m nyɨ̂ʼ nyɑ́ ɛ́! Ɨ́ bɑ́ɑ́nɑ̂, nyɨ́ bɑ́nɑ̌ níŋle ntémé bʉr o dí ɑbe óYúden bɑ́ ɨ́ mpɑ́h Nzyɛ̌m tʉ́ŋlʉ̌! Nyɨ́ lœ̌ʼ gúmó dí ci yɨ́ ɔ̌!»
44021029	(Bé ɑ́ lɨlɛ́ɛ nó ó, ebě, bé ɑ́ si bee Trofímos mʉr Éfɛsɔs bé e Pɑul ɨ́ nkɑnɑ. Bé ɑ́ jøʼ ó, Pɑul ɑ́ si níŋle nye ɨ́ mpɑ́h Nzyɛ̌m tʉ́ŋlʉ̌.)
44021030	Nkɑnɑ yɨ́yɛ̂h, yé ɑ́ be ó, yé mû ɨ́ gbɑ̌ gbɑ̌. Bʉr nzě duɑ ɨ́ bigúmó bíbyɛ̂h e mikɑ́m. Mɛ́rɔɔ̌ Pɑul, tô le edulɔɔ nyé sí e sí, pɛʼɔɔ nyé ɨ́ mpɑ́h Nzyɛ̌m tʉ́ŋlʉ̌, diblɔɔ ntɔ̂ʼ mebê me tɨ̂.
44021031	Bé ɑ́ be ó lɨ́ esɑ́ɑ éjʉ̂ Pɑul. Nó ɨ́ jɔ̌ʼ lɔ́ɔ, wé ɑ́ to pyɑ̂l ɨ́ megwɑ̌l me njǿø bisójɑ nɨ́nɨ́ɨ́ ó, Yerʉ́zɑlɛm yɨ́yɛ̂h, yé mû ó ɑ́leŋéleŋé yɨ́,
44021032	tyé e tyé yɑɑ́, nye ntɔ̂ʼ kpɑ̂hwɑ̌ nʉɑ ókɑpitɛ̂n ti e byúú bísójɑ, tóŋɔɔ míkɑ́m nko éntumo e bʉ̂r, lé ɑ́ be yɨ́. Jɔʼ bʉ̂r bɑɑ́, bé ɑ́ bee bisójɑ ndu e njǿø nɨ́nɨ́ɨ́ wɔ́ɔ́ yɨ́, bé ntɔ̂ʼ gwɑ̂ʼ ébî Pɑul.
44021033	Nó njǿø bisójɑ ɑ́ sîhlě bɑ̌ʼ e Pɑul, nzě mɛ̂r nyê, nye ntɔ̂ʼ jwe nkûl ó, bé kɑ́ʼɑɑ nye e mikʉ̂kɔ̌b mimbɑ́. Nó nyé ɑ́ jî mbi mʉ̂r nyé ɑ́ be wɨ́, ndu e sɑ́ nyé ɑ́ pʉgʉ sɑ̂ yɨ́.
44021034	Bɑ̂ʼ bʉ̂r ó sɔ́mɑ́ yɑɑ́, lɛ́ɛ wɔ́ɔ́ mbi; bʉ́ʉ́ bʉ̂r, lɛ́ɛ wɔ́ɔ́. Mpʉ njǿø bisójɑ wɑɑ́ ɑ́ be ɑbe e nkul ejóʼǒ mpɑ̌ŋ sɔ̂ʼ ɨ́ lɔ̌b óleŋéleŋé wɑɑ́ yɨ́, nó nyé ɑ́ lɛ́ɛ ó, bé tôʼ e Pɑul ɨ́ kóʼ bísójɑ tʉ́ŋlʉ̌.
44021035	Jɔʼ bé e Pɑul, bé ɑ́ pyɑ̂l lɨ́ ebɨ́r é mbɛ̌r bísójɑ kʉ́ yɨ́, ebúʼ, lé ntɔ̂ʼ bére éntumo e bʉ̂r ɨ́ miléme. Jɔʼ bísójɑ, byé ɑ́ bee mpʉ bʉ̂r bɑɑ́, bé ɑ́ kpɛl esɑ̂ Pɑul jélé yɨ́, byé ntɔ̂ʼ kɛl nyé ɨ́ mebɛʼ mɔ́ɔ́.
44021036	Ebě, bʉr o b'ɑ́ dudû nye píhe bɑ́, bé ɑ́ lɨ̂lɛɛ ó: “Jʉ́ʼóó gɑ́ nye.”
44021037	Mpʉ bé ɑ́ gwɑ níŋle Pɑul ɨ́ kóʼ bísójɑ yɨ́, nó ó nyé ɑ́ lɛ́ɛ e njǿø bisójɑ̌ nɨ́nɨ́ɨ́ wɑɑ́ ó: «Nzê mě e nkul elɛ́ɛ gó yʉ́ʉ́ sɔ̂ʼ ɛ̌?» Nó ó njǿø bisójɑ wɑɑ́ ɑ́ jî e né ó: «Nzê gʉ́ gʉ́ɑ̌ lwǐb grɛ̂k ɛ̌?»
44021038	Ntʉ́ʼ gó dí mʉr Egîpten ɑ́ sɑ̂ ó, bʉr sɑ̂ʼ bintʉ̌, tô e binzilngɑ̌n otɔ́ɔ́sin onɑ̂ ɨ́ lʉɑ́ tʉ́ŋlʉ̌ nyɑ́ ɛ́?
44021039	Nó ó, Pɑul ɑ́ yɑlɑ ó: «Mɛm me ó Yúden. Me ɑ́ byɛ̂l ó, Tɑrsôs ɨ́ sí Silisíɑ. Nkɑnɑ yɑ̂m mé ɑ́ duho tɨ̂ʼ yɨ́, yé e kûm ɨ́ buo buo. Me lɨ́ ejɨʼlɑ e go ó, go kɑ́mɑɑ ó, me lwíbɨɨ e bʉr.»
44021040	Nó ó njǿø bisójɑ̌ nɨ́nɨ́ɨ́ ɑ́ kɑm. Pɑul nzě tyɛ̂b lɨ́ ebɨ́r kʉ́, nzě peble bʉ̂r mbô. Jɔʼ bʉ̂r bɨ́bɛ̂h, bé ɑ́ be, bé mû ɨ́ myǒŋ yɨ́, Pɑul nzě lwib e bé ɨ́ lwǐb ɑrɑmyɛ̂n.
44022001	Pɑul, nye ó: «Bɨ́ɔɔ́ bɑ̂m le osɔ́ŋ bɑ̂m, jóʼlɑ́ɑ́ gɑ́ nkɑr mé múo nzě kɑr ɨ́ bɑ́ɑ́nɑ̂ʼ ɨ́ lɔ̌b wɑ̂m ɨ́ míh mɨ́n nyɨ̂!»
44022002	Mpʉ bé ɑ́ jóʼo nye lɨ́ elwib e bé ɨ́ lwǐb ɑrɑmyɛ̂n yɨ́, bé ntɔ̂ʼ di ɨ́ jolɑɑɑ. Nó ó, Pɑul ɑ́ nze lɛ́ɛ e bé ó:
44022003	«Me ó Yúden. Me ɑ́ byɛ̂l ó, Tɑrsôs ɨ́ sí Silisíɑ. Me ɑ́ kɑ bwɑʼ yɨ́ɛ ó wɑ̂. Lɛ̂ʼlɑ wɑ̌m ɑ́ be ó Gɑmɑlyɛ̂l. Nye ó b'ɑ́ lɛ̂ʼle me mpʉ mé dúʼoo metié bímpɑ́m gɑ́ bínɑ́ yɨ́. Me ɑ́ si gbɑ̂ nyʉ̂l nyɑ̌m lɨ́ ejwě Nzyɛ̌m kûm jøʼ gwɑ́r mpʉ bɨ́n ntémé dí esɑ̂ ɨ́ bɑ́ɑ́nɑ̂ʼ yɨ́.
44022004	Me ɑ́ si tíble, jʉ̂ bʉ̂r o b'ɑ́ dudû nzɨ̌ mé Krîst bɑ́. Me ɑ́ si bî bʉbɑ́ e bʉrʉ̂m, cyen bé ɨ́ mbɛ̌r mímbʉʼ.
44022005	Njǿø mpɑ́h Nzyɛ̌m, ndu e sɔ́mɑ́ ótɔ́mɑ́ bʉ̂r, bé e nkul eboʼlo ó, sɑ́ mé dí elɛ́ɛ yɨ́, yé ó tyeetye. Bé ɑ́ si cɛmɑ me mekɑnɑ́, ntɔ̂ʼ tímle mé mɑ̌ ó, me tô jwe bɨ́ɔɔ́ gɑ́ bɨ́nɑ́, oYúden dí ɨ́ Dɑmɑ̂s bɑ́. Jøʼ yɑ̂m, yé ɑ́ be ó, me tô mɛ̂r óbûʼlɑ bé ɑ́ be gʉ̂ʼ bɑ́, búlɑ e bé mikɛ́ʼɑ́, tô e bé Yerʉ́zɑlɛm lɨ́ esú ó, bé jwéŋɔɔ bintɨ́ʼɑ́.»
44022006	«Yé ɑ́ be ó, me dímé nzɨ́ e nzɨ̌, ɨ́ jɔʼ mé ɑ́ be, me mû lɨ́ ekúnwo e Dɑmɑ̂s yɨ́, yé mû témé móhó nɛ́ɛ: mimbɑh, myé ntɔ̂ʼ pɑn métørɑ̂, duho ɨ́ njʉl wé ɑ́ be ɨ́ jʉ́ó kʉ́ wɨ́. Myê nzě kʉn ɨ́ gúmó mé ɑ́ be yɨ́.
44022007	Nó ó mé ɑ́ dumɑ sí, nzě jóʼo cwíí lɨ́ elɛ́ɛ e me ó: “Sɑʉ̂l, Sɑʉ̂l, go bɑ́ pʉgʉ́ tíble mé mpʉ́nʉ̌ ɨ́ yé?”
44022008	Me ntɔ̂ʼ jî e né ó: “Dɑ̂ ɛ̌! Guɑ, go nzé?” Cwíí nyɑɑ́ ntɔ̂ʼ yɑlɑ ó: “Mɛm, me ó Yésʉs, mʉr Nɑzɑrɛ̂t, gó dí etíble nyɑ́.”
44022009	Bʉr o bɨ́h le onɔ́ɔ́ bé ɑ́ be bɑ́, bé ɑ́ si kʉ bee mimbɑh myɑɑ́. Sɑ̂ gwɑ́r, bé ɑ́ bé ɑjóʼo yɨ́ɛ cwíí mé mʉ̂r ɑ́ lwib e me nyɑ́.
44022010	Nó mé ɑ́ kɑ jî ó: “Dɑ̂ ɛ̌, me ɨ́ jɑlɑ le esɑ̂ nyɑ́?” Nó ó, Tî Yésʉs ɑ́ lɛ́ɛ e me ó: “Gbɔlwɑɑ sí. Tóʼ Dɑmɑ̂s. Go ólɛ́ɔɔ̌ sɑ́ yɨ́yɛ̂h Nzyɛ̌m ɑ́ cíʼe ɨ́ lémé wé ó, go sɑ̂ʼ yɨ́ gʉ̂.”
44022011	Ɨ́ mpʉ mé ɑ́ be, me mû ɑ́ntím ɨ́ lɔ̌b njʉl wé ɑ́ be ɨ́ buú pɑn wɨ́ yɨ́, nó ó bʉ̂r ó njoo yɑ̂m bé ɑ́ mɛ̂r me ɨ́ mbô, tóŋɔɔ e mě Dɑmɑ̂s yɨ́.
44022012	«Nyʉ́ʉ́ mʉ̂r ɑ́ be ó gʉ̂, díé lé Anɑníɑs. Nye nzě bee mê. Nye ɑ́ be lɨ́ ejwɑ́ɑwǒ Nzyɛ̌m le egwɑ́ bɑʼle métié gɑ́ mɨ́nɑ́. OYúden bé ɑ́ bě Dɑmɑ̂s bɑ́, bé ɑ́ be lɨ́ ebuú sêʼle nyê.
44022013	Nye nzě pyɑ̂l kwɑ́ nyɑ̌m, nzě tyɛ̂b bɑ̌ʼ e me. Nye e me ó: “Sɑʉ̂l, mɨ́ɔɔ́ wɑ̌m, míh mô, mé bɔ́ɑɑ! Go ɑ bée!” Ɨ́ tyé e tyé yɑɑ́, míh mɑ̂m nzě bɔ́ɑ. Me ntɔ̂ʼ bee nyê.
44022014	Nó nyé ɑ́ lɛ́ɛ e me ó: “Nzyɛ̌m bimpɑ́m bínɑ́ ɑ́ boo twɑ̂r go ó, go gʉ́ŋɑɑ gǿmɑ́ yé, ó go béyɨɨ wɑɑ́ dí Tîtyěl Mʉr nyɑ́, ó go jóʼɑɑ nye lɨ́ elwib e num wé nye mʉr tɨ̂.
44022015	Ebě, go óbʉboʼlǒ lɔ̌b wé, lɨ́ elɛ́ɛ ɨ́ míh mé bʉ̂r bɨ́bɛ̂h, sɑ́ gó ɑ́ bee le ejóʼo yɨ́.
44022016	Nó ó, gǒ kɑ̌ bóno yé ɨ́ bɑ́ɑ́nɑ̂? Gbɔlwɑɑ sí. Go ɑ dúŋɔɔ, jøɔɔ ɨ́ pɑ́ʼ bísyɛ́ɛlɑ bí ébébe byô, lɨ́ ekɛn díé mé Yésʉs.”»
44022017	«Jɔʼ mé ɑ́ búlɑ̌ Yerʉ́zɑlɛm yɨ́, nó ó, ɨ́ mpʉ mé ɑ́ jɨjɨʼlɑ ɨ́ mpɑ́h Nzyɛ̌m tʉ́ŋlʉ̌ yɨ́, me nzě bee ésimɑ́.
44022018	Me ɑ́ bee ó Tî Yésʉs. Nó nyé ɑ́ lɛ́ɛ e me ó: “Sɑ́ʼ kɑ́m e kɑ́m, go kpɑ̂hwɑ pɔʼɑ ɨ́ Yerʉ́zɑlɛm, ebě, bʉr o tɨ̂, bé ɑ́kɑ̌m sɑ́ gó ngɑ́ lɛ́ɛ bé, dumo e me yɨ́.”
44022019	Nó ó mé ɑ́ lɛ́ɛ e né ó: “Dɑ̂ ɛ̌, bé lɨ́ egʉ́ɑ ó, me ɑ́ si tô ɨ́ mempɑ́h bísulɑ́ mé óYúden, ndu e ntémé ó, me ɑ́ si gbɑ̂ bʉr bô ɨ́ mbʉʼ, le ebî bɑɑ́ bé ɑ́ jyɛ̂ʼwo e go bɑ́.
44022020	Jɔʼ bé ɑ́ jʉ̂ Étienne, mboʼlo gǒ yɨ́, me ɑ́ be ó tɨ̂. Bʉr o b'ɑ́ jʉ̂ nye bɑ́, me ɑ́ si kʉ kɑm syɛ́ɛlɑ yɔ́ɔ́ yɑɑ́. Me ntémé ó b'ɑ́ bɑʼle mikɑ́n myɔ́ɔ́.”
44022021	Nó ó Tî Yésʉs ɑ́ kɑ lɛ́ɛ e me ó: “Tóʼ, ebě, me múo nzě cyen gó lɨ́ ejɑɑ, ɨ́ nko bʉ̂r o dí ɑbe óYúden bɑ́ di yɨ́.”»
44022022	Bʉr, bé ɑ́ be lɨ́ ejôʼlǒ Pɑul, tó pyɑ̂l ɨ́ jɔʼ nyé ɑ́ lɛ́ɛ milɔ̌b myɑɑ́ mímyɛ̂h yɨ́. Nó bé ɑ́ tɑɑre ebɨ̂n mecwíí kʉ́. Bé ó: «Pɛʼɛɛ gɑ́ mbi mʉ̂r nɨ̌ ɨ́ sí yɨ̂. Nye ɨ́ jɑlɑ le ejwe. Nyé ɑjɑlɑ le ekɑ̌ ciʼe.»
44022023	Bê nzě bɨ̂n mécwíí mɔ́ɔ́ nó, e nkul, le eguhɔɔ míkɑ́n myɔ́ɔ́ sí e sí, le enʉŋɔɔ pím, lɨ́ʼɔɔ nyé kʉ́ e kʉ́.
44022024	Nó ó njǿø bisójɑ ɑ́ lɛ́ɛ ó, bé níŋlɑɑ Pɑul ɨ́ kóʼ bísójɑ tʉ́ŋlʉ̌, ŋmɛ́hɔɔ nyé mingɑ́hɑ́, lɨ́ esɑ̂ ó, nye nkʉ̂ gʉ́ɑ̌ sɑ́ bʉ̂r bé ɑ́ bɨbɨ̂n mecwíí kʉ́ ɨ́ lɔ̌b wé yɨ́.
44022025	Jɔʼ bé ɑ́ sil ekɑ̂ʼ nye e mikǒl ó, bé bí ó nye yɨ́, Pɑul nzě lɛ́ɛ e kɑpitɛ̂n ɑ́ be nɑ́ɑ̌ nyɑ́ ó: «Nzê gǒ e nkul eŋmɛ̂h mʉ̂r Rôm mingɑ́hɑ́, nye jínɑ ɑpɑ̌ nʉɑ mébě ɛ̌?»
44022026	Ejóʼo nyé ɑ́ jóʼo nó yɨ́, kɑpitɛ̂n wɑɑ́ ntɔ̂ʼ lɛ́ɛ e wɑɑ́ nɨ́nɨ́ɨ́ ó: «Go ósɑ̂ nyɑ́? Mʉr nyɑ̂, nye ó mʉr Rôm.»
44022027	Nó ó, njǿø bisójɑ̌ nɨ́nɨ́ɨ́ ɑ́ nze bɑ̌ʼ e Pɑul, ntɔ̂ʼ jî e né ó: «Lɛ́yɨ́ɨ́ mê: go ó mʉr Rôm ɨ́?» Nó ó, Pɑul nzě kɑm ó: «Eee!»
44022028	Nó njǿø̌ nɨ́nɨ́ɨ́ nyɨɛ ɑ́ kɑ lɛ́ɛ ó: «Mɛm ɑ́ bwɑ̂m lɨ́ edi mʉ̂r Rôm ó, bwɑ́mɑ́ɑ, e tɑ̂ŋ mɔnɨ́ ɨ́ buo buo.» Nó ó, Pɑul ɑ́ yɑlɑ e né ó: «Mɛm, me mʉr Rôm ó, ɨ́ mebyɛ́l mɑ̂m.»
44022029	Tyé e tyé yɑɑ́, bʉr o b'ɑ́ gwɑ bî nye lɨ́ esú ó, nye lwíbɨɨ bɑ́, bé ntɔ̂ʼ tuŋlo ményʉ̂l. Njǿø̌ nɨ́nɨ́ɨ́ nye mʉr tɨ̂, nye nzě jóʼo bʉ́ɑ́ ɨ́ jɔʼ nyé ɑ́ gʉ́ɑ ó, Pɑul ɑ́ byɛ̂l ó, mʉr Rôm, bê bɑ́nɑ̌ kɑ́ʼɔɔ nyé e mikʉ̂kɔ̌b yɨ́.
44022030	Njǿø bisójɑ wɑɑ́ ɑ́ be ó sí cíʼe ɨ́ lémé wé ó, nyě kpɛl ó, egʉ́ɑ̌ sɑ́ óYúden bé ɑ́ pʉgʉ nwɑ̂hle Pɑul yɨ́. Sɑ́ tɨ̂ʼ ó bé ɑ́ tii nye mikʉ̂kɔ̌b ɨ́ mɛ́n tɨ̂ʼ yɨ́. Bê nzě lɛ́ɛ le ojǿø ó mpɑ́h Nzyɛ̌m ndu e bʉr ó bʉ̌m nɨ́nɨ́ɨ́ bɨ́bɛ̂h ó, bé gø̂hlɑɑ. Nye nzě tô e Pɑul ɨ́ gúmó bé ɑ́ be yɨ́, nzě tyêl nyé tɨ̂, ó nye kɑ́rɑɑ lɔ̌b wé.
44023001	Nó ó, Pɑul ɑ́ bɨʼ bʉr ó bʉm mejwôʼlʉ. Nye ó: «Bɨ́ɔɔ́ bɑ̂m, mě séɑ́ Nzyɛ̌m syɛ́ɛ́ ó, e léme ɨ́ sɔ́ɔ́ɔ́, pyɑ̂l ɨ́ dʉ́ó lɨ̂ʼ mûh.»
44023002	Nó ó, njǿø opɑrɑ Anɑníɑs ɑ́ lɛ́ɛ e bʉr o b'ɑ́ bě bɑ̌ʼ e Pɑul bɑ́ ó, bé ŋmɛ́hɛɛ nye ɨ́ num.
44023003	Nó ó Pɑul ɑ́ lɛ́ɛ e né ó: «Nzyɛ̌m óbî gô, go sɑ́ mbɨ̂ pɑ̌b dí le epɛ́m yɨ̂! Go ó nɑ́ɑ̌ ndîndǐl lɨ́ ecíʼě lɔ̌b wɑ̂m, ɨ́ mpʉ métié dí elɛ́ɛ yɨ́. Sɑ̂ gwɑ́r, go lɨ́ elwímlɑ e metié, ɨ́ jɔʼ gó dí elɛ́ɛ ó, bé ŋmɛ́hɛɛ me yɨ́.»
44023004	Bɑɑ́ bé ɑ́ bě bɑ̌ʼ e Pɑul bɑ́, bê nzě lɛ́ɛ e né ó: «Nzê gǒ lǿǿ ó, njǿø opɑrɑ ɛ̌?
44023005	Nó ó Pɑul ɑ́ yɑlɑ e bé ó: «Bɨ́ɔɔ́ bɑ̂m, me bé ɑgʉ́ɑ ó, yé ó njǿø opɑrɑ. Yé bé me bé ɨ́ gʉ́ɑ nó, mpɑ me bé ɑlwib nó, ebě, yê tilɑ́ ɨ́ Kɑ́lɑr Nzyɛ̌m ó: “Gǒ sɑ́ ɑlwib e njǿø gǒ ɨ́ bébe bébe.”»
44023006	Sɑ̂ gwɑ́r, ɨ́ jɔ̌ʼ Pɑul ɑ́ kɑ gʉ́ɑ ó, bʉr ó bʉm, bé ɑ́ be ó menkɔ̌m mebɑ́: nyɨ̂ʼ nkɔ́m, oSɑjwisyɛ̂n; nyʉ́ʉ́, oFɑrizyɛ̂n yɨ́, nó ó nyé ɑ́ bʉ̂ cím gúmó ócîʼ o mílɔ̌b bé ɑ́ be yɨ́. Nye ó: «Bɨ́ɔɔ́ bɑ̂m, me ó Fɑrizyɛ̂n. Odɑ̂, bé ɑ́ be ntémé ó oFɑrizyɛ̂n. Me lɨ́ ebûʼlɑ ó, ojwe, bé ópɑh. Sɑ́ tɨ̂ʼ ó mé mû lɨ́ esɑ̂ nkɑ̂r yɨ́.»
44023007	Jɔʼ nyé ɑ́ cɨ mekɑ̌n mɑɑ́ yɨ́, oFɑrizyɛ̂n, bé le oSɑjwisyɛ̂n nzě nyɛl épére mékɑ̌n pɑ́ʼ nyɔ́ɔ́. Tɨ̂ʼ ó gǿhlɑ́ yɔ́ɔ́, yé ɑ́ bɔ́ʼɑ menkɔ̌m mebɑ́ yɨ́.
44023008	(Ebě, oSɑjwisyɛ̂n bɨ́ɛ, bé lɛ́ɛ́ ó, ojwe, bé ɑ́kóʼó pɑh. Bé lɛ́ɛ́ ntémé ó, beéngeles le misísǐm, byé ɑbe. OFɑrizyɛ̂n bɨ́ɛ, bé lɨ́ ebûʼlɑ bísɑ̂ byɑɑ́ bíbyɛ̂h.)
44023009	Bé ɑ́ be ɨ́ buú bɨ̂n mécwíí kʉ́ e nkul. Nó ó bʉ́ʉ́ ólɛ̂ʼlɑ o métié ɨ́ sɔ́mɑ́ bʉ̂r o nkɔ́m oFɑrizyɛ̂n, bé ɑ́ tyɛ̂b tîtyěl, ntɔ̂ʼ lwib e nkul nyɨnyɛ̂h ó: «Bɨ̌h bé ɑbeě sɑ́ ébébe ɨ́ mʉr nyɑ̂. Yʉ́ʉ́ jɔʼ, yé ɑ́ be ó sísǐm, nkʉ̂ ntɔ̂ʼ ó, éngeles ó b'ɑ́ lwib e né.»
44023010	Nó ɨ́ jɔʼ óleŋéleŋé, wé ɑ́ be, wé mû lɨ́ ekɑ̌ sɑhle yɨ́, njǿø bisójɑ nzě jóʼo bʉ́ɑ́, ó bé ɑ́mû nyɑ̌ Pɑul bipêh bipêh. Sɑ́ tɨ̂ʼ ó nyé ɑ́ jwe bisójɑ nkul ó, byé súlɑɑ sí, nko bʉ̂r, bé ɑ́ be yɨ́. Bé tô dwǐh Pɑul ɨ́ mebó mɔ́ɔ́. Bé obɑ́ʼɑ̌ swîʼ e né ɨ́ kóʼ bísójɑ tʉ́ŋlʉ̌.
44023011	Ɨ́ pum wé ɑ́ kɑ bɔmɑ wɨ́, Tî Yésʉs nzě pyɑ̂l nyê, ntɔ̂ʼ lɛ́ɛ e né ó: «Mɛ́rɨ́ɨ́ léme. Ɨ́ mpʉ gó ɑ́ nyɛɛ túno lɔ́ɔ́ wɑ̂m ɨ́ Yerʉ́zɑlɛm yɨ́, yé jɑlɑ ntémé ó, go tôʼ túno wé Rôm.»
44023012	Jɔ̌ʼ mɛ́n wé ɑ́ lɔ́mɑ yɨ́, oYúden nzě kɑ̌ʼ bʉm. Ntɑŋɔɔ mínkɑ̂l ó, bé ókɑ̌ bɔmɑ̌ mbô e num ó, bé osí pɑ̌ jʉ̂ Pɑul.
44023013	Bɑɑ́ bé ɑ́ kɑʼ bʉm bɑ́, bé ɑ́ si lɑɑ bʉr mekɑ́m ménɑ̂.
44023014	Nó ó bé ɑ́ nze to bee ojǿø o mpɑ́h Nzyɛ̌m le ompené. Bé e bé ó: «Bɨ̌h bʉr o tɨ̂ʼ mû ó sí nʉɑ̌ cíʼɑ́, le entɑɑ mínkɑ̂l témé bʉr ó, bɨ̌h bé ɑ́kóʼó bóblǒ sɑ́ éde ɨ́ minum míh, tó pyɑ̂l ɨ́ jɔʼ bɨ́h óbě sí jʉ̂ Pɑul yɨ́.
44023015	Nó, bɨ̌n bʉr o tɨ̂, ndu e bʉr ó bʉ̌m nɨ́nɨ́ɨ́ bɨ́bɛ̂h, jíʼéé gɑ́ njǿø bisójɑ ɨ́ nzɨ̌ mikóo ó, nye jwêʼ bɨ̌n Pɑul ɨ́ bɑ́ɑ́nɑ̂. Bɨ̌n ɑ lɛ́ɛ́ njǿø wɑɑ́ ó, bɨ̌n bé ótó timlě lɔ̌b wé mbɨ̂mbɨɑ́. Bɨ̌h bɨɛ, bé ó, ɨ́ cɑ̌r ó, bɨ̌h jʉ́ʼoo nye, nye jínɑ ɑpɑ̌ pyɑ̂l wɑ̂.»
44023016	Nkúnɑ́ mɑ̂ kɛ́l mé Pɑul ɑ́ be ó sí cɑ́rɑ̌ jóʼǒ bʉm yɑɑ́, le egʉ́ɑ éboʼo bé ɑ́ lɑ nye lɨ́. Nó nyé ɑ́ tô mbɛ̌r mímbʉʼ tʉ́ŋlʉ̌, ntɔ̂ʼ tó gwîh Pɑul lɔ̌b wɑɑ́.
44023017	Pɑul nyɨɛ nzě jébe nyʉ́ʉ́ kɑpitɛ̂n. Nye e né ó: «Tóʼ e mɑ̂ sohó nyɑ̂ʼ nko njǿø bisójɑ̌ nɨ́nɨ́ɨ́ dí yɨ́, ebě, nyě e yʉ́ʉ́ sɑ́ nyé dí egø̂m élɛ́ɛ nyé yɨ́!»
44023018	Nó nyé ɑ́ nʉɑ nye, tô e né nko njǿø bisójɑ̌ nɨ́nɨ́ɨ́ ɑ́ be yɨ́. Nye e né ó: «Pɑul dí mbʉʼ nyɑ́, nye sí jébe mê, nzě lɛ́ɛ e me ó, me ntɑ̂ʼ go e mɑ̂ sohó nyɑ̂. Nyě e lʉ́ʉ́ ékɑ̌n nyé dí egø̂m elɛ́ɛ gó lɨ́.»
44023019	Nó ó, njǿø bisójɑ ɑ́ mɛ̂r mɑ̂ sohó nɨ̌ ɨ́ mbô, bé e nɔ́ɔ́ tô lɨ́ empɑh. Nó nyé ɑ́ jî e né ó: «Gǒ kpɛl élɛ́ɛ mé yé?»
44023020	Nó nyé ɑ́ yɑlɑ ó: «OYúden, bɨ́ di cwíí ó, bé ójî e go ó, bé ntɑ̂ʼ e Pɑul ɨ́ mɛ́n ɨ́ míh mé bʉ̂r ó gǿhlɑ́ nɨ́nɨ́ɨ́. Bé ósɑ̂ mpʉ̌ sɑ́ lɛ́ɛ́, bé óbɑ́ʼɑ̌ timlě lɔ̌b wé.
44023021	Sɑ̂ gwɑ́r, sɑ́ ɑkɑ̌m lɔ̌b wɑɑ́, ebě, bʉr o ngɑ́ tó bóno nyé bɑ́, bɨ́ lɑɑ bʉ̂r mekɑ́m ménɑ̂. Bɨ́ boó kɑ̌ʼ bʉm, ntɑɑ mínkɑ̂l ó, bé ɑ́de méde nkʉ̂ menyoʼ, tó pyɑ̂l ɨ́ jɔʼ bé óbe, bé mû sí jʉ̂ nyé yɨ́. Nó ó, ɨ́ bɑ́ɑ́nɑ̂, bɨ́ boó lɑ éboʼo. Bé mû kɑ̌ bóno ó njɨ yɑlɑ́ yô.»
44023022	Nó ó, njǿø bisójɑ̌ nɨ́nɨ́ɨ́ wɑɑ́ ɑ́ nze bîr mɑ̂ sohó nɨ̌. Nye nzě lɛ́ɛ e né ó: «Gǒ sɑ́ ɑlɛ́ɛ nyʉ́ʉ́ mʉ̂r swîh ó, go bé ɨ́ nzě gwîh mé bʉ̌m nɨ̌!»
44023023	Píe tɨ̂, njǿø nzě jébe bʉ́ʉ́ ókɑpitɛ̂n obɑ́. Nye e bé ó: «Syɛŋɨɨ gɑ́ bisójɑ minter mimbɑ́, ndu e bʉr mekɑ́m nzɑɑngbɑ́ o dí ekɑlwo kʉ́ bikɑblɑ́ bɑ́, ndu e bʉr minter mimbɑ́ o dí e mekʉɑ́ ɨ́ mebô bɑ́. Diʼee gɑ́ ɨ́ cɑ̌r ó, bɨ̌n tôʼ Kesɑ́re ɨ́ mewɑlɑ ebǔ mé pum!
44023024	Kʉmsɑɑ gɑ́ ntémé bikɑblɑ́ bí énkɛ́ɛ̌ Pɑul tɨ̂. Bɨ̌n ɑ tó e né mbɨ̂mbɨɑ́ kwɑ́ mé ngóvinɑ Félix.»
44023025	Nó nyé ɑ́ cɛmɑ ntémé mekɑnɑ́ ɨ́ mbi wɨ̂:
44023026	Yé ó mɛm, Klodíʉs Lisíɑs. Mě tile ó, tî ngóvinɑ Félix. Me lɨ́ esoho gô!
44023027	OYúden, bé ɑ́ si mɛ̂r mʉr nyɑ̂, bé ntémé, bé ɑ́ be ó, bé jʉ́ ó nye. Jɔʼ mé ɑ́ jóʼo ó, nye ó mʉr Rôm yɨ́, me ntɔ̂ʼ tô e bisójɑ gúmó bé ɑ́ be yɨ́, pɛʼ nyê, ntɔ̂ʼ ciʼ nyê.
44023028	Nó mpʉ mé ɑ́ cíʼe ɨ́ lémé wɑ̂m ó, mě gʉ́ɑ́ sɑ́ óYúden, bé ɑ́ pur nye yɨ́, me ɑ́ si tô e né ɨ́ mpǒm bʉ̌m nɨ́nɨ́ɨ́.
44023029	Me ɑ́ kʉ kœb ó, bé lɨ́ elɑʼ nyé milɔ̌b mi dí edumo e metié mɔ́ɔ́ mí. Byé ɑ́ be yɨ́ɛ ó, ɑbě mpɑ̌ŋ bipurɑ́, ɑpʉgʉ́ bě mbi byɑɑ́ bi mʉ̂r dí e nkul ejʉ́ŋɔɔ, nkʉ̂ gbɑ́ŋɔɔ nyé ɨ́ mbʉʼ bí.
44023030	Nó ɨ́ jɔʼ bê nze lɛ́ɛ́ mé ó, oYúden, bé ɑ́ si kɑʼ bʉm, le ecíʼe ó, bé jʉ́ ó nye yɨ́, nó ó, mê kɑ kpɑhwɑ lómó nyé gʉ̂ʼ kwɑ́ nyǒ yɨ́. Me ɑ́ lɛ́ɛ ntémé e bʉr o dí ebúʼo nyé lɔ̌b bɑ́ ó, bé ntɑ́ɑ lwǐb lɔ̌b wɔ́ɔ́ ɨ́ mpǒm nyǒ.
44023031	Bisójɑ ntɔ̂ʼ sɑ̂ sɑ́ nyé ɑ́ lɛ́ɛ bé yɨ́. Byé ntɔ̂ʼ nʉɑ̌ Pɑul, tô e né ɨ́ pum wɑɑ́, tó pyɑ̂l Antipɑtrîs.
44023032	Ádwií ɨ́ mɛ́n tɨ̂ʼ nɛ́ɛ: bisójɑ byé ɑ́ cye e mekʉ̌ bí, bíɛ ntɔ̂ʼ búlɑ yɔ́ɔ́, tó nî ɨ́ kóʼ bísójɑ tʉ́ŋlʉ̌. Bé ɑ́ to lîʼle ó, byɑɑ́ byé ɑ́ cicye ɨ́ bikɑblɑ́ kʉ́ bí, bíhɑɑ́ bíɛ ó b'ɑ́ tô e Pɑul, tô tóʼ, tó kumǒ kumɑ́ɑ e né Kesɑ́re.
44023033	Jɔʼ bé ɑ́ pyɑ̂l Kesɑ́re yɨ́, ocyel o bíkɑblɑ́ nzě jwě ngóvinɑ mekɑnɑ́ mɑɑ́, le etyêl ntémé Pɑul ɨ́ míh mé.
44023034	Jɔ̌ʼ ngóvinɑ ɑ́ sil elɑ́ɑ mekɑnɑ́ mɑɑ́ yɨ́, nó ó nyé ɑ́ jî e Pɑul ó, nye mʉr yɑ́ɑ̌ péh sí. Jɔʼ nyé ɑ́ be ɨ́ gʉ́ɑ ó, nye ó mʉr Silisíɑ yɨ́,
44023035	nye nzě lɛ́ɛ e né ó: «Me ójî gó mecíɑ́ ó, ɨ́ jɔʼ bʉ̂r o b'ɑ́ pɑ pur go bɑ́, ngɑ́ pyɑ̂l yɨ́.» Nó nyé ɑ́ jwe nkul ó, bé bɑ̂ʼlɑɑ Pɑul ɨ́ bíi mé Erôd.
44024001	Píe melú métɛ̂n, njǿø opɑrɑ ntɔ̂ʼ pyɑ̂l ɨ́ Kesɑ́re, bé e bʉ́ʉ́ ótɔ́mɑ́ bʉ̂r, ndu e kɔmlʉ wɔ́ɔ́. Díé lé, lé ɑ́ be ó, Tɛ́rtulos. Nó ó bé ɑ́ nze tyɛ̂b ɨ́ mpǒm mé ngóvinɑ̌ Félix, lɨ́ etó jwě ngóvinɑ̌ purɑ́ bé ɑ́ pur Pɑul yɨ́.
44024002	Jɔʼ bé ɑ́ jébe Tɛ́rtulos yɨ́, nye nzě tɑ́ɑre énwɑ̂hle nyê. Nye ó: «Tɔ́mɑ́ mʉr, go ó dí esɑ̂ ó, bɨ̌h díʼee ɨ́ mepyɛblɑ ɨ́ sí yɨ́h. Go ntémé ó dí esɑ́ɑ mépɨʼ mimbi mímyɛ̂h ó, metié mɨ́n, mé kǿmlɨɨ mpʉ yé dí ejɑlɑ e kúl yɨ́h yɨ́.
44024003	Bɨ̌h bé lɨ́ esohǒ jǿǿ yô ɨ́ jɔʼ yɨ́yɛ̂h, ndu e gúmó yɨ́yɛ̂h, le ekʉ́ jwe gó nzyǒo tɨ̂.
44024004	Nó ó, mpʉ mé dí, ɑkpɛl édímle gó jɔʼ yɨ́, sɑ́ tɨ̂ʼ ó mé dí ejɨʼlɑ e go ó, go lɛ̂ʼlɑɑ me ncǿncǿɑ lɨ́ ejôʼlo bɨ́h bɑ́ mɑ̂ jɔʼ tîtííɑ̌ yɨ́.
44024005	Bɨ̌h bé ɑ́ si bee mʉr nyɑ̂ʼ lɨ́ edulo óleŋéleŋé lɨ́ oYúden bɨ́bɛ̂h dí ɨ́ sí yɨ̂ʼ bɑ́. Nye ntémé, nye ó dí lʉ́ nkɔ́m bʉr ó Nɑzɑrɛ̂t.
44024006	Nye ɑ́ be ntémé ó, sí gwɑ́ tɑ́ɑre élœ̌ʼ mpɑ́h Nzyɛ̌m nyɨ́h dí ɨ́ buǒ ci nyɨ́. Sɑ́ tɨ̂ʼ ó bɨ́h ɑ́ mɛ̂r nye yɨ́.
44024008	Gó ógwɑ́ jî nyé mecíɑ́ nó, go mʉr tɨ̂, go ógʉ́ɑ ó, bipurɑ́ bíbyɛ̂h bɨ́h dí epur nyé bí, byé kʉ́ be ó tɨ̂ʼ tyeetye.»
44024009	OYúden, bé ɑ́ be lɨ́ ekʉ́ kɑ̌m mpʉ nyé ɑ́ nwɑ̂hle Pɑul yɨ́, lɨ́ elɛ́ɔɔ ó, bisɑ̂ byɑɑ́ bíbyɛ̂h, byé ɑ́ be ó tɨ̂.
44024010	Jɔʼ ngóvinɑ ɑ́ jwe Pɑul lwǐb yɨ́, Pɑul nzě lɛ́ɛ ó: «Me lɨ́ egʉ́ɑ ó, go ó dí cîʼ milɔ̌b wɑ̂ʼ ɨ́ sí yɨ̂ʼ mimbû mimbû. Nó, mě e mpûʼlɑ ɨ́ léme lɨ́ ekɑ̌r lɔ̌b wɑ̂m ɨ́ mpǒm nyǒ.
44024011	Ɨ́ mpʉ gó dí e nkul egʉ́ɑ yɨ́, yé jínɑ ó, ɑpɑ̌ pyɑ̂l mélû kɑ́m e mebɑ́ gbɑɑ mé ɑ́ pyɑ̂l ó, mě jwé ó, Nzyɛ̌m kûm Yerʉ́zɑlɛm.
44024012	Abe e mʉr ɑ́ kœb me lɨ́ epére mékɑ̌n e nyʉ́ʉ́ mʉ̂r, nkʉ̂ ntɔ̂ʼ lɨ́ etɑ́ɑre bíntʉ̌, dɑmɑ́ be ɨ́ mpɑ́h Nzyɛ̌m tʉ́ŋlʉ̌, nkʉ̂ ɨ́ mempɑ́h bísulɑ́ mɔ́ɔ́, nkʉ̂ ntɔ̂ʼ ɨ́ gúú pɑ́ʼ nkɑnɑ tʉ́ŋlʉ̌.
44024013	Nó ntémé ó, bé dí ɑbe e nkul elɛ̂ʼle gó sɑ́ bé dí eboʼlo mé e tɨ̂ʼ ɨ́ bɑ́ɑ́nɑ̂ʼ yɨ́.
44024014	Nó ó, ɨ́ lɔ̌b wɨ̂, me lɨ́ ekɑm ɨ́ mpǒm nyǒ ó, me lɨ́ eséɑ̌ Nzyɛ̌m bimpɑ́m gɑ́ bínɑ́ syɛ́ɛ́, lɨ́ edû nzɨ́ mé Krîst, nyɑɑ́ bʉ́ʉ́ bʉ̂r dí ejébě “bɨ́blɑ̌ yébe” nyɨ́. Mɛm, me lɨ́ ebûʼlɑ̌ sɑ́ yɨ́yɛ̂h dí tilɑ́ lɨ́ okɑ́lɑr mé Moïse ndu e bɑɑ́ bé ógwíhɑ o mílɔ̌b yɨ́.
44024015	Lémé wɑ̂m, wɨ́ lóno ɨ́ mpûʼlɑ mpwɑ́r bé bʉr o tɨ̂ʼ dí e nye nyɨ́. Bɨ̌h bé e mpûʼlɑ ɨ́ miléme ó, bʉr, bé ópɑh: otîtyěl o bʉ̂r, le onzyɛ́h ó bʉ̂r.
44024016	Sɑ́ tɨ̂ʼ ó mé dí egbɑ̂ nkûl lɨ́ eciʼe ɨ́ míh mé Nzyɛ̌m le mɑɑ́ me bʉ̂r, e mipɑhlɑ́ mí léme mi dí ɨ́ pyɛɛɛ mí yɨ́.
44024017	«Píe mé ɑ́ boo bɔ́ʼɑ e Yerʉ́zɑlɛm mimbû mimbû, enze mé kɑ̌ bɑ́ʼɑ̌ nze ó mé dí tɨ̂ʼ yɨ́, lɨ́ enzě súʼǒ kúl yɑ̂m, le enzě jwě Nzyɛ̌m minjwéɑ́.
44024018	Tɨ̂ʼ ó bʉ́ʉ́ óYúden bé ɑ́ duhǒ sí Azíɑ bɑ́, bé ɑ́ kœb me lɨ́ edîʼ mínjwéɑ́ ɨ́ mpɑ́h Nzyɛ̌m tʉ́ŋlʉ̌ yɨ́. Entumo e bʉ̂r, lé ɑ́ bé ɑbe tɨ̂. Bintʉ̌ ntémé, ɑbe.
44024019	Sɑ̂ gwɑ́r, bʉ́ʉ́ óYúden, bé ɑ́ duhǒ sí Azíɑ bɑ́,... Yé bé sɑ́ jɑ́lɑ nó, lɛ́ɛ́, bɨ́hɑɑ́ bʉ̂r ó b'ɑ́ nze pur me ɨ́ mpǒm nyǒ wɑ̂, yé bé me ɑ́ si sɑ̂ yʉ́ʉ́ sɔ̂ʼ nó.
44024020	Nkʉ̂ ntɔ̂ʼ ó, bɑ̂ʼ bʉ̂r, bé bʉr o tɨ̂, bé pɑ́ɑ lɛ́ɛ̌ sɑ́ ébébe bé ɑ́ bee me lɨ́ esɑ̂ ɨ́ jɔʼ mé ɑ́ be ɨ́ mpǒm bʉ̌m nɨ́nɨ́ɨ́ yɨ́.
44024021	Sɑ́ bé dí bɛ̌m lɛ́ɛ gó yɨ́, yê njɨ ó, sɑ́ mé ɑ́ lwib e nkul yɨ́. Me ɑ́ lɛ́ɛ e bé ó: “Me lɨ́ ebûʼlɑ ó, ojwe, bé ópɑh. Sɑ́ tɨ̂ʼ ó mé dí etyɛ̂b wɑ̂ʼ mûh ɨ́ mempǒm mɨ́n ɨ́ nkɑr yɨ́.”»
44024022	Félix ɑ́ be ɨ́ buú gʉ́ɑ̌ lɔ̌b nzɨ́ mé Krîst. Nye nzě tyêl lɔ̌b. Nye ó: «Jɔ̌ʼ Lisíɑs, njǿø bisójɑ̌ nɨ́nɨ́ɨ́ ngɑ́ nze yɨ́ ó mé ngɑ́ gʉ́ɑ̌ mpʉ me pɑ̂hlɑɑ lɔ̌b wɨ́n yɨ́.»
44024023	Nó nyé ɑ́ lɛ́ɛ e kɑpitɛ̂n ɑ́ bɨbɑʼle Pɑul nyɑ́ ó, nye pɑ́ɑ bɑʼle nyé ɨ́ mbɛ̌r mímbʉʼ. Sɑ̂ gwɑ́r, nye ɑ bíbír nyé ɨ́ byúú bíjɔʼ. Nye nzě kɑm ntémé ó, osó bé, bé ntɑ́ɑ nzě sɨséɑ nyé bisyɛ́ɛ́.
44024024	Bwɑ́ mélû nzě lɑɑ. Félix nzě pyɑ̂l, bé e mʉmɑ́ wé, Drósilɑ. Nye ɑ́ be ó sile óYúden. Nó nyé ɑ́ lómo bʉr ó, bé tô jébě Pɑul, le enzě jôʼlǒ sɑ́ nyé ɑ́ lɨlɛ́ɛ, dumo e búʼó ɨ́ Yésʉs-Krîst yɨ́.
44024025	Pɑul nzě nyɛl éjwe nyé milɛ́ʼlɑ́ ɨ́ mpʉ mʉ̂r jɑ́lɑ́ le eciʼe lɨ́ otîtyěl le emɑ̂r léme yɨ́, le mpʉ̌ Nzyɛ̌m ngɑ́ cíʼe mílɔ̌b yɨ́. Félix ntɔ̂ʼ bil bʉ́ɑ́. Nye e né ó: «Pɑɑ́ nyɛɛ́ swîʼ! Jɔʼ mé óbi épʉ́lɑ yɨ́, mé obɑ́ʼɑ̌ jébe gô.»
44024026	Mpûʼlɑ, nye ɑ́ be nye ɨ́ léme ó, Pɑul ókolo nyé e mɔnɨ́. Sɑ́ tɨ̂ʼ ó nyé ɑ́ jɨjébe nye nzɔʼ nzɔʼ ó, bé e nɔ́ɔ́, bé lɛ́ɛlɑɑ milɔ́ɔ yɨ́.
44024027	Píe mimbú mímbɑ́, Pɔ́rkios Fɛ́stos nzě nʉɑ̌ dǐ mé Félix. Mpʉ̌ ngóvinɑ Félix ɑ́ be lɨ́ ekpɛl ó, oYúden, bé béyɨɨ nye mbɨ̂mbɨɑ́ yɨ́, nó ó, nyé ɑ́ líʼe Pɑul ɨ́ mbʉʼ.
44025001	Píe melú mélɛ̂l, nyé osí pyɑ̂l ɨ́ sí yɑɑ́, Fɛ́stos nzě duhǒ Kesɑ́re, tô Yerʉ́zɑlɛm.
44025002	Ojǿø o mpɑ́h Nzyɛ̌m le otyɛ̂b bé ésôʼ ó Yúden nzě tyɛ̂b ɨ́ míh mé, lɨ́ etó pǔr Pɑul. Nó ó bé ɑ́ jî e Fɛ́stos ó,
44025003	nye pʉ́gʉ bɑ́nɑ̌ cyěn Pɑul Yerʉ́zɑlɛm, ebě, bé ɑ́ si sɑ́ɑ pɨʼ ɨ́ lɔ̌b wé, bee ó, bé ólɑ éboʼo téme nzɨ̌, jʉ̂ nyê.
44025004	Fɛ́stos ɑ́ yɑlɑ e bé ó, Pɑul ɑ́ be ɨ́ mbʉʼ ó Kesɑ́re. Ntémé, Fɛ́stos nye mʉr tɨ̂ʼ ɑ́ bě e jøʼ ó, nye ókpɑ̂hwɑ̌ swîʼ, tô gʉ̂.
44025005	Nye ɑ́ lɛ́ɛ ntémé ó: «Ojǿǿ bɨ́n, bé tôʼ e me Kesɑ́re. Yé bé Pɑul ɑ́ sɑ̂ ebébe nó, bé tôʼ pur nyé gʉ̂.»
44025006	Fɛ́stos ɑ́ jɑ̂ ɨ́ sɔ́mɑ́ yɔ́ɔ́ ó, kúnókúno e melû mwom, nkʉ̂ kɑ́m. Nye ntɔ̂ʼ bɑ́ʼɑ̌ tô Kesɑ́re. Ɨ́ mɛ́n, nye nzě nʉɑ̌ diɑ́ ɨ́ mpɑ́h milɔ̌b, nye ntɔ̂ʼ jwe nkûl ó, bé ntɑ̂ʼ e Pɑul.
44025007	Jɔ̌ʼ Pɑul ɑ́ pyɑ̂l yɨ́, oYúden o b'ɑ́ duhǒ Yerʉ́zɑlɛm bɑ́, bé ɑ́ si kɛb nye ɨ́ nkɑ́, nzě búʼɔɔ nyé milɔ̌b ɨ́ buo buo. Sɑ̂ gwɑ́r, bé ɑ́ bé ɑbe e nkul elɛ̂ʼle ótyeetye o tɨ̂ʼ e bijøʼ bimpɑ̂.
44025008	Pɑul, nye ó: «Me ɑ́ bé ɑsɑ̂ syɛ́ɛlɑ ébébe gwɑ́r ɨ́ pɑ́ʼ métié mé óYúden, nkʉ̂ ntémé ɨ́ mɑɑ́ mé Nzyɛ̌m, nkʉ̂ mɑɑ́ mé Kɛ́ɛzɑ.»
44025009	Fɛ́stos nyɨɛ ɑ́ be lɨ́ edǐ sɑ̂ ó, oYúden, bé béyɨɨ ó, nye ɨ́ mbɨɑ. Nó nyé ɑ́ kɑ jî e Pɑul ó: «Nzê gǒ kpɛl ó, gǒ tó ó Yerʉ́zɑlɛm, ó me tô lwǐb lɔ̌b gô gʉ̂ʼ ɛ̌?»
44025010	Pɑul nzě yɑlɑ e né ó: «Me ó wɑ̂ʼ tîtyěl ɨ́ mpɑ́h milɔ̌b mé Kɛ́ɛzɑ. Ɨ́ tɨ̂ʼ ntémé ó lɔ̌b wɨ̂ʼ jɑ́lɑ́ le elwibɔɔ yɨ́. Me ɑ́ bé ɑsɑ̂ óYúden ébébe, ɨ́ mpʉ gó mʉr tɨ̂ʼ dí ekʉ́ gʉ́ɑ yɨ́.
44025011	Yé bé mɨ́ byɑʼ, nkʉ̂ ó, mɨ́ sɑ̂ yʉ́ʉ́ sɑ́ ébébe jɑ́lɑ́ le eswie yɨ́ nó, mé ɑbene éjwe, lɨ́ ebúrɑ e sɑ̂ yɑɑ́. Yé bé bisɑ́ bé dí elɑʼ mé tɨ̂ʼ bí, byé ɑbě tyeetye nó, yé ɑbe e mʉr dí e nkul ejwe nkûl ó, bɨ́ɛ jʉ́ʼoo me. Mě cyěn lɔ̌b wɑ̂m ó kwɑ́ mé Kɛ́ɛzɑ!»
44025012	Nó ó, jɔ̌ʼ Fɛ́stos ɑ́ sil elwib e bʉr ó bʉm yé yɨ́, nye nzě yɑlɑ ó: «Mpʉ gô lɛ́ɛ́ ó, gǒ cyěn lɔ̌b gô ó, kwɑ́ mé Kɛ́ɛzɑ yɨ́, go ókʉ́ jɑɑ́ tô ó, njɨ kwɑ́ nyé.»
44025013	Jɔʼ bwɑ́ mélû, bé ɑ́ be, bé mû sí lɑɑ yɨ́, njǿø Agrípɑ bé e Benîk nzě pyɑ̂l ɨ́ Kesɑ́re, lɨ́ enzě sohǒ Fɛ́stos.
44025014	Mpʉ bé ɑ́ di tɨ̂ʼ melú ɨ́ buo buo yɨ́, Fɛ́stos nzě lɛ́ɛ njǿø wɑɑ́ lɔ̌b Pɑul ɑ́ be e wé wɨ́. Nye e né ó: «Nyʉ́ʉ́ mʉ̂r Félix ɑ́ líʼe wɑ̂ʼ ɨ́ mbʉʼ nyɑ́, nye jínɑ ó tɨ̂ʼ ɨ́ mbɛ̌r mímbʉʼ.
44025015	Jɔʼ mé ɑ́ tô Yerʉ́zɑlɛm yɨ́, ojǿø o mpɑ́h Nzyɛ̌m, le otɔ́mɑ́ bʉ̂r bé óYúden, bé ɑ́ si pur nye. Bé ɑ́ lɛ́ɛ ntémé me ó, me gbɑ̂ʼ nye ɨ́ mbʉʼ.
44025016	Me nzě yɑlɑ e bé ó, bʉr ó Rôm, bé ɑbe e tum ó, bé cyénɨɨ mʉr ɨ́ mpɑ́h milɔ̌b, bé e bʉr o dí enwɑ̂hle nyé bɑ́ ɑpɑ̌ kɛrɑ. Bé ópur nyé ɨ́ lɔ̌b syɛ́ɛlɑ yé e yʉ́ʉ́ nó, nye óbe e jɔʼ ntémé ó, nye lɛ̂ʼlɑɑ nkʉ̂ nyɨɛ ó b'ɑ́ be e nkɑm.
44025017	Ɨ́ jɔʼ bé ɑ́ syɛŋɑ yɨ́, ɑdeʼ, me ntɔ̂ʼ nʉɑ diɑ́ ɨ́ mpɑ́h milɔ̌b. Nó mé ɑ́ jwe nkul ó, bé ntɑ̂ʼ e mʉr wɑɑ́.
44025018	Bʉr o dɔ̂m bé, bé ɑ́ si tyɛ̂b ntémé. Bé ɑ́ bé ɑlɛ́ɛ nyé yɨ́ɛ bisɑ́ bí ébébe mɛ̂m ɑ́ jøjøʼ ó, bé óbɛ̌m boʼlo nyé bí.
44025019	Bé ɑ́ jɑɑ pére mekɑ̌n ó, njɨ ɨ́ lɔ̌b yébé wɔ́ɔ́, le ɨ́ lɔ̌b mé nyʉ́ʉ́ mʉ̂r ɑ́ jwe, bé dí ejébe ó, “Yésʉs”, Pɑul nyɨɛ dí eboʼlo ó, nye jínɑ ó ɨ́ cwiʼ nyɑ́.
44025020	Me ɑ́ be ó léme ɨ́ mo ɨ́ nzɑmɑ́, ɑgʉ́ɑ écíʼ mé ɑ́ be e nkul enʉɑ ɨ́ lɔ̌b wɑɑ́ lɨ́. Sɑ́ tɨ̂ʼ ó mé ɑ́ jî e Pɑul, nkʉ̂ nye óbɛ̌m kpɛl étô Yerʉ́zɑlɛm lɨ́ esú ó, lɔ̌b wé tô lwibɔɔ gʉ̂ʼ yɨ́.
44025021	Nó ó Pɑul ɑ́ bene yé. Nye ó, nyɨɛ, nyě cyen wé lɔ̌b ó dóló. Nye nzě jî ó, bé bɑ̂ʼlɑɑ nye ɨ́ mbɛ̌r mímbʉʼ, mbi dí ó, Kɛ́ɛzɑ, nye nʉ́ŋɑɑ ngúmɑ̌ cíʼɑ́ ntinɨ̂ ɨ́ lɔ̌b wé yɨ́. Me ɑ́ si kʉ jwe nkul ó, bé bɑ̂ʼlɑɑ nye, tó pyɑ̂l ɨ́ jɔʼ yé ɑ́ be ó, mě e nkul ebɛ̌m cyen nyé kwɑ́ mé Kɛ́ɛzɑ yɨ́.»
44025022	Agrípɑ nzě lɛ́ɛ e Fɛ́stos ó: «Mɛm mʉr tɨ̂ʼ ntémé, me lɨ́ egø̂m épʉgʉ́ jóʼǒ mpʉ mʉ̂r nɨ̌ dí elwib yɨ́.» Fɛ́stos ntɔ̂ʼ lɛ́ɛ e né ó: «Go ójóʼǒ mpʉ nyé dí elwib yɨ́ ómɛ́n.»
44025023	Ádwií ɨ́ mɛ́n nɛ́ɛ: Agrípɑ, bé e Benîk, ɨ́ jɔʼ bé ɑ́ nze le ojǿø o bísójɑ, ti e minjǿʼ mí bʉ̂r ó nkɑnɑ yɨ́, bê nzě nî ɨ́ mpɑ́h milɔ̌b. Jɔʼ yɑɑ́ ó Fɛ́stos ɑ́ jwe nkul ó, bé ntɑ̂ʼ e Pɑul yɨ́.
44025024	Nó ó, Fɛ́stos ɑ́ lɛ́ɛ e Agrípɑ ó: «Njǿø Agrípɑ, ndu e bʉr o bɨ́h le onɔ́ɔ́ dí wɑ̂ʼ bɑ́, bɨ̌n bɨ́ bee: oYúden bɨ́bɛ̂h, bɨ́ nze lɨ́ enzě pur nyé kwɑ́ nyɑ̌m. Tɑ́ɑrě Yerʉ́zɑlɛm, nzě pyɑ̂l wɑ̂, bé ɑ́ be lɨ́ ebɨ̂n mécyêl kʉ́kʉ́, lɨ́ elɛ́ɔɔ ó, nyé ɑjɑlɑ le ekɑ̌ ciʼe.
44025025	Mɛm ɑ́ bee yɨ́ɛ ó, nye ɑ́ bé ɑbe e mebě ó, nye ɨ́ jɑlɑ le ejwe. Dɑmɑ́ jóʼo nó, ɨ́ mpʉ nyé mʉr tɨ̂ʼ ɑ́ pɑ boo lɛ́ɛ ó, nyě tó ó, tó kɑ̌r lɔ̌b wé kwɑ́ mé Kɛ́ɛzɑ yɨ́, nó ó mé ɑ́ nzoo cíʼe ó, mě cyen ó nye gʉ̂ʼ yɨ́.
44025026	Abe e mpɑ̌ŋ sɔ̂ʼ mé dí e nkul etile njǿø gɑ́ wɨ́nɑ́ ɨ́ lɔ̌b wé. Sɑ́ tɨ̂ʼ ó mê nzé e né kɑ̂ʼ ɨ́ mpǒm nyɨ́n yɨ́. Me kʉ bu nzé e né wɑ̂ʼ ó, ɨ́ mpǒm nyǒ, guɑ njǿø Agrípɑ, ebě, ɨ́ jɔʼ mɨ́nɑ́ bé ósîl épɑhlě lɔ̌b wé yɨ́, me nkʉ̂ gʉ́ɑ̌ sɑ́ étile.
44025027	Ebě, yé ɑjɑlɑ ó, me lómlɑɑ nye gúú mbʉʼ, ɑpɑ̌ lɛ̂ʼlě sɑ́ túʼ bé dí enwɑ̂hle wé e tɨ̂ʼ yɨ́.»
44026001	Nó ó, Agrípɑ ɑ́ lɛ́ɛ e Pɑul ó: «Go mû ó e nkul ekɑ̌ kɑr ɨ́ jɔ̌ʼ nɨ̌.» Nó ó, Pɑul ɑ́ syɛ̂m mbô, nzě nyɛl nkɑ̂r nyé, e mekɑ̌n mbi wɨ̂:
44026002	«Njǿø Agrípɑ, me lɨ́ ebee ó, mě e metyɛʼ me mpóm, ebě, me ókɑ̌r lɔ̌b wɑ̂m ɨ́ mpǒm nyǒ ɨ́ móhó wɨ̂ʼ mûh, ɨ́ lɔ̌b sɑ́ yɨ́yɛ̂h óYúden dí epur mé e tɨ̂ʼ yɨ́.
44026003	Mě kʉ́ soho ó, ebě, go lɨ́ egʉ́ɑ métum mé óYúden mɨ́mɛ̂h. Go ntémé, go lɨ́ ekʉ́ gʉ́ɑ̌ mpʉ bé dí epɨpére mékɑ̌n ɨ́ myúú mílɔ̌b myɔ́ɔ́ yɨ́. Nó ó, me lɨ́ ejɨʼlɑ e go ó, go jôʼlɑɑ me e bíhwó ɨ́ buo buo.
44026004	«OYúden bɨ́bɛ̂h, bé lɨ́ egʉ́ɑ̌ mpʉ̌ cwiʼ yɑ̂m, yé ɑ́ bɨbe, tɑ́ɑre lɨ́ osohó wɑ̂m, nzě kumo mûh yɨ́. Bé lɨ́ egʉ́ɑ ntémé mpʉ mé ɑ́ bwɑʼ ɨ́ gúmó kúl bʉ̂r yɑ̂m, yé ɑ́ be yɨ́, ti e Yerʉ́zɑlɛm.
44026005	Bé lɨ́ eboó gʉ́ɑ mé mbɨ̂mbɨɑ́. Bé kpɛ̂l nɛ́ɛ: bé e nkul eboʼlo ó, me ɑ́ si ciʼe mpʉ óFɑrizyɛ̂n dí eciʼe yɨ́. Nkɔ̌m nyɑɑ́ ó dí edû búʼó gɑ́ yɨ́nɑ́ ɨ́ jwííí.
44026006	Mě ɨ́ bɑ́ɑ́nɑ̂ʼ ó, lɨ́ etyɛ̂b ɨ́ nkɑr, ebě, lémé wɑ̂m, wɨ́ lóno ɨ́ mpûʼlɑ ó, Nzyɛ̌m ólóŋlo nkɛ́ʼ nyé ɑ́ kɛʼ bimpɑ́m gɑ́ bínɑ́ nyɨ́.
44026007	Menzweh kɑ́m e mebɑ́ mé kúl gɑ́ yɨ́nɑ́, mé lɨ́ egø̂m ébeě mpʉ̌ Nzyɛ̌m ngɑ́ lóŋlo nkɛ́ʼ nyɑɑ́ yɨ́. Bé séɑ́ Nzyɛ̌m syɛ́ɛ́ ó, móhó e pum. Njǿø-bʉr ɛ̌! OYúden, bé jɑɑ́ pur mé ó, njɨ ɨ́ lɔ̌b mpûʼlɑ dí me ɨ́ léme nyɨ́.
44026008	Bɨ̌n pʉgʉ́ di, ɑbûʼlɑ ó, Nzyɛ̌m óbɑ́nɑ̌ pɛh ójwe ɨ́ yé ɛ́?
44026009	«Nó ó, me ntémé, me ɑ́ kʉ bûʼlɑ ó, yé ɑ́ jɑlɑ ó, me sɑ̂ʼ sɑ́ yɨ́yɛ̂h lɨ́ esú ó, me lwímlɑɑ e díé mé Yésʉs, mʉr Nɑzɑrɛ̂t.
44026010	Yé ó sɑ́ mé ɑ́ sɑ̂ ɨ́ Yerʉ́zɑlɛm yɨ́. Me ɑ́ si nʉɑ nkul, duho lɨ́ ojǿø o mpɑ́h Nzyɛ̌m, ó me gbɑ̂ʼ obûʼlɑ ɨ́ buo buo ɨ́ mbʉʼ. Jɔʼ bé ɑ́ jʉjʉ̂ bé yɨ́, me ɑ́ si gbɑ̂ ntûm tɨ̂.
44026011	Jɔʼ yɨ́yɛ̂h, me ɑ́ si tíble bé ɨ́ mempɑ́h bísulɑ́ mɨ́mɛ̂h. Me ɑ́ tíne bé ó, bé sɑ̂ʼ búʼó yɔ́ɔ́ nkěh. Ebúʼ mé ɑ́ kpɑɑ ɨ́ lɔ̌b wɔ́ɔ́ lɨ́, lé ɑ́ sɑ̂ ó, me tíblɑɑ bê, tó pyɑ̂l ɨ́ binkɑnɑ mésí méswîh.»
44026012	«Ɨ́ mbi wɨ̂ʼ ó mé ɑ́ tô Dɑmɑ̂s: me ɑ́ be ó e nkul ɨ́ buo buo, le jǿø duho kwɑ́ ojǿø o mpɑ́h Nzyɛ̌m.
44026013	Nó ó, Dɑ̂ ɛ̌, ɨ́ mpʉ mé ɑ́ to le ecye nzɨ́ e nzɨ̌ yɨ́, ɑ́ dwií, yé mû témé móhó nɛ́ɛ: mě kɑ̌ bee ó mimbɑh, mimbɑh myɑɑ́ lɨ́ eduho ɨ́ njʉl wé ɑ́ be ɨ́ jʉ́ó kʉ́ wɨ́. Myé ɑ́ be ɨ́ buú pɑn, lɑɑ dʉ́o. Myé ɑ́ kʉn jwê ó, tɑ́ɑre ɨ́ gúmó mé ɑ́ be yɨ́, tó kumo ɨ́ gúmó bʉ̂r o bɨ́h le onɔ́ɔ́ bé ɑ́ cicye sɔ́mɑ́ gwɑ́r bɑ́, bé ɑ́ be yɨ́.
44026014	Bʉr bɨ́bɛ̂h, bê nzě dumɑ sí. Nó ó mé ɑ́ nze jóʼo cwíí lɨ́ elwib e me ɨ́ lwǐb ébrœ̂ ó: “Sɑʉ̂l, Sɑʉ̂l, go bɑ́ pʉgʉ́ tíble mé mpʉ́nʉ̌ ɨ́ yé? Go lɨ́ esɑ̂ gó mʉr tɨ̂ʼ ebébe lɨ́ elelě lʉ̂, ɨ́ mpʉ̌ ntœœ dí ekɑ́ŋɑ e mʉr dí epɑ́lɑ yé nyɑ́ yɨ́, yɨ́ɛ sí gʉ́ɑ ó, yé ɨ́ tirwó ó, ɨ́ dʉ́ é ntɔ́ŋ é mʉ̂r wɑɑ́.”
44026015	Me ntɔ̂ʼ jî ó: “Dɑ̂ ɛ̌, guɑ, go nzé ɛ́?” Nó ó nyé ɑ́ lɛ́ɛ e bɨ̌h ó: “Mɛm, me ó Yésʉs, mʉr gó dí etíble nyɑ́.
44026016	Nó ó, gbɔlwɑɑ sí. Go ɑ tyɛ́b tîtyěl. Me lɛ́ʼlé gó me mʉr tɨ̂ʼ ó, go díʼee syɛ̂l mesɑ̂ wɑ̌m; go óbe ntémé ó, mboʼlo wɑ̌m, lɨ́ elɛ́ɛ bʉ́ʉ́ bʉ̂r ɨ́ mpʉ gô bee mé múh yɨ́, le elɛ́ɛ bé sɑ́ mé ngɑ́ bɑ́ʼɑ̌ lɛ̂ʼle gó yɨ́.
44026017	Me ókɑmle e go témé oYúden, le témé byúú bíkûl, gúmó yɨ́yɛ̂h mé ngɑ́ cyen gó yɨ́.
44026018	Mě lómó gó ó, go tô bɛ́ɛ bʉ̂r mîh. Go dwíhɨɨ bé lɨ́ ejúrʉ́ʉ́, cyen bé ɨ́ jwê; dwih bé ɨ́ jǿǿ mé Sɑ́tɑn, cyen bé kwɑ́ mé Nzyɛ̌m. Bé ójyɛ̂ʼwo e me nó, me ópɛʼ bíbɑɑ bí ébébe mé ɑ́ niʼe bé bí, ntɔ̂ʼ jwe bé diɑ́ ɨ́ sɔ́mɑ́ bʉ̂r bɑ̂m dí mipubɑ́ bɑ́.”»
44026019	«Nó ó, njǿø Agrípɑ, me ɑ́ bé ɑpyêh mbeɑ́ ésimɑ́ wé ɑ́ duho ɨ́ jʉ́ó kʉ́ wɨ́.
44026020	Me ɑ́ jɑɑ nyɛl ó, njɨ túnó Mbɨɑmbɨɑ Lɔ́ɔ, tɑ́ɑre e bʉr ó Dɑmɑ̂s, kɑlɑ e bɑɑ́ ó Yerʉ́zɑlɛm, ti e bɑɑ́ bɨ́bɛ̂h dí ɨ́ sí Yʉ́dɑ bɑ́, dumlo e bʉr o bíkúl bíswîh. Me ɑ́ lɛ́ɛ e bé ó, bé jwírɑɑ miléme, jyɛ̂ʼwo e Nzyɛ̌m, le esɑ̂ bísyɛ́ɛlɑ bi dí elɛ̂ʼle ó, bé mû ó otîtyěl o bʉ̂r, le miléme minjwirɑ́ bí.
44026021	Ɨ́ lɔ̌b wɑɑ́ ó óYúden bé ɑ́ mɛ̂r me, mɛm ɨ́ mpɑ́h Nzyɛ̌m tʉ́ŋlʉ̌, nzě sɑ́ɑ ó, bé jʉ́ ó me yɨ́.
44026022	Sɑ̂ gwɑ́r, Nzyɛ̌m ɑ́ si kɑmle e me, nzě pyɑ̂l ɨ́ móhó wɨ̂ʼ mûh. Me jínɑ ó wɑ̂, lɨ́ eboʼlǒ lɔ̌b wɑɑ́ kwɑ́ bʉr bɨ́bɛ̂h, tɑ́ɑre e bwɑ́ ó ntwǒm, kɑlɑ le otɔ́mɑ́ bʉ̂r. Mé ɑlɛ́ɛ yʉ́ʉ́ sɑ́ swîh, njɨ yɑɑ́ ógwíhɑ o mílɔ̌b ndu e Moïse bé ɑ́ boo lɛ́ɛ ó, yé ópyɑ̂l yɨ́.
44026023	Nó ó, yé ɑ́ be ó, Mʉ̌r Nzyɛ̌m ɑ́ lœm múló mé jǿø nyɑ́, ónyɛɛ́ siɑ e mitúú. Nye ó ngɑ́ be njwê esôʼ ngɑ́ nyɛɛ́ pɑh nyɑ́. Píe tɨ̂, nyé okɑ̌ túno kwɑ́ kúl gɑ́ yɨ́nɑ́, bé e bikúl bíswîh ó, bé cyêʼ ɨ́ jwê.»
44026024	Nó mpʉ̌ Pɑul ɑ́ be, nye jínɑ lɨ́ ekɑ̌r lɔ̌b wé yɨ́, Fɛ́stos nzě lɛ́ɛ e né ó: «Pɑul, go mû ó gʉ̌. Go ɑ́ si bu jɨ̂ʼ okɑ́lɑr. Sɑ̂ yɑɑ́ ntɔ̂ʼ kɑ̌ liŋ gó gʉ̌.»
44026025	Nó ó, Pɑul ɑ́ yɑlɑ e né ó: «Dɑ̂ ɛ̌, mé ɑbě gʉ̌. Mekɑ̌n mé dí elɛ́ɛ mɑ́, mé ó tyeetye; mé ó tîtyěl.
44026026	Njǿø̌ Agrípɑ ɑ́ si lɛ́ɔɔ bísɑ́ bî. Nó mě e nkul elwib ɨ́ hǿm ɨ́ míh mé. Mě búʼlɑ́ ó, nye lɨ́ egʉ́ɑ̌ syɛ́ɛlɑ yɑɑ́ yɨ́yɛ̂h, ebě, bisyɛ́ɛlɑ bi tɨ̂, byé ɑ́ bé ɑsyɛ́ɛ ɨ́ mesǒ.
44026027	Nó ó, njǿø̌ Agrípɑ, nzê go lɨ́ ebûʼlɑ̌ sɑ́ ógwíhɑ o mílɔ̌b dí elɛ́ɛ yɨ́ ɛ́? Mɨ́ gʉ́ɑ ó, go lɨ́ ebûʼlɑ nó.»
44026028	Agrípɑ ntɔ̂ʼ lɛ́ɛ e Pɑul ó: «Yé ó kúnókúno ó, go jwírɨɨ me krǐsten.»
44026029	Pɑul, nye ó: «Dɑmɑ́ jóʼo ɨ́ bɑ́ɑ́nɑ̂, nkʉ̂ ɨ́ melû me dí enze mɑ́, mě jɨʼlɑ́ e Nzyɛ̌m ó, ɑbe lɨ́ esú lô, go omér. Mě jɨʼlɑ ntémé ó, lɨ́ esú lɨ́n, bʉr bɨ́bɛ̂h dí ejôʼlo mé múh bɑ́ ó, bɨ̌n díʼee mpʉ mé dí yɨ̂. Sɑ̂ gwɑ́r, ɑbe yɨ́ɛ mikɛ́ʼɑ́ ménkɑrɑ mpʉ mé dí e mé yɨ̂.»
44026030	Njǿø, ngóvinɑ, Benîk, ndu e bɑɑ́ bɨ́bɛ̂h, bé le onɔ́ɔ́ bé ɑ́ be tɨ̂ʼ bɑ́, bê nzě mɔɑ sí,
44026031	nzě gø̂hlɑ, tyɛ̂b ɨ́ bʉm. Bé bʉr o tɨ̂ʼ nzě lɛ́ɛlɑ pɑ́ʼ nyɔ́ɔ́ ó: «Mʉr nyɑ̂, nye ɑ́ bé ɑsɑ̂ syɛ́ɛlɑ ébébe gwɑ́r dí ɨ́ jɑlɑ ó, nye jwêʼ tɨ̂ʼ yɨ́, nkʉ̂ yɑɑ́ dí ó, nye tôʼ ɨ́ mbʉʼ tɨ̂ʼ yɨ́.»
44026032	Agrípɑ nzě lɛ́ɛ e Fɛ́stos ó: «Yé bé mʉr nyɑ̂ʼ ɑ́ bé ɑtô e lɔ̌b wé kwɑ́ mé Kɛ́ɛzɑ nó, mpɑ nye múo sí bírɔɔ.»
44027001	Jɔʼ nyé ɑ́ kɑm ó, bɨ̌h e nɔ́ɔ́ tôʼ ɨ́ sitímɑ ɨ́ sí Itɑlî yɨ́, bê nzě cyěn Pɑul, bé e myúú mímbʉʼ miswîh, e nyʉ́ʉ́ kɑpitɛ̂n, díé lé Yʉlíos. Sɔ́mɑ́ bísójɑ bí Rôm yé, yé ɑ́ be ɨ́ jǿǿ yé yɨ́, yé ɑ́ jébɔɔ ó: “Sɔ́mɑ́ bísójɑ mé Kɛ́ɛzɑ”.
44027002	Nó ó bɨ́h ɑ́ kɑlwo ɨ́ sitímɑ yé ɑ́ duhǒ Adrɑmît yɨ́. Yé ó b'ɑ́ jɑlɑ le etô lɨ́ ebʉ́m é sí Azíɑ. Arîstɑrk, mʉr Mɑsedóniɑ ɑ́ duhǒ Tesɑloníkɑ nyɑ́, ɑ́ be ntémé ó, ɨ́ sɔ́mɑ́ yɨ́h.
44027003	Ɨ́ mɛ́n tɨ̂, bɨ̌h bé ɑ́ be ó sí tó pyɑ̂l Sidɔ̂n. Nó ó, Yʉlíos ɑ́ be ɨ́ nʉɑ̌ Pɑul mbɨ̂mbɨɑ́, le ebîr ó, nyɨɛ tôʼ kwɑ́ osó bé. Jɑ́ŋɑ́, bé ósúʼo nyé ɨ́ cyen.
44027004	Bɨ̌h nzě mɔɑ tɨ̂, cɨɨ témé mɑ̂ŋ. Pubó kʉ́ nzě kɑmle bɨ́h lɨ́ ecɨɨ ntɨ̂n. Sɑ́ tɨ̂ʼ ó bɨ́h ɑ́ kɑ cɨɨ ɨ́ nkǒ pɑ́ʼ cíhé Swiprʉ̂s, wé ɑ́ kɑmle e bɨ̌h e nkúo wɨ́ yɨ́.
44027005	Jɔʼ bɨ́h ɑ́ sil entɑɑ mɑ̂ŋ me dí ɨ́ kúnwo e sí Silisíɑ le yɑɑ́ Pɑmfilíɑ mɑ́ yɨ́, bɨ̌h nzě pyɑ̂l ɨ́ Mírɑ, dí ɨ́ sí Lísiɑ yɨ́.
44027006	Gʉ̂ʼ ó kɑpitɛ̂n ɑ́ bee sitímɑ yé ɑ́ duhǒ Alɛksɑndrî yɨ́, yɨ́ɛ lɨ́ etô sí Itɑlî. Nye nzě kɛl bɨ́h tɨ̂.
44027007	Bɨ̌h nzě tô le ecye ɨ́ sitímɑ twîtwǒʼ twîtwǒʼ, melû ɨ́ buo buo. Bɨ̌h bé ɑ́ kɑ kúnwo e Kɑnídus ó, píe mitúú ɨ́ buo buo. Ɨ́ mpʉ̌ pubó, yé ɑ́ be lɨ́ elôʼlo bɨ́h ó, bɨ̌h ɑyɨ́ tô kɑ́ kɑ́ ɨ́ nzɨ̌ nyɑɑ́ yɨ́, bɨ̌h bé ɑ́ kɑ cɨɨ ó, ɨ́ cíhé mɑ̂ŋ dí ɨ́ Sɑlmóne wɨ́, ó bɨ̌h tô pyɑ̂l ɨ́ cíhé Krɛ̂t.
44027008	Bɨ̌h bé ɑ́ si bu bi mitúú ɨ́ jɔʼ bɨ́h ɑ́ be lɨ́ etô dóló le ekpɑ̂h cíhé yɨ́. Bɨ̌h nzě pyɑ̂l ɨ́ lʉ́ʉ́ ébʉ̂m, díé tɨ̂: “Mbɨɑmbɨɑ ebʉ́m é bísitímɑ”. Yé ɑ́ be ɨ́ kúnwo e Lɑsê.
44027009	Bɨ̌h bé ɑ́ si dímle jɔʼ ɨ́ buo buo. Yé ɑ́ si sɑ̂ bɨ̌h bʉ́ɑ́ ɨ́ jɔʼ yɑɑ́, lɨ́ etô ɨ́ sitímɑ, ebě, Móhó-éjɑ̂-nzɑ̂, wé ɑ́ be ó sí boó lɑɑ. Sɑ́ tɨ̂ʼ ó Pɑul ɑ́ cɨ̂l bʉr ó sitímɑ e mekɑ̌n mɑ̂ʼ yɨ́, ó:
44027010	«Odɑ̂, mě bee ó, cyen yɨ̂, yé ɨ́ kɔblɑ, ebě, sitímɑ, ndu e sɑ́ yɨ́yɛ̂h dí tɨ̂ʼ tʉ́ŋlʉ̌ yɨ́, byé ódîm. Ndu e ntémé ó, mɨnɑ́ bé óbɛ̌m dímle gɑ́ bicwiʼ gɑ́ bínɑ́, mɨnɑ́ bʉr o tɨ̂.»
44027011	Sɑ̂ gwɑ́r, kɑpitɛ̂n bisójɑ bí Rôm nyɨɛ ɑ́ bu kɑm ó, lɔ́ɔ́ mé ndûl sitímɑ, ndu e wɑɑ́ mé kúm sitímɑ, lɑɑ̌ lɔ́ɔ́ mé Pɑul.
44027012	Mpʉ ébʉ̂m, lé ɑ́ be ɑmbɨɑ ɨ́ jɔ̌ʼ kóló yɨ́, nó ó bʉ̂r ɨ́ buo buo, bé ɑ́ be ɨ́ sitímɑ tʉ́ŋlʉ̌ bɑ́, bé ɑ́ kɑm ó, bé mɔ́ɑɑ tɨ̂, tô e cyen dóló yɨ́. Bé ɑ́ bee ó, yé óbɑ́nɑ nó, bé ɨ́ jɑlɑ le epyɑ̂l ɨ́ Feníkɑs. Ebʉ̂m lɑɑ́, lé ó gúmó bʉ̂r dí ebuú gø̂m étó lɛ̌ŋ kóló yɨ́. Lé ɑ́ be ó, ɨ́ cíhé Krɛ̂t. Lé ɑ́ jwɛ̂ʼ ó, nko dʉ́o dí ejɑ̂ yɨ́.
44027013	Jɔʼ mɑ̂ pubó ɑ́ tɑɑre epublo lɨ́ eduhǒ díbé cie yɨ́, bé ɑ́ nyɛɛ jøʼ ó, bé óbɛ̌m dirɑ̌ lɔ́ɔ́ wɔ́ɔ́. Bé ntɔ̂ʼ pɛ̌ʼ nkóho yé ɑ́ mɛ̂r sitímɑ yɨ́, bê nzě tô le ekpɑ̂h pɨ̌n cíhé Krɛ̂t.
44027014	Sɑ̂ gwɑ́r, ɑgúm beɑ nɛ́ɛ: nkúo-mbɛ́ʼ-mímbû kʉ́ nzě kwoolo e nkul duho ɨ́ nkǒ pɑ́ʼ cíhé. Bé ɑ́ jɨjébe nkúo nyɑɑ́ ó, “Nkúo dí eduhǒ pɑ́ʼ díbé kʉ́ le nko dʉ́ó dí ejɨmɑ yɨ́”.
44027015	Jɔʼ nkúo nyɑɑ́ ɑ́ mɛ̂r sitímɑ yɨ́, yé ɑ́ be ɨ́ lele lɨ́ emɛ̂r yé ó, nkúo ɑyɨ́ lôʼlo yê. Bɨ̌h bé ɑ́ jɑɑ kɑ bîr ó, nkúo tôʼ e bɨ̌h ɨ́ nko nyé ɑ́ be lɨ́ etô yɨ́.
44027016	Jɔʼ bɨ́h ɑ́ pyɑ̂l ɨ́ gúú cíhé mɑ̂ŋ, dí e díe ó, Kɑwʉ́dɑ wɨ́ yɨ́, sitímɑ nzě lɑɑ ɨ́ pɑ́ʼ cíhé díbé cie. Bɨ̌h bé ɑ́ si siɑ e mitúú ɨ́ buo buo lɨ́ etyeele mɑ̂ byɛ̂l ɨ́ sitímɑ.
44027017	Bé ntɔ̂ʼ pɛʼ mɑ̂ byɛ̂l wɑɑ́ ɨ́ medíbé, bɨ̂r nyé ɨ́ sitímɑ tʉ́ŋlʉ̌. Bê nzě kɑ̂ʼ sitímɑ e mikǒl ó, myé dírɑɑ mebɔ́m mé tɨ̂ʼ ɨ́ kpɨ́ɨ́ɨ́. Ɨ́ mpʉ bé ɑ́ kpɛ́ɛ ó, bé ɑ́mû tó mɛ́ʼɑ ɨ́ mepum mé ósɨ́ɑ̌ me dí ɨ́ pɨ̌n Sírti mɑ́ yɨ́, nó ó bé ɑ́ sul sɑ́ dí emɛ̂r sitímɑ yɨ́ ɨ́ medíbé, ó yé ɑyɨ́ kɑ̌ cye kɑ́m e kɑ́m. Nkúo nzě kɑ̌ tʉ̂to e bɨ̌h gúmó yɨ́yɛ̂h nyé ɑ́ tʉtô yɨ́.
44027018	Nó ó, nkúo ɑ́ bu ntyeŋ bɨ̌h e nkul, mbi dí ó, ɨ́ mɛ́n tɨ̂, bê nzě tɑ́ɑre éguho mímbeʼ bísɑ̂ ɨ́ medíbé.
44027019	Ádwií ɨ́ móhó lɛ̂l nɛ́ɛ: odûʼ ó sitímɑ, bé ntɔ̂ʼ guho ókuluu le bisɑ́ bí sitímɑ ɨ́ medíbé e mebó mɔ́ɔ́ bé bʉr o tɨ̂.
44027020	Ɨ́ melû ɨ́ buo buo, bɨ̌h ɑ́ bé ɑbe e nkul ekɑ̌ bee nkʉ̂ dʉ́o, nkʉ̂ cwícwén. Nkúo ɑ́ kwoolo ó, ɨ́ beɑ beɑ, ndu e ntémé nkul e nkul. Bɨ̌h bé ɑ́ bé ɑkɑ̌ bûʼlɑ ó, bɨ̌h bé ókɑ̌ ciʼe.
44027021	Bɑɑ́ bé ɑ́ be ɨ́ sitímɑ bɑ́, bé ɑ́ si lɛŋ jɔʼ ɨ́ beɑ beɑ, ɑde. Nó ó, Pɑul ɑ́ nze tyɛ̂b tîtyěl ɨ́ mpǒm nyɔ́ɔ́. Nye ó: «Jyɛɛ́ yɑ̂m, yé ɑ́ kʉ jɑlɑ ó, bɨ̌n jóʼɑɑ me ɨ́ jɔʼ mé ɑ́ boo lɛ́ɛ e bɨ̌n ó, bɨ̌n ɑyɨ́ pɔʼɑ̌ cíhé Krɛ̂t yɨ́. Mɨnɑ́ bé ɑ́ gwɑ be gɑ́ ɨ́ jɔʼ yɑɑ́ ó, mbɨ̂mbɨɑ́, ɑkɑ̌ dímle bísɔ̂ʼ ɨ́ buo buo.
44027022	Nó ó, ɨ́ bɑ́ɑ́nɑ̂, mě lɛ́ɛ́ bɨ́n ó: mɨnɑ́ díʼee gɑ́ e menyɑn ɨ́ miléme, ebě, ɑbe e mʉr ngwɑ́r ójwe ɨ́ mɑ̂ŋ. Sitímɑ, yé omér ó ngɑ́ jɑɑ́ dîm.
44027023	Ebě, ɨ́ pum wɨ̂ʼ mûh, éngeles mé Nzyɛ̌m, mʉr mé dí egúmo e né, wɑɑ́ mé dí eséɑ̌ syɛ́ɛ́ yé nyɑ́, nye sí nzě gúmó mê bé yɨ́.
44027024	Nó ó nyê lɛ́ɛ́ e me ó: “Pɑul, ɑjóʼo bʉ́ɑ́. Yé jɑlɑ ó, go tôʼ tyɛ̂b ɨ́ mpǒm mé Kɛ́ɛzɑ. Nzyɛ̌m óciʼ bʉ̂r bɨ́bɛ̂h o bɨ́n le onɔ́ɔ́ dí ɨ́ sitímɑ bɑ́, ɨ́ kpɛ̌l nyé dí ekpɛl gó yɨ́.”
44027025	Nó jyɛɛ́ yɑ̂m ɛ̌, diʼee gɑ́ e menyɑn ɨ́ miléme, ebě, mě e búʼó e Nzyɛ̌m ó, sɑ̂ yɑɑ́ yɨ́yɛ̂h, yé ósyɛ́ɛ ɨ́ mpʉ nyê lɛ́ɛ́ mé yɨ́.
44027026	Sɑ̂ gwɑ́r, mɨnɑ́ bé ɨ́ jɑlɑ le esyel gɑ́ sitímɑ ɨ́ lʉ́ʉ́ ébʉ̂m ɨ́ gúú cíhé mɑ̂ŋ.»
44027027	Yé ɑ́ be ó, yé mû témé pum, bɨ̌h bé osí lɛŋ mélû kɑ́m e menɑ̂ ɨ́ nkúo nyɑɑ́. Nó ó nkúo ɑ́ lôʼlo bɨ̌h, tô e bɨ̌h ɨ́ mɑ̂ŋ bé jɨ́jébé “ Adriɑtique ” mɑ́. Kúnókúno e témé pum nɛ́ɛ: odûʼ ó sitímɑ, bê nzě jøʼ ó, bé ɑ́ be ó, bé mû lɨ́ ekúnwo e yʉ́ʉ́ sí swîh.
44027028	Nó ó bé ɑ́ cyen jøʼ ɨ́ mɑ̂ŋ. Nó ó bé ɑ́ bee ó, medíbé, mé ɑ́ be ó, mé jínɑ ɨ́ díme, tɑ̂ŋ omérɑ mekɑ́m mélɛ̂l e nzɑɑngbɑ́. Nó bé ɑ́ lɛŋ mɑ̂ jɔʼ, bé ntɔ̂ʼ bɑ́ʼɑ̌ cyěn jøʼ, nzě beɔɔ ó, yé ɑ́ be ó, yé mû omérɑ mekɑ́m mébɑ́ e mwom, lɨ́ etô sí.
44027029	Bé ɑ́ kpɛ́ɛ ó, sitímɑ yɔ́ɔ́, yé ɑ́mû jɑɑ́ mɛ́ʼɑ ɨ́ mekóʼ. Sɑ́ tɨ̂ʼ ó bé ɑ́ guho binkóho binɑ̂ byé ɑ́ mɛ̂r sitímɑ bí, ɨ́ medíbé yɨ́. Píe tɨ̂, bé ɑ́ jɑɑ kɑ gøgø̂m ó, njɨ mɛ́n, wé lɔ́mɑɑ.
44027030	Nó ó, odúʼ ó sitímɑ, bé ɑ́ be ó, lɨ́ edǐ kpɛ́ɛ, líʼɔɔ̌ sitímɑ. Bê nzě sul mɑ̂ byɛ̂l ɨ́ medíbé, sɑ̂ mpʉ̌ sɑ́ lɛ́ɛ́, bé guho ó binkóho ɨ́ mɑ̂ŋ tʉ́ŋlʉ̌, ɨ́ pɑ́ʼ émpǒm é sitímɑ dóló.
44027031	Nó ó, Pɑul ɑ́ lɛ́ɛ e kɑpitɛ̂n ti e byúú bísójɑ ó: «Bʉ̂r bɑ̂, bé ɑdi ɨ́ sitímɑ yɨ̂ʼ tʉ́ŋlʉ̌ nó, lɛ́ɛ́, mɨnɑ́ bé ɑbe e nkul eciʼe gɑ̂.»
44027032	Jɔʼ yɑɑ́ ó bísójɑ, byé ɑ́ cíʼe mikǒl myé ɑ́ mɨmɛ̂r byɛ̂l mí, ntɔ̂ʼ bírɔɔ nyé ó, nye tôʼ.
44027033	Jɔ̌ʼ mɛ́n, wé ɑ́ be, wé mû lɨ́ elɔ́mɑ yɨ́, Pɑul nzě lɛ́ɛ e bʉr bɨ́bɛ̂h ó, bé dêʼ mede. Nye e bé ó: «Pɑɑ́ bee gɑ̂: yé mû múh ó, melû kɑ́m e menɑ̂, bɨ̌n l'ɑdě sɔ̂ʼ, njɨ ɨ́ mpʉ̂n, pyɑ̂l pyɑ́lɑ́ɑ ɨ́ bɑ́ɑ́nɑ̂, bɨ̌n ɑdě sɔ̂ʼ.
44027034	Nó ó mé dí elɛ́ɛ e bɨ̌n ó, bɨ̌n dêʼ mede yɨ́, ebě, bɨ̌n bé lɨ́ egø̂m ó, bɨ̌n cíʼɑɑ. Mʉr ngwɑ́r ɨ́ sɔ́mɑ́ yɨ́n, nye ɑ́dímlě dɑmɑ́ be ó mpuo lʉ́ yé gwɑ́r.
44027035	Jɔ̌ʼ Pɑul ɑ́ sil elɛ́ɛ bé nó yɨ́, nye nzě nʉɑ̌ blêr, nzě jwě Nzyɛ̌m nzyǒo, mʉr nyɨnyɛ̂h lɨ́ ebee. Nye nzě pɛ̂ʼ yê, ntɔ̂ʼ tɑ́ɑre éde.
44027036	Nó ó, bɨ́bɛ̂h, bé ɑ́ nze bi nkul ɨ́ miléme. Bɨ́bɛ̂h nzě de.
44027037	Bɨ̌h bé ɑ́ be ɨ́ sitímɑ tʉ́ŋlʉ̌ ó, bʉr minter mimbɑ́ e mekɑ́m nzɑɑngbɑ́ le bʉr ósɑmɑn.
44027038	Jɔʼ bɨ́h ɑ́ de bím yé ɑ́ jɑlɑ ó, bɨ̌h dêʼ yɨ́, bê nzě guho bímpubuʼó méde ɨ́ medíbé, lɨ́ esɑ́ɑ ó, sitímɑ, yé dwɛ̂hwɑɑ.
44027039	Jɔ̌ʼ mɛ́n wé ɑ́ lɔ́mɑ yɨ́, odûʼ ó sitímɑ, bé ɑ́ bé ɑjweʼě sí bé ɑ́ be tɨ̂ʼ yɨ́. Bê nzě bee ébʉ̂m le mepum mé ósɨ́ɑ̌, ntɔ̂ʼ jøʼ ó, bé óbɛ̌m syěl sitímɑ yɔ́ɔ́ tɨ̂.
44027040	Sɑ́ tɨ̂ʼ ó bé ɑ́ cíʼe mikǒl myé ɑ́ mɨmɛ̂r sitímɑ gúmo gwɑ́r mí, líʼɔɔ bínkóho bi tɨ̂ʼ ɨ́ medíbé yɨ́. Jɔʼ yɑɑ́ ntémé ó bé ɑ́ tii mikǒl myé ɑ́ sɨsɑ̂ ó, sitímɑ jwírɑɑ mí. Bé ntɔ̂ʼ tyeelě péh kɑ́n ɨ́ sitímɑ. Nó ó bé ɑ́ cyen empǒm é sitímɑ nko ébʉ̂m lɑɑ́.
44027041	Sɑ̂ gwɑ́r, bé jínɑ ɑpɑ̌ kumo ɨ́ pɨ̌n, bé ntɔ̂ʼ mɛ́ʼɑ ɨ́ lʉ́ʉ́ épum lé ósɨ́ɑ̌ lé ɑ́ be ɨ́ medíbé lɨ́, nzě bil tɨ̂. Pɑ́ʼ émpǒm é sitímɑ nzě nî lɨ́ osɨ́ɑ̌ sí, ɑkɑ̌ be e nkul epɨ̂ʼlɑ. Enzuʼ é sitímɑ lɨ́ɛ, ntɔ̂ʼ jɑɑ́ bʉ̂l bʉ́lɨ́ɨ ɨ́ lɔ̌b nkûl obóʼó.
44027042	Bisójɑ, byé ɑ́ be ó lɨ́ edǐ jʉ̂ mímbʉʼ, ebě, bé ɑ́ be lɨ́ ekpɛ́ɛ ó, mimbʉʼ, myé ɑ́mû kpɛ́ɛ e nzɨ̌ mejwɑ̂ʼ.
44027043	Nó ó kɑpitɛ̂n ɑ́ cíʼe ɨ́ lémé wé ó, nyě kɑmle ó e cwiʼ mé Pɑul. Nye nzě kɑmle bé lɨ́ esɑ̂ mpʉ bɨ́ɛ, bé ɑ́ cíʼe ɨ́ milémé myɔ́ɔ́ ó, bé sɑ́ ó nye yɨ́. Nó nyé ɑ́ lɛ́ɛ e bé ó, bɑɑ́ bɨ́bɛ̂h bé ɑ́ be e nkul ejwɑ̂ʼ bɑ́, bé lyɑ́hɑɑ ɨ́ medíbé esôʼ, tóŋɔɔ cín.
44027044	Nye e bʉ́ʉ́ bʉ̂r ó, bé dúʼɑɑ, lɨ́ emɛ̂r mébɔ́m, nkʉ̂ bipéh bí sitímɑ. Nó yɑɑ́ ó bɨ́bɛ̂h, bé ɑ́ kumo cín, sɔ̂ʼ ɑsɑ̂ bé yɨ́.
44028001	Jɔʼ bɨ́h ɑ́ pɑm le eswie lɑɑ́, bére cín yɨ́, bɨ̌h nzě jóʼo ó, cíhé wɑɑ́, wé ɑ́ jɨjébɔɔ ó, “Mɑ́ltɑ”.
44028002	Bʉr ó cíhé wɑɑ́, bé ɑ́ lwilwib ó, lwǐb bɨ́h bɨɛ ɑ́ be ɑjóʼo yɨ́. Bé ɑ́ si bu cǿɑ e bɨ̌h. Jɔʼ mpíé ɑ́ be lɨ́ enǿø, ejwóo mɛ̂r bɨ́h yɨ́, bé ɑ́ si sɑ̂ ebéʼé é siʼe ɨ́ gúmó bɨ́h ɑ́ be yɨ́, le ebɑʼle bɨ́h bɨ́bɛ̂h.
44028003	Pɑul nzě tœ̂ʼ ébɨ́ʼ é bínkpɑ̂nkpɑ̌, gbɑ̂ lé lɨ́ ebéʼé é siʼe lɑɑ́. Nyʉ́ɑ mpʉ éjø̂l ɑ́ be tɨ̂ʼ nyɑ́, nzě pyɑ̂l ɨ́ medíʼɑ mé siʼe, ntɔ̂ʼ lʉ̂ nyé ɨ́ mbô, nɑrɑ.
44028004	Jɔʼ bʉ̂r ó kwɑ́r nyɑɑ́, bé ɑ́ bee ejø̂l ɨ́ cyěl ɨ́ mbó wé yɨ́, bé ó: «Mʉr nyɑ̂ʼ kʉ́ bě tyeetye ó njʉ̂l bʉr. Dɑmɑ́ jóʼǒ mpʉ nyé bé sí pɔʼɑ ɨ́ mɑ̂ŋ ɑbe e búhó yɨ́, Otîtyěl-mé-Nzyɛ̌m, wé ɑkɑm ó, nye cíʼɑɑ.»
44028005	Pɑul jɑɑ́ syɛʼrě syɛʼrɑ́ɑ mbô, nyʉ́ɑ ntɔ̂ʼ kur ɨ́ siʼe. Nye ntémé, kɑ̂r ébɑ́ jóʼo mékpɑɑ.
44028006	Bʉr bé ɑ́ bûʼlɑ ó, mbô lǿl nyʉ́ɑ wɨ́, wé ónkɑŋle. Nkʉ̂ ntɔ̂ʼ ó, nye ójwe ó, mesɑʼ metørɑ̂, wé jínɑ ɑpɑ̌ nkɑŋle. Nó ɨ́ jɔʼ bé ɑ́ be, bé mû sí buú bóno, ɑbee nyʉ́ʉ́ ndêm dí elɛ̂ʼle ó, nye mû lɨ́ ejwe nyɑ́ yɨ́, bé ntɔ̂ʼ céne bítɔŋlɑ́ byɔ́ɔ́. Bé ɑ́ kɑ jøjøʼ ó, nye ɑ́ be ó gúú mbǐ nzyɛ̌m swîh.
44028007	Kúnókúno e gúmo yɑɑ́, yé ɑ́ be ó, e ntwɑ̌ŋ mbɛ̌r, yé ɑ́ gúmo e njǿø cíhé wɑɑ́ yɨ́. Díé é njǿø wɑɑ́, lé ɑ́ be ó Publɨ́ɔs. Nye ɑ́ be ɨ́ nʉɑ bɨ́h e bisʉhʉʉ, tirɑ bɨ́h mentɔ́ɔ ɨ́ mbɛ̌r wé. Bɨ̌h nzě jɑ̂ tɨ̂ʼ melú mélɛ̂l.
44028008	Tó kœb ó, sɔ́ŋ mé Publɨ́ɔs ɑ́ be ó njɑ́ʼ sí ɨ́ joó lɨ́ ejóʼo éjwóo, le ebíle nkúmlo mecié. Pɑul nzě tó jwɛ̂ʼ nyê, nzě jɨʼlɑ e Nzyɛ̌m, ntɔ̂ʼ kɛl nyé mebô, nye ntɔ̂ʼ ciʼ nyê.
44028009	Jɔʼ bé ɑ́ bee syɛ́ɛlɑ yɑɑ́ yɨ́, bʉr o b'ɑ́ jóʼo mekpɑɑ ɨ́ cíhé wɑɑ́ bɑ́, bê nzě swɑ́lɔɔ, Pɑul nzě ciʼ bê.
44028010	Bé ɑ́ si jwe bɨ̌h júu ɨ́ buo buo. Ɨ́ jɔʼ bɨ́h ɑ́ be lɨ́ etó kɑlwo ɨ́ sitímɑ yɨ́, bê nzě jwe bɨ́h sɑ́ bɨ́h ɑ́ be lɨ́ ejɨ lɨ́ esú é cyen yɨ́h yɨ́.
44028011	Píe le ongɔn olɛ̂l, bɨ̌h nzě tô ɨ́ sitímɑ yé ɑ́ duhǒ Alɛksɑndrî yɨ́. Díé é tɨ̂, lé ɑ́ be ó, “Onzyɛ̌m o mégbɑ̂h”. Sitímɑ yɑɑ́ nzě lɛ̌ŋ jɔ̌ʼ kóló ntinɨ̂ tyeelɑ́ lɨ́ ebʉ́m é cíhé wɑɑ́.
44028012	Bɨ̌h nzě pyɑ̂l Sʉrɑkûs. Bɨ̌h nzě lɛŋ mélú mélɛ̂l tɨ̂.
44028013	Lɨ́ enkɛ́ɛ tɨ̂, bɨ̌h nzě kpɑ̂h pɨ̌n e pɨ̌n, tó pyɑ̂l ɨ́ Regío. Ɨ́ mɛ́n tɨ̂, pubó dí eduhǒ díbé cie yɨ́, yê nzě tɑ́ɑre ékwoolo. Lɨ́ elú é mbɑ́ nɛ́ɛ: bɨ̌h nzě pyɑ̂l ɨ́ Potwólɔs.
44028014	Ɨ́ nkɑnɑ yɑɑ́, bɨ̌h bé ɑ́ si kœb bɨ́ɔɔ́ bɨ́nɑ́ tɨ̂. Bê nzě lɛ́ɛ e bɨ̌h ó, bɨ̌h le onɔ́ɔ́ díʼee tɨ̂ tɑ̂ŋ sóno ntinɨ̂. Nó yɑɑ́ ó bɨ́h ɑ́ kɑ pyɑ̂l Rôm yɨ́.
44028015	Bɨ́ɔɔ́ bɨ́nɑ́ le okɛ́l bɨ́nɑ́ ó Rôm, bé ɑ́ si jóʼo milɔ́ɔ ɨ́ lɔ̌b wɨ́h. Nó ó bé ɑ́ nze ɨ́ mpɔmɑ́ nyɨ́h, bê nzě tyɛ̂b ɨ́ mpʉ̂n, jɑɑ́ tó tɑ́ɑrě tyé pɑ́tele dí Apíus yɨ́. Bʉ́ʉ́ jɑɑ́ tó bónɔɔ ó, kwɑ́r ɑ́ be e díe ó, “Bipɑ́tele bilɛ̂l” nyɨ́. Ɨ́ jɔ̌ʼ Pɑul ɑ́ bee bʉr ónɨ̌ yɨ́, nye ntɔ̂ʼ jwě Nzyɛ̌m nzyǒo, le ebi nkûl ɨ́ léme.
44028016	Jɔʼ bɨ́h ɑ́ pyɑ̂l Rôm yɨ́, bʉr ó jǿø ntɔ̂ʼ kɑm ó, Pɑul díʼee yé gúmo nye omér, bé e sójɑ yé ɑ́ be lɨ́ ejwéele nyé yɨ́.
44028017	Yé ɑ́ be ó, melú mélɛ̂l, mé osí lɑɑ, Pɑul ntɔ̂ʼ jébe ójǿǿ ó Yúden ó Rôm ó, bé gø̂hlɑɑ ɨ́ mbɛ̌r wé. Jɔʼ bé ɑ́ swɑ̂l yɨ́, nye e bé ó: «Bɨ́ɔɔ́ bɑ̂m, mé ɑpɑ̌ sɑ̂ syɛ́ɛlɑ gwɑ́r ó, me lwímlɑɑ e sí gɑ́ yɨ́nɑ́, nkʉ̂ e metum bímpɑ́m gɑ́ bínɑ́. Dɑmɑ́ jóʼo nó, bé ɑ́ si mɛ̂r mě Yerʉ́zɑlɛm, gbɑ́ŋɔɔ mé ɨ́ mbʉʼ, nzě ntɨhɔɔ mé wɑ̂ʼ Rôm.
44028018	Jɔʼ bé ɑ́ jî me nkɑr, timlě lɔ̌b wɑ̂m yɨ́, bé ɑ́ si gwɑ bîr me, ebě, bé ɑ́ bé ɑkœb mé e mebě ó, me ɨ́ jɑlɑ le ejwe.
44028019	OYúden bɨ́ɛ, bé ɑ́ be ó lɨ́ esóŋlo. Me ɑ́ be ó lɨ́ bi ó, me ntɨ́hɨɨ lɔ̌b wɑ̂m wɑ̂ʼ kwɑ́ mé Kɛ́ɛzɑ. Mé ɑbe e sɑ́ mé púr kúl yɑ̂m e yé yɨ́.
44028020	Lɔ̌b wɑɑ́ ó mé ɑ́ be lɨ́ ekpɛl ébee bɨ́n, le elwib e bɨ̌n wɨ́. Mě kɑ́ʼɔ́ɔ́ ménkɑrɑ mɑ̂ʼ ó, njɨ ɨ́ lɔ̌b mpûʼlɑ dí bʉr o bé Ɨ́zrɑɛ̂l ɨ́ miléme nyɨ́.»
44028021	Bê nzě yɑlɑ e né ó: «Bɨ̌h bé ɑ́ bé ɑbǐ dɑmɑ́ jóʼo mékɑnɑ́ mempwɑ́r bé ɑ́ cɛmɑ, duhǒ sí Yʉ́dɑ ɨ́ lɔ̌b gô mɑ́. Nó ntémé, bɨ̌h bé ɑ́ bé ɑbee mɨ́ɔɔ́ wɨ́h ngwɑ́r ɑ́ duho gʉ̂, lɨ́ enzě lɛ́ɛ bɨ́h sɔ̂ʼ ɨ́ lɔ̌b syɛ́ɛlɑ ébébe yô.
44028022	Nó ó, bɨ̌h bé lɨ́ ekpɛl égʉ́ɑ̌ mpʉ gó dí epɑhle mílɔ̌b myɑɑ́ yɨ́, ebě, ɨ́ pɑ́ʼ wɨ́h, sɑ́ bɨ́h bɨɛ dí egʉ́ɑ yɨ́, yé ó, bé lɨ́ eswêʼ yébé wɑɑ́ ɨ́ bigúmó bíbyɛ̂h.»
44028023	Bê nzě tyêl móhó, bé e boo nɔ́ɔ́, bé ɑ́ be ó, bé óbɔmɑ wɨ́. Jɔ̌ʼ móhó wɑɑ́, wé ɑ́ pyɑ̂l yɨ́, bé ntɔ̂ʼ nze e bʉr ɨ́ buo buo, nzě kœb nyé ɨ́ gúmó nyé ɑ́ didi yɨ́. Tɑ́ɑre ɨ́ mɛ́n, tó pyɑ̂l ɨ́ bíí kʉ̌ʼ, Pɑul nzě túnǒ Mbɨɑmbɨɑ Lɔ́ɔ dí edumo e Mpóʼo mé Nzyɛ̌m wɨ́, le esɑ́ɑ ó, nye dúlɑɑ bê, ó bé bûʼlɑɑ lɛ́ʼlɑ́ dí edumo e Yésʉs wɨ́. Nye ɑ́ nʉnʉɑ milɛ́ʼlɑ́ myɑɑ́ ó, ɨ́ metié mé Moïse le okɑ́lɑr bé ógwíhɑ o mílɔ̌b.
44028024	Bɑ̂ʼ bʉ̂r, bé ɑ́ si bûʼlɑ sɑ́ nyé ɑ́ lɨlɛ́ɛ bé yɨ́; bʉ́ʉ́ bʉ̂r bɨ́ɛ bene ébûʼlɑ yɔ́ɔ́.
44028025	Bê nzě bɔ́ʼɑ mécwíí, ntɔ̂ʼ pyɑ́lɔɔ̌ kʉ̌l, ebě, Pɑul ɑ́ be ɨ́ lɛ́ɛ e bé ó: «Sísǐm mé Nzyɛ̌m ɑ́ kʉ be ó, e nkɑm ɨ́ jɔʼ nyé ɑ́ lwib e bimpɑ́m bín, cɨɨ e nzɨ̌ ngwíhɑ milɔ̌b Ésɑïe yɨ́.
44028026	Nye ɑ́ lɛ́ɛ e byé ó: “Tóʼ ɨ́ nko bʉ̂r bɑ̂ʼ dí yɨ́, go ɑ lɛ́ɛ́ e bé ó: Bɨ̌n bé ókʉ́ gwɑ́ jôʼlo. Sɑ̂ gwɑ́r, bɨ̌n ɑ́jóʼo. Bɨ̌n bé ójwɛ̂ʼ ɨ́ tooobó. Sɑ̂ gwɑ́r, bɨ̌n ɑ́bee.
44028027	Ebě, bʉr bɑ̂, bé ɨ́ lele míléme. Bɨ́ dibe mégwɑ̌l mɔ́ɔ́. Bɨ́ dible míh mɔ́ɔ́, ó mé ɑyɨ́ kɑ̌ bee nkʉ̂ jóʼo e megwɑ̌l mɔ́ɔ́. Bɨ́ dible míh mɔ́ɔ́ ó, ocwóó wɔ́ɔ́, wé ɑyɨ́ kɑ̌ gʉ́ɑ. Bé lɨ́ ebene ó, bé óbee nó, bé ɑ́mû jwirɑ̌ nko mé dí yɨ́, me ntɔ̂ʼ jomo bê. Nó ó Nzyɛ̌m nye mʉr tɨ̂ʼ dí elɛ́ɛ yɨ́.”»
44028028	Pɑul, nye e bé ó: «Gʉ́ŋɑ́ɑ́ gɑ́ ó nɛ́ɛ: lɔ́ɔ́ dí esɑ̂ ó, Nzyɛ̌m cíʼɨɨ bʉr wɨ́, wé mû ó lɨ́ elɛ́ɔɔ kwɑ́ bɑɑ́ o dí ɑbe óYúden bɑ́. Bɨ́ɛ, bé ókʉ́ jóʼo wê.»
44028030	Nó ó, Pɑul ɑ́ nze di mimbú mímbɑ́ tɨ̂, ɨ́ mbɛ̌r nyé mʉr tɨ̂ʼ ɑ́ jɨjɛ́nɑ wɨ́. Nye ɑ́ si nʉɑ bɑɑ́ bɨ́bɛ̂h bé ɑ́ nze bɨbee nye bɑ́.
44028031	Nye ntémé ɑ́ be lɨ́ etúnǒ lɔ́ɔ Mpóʼo mé Nzyɛ̌m, le elɛ̂ʼlě sɑ́ dí edumo e Tî Yésʉs-Krîst yɨ́, ɨ́ hǿm, ɑbɑ́ɑwǒ sɔ̂ʼ, ɑbe e mʉr kɑ́mlé nyê.
45001001	Yé ó mɛm Pɑul, syɛ̂l mesɑ̂ mé Yésʉs-Krîst ó dí ecɛmɑ bɨ́n mekɑnɑ́ mɑ̂. Nzyɛ̌m ɑ́ twɑ̂r me ó, me díʼee mʉr milʉ́mlʉ́ wé. Nye ɑ́ tyêl me lɨ́ empɑh ó, me tôʼ le etúnǒ Mbɨɑmbɨɑ Lɔ́ɔ́ wé.
45001002	Mbɨɑmbɨɑ Lɔ́ɔ wɑɑ́, Nzyɛ̌m ɑ́ si boo kɛʼ ɨ́ nzɨ̌ ogwíhɑ o mílɔ̌b ó, nye óntɨh mɨ́nɑ́ gɑ́ wɑ̌. Nkɛ̌ʼ nyɑɑ́, nye ó tilɑ́ ɨ́ kɑ́lɑr wé dí ci nyɑ́.
45001003	Mbɨɑmbɨɑ Lɔ́ɔ wɑɑ́ dumo ó, e Mwɑ̂n wé. Ɨ́ nkǒ pɑ́ʼ ébyɛ̂l e bípúno, nye ɑ́ be ó mʉr mbɛ̌r bʉ̂r mé Dɑvid.
45001004	Ɨ́ nkǒ pɑ́ʼ sísǐm wé dí ci wɨ́, nye njørɑ́ ó, «Mwɑ̂n mé Nzyɛ̌m», Yésʉs-Krîst, Tî gɑ́ wɨ́nɑ́. Nzyɛ̌m ɑ́ lɛ̂ʼle mɨnɑ́ gɑ́ ó, nyě e njørɑ́ wɑɑ́ ó, e nkul ɨ́ buo buo ɨ́ lɔ̌b pɑhɑ́ sóo wé.
45001005	Nzyɛ̌m ɑ́ si cǿɑ e bɨ̌h ɨ́ nzɨ̌ mé Yésʉs-Krîst, le etyêl bɨ́h bʉr o mílʉ́mlʉ́ bé, lɨ́ esú é bíkúl bíbyɛ̂h, ó byé jyéʼee koo e né, le esɑ̂ nyé mejóʼo. Nye ɑ́ sɑ̂ bɨ̌h syɛ́ɛlɑ yɑɑ́ ó, lɨ́ esú lé éjwe díé é Mwɑ̂n wé kûm.
45001006	Bɨ̌n ntémé, bé ɨ́ tólɔ́ɔ bʉr bɑɑ́, ebě, Yésʉs-Krîst ɑ́ jébe bɨ̌n ó, bɨ̌n jyɛ̂ʼwɑɑ e né.
45001007	Mě tile ó, bʉr bɨ́bɛ̂h o dí Rôm, bɑɑ́ Nzyɛ̌m ɑ́ kpɛl, le etwɑ̂r ó, bé díʼee mitwɑ́rɑ́ mí bʉ̂r myé bɑ́. Metyɛʼ me mpóm le mepyɛblɑ, mé díʼee e bɨ̌n, duho e Nzyɛ̌m Sɔ́ŋ gɑ́ wɨ́nɑ́, bé e Tî Yésʉs-Krîst.
45001008	Sɑ́ ésôʼ, me lɨ́ ejwě Nzyɛ̌m nzyǒo ɨ́ díé mé Yésʉs-Krîst ɨ́ lɔ̌b wɨ́n, ebě, ɨ́ sí yɨ́yɛ̂h, bʉr bé lɨ́ ejóʼo mílɔ́ɔ́ mín mpʉ bɨ́n dí ebûʼlɑ̌ Yésʉs-Krîst yɨ́.
45001009	Ɨ́ jɔʼ yɨ́yɛ̂h, me lɨ́ ejɨʼlɑ e né ɨ́ lɔ̌b wɨ́n. Nzyɛ̌m, nye mʉr tɨ̂ʼ boʼlo ó, mě lɛ́ɛ́ ó otyeetye. Nye ó mé dí eboó séɑ̌ syɛ́ɛ́ yé e tiŋé ɨ́ lémé wɑ̂m nyɑ́. Mě séɑ́ yé ó, e nzɨ̌ etúnǒ Mbɨɑmbɨɑ Lɔ́ɔ dí edumo e Mwɑ̂n wé wɨ́.
45001010	Mě jɨʼlɑ́ e né ɨ́ jɔʼ yɨ́yɛ̂h ó, nye sʉ́ʼoo me metyɛʼ me mpóm mé, ó me kœ́bɨɨ jɔʼ énzě bee bɨ́n, ɨ́ micíʼɑ́ mí lémé wé tʉ́ŋlʉ̌.
45001011	Ebě, me lɨ́ ejóʼǒ jwéh ébee bɨ́n lɨ́ esú lé éjwe bɨ́n nyʉ́ʉ́ nkûl Sísǐm mé Nzyɛ̌m, ó bɨ̌n nʉ́ŋɑɑ pîm ɨ́ búʼó.
45001012	Sɑ́ mé dí elɛ́ɛ yɨ́, yé ó, mɨnɑ́ sɑ̂ʼ gɑ́ menkɔ̌m pɑ́ʼ gɑ́ nyɨ́nɑ́. Búʼó bɨ́n dí ebûʼlɑ̌ Krîst yɨ́, le yɑɑ́ yɑ̂m, byé ó ngɑ́ gbɑ̂ mɨ́nɑ́ gɑ́ nkul ɨ́ miléme.
45001013	Bɨ́ɔɔ́ bɑ̂m! Okɛ́l bɑ̂m! Mě kpɛl ó, bɨ̌n gʉ́ŋɑɑ ó, ɨ́ bijɔʼ ɨ́ buo buo, me ɑ́ be ó le jøʼ ó, me ónzě bee bɨ́n. Me ɑ́ jɑɑ bʉbɔmɑ sɔ̂ʼ ó, njɨ e mingɑmlɑ. Sɑ̂ gwɑ́r, me ónze yɨ́ɛ lɨ́ esú lé énzě séɑ̌ Nzyɛ̌m syɛ́ɛ́ ɨ́ sɔ́mɑ́ yɨ́n. Me ɑ́ gø̂m ó, syɛ́ɛ́ yɑ̂m, yé gúmɑɑ ntémé mpumó kwɑ́ nyɨ́n ɨ́ mpʉ yé ɑ́ gúmo mpumó ɨ́ mʉ́ʉ́ mésí méswîh yɨ́.
45001014	Me ó lɨ́ bi ó, me túnɑɑ Mbɨɑmbɨɑ Lɔ́ɔ kwɑ́ bʉr ó lwǐb grɛ̂k, le kwɑ́ bʉr o bílwǐb biswîh. Me túnɑɑ wé kwɑ́ ogǿɑ bé ókɑ́lɑr, le kwɑ́ bigʉʼlʉgʉ́.
45001015	Sɑ́ tɨ̂ʼ ó mé dí e tiŋé ɨ́ léme ó, me túnɑɑ Mbɨɑmbɨɑ Lɔ́ɔ kwɑ́ nyɨ́n ntémé, bɨ̌n bʉr ó Rôm yɨ́.
45001016	Mé ɑjóʼo bɑ́ sôn ɨ́ Mbɨɑmbɨɑ Lɔ́ɔ mé dí etúno wɨ́, ebě, wé ó nkul mé Nzyɛ̌m lɨ́ esú lé éciʼ mʉ̂r nyɨnyɛ̂h ngɑ́ bûʼlɑ wé nyɑ́, tɑ́ɑre le oYúden, kɑlɑ e bɑɑ́ o dí ɑbe óYúden bɑ́.
45001017	Mbɨɑmbɨɑ Lɔ́ɔ wɑɑ́, wé lɛ́ʼlé ó, mpʉ̌ Nzyɛ̌m dí ejwe bʉ̂r nkɑm ɨ́ míh mé yɨ́. Yé tɑ́ɑ́ré ó, ɨ́ búʼó, tó swîʼ ɨ́ búʼó. Yé ó mpʉ yé dí tilɑ́ ɨ́ Kɑ́lɑr Nzyɛ̌m yɨ́. Yê cɛmɑ́ ó: «Tîtyěl mʉr óciʼe ó, ɨ́ búʼó.»
45001018	Nzyɛ̌m, nyɨ́ lɛ̂ʼle mɨ́nɑ́ gɑ́ ɨ́ sʉ́lʉ́lʉ́, duho ɨ́ jʉ́ó kʉ́ mpʉ nyé dí elɛ̂ʼle nkpɑ́ɑ, duho ɨ́ bibɨ́blɑ bísyɛ́ɛlɑ bíbyɛ̂h yɨ́. Nye lɨ́ elɛ̂ʼle nkpɑ́ɑ ɨ́ lɔ̌b bʉ̂r o dí elwímlɑ le otyeetye, jɑɑ́ dudû njɨ bisyɛ́ɛlɑ bi dí onzyɛ́h ónzyɛ́h bí bɑ́.
45001019	Sɑ́ dí esɑ̂ ó, mʉr gʉ́ŋɑɑ Nzyɛ̌m yɨ́, yé lɨ́ enyɨ̂n bʉ̂r bɨ́bɛ̂h ɨ́ ponó. Bʉr bɨ́bɛ̂h, bé lɨ́ ebeě sɑ̂ yɑɑ́, ebě, Nzyɛ̌m, nye mʉr tɨ̂ʼ ɑ́ si lɛ̂ʼle bé yɑ̌.
45001020	Tɑ́ɑrě Nzyɛ̌m ɑ́ kuho sí, njør wé dí ɑbeɔɔ wɨ́, (nó, yé ó nkul nyé dí njʉ̌m dǐ e njʉ̌m dǐ nyɨ́, ndu e tyé Nzyɛ̌m yé,) wé lɨ́ enyɨ̂n bʉ̂r ɨ́ mîh ɨ́ ponó, ɨ́ jɔʼ mɨ́nɑ́ dí egwɑ́ jwɛ̂ʼ gɑ́ le epɑhle bísyɛ́ɛlɑ byé yɨ́. Nó ó, bʉr o dí elwímlɑ e Nzyɛ̌m bɑ́, bé ɑkɑ̌ be e nkɑr ɨ́ míh mé.
45001021	Dɑmɑ́ jóʼǒ mpʉ bé ɑ́ kʉ gʉ́ɑ ó, Nzyɛ̌m, nye ó tɨ̂ʼ yɨ́, bé ɑ́ bé ɑjwe nyé kûm jɑ́lɑ́ e né nyɨ́, nkʉ̂ pʉgʉ́ bɑ́ jwe nyé nzyǒo. Bé ɑ́ jɑɑ pɨpɑhle sɔ̂ʼ ó, njɨ bisɑ̂ bi dí ɑbɑ́ be e nyɔm bí. Bé ó bigʉʼlʉgʉ́, lúʼo pɨ̂ʼ. Milémé myɔ́ɔ́, myé jɑɑ́ di ó, njɨ lɨ́ ejúrʉ́ʉ́.
45001022	Bé dɑmɑ́ nkʉ́nɑ ó, bé ó ocwóó, nkúnɑ́ bé kɑ̌ tó sûʼlɑ ó bigʉʼlʉgʉ́.
45001023	Líʼe ó, bé jwêʼ Nzyɛ̌m, wɑɑ́ dí ɑjwe nyɑ́ kûm, bé ɑ́ kɑ jwe kûm ó bikpɛʼɑkpɛ́ʼɑ. Bé ɑ́ kpɑʼ bikpɛʼɑkpɛ́ʼɑ byɑɑ́ ó, jweʼle bʉ̂r, binʉ̌n, otír, nkʉ̂ onyʉ́ɑ, bisɑ̂ bi dí elɑɑ̌ mpʉ̌ ngúl mpɑ́ɑ́ bí.
45001024	Sɑ́ tɨ̂ʼ ó Nzyɛ̌m ɑ́ bîr ó, bé sɑ̂ʼ bisyɛ́ɛlɑ bi mpîr bé ɑ́ gøgø̂m bí yɨ́. Nó ó bé dí esɛ́ɛlɑ bísɑ́ bí ésɔ́m pɑ́ʼ nyɔ́ɔ́, nyɑ̂ʼ lɨ́ esɑ̂ nyʉ́ʉ́ yɨ́.
45001025	Bé ɑ́ si syɛ́ɛlɑ otyeetye mé Nzyɛ̌m e bibɛr. Gúmó bé ɑ́ jɑlɑ le egúmlo le eséɑ̌ Kwih-bʉr syɛ́ɛ́ yɨ́, bé ɑ́ jɑɑ kɑ jwe kûm ó, njɨ bisɑ́ nyɨ́ɛ ɑ́ kuho bí. Kûm díʼee e Nzyɛ̌m wɑɑ́, njʉ̌m dǐ e njʉ̌m dǐ. Amen.
45001026	Sɑ́ tɨ̂ʼ ó Nzyɛ̌m ɑ́ bîr ó, bé sɑ̂ʼ bisyɛ́ɛlɑ bí ésɔ́m bé ɑ́ kʉ bu gø̂m bí yɨ́. Bʉbɑ́ bɨ́ɛ beně mbi bé ɑ́ kuhɔɔ ó, bé sɨ̂sɑʼ wɨ́. Líʼɔɔ̌ mpɑ̌ŋ syɛ́ɛlɑ yɑɑ́, nzě lœʼ ményʉ́l mɔ́ɔ́ ó, e bisyɛ́ɛlɑ bi dí ɑjɑlɑ e mbǐ kømlɑ́ wɔ́ɔ́ bí.
45001027	Bʉrʉ̂m sɑ̂ ntémé njɨ jøʼ gwɑ́r yɑɑ́. Bé lɨ́ ebene ékɑ̌ dû bʉ́bɑ́ mpʉ bé ɑ́ komlɔɔ ó, bé dûduŋɔɔ yɨ́. Líʼɔɔ̌ syɛ́ɛlɑ yɑɑ́, bé kɑ̌ jóʼo yɨ́ɛ ó, jwéh ékœb bʉ́ʉ́ bʉ́rʉ̂m ɨ́ bijoó mpʉ bʉ́bɑ́. Bʉrʉ̂m e bʉrʉ̂m, bé lɨ́ esɛ́ɛlɑ bísɑ́ bí ésɔ́m pɑ́ʼ nyɔ́ɔ́. Bé lɨ́ edɑ̂ʼre bíntɨ́ʼɑ́ ɨ́ menyʉ́l mɔ́ɔ́. Bintɨ́ʼɑ́ byɑɑ́, byé ó dí myɛ́nɑ bé dí ebi mɑ́, lɨ́ esú é syóm bé dí esɑ̂ wɨ́.
45001028	Bʉr bɑɑ́, bé ɑ́ bé ɑbee ó, yé jɑlɑ ɨ́ pɑ́ʼ wɔ́ɔ́ ó, bé kɑ́mɑɑ Nzyɛ̌m. Nó ó Nzyɛ̌m ɑ́ nzoo kɑ bîr bé ó, bé díʼee e pɨʼ ontúl óntúl yɨ́. Nyě bír bé ó, bé sɑ̂ʼ bisyɛ́ɛlɑ bí ésɔ́m bi dí ɑjɑlɑ e bé bí.
45001029	Bé lɨ́ eswɑ̂hle bísyɛ́ɛlɑ bíbyɛ̂h bi dí egbɑh métié bí. Byé ó dí: jélé, gǿmɑ́ bísɑ́ byé onkɑ́n, ebébe é léme, nzwíí, ntɑɑ sʉ́ŋɑ, ejǿǿ é bʉ̂r, gǿmɑ́ égœ́ɑ e bʉr, mikóo, sɛ́ɑ́ mépɨʼ mé ébébe, mesyɛ́ɛlɑ.
45001030	Bé lɨ́ eswêʼ míé mé bʉ́ʉ́ bʉ̂r. Bé ó ontɨ̂m le obɨn mé Nzyɛ̌m. Bé lɨ́ edîʼ mpêl. Bé lɨ́ esɑ̂ énkɛ́ɛ e nyʉ̂l le jɑ́ɑ́lé. Bé jɑɑ́ sɨsɑ́ɑ ó, njɨ mepɨʼ mé ékûhlo mʉ́ʉ́ mébébe meswîh. Bé ɑjóʼo ósɔ́ŋ le onyɔ̌ŋ bɔ́ɔ́.
45001031	Bé ó bigʉʼlʉgʉ́. Bé ɑdirɑ ménkɛ̌ʼ mɔ́ɔ́. Bé e cére ɨ́ miléme. Bé ɑbe e njɨ́ʼɑ́ nkóó.
45001032	Dɑmɑ́ jóʼǒ mpʉ bʉ̂r bɑɑ́, bé lɨ́ egʉ́ɑ ó, Nzyɛ̌m ɑ́ lɛ́ɛ ó, bɑɑ́ bɨ́bɛ̂h dí esɑ̂ mímbi mí ébébe myɑɑ́ bɑ́, bé dɑ́ʼré ó, eswie ɨ́ menyʉ́l mɔ́ɔ́ yɨ́, bɨ́ɛ, bé ó njɨ lɨ́ etô dóló le esɨsɑ̂ bísyɛ́ɛlɑ byɑɑ́. Yé ɑbě njɨ nó yé omér. Jɔʼ bé dí ebee bʉ́ʉ́ bʉ̂r lɨ́ esɑ̂ syóm yɨ́, bé e bisʉhʉʉ ɨ́ miléme. Bé e bé ó: «Sɨ́sɑ́ʼ gɑ́ njɨ mpʉ́nʉ̌.»
45002001	Nó ó, guɑ, mʉr dí ejwe bʉ̂r mebě nyɑ́, gó ɑbe e nkul ekɑr ɨ́ míh mé Nzyɛ̌m. Jɔʼ gó jwé bʉ̂r mebě yɨ́, num gô, wé lɨ́ ejwe ntémé go mʉr tɨ̂ʼ mebě, ebě, guɑ yɨ́ɛ cîʼ milɔ̌b, gǒ jɑɑ́ sɑ̂ ntémé ó, njɨ bisyɛ́ɛlɑ bimpwɑ́r byɑɑ́.
45002002	Mɨnɑ́ bé lɨ́ ekʉ́ gʉ́ɑ gɑ́ ɨ́ pɑ́ʼ bʉ̂r o dí esɑ̂ mímbi bísyɛ́ɛlɑ byɑɑ́ bɑ́ ó, Nzyɛ̌m, nye lɨ́ ejwe bé mebě tɨ̂. Nyě sɑ́ nó ó lɨ́ otyeetye.
45002003	Guɑ mʉr dí ejwe bʉ́ʉ́ bʉ̂r mebě ɨ́ bisyɛ́ɛlɑ bé dí esɑ̂ bí nyɑ́, go ntémé jɑɑ́ sɑ̂ ó njɨ bisyɛ́ɛlɑ bimpwɑ́r byɑɑ́. Gǒ bee nyɑ́? Nzê go ókɨ̂ŋ cíʼɑ́ mílɔ̌b mé Nzyɛ̌m?
45002004	Nzyɛ̌m nyɨɛ yɨ́ɛ sí lɛ̂ʼle gó ncǿncǿɑ nyé ɨ́ ntuuú. Nye ntémé ɑ́ si bee misyóm myô, ɑlwib. Nye ɑ́ si bu jûhwo myê. Nzê go mû ó lɨ́ epyêh bísyɛ́ɛlɑ byé byɑɑ́ ɛ́? Nzê gó ɑgʉ́ɑ̌ bím émbɨɑ nyé ɑ́ sɑ̂ go lɨ́ ɛ́? Embɨɑ lé, lé ɨ́ jɑlɑ le elɛ̂ʼlě lémé gô nzɨ̌ ejwirɑ.
45002005	Jɔʼ yɨ́yɛ̂h gó dí esɑ̂ élele é léme, nkʉ̂ bene éjwǐr léme yɨ́, go nɑ́ɑ̌ ó, lɨ́ ebul bíbɑɑ bí ébébě Nzyɛ̌m ngɑ́ niniʼe gó bí. Byé ókɑ̌ lɑ́ŋɔɔ ó, ɨ́ móhó Nzyɛ̌m ólɛ̂ʼle bʉ̂r ɨ́ buo buo nkpɑɑ nyé wɨ́. Dʉ́o lɑɑ́ ntémé ó nyé ngɑ́ lɛ̂ʼle mʉ̂r nyɨnyɛ̂h mpʉ nyé dí ecíʼe bʉ̂r milɔ̌b lɨ́ otîtyěl yɨ́.
45002006	Nye ójɛ́nɑ mʉ̂r nyɨnyɛ̂h ó, dû mpʉ bísyɛ́ɛlɑ byé dí yɨ́.
45002007	Bɑ̂ʼ bʉ̂r, bé sɑ́ɑ́ ó kûm, le júu le cwiʼ dí ɑsíesie yɨ́. Bé lɨ́ ejûhwǒ sɔ́ɔlʉ wɑɑ́ e bíhwó, lɨ́ esɑ̂ mímpɑŋ bísyɛ́ɛlɑ. Bé ó bɑɑ́ Nzyɛ̌m ngɑ́ jwě cwǐʼ njʉ̌m dǐ bɑ́.
45002008	Bʉ́ʉ́ bʉ̂r, bé lɨ́ epɨrɑ pɑ́ʼ nyɔ́ɔ́. Bé ɑkɑm ótyeetye. Bé jɑɑ́ dû ó, njɨ kʉ̌ cyen ónzyɛ́h ónzyɛ́h. Bɨ́hɑɑ́, bé ó bɑɑ́ Nzyɛ̌m óbuú lɛ̂ʼle nkpɑ́ɑ nyé bɑ́.
45002009	Bʉr bɨ́bɛ̂h o dí esɑ̂ syóm bɑ́, bé ósiɑ e mitúú e mindɛ̌l, tɑ́ɑre le oYúden, kɑlɑ e bɑɑ́ o dí ɑbe óYúden bɑ́.
45002010	Bʉr bɨ́bɛ̂h o dí esɑ̂ émbɨɑ bɑ́ bɨɛ, Nzyɛ̌m ójwe bé kûm le júu. Nye ógbɑ̂ bé mepyɛblɑ ɨ́ miléme. Nye ójwe ó, tɑ́ɑre le oYúden, tó kɑlɑ e bɑɑ́ o dí ɑbe óYúden bɑ́.
45002011	Ebě, Nzyɛ̌m, nyé ɑbe lɨ́ ejwɑ́ɑwo bʉ̂r mempǒm.
45002012	Osyɛ̂l o mísyóm o b'ɑ́ be ɑtyélɔɔ metié mé Moïse bɑ́, bé ódîm ɨ́ nkɔb bʉr. Sɑ̂ gwɑ́r, bé ɑ́jwe ɨ́ lɔ̌b métié Moïse ɑ́ tyêl lɨ́ esú lé óYúden mɑ́. OYúden bɨ́ɛ, bʉr o b'ɑ́ bi metié mé Moïse bɑ́, bé ójweŋɔɔ mébě ó, dû mpʉ métié mɑɑ́ dí etɨ́e yɨ́.
45002013	Mʉr ɑ́bi nkɑ̂m ɨ́ míh mé Nzyɛ̌m ɨ́ lɔ̌b njóʼɑ́ métié wé omér. Wɑɑ́ dí esɑ̂ mpʉ métié mɑɑ́ dí etɨ́e yɨ́ nyɑ́, nyɨ́hɑɑ́ ó ngɑ́ bi nkɑ̂m ɨ́ míh mé Nzyɛ̌m.
45002014	Ɨ́ nkǒ pɑ́ʼ bʉ̂r o dí ɑbe óYúden, bɑɑ́ o dí ɑgʉ́ɑ métié mé Moïse bɑ́, bɨ́ɛ bé ósɑ̂ mpʉ métié mɑɑ́ dí etɨ́e yɨ́ nó, yé óbe bé ó, mpʉ̌ sɑ́ lɛ́ɛ́, bé e metié mɑɑ́ micɛmɑ́ ɨ́ milémé myɔ́ɔ́ tʉ́ŋlʉ̌.
45002015	Jɔʼ bé dí esɑ̂ nó yɨ́, bé lɛ́ʼlé ó, sɑ́ métié dí etɨ́e yɨ́, yé ó tilɑ́ ɨ́ milémé myɔ́ɔ́. Mipɑhlɑ́ mílémé myɔ́ɔ́, myé lɨ́ eboʼlo ntémé nó. Myé nwɑ́hlé ɨ́ bîʼ bíjɔʼ ó, bé ɑ́ si jéʼe esɑ̂. Ɨ́ byúú bíjɔʼ, myé lɛ́ʼlé bé ó, bé ɑ́ si gʉ́ɑ esɑ̂.
45002016	Sɑ́ mé dí elwib wɑ̂ʼ yɨ̂, yé ónyɨ̂n ɨ́ ponó, ɨ́ móhó Nzyɛ̌m ngɑ́ cíʼe bʉ̂r milɔ̌b wɨ́. Nye ósɑ̂ nó ó, ɨ́ nzɨ̌ mé Yésʉs-Krîst. Bisɑ̂ bi dí bʉr bɑɑ́ solɑ́ ɨ́ miléme bí, nye ólɛ̂ʼle byé ɨ́ kpɛŋlɛm. Mbɨɑmbɨɑ Lɔ́ɔ mé dí etúno wɨ́, wé ó nó.
45002017	Yê nyɑ́, guɑ, mʉr dí ejébɔɔ Yúden nyɑ́? Gǒ jíjyɛ́ʼwó ó, e metié. Gǒ jɑɑ́ nkʉ́nɑ̌ njɨ ó, go ó dí mʉr mé Nzyɛ̌m.
45002018	Guɑ́ lɨ́lɛ́ɛ́ ó mpʉ métié mɑɑ́, mé ɑ́ bu tɨ́e go yɨ́, go mû ó lɨ́ ekʉ́ gʉ́ɑ̌ sɑ́ Nzyɛ̌m dí egø̂m ó, go sɑ̂ʼ yɨ́. Yé lɨ́ ejwe gó nzɨ̌ epɛ̂h sɑ́ yɨ́yɛ̂h dí ɨ́ mbɨɑ yɨ́.
45002019	Go jøʼ ó, go ó jɑ́lɑ́ le elɛ̂ʼle bɑ́ɑ́ntím nzɨ̌. Nkʉ̂ ó, go ó jɑ́lɑ́ le ekʉn bʉ̂r o dí lɨ́ ejúrʉ́ʉ́ bɑ́ nzɨ̌.
45002020	Gǒ lɛ́ɛ́ ntémé ó, go ó jɑ́lɑ́ le etwîn bígʉ́ʼ milʉ̂, le elɛ̂ʼle bwɑ́ ó ntwǒm. Gǒ lɨ́lɛ́ɛ́ ó, ngǿɑ́ métié mɑɑ́, wɨ́ jwe gó ocwóó le otyeetye wɨ́wɛ̂h.
45002021	Guɑ yɨ́ɛ lɨ́ ekʉ́ jwe bʉ́ʉ́ bʉ̂r milɛ́ʼlɑ́, ɑ́ go ókɑ̌ kɑ̂r élɛ̂ʼle gó mʉr tɨ̂ʼ sɔ̂ʼ ɨ́ yé ɛ́? Gǒ túnó ɨ́ bijɔʼ bíbyɛ̂h ó, bʉr gwɑ́ʼɑɑ jíbe. Á go mʉr tɨ̂ʼ jíbé ɨ́ yé?
45002022	Gǒ lɨ́lɛ́ɛ́ ó: «Asɑ̂ gɑ́ miswɛbɑ.» Á guɑ̌ sɨ́sɑ́ myé ɨ́ yé? Guɑ mʉr dí ebene bíyɨŋɑyɨ bí ónzyɛ̌m nyɑ́, go lɨ́ eninî ɨ́ nzɑɑ́ biyɨŋɑyɨ bí ónzyɛ̌m, le ejíbe mínjwéɑ́ bʉ̂r dí ejwe byé mí ɨ́ yé ɛ́?
45002023	Guɑ mʉr dí ebuú nkʉ́nɑ ɨ́ mpʉ gó ɑ́ tyélɔɔ metié yɨ́ nyɑ́, gǒ kɑ̌ gbɑh métié mɑɑ́ ɨ́ yé? Guɑ yɨ́ɛ lɨ́ esɑ̂ Nzyɛ̌m bisɑ́ bí ésɔ́m!
45002024	Yé ó mpʉ yé dí tilɑ́ ɨ́ Kɑ́lɑr Nzyɛ̌m yɨ́. Yê cɛmɑ́ ó: «Bʉr o dí ɑbe ɨ́ kúl óYúden bɑ́, bé sɑ́ Nzyɛ̌m nkěh ó ɨ́ lɔ̌b wɨ́n.»
45002025	Cíʼɑ́ mpʉ́n, wé e nyɔm ó, njɨ lɨ́ esú é mʉ̂r dí ebɑʼle métié nyɑ́. Mʉ̂r gbɑ́h métié mɑɑ́ nó, cíʼɑ́ mpʉ́n wé, wé l'ɑkɑ̌ be e nyɔm. Nye mʉr tɨ̂, nyɨ́ jwirɑ̌ mpʉ mʉ̂r ɑ́ be ɑpɑ̌ cíʼɔɔ mpʉ́n nyɑ́.
45002026	Mʉ̂r ɑ́ be ɑpɑ̌ cíʼɔɔ mpʉ́n nyɑ́, nyé bɑ́ʼlé métié nó, Nzyɛ̌m óbee nyé ó, mpʉ̌ sɑ́ lɛ́ɛ́, nye ó cíʼɑ́ mpʉ́n.
45002027	Mʉr bikûl dí ɑbě cíʼɑ́ mpʉ́n ɨ́ nkǒ pɑ́ʼ nyʉ̂l nyɑ́, nyé bɑ́ʼlé yɨ́ɛ metié nó, nye ójwe gó mebě, guɑ Yúden. Go ɑ́ si ntɨhɔɔ kɑ́lɑr metié. Go ntémé cíʼɔɔ mpʉ́n. Píe tɨ̂, go nzě gbɑh métié mɑɑ́.
45002028	Mpɑ̌ŋ Yúden, nyé ɑbe wɑɑ́ dí enyɨ̂n njɨ̌ kʉ̌l nyɑ́. Mpɑ̌ŋ cíʼɑ́ mpʉ́n, wé ɑbe wɑɑ́ cíʼɔ́ɔ́ ɨ́ nyʉ̂l, dí ebeɔɔ̌ kʉ̌l wɨ́.
45002029	Mpɑ̌ŋ Yúden, nye ó wɑɑ́ dí ɨ́ léme tʉ́ŋlʉ̌ nyɑ́. Mpɑ̌ŋ cíʼɑ́ mpʉ́n, wé ó wɑɑ́ Sísǐm mé Nzyɛ̌m dí ecíʼe ɨ́ lémé mʉ̂r wɨ́. Wé ɑcíʼɔɔ ɨ́ lɔ̌b métié mé Moïse. Mʉr dí e cíʼɑ́ mpʉ́n wɑɑ́ nyɑ́, ntʉ bʉ̂r ngɑ́ gúmlo nyê. Kûm nyé, nye óduho ó kwɑ́ mé Nzyɛ̌m.
45003001	Yé bé nó wɑ́, edi mʉ̂r Yúden, lé óbe gó e nyɑ́ɑ mpíh ɛ́? Lɨ́ ecíʼɔɔ mpʉ́n, yé e nyɑ́ɑ mpíh?
45003002	Yé e nyɔm ɨ́ menzɨ̌ mɨ́mɛ̂h. Sɑ́ ésôʼ dí e nyɔm yɨ́, yé ó, Nzyɛ̌m ɑ́ tɑɑre ejwe mingwíhɑ́ mílɔ̌b myé ó, bɨ̌n oYúden.
45003003	Nó ó, mɨnɑ́ bé ólɛ́ɛ gɑ́ yé, dumo e bʉr o b'ɑ́ be ɑjyɛ̂ʼwo e Nzyɛ̌m bɑ́? Nzê elele e míléme lɔ́ɔ́, lé e nkul ekɑmlě Nzyɛ̌m lɨ́ edirɑ ménkɛ̌ʼ mé ɛ́?
45003004	Heʼé, yé ɑbɑ́ be nó. Bʉr bɨ́bɛ̂h dɑmɑ́ sɑ̂ bíbɛr, Nzyɛ̌m nyɨɛ́ jɑɑ́ lóŋlo ó, njɨ lɔ́ɔ́ wé. Yé ó mpʉ yé dí tilɑ́ ɨ́ Kɑ́lɑr Nzyɛ̌m yɨ́. Yê cɛmɑ́ ó: «Guɑ Nzyɛ̌m, ɨ́ jɔʼ gó dí elwib yɨ́, bʉr bɨ́bɛ̂h, bé ókʉ́ gʉ́ɑ ó, gǒ lɛ́ɛ́ ó otyeetye. Bé ósɑ́ɑ éjwe gó mebě nó, go ójɑɑ́ bi ó, njɨ nkɑm ɨ́ lɔ̌b wɑɑ́.»
45003005	Bɨ̌n lɛ́ɛ́ ó: «Bisyɛ́ɛlɑ bí ébébe mɨ́nɑ́ dí esɑ̂ gɑ́ bí, nyɔm tɨ̂ʼ, wé ó, bʉr béyɨɨ mpʉ̌ Nzyɛ̌m nyɨɛ dí tîtyěl yɨ́.» Mɨnɑ́ bé ókɑ̌ lɛ́ɛ gɑ́ nyɑ́? Nzê Nzyɛ̌m, nyé ɑbe e mebě ɨ́ jɔʼ nyé jwé mɨ́nɑ́ gɑ́ bintɨ́ʼɑ́, duho ɨ́ nkpɑɑ dí nye ɨ́ léme nyɨ́ yɨ́ ɛ́? (Gúmó mé dí elwǐb nɨ̌, mě lwib ó, ɨ́ mpʉ mínzɨnzɨ mi bʉ̂r dí epɑ̌ lwib yɨ́.)
45003006	Heʼé, yé ɑbɑ́ be nó. Yé bé Nzyɛ̌m, nye ó ontúl óntúl nó, nye ɑ́ gwɑ cíʼe bʉr milɔ̌b nyɑ́?
45003007	Yé ntémé, yé ó mpʉ bé dí e nkul elɛ́ɛ ó: «Yé bé bibɛr byɑ̂m, byé lɨ́ egwɑ́ lɛ̂ʼle ótyeetye mé Nzyɛ̌m, le esɑ̂ ó, bʉr gúmlɑɑ nye e tɨ̂ʼ nó, nye lɨ́ ejwe mé mebě, lɨ́ elɛ́ɛ ó, me ó syɛ̂l misyóm ɨ́ yé?»
45003008	Bɨ̌n bé lɨ́ ekɑ̂r élɛ́ɛ ó: «Mɨnɑ́ sɑ̂ʼ gɑ́ ebébe, embɨɑ nkʉ̂ buo píe tɨ̂ʼ» ɨ́ yé? Bʉ́ʉ́ bʉ̂r, bé lɨ́ eswêʼ mé díe, lɨ́ elɛ́ɛ ó, bɨ̌h bé ɑ́ si cɨ mekɑ̌n mɑɑ́. Nzyɛ̌m ójwe bʉ̂r bɑɑ́ mimbi bíntɨ́ʼɑ́ bi dí ejɑlɑ e bé bí.
45003009	Mɨnɑ́ bé ólɛ́ɛ gɑ́ nyɑ́? Nzê bɨ̌h oYúden ó dí elɑɑ bʉ́ʉ́ bʉ̂r ɛ̌? Heʼé, yé ɑbɑ́ be nó. Me bé ó sí lɛ̂ʼle ɨ́ kpɛŋlɛm ó, oYúden ti e bʉr o dí ɑbe óYúden bɑ́, bé e mebě. Syóm, wé ó dí ejǿø bɨ́bɛ̂h.
45003010	Yé ó mpʉ yé dí tilɑ́ ɨ́ Kɑ́lɑr Nzyɛ̌m yɨ́. Yê cɛmɑ́ ó: «Abe e mʉr dí tîtyěl. Abe e mʉr. Kɑ̂r mʉ̂r ngwɑ́r.
45003011	Abe e mʉr dí egʉ́ɑ̌ sɑ́ dí tîtyěl yɨ́. Abe e mʉr dí esɑ́ɑ̌ Nzyɛ̌m.
45003012	Bʉr bɨ́bɛ̂h, bé ɑ́ si jyɛ̂l ɨ́ bébebébe nzɨ̌. Bɨ́bɛ̂h, bɨ́ jwě ntuʼ ɨ́ jɔʼ gwɑ́r. Abe e mʉr dí esɑ̂ bʉ́ʉ́ bʉ̂r embɨɑ. Kɑ̂r mʉ̂r ngwɑ́r.
45003013	Minum myɔ́ɔ́, myé ɨ́ bébe, mpʉ mésoo bé ɑlúno gwih mɑ́. Bijɨ́m byɔ́ɔ́, byé jɑɑ́ lwilwib ó, njɨ mikóo. Sɑ́ dí eduho ɨ́ minum myɔ́ɔ́ yɨ́, yé ó mpʉ̌ sǔ éjø̂l.
45003014	Lwǐb yɔ́ɔ́, yé ó lǿŋlɑ́ e meswomlʉ le otié.
45003015	Bé kpɑ́hwɑ́ swǐm kɑ́m ó, njɨ lɨ́ etó jʉ̂ bʉ̂r.
45003016	Gúmó yɨ́yɛ̂h bé lɑɑ yɨ́, bé lílíʼé píe koo wɔ́ɔ́ ó, njɨ mekwɑ́r ɨ́ tíilʉ̌, líʼe bʉ̂r ɨ́ nyɨnɑ.
45003017	Bé ɑgʉ́ɑ nzɨ́ ejwe bʉ̂r mepyɛblɑ.
45003018	Bé ɑgʉ́ɑ̌ mpʉ mʉ̂r jɑ́lɑ́ le ejwɑ́ɑwǒ Nzyɛ̌m yɨ́.»
45003019	Mɨnɑ́ bé lɨ́ egʉ́ɑ gɑ́ ó, sɑ́ yɨ́yɛ̂h Kɑ́lɑr Nzyɛ̌m dí elɛ́ɛ yɨ́, nyě lɛ́ɛ́ yé ó, lɨ́ esú é bʉ̂r o b'ɑ́ tyélɔɔ metié mé Nzyɛ̌m bɑ́. Nyě tyél bé metié mɑɑ́ ó, lɨ́ esú lé épɨr bʉ̂r bɨ́bɛ̂h minum, le ejwe bɨ́bɛ̂h mebě ɨ́ míh mé.
45003020	Mʉr ɑ́kóʼó bi nkɑ̂m ɨ́ míh mé Nzyɛ̌m ɨ́ lɔ̌b mbɑʼlɑ́ métié. Metié, mé jɑɑ́ séɑ̌ syɛ́ɛ́ ó, njɨ yɑɑ́ élɛ̂ʼle mɨ́nɑ́ gɑ́ ó, mɨnɑ́ gɑ́ bé ó osyɛ̂l o mísyóm.
45003021	Tó kœb ó, ɨ́ bɑ́ɑ́nɑ̂, Nzyɛ̌m, nyɨ́ lɛ̂ʼle ó, bʉr bíʼee nkɑm ɑbe ɨ́ mbɑʼlɑ́ métié. Nye mû ó sí kɑr nzɨ́ swîh nyɑɑ́ lɨ́ esú lé éjwe bʉ̂r nkɑm. Moïse, bé le ogwíhɑ o mílɔ̌b, bé ɑ́ si nyɛɛ boʼlo lɔ̌b nzɨ́ nyɑɑ́.
45003022	Nzyɛ̌m mû kɑ̌ jwe bʉ̂r nkɑm ɨ́ míh mé ó, njɨ ɨ́ mbúʼlɑ́ bé dí ebûʼlɑ̌ Yésʉs-Krîst wɨ́. Nzyɛ̌m ɑ́ kɑr nzɨ̌ nyɑɑ́ ó, lɨ́ esú é bɑɑ́ bɨ́bɛ̂h dí ebûʼlɑ nyé bɑ́, ebě, bʉr bɨ́bɛ̂h, bé ó jøʼ gwɑ́r.
45003023	Bɨ́bɛ̂h, bé ɑ́ si sɑ̂ syóm. Bisyɛ́ɛlɑ bimpɑ̂ byɔ́ɔ́ ɑlǿŋlɨ, ɑjɑlɑ e kûm mé Nzyɛ̌m.
45003024	Nzyɛ̌m jwé bé nkɑm ɨ́ míh mé ó, ɨ́ ncǿncǿɑ nyé, mʉr ɑjɛ́nɑ̌ sɔ̂ʼ. Nyě jwé bé nkɑm nyɑɑ́ ó, ebě, Yésʉs-Krîst ɑ́ si tɑ́ɑ góo, le edwih bé ɨ́ mpilɑ ébébe, pɛʼ bé ɨ́ fɑ́.
45003025	Nzyɛ̌m ɑ́ ntɨh nye ó, nye ntɑ́ɑ jwe, búrɑ e misyóm gɑ́ mínɑ́ lɨ́ esú lé éleʼě Nzyɛ̌m ɨ́ nkpɑɑ nyé. Nye ɑ́ jwe ó, nye nkʉ̂ kɛm bʉ̂r o dí ebûʼlɑ̌ njwéɑ́ mécié wɑɑ́ bɑ́. Ɨ́ nzéɑ́ Yésʉs-Krîst ɑ́ nze wɨ́, Nzyɛ̌m ɑ́ si lɛ̂ʼle mpʉ nyé dí tîtyěl yɨ́. Misyém bʉ̂r, bé ɑ́ boo sɨ̂sɑ mí, Nzyɛ̌m ɑ́ si bu jûhwo myê, kʉ́ lɛŋ myé ɨ́ buo buo, ɑlwib.
45003026	Nó ó, ɨ́ bɑ́ɑ́nɑ̂, nyɨ́ kɑ̌ lɛ̂ʼle bʉ̂r ó, nye mʉr tɨ̂, nye ó tîtyěl mʉr. Nyě jwé nkɑ̂m ó, bʉr o dí ejyɛ̂ʼwo e Yésʉs bɑ́.
45003027	Mpʉ yé dí nó yɨ́, nzê mʉr óbɑ́nɑ̌ tô le enkʉ́nɑ ɨ́ bisyɛ́ɛlɑ byé nyé mʉr tɨ̂ʼ ɛ̌? Heʼé, yʉ́ʉ́ sɔ̂ʼ, yé ɑbe nó. Yé dí ekɑmle e mɨnɑ́ gɑ́ ó, mɨnɑ́ nkʉ́nɑɑ gɑ̂? Nzê metié mé Nzyɛ̌m ó dí ekɑmle mɨ́nɑ́ gɑ́ lɨ́ enkʉ́nɑ ɛ́? Yɑɑ́! Sɑ́ dí esɑ̂ ó, mɨnɑ́ sɑ́ ɑnkʉ́nɑ gɑ́ yɨ́, yé ó nzɨ̌ búʼó mɨ́nɑ́ dí edû gɑ́ nyɨ́.
45003028	Ebě, mbeɑ́ wɨ́h, wé ó, mʉ̌r Nzyɛ̌m jwé nkɑ̂m nyɑ́, nye ó njɨ wɑɑ́ dí e búʼó nyɑ́. Nyé ɑbi nkɑ̂m ɨ́ lɔ̌b mbɑʼlɑ́ métié.
45003029	Nzê Nzyɛ̌m, nye ó njɨ wɑɑ́ oYúden le oYúden bé omér ɛ̌? Ntʉ́ʼ nyé dí Nzyɛ̌m byúú bíkûl ntémé ɛ́? Yé ó nó, nye ó dí kwɑhɑ́ Nzyɛ̌m wɔ́ɔ́ ntémé.
45003030	Ebě, Nzyɛ̌m, nye ó njɨ ngwɑ́r. Ɨ́ pɑ́ʼ bʉ̂r o b'ɑ́ cíʼɔɔ mpʉ́n bɑ́, nyě jwé bé nkɑm ó, ɨ́ lɔ̌b búʼó yɔ́ɔ́. Bʉr o dí ɑbě cíʼɑ́ mpʉ́n bɑ́, bé lɨ́ ebi nkɑ̂m ntémé ó, ɨ́ lɔ̌b búʼó yɔ́ɔ́.
45003031	Ɨ́ jɔʼ bɨ́h túnó búʼó gɑ́ yɨ́nɑ́ yɨ́, nzê bɨ̌h bé lɨ́ egbɛ́ɛ métié ɛ̌? Heʼé, yé ɑbɑ́ be nó. Bɨ̌h lɨl métié mɑɑ́ ó, lɨlɨ́ɨ.
45004001	Ɨ́ nkǒ pɑ́ʼ mébyɛ́l gɑ́ mɨ́nɑ́, mɨnɑ́ gɑ́ bé e sɔ́ŋ mpɑ́m Abrɑhɑm. Mpʉ yé dí nó yɨ́, mɨnɑ́ bé ókɑ̌ lɛ́ɛ gɑ́ nyɑ́, dumo e né?
45004002	Yé bé Abrɑhɑm ɑ́ si bi nkɑm ɨ́ lɔ̌b bísyɛ́ɛlɑ bimpɑ̂ byé nó, lɛ́ɛ́, nye ɑ́ be ó, e sɑ́ énkʉ́nɑ tɨ̂. Sɑ̂ gwɑ́r, nye ɑ́ bé ɑbe e sɑ́ énkʉ́nɑ tɨ̂ʼ ɨ́ míh mé Nzyɛ̌m.
45004003	Yê cɛmɑ́ ɨ́ Kɑ́lɑr Nzyɛ̌m ó: «Abrɑhɑm ɑ́ si jyêʼ koo e Nzyɛ̌m. Nzyɛ̌m nzě beě mpʉ̌ Abrɑhɑm ɑ́ jyɛ̂ʼwo e né yɨ́, nye ntɔ̂ʼ lɑ́ɑ ó, nye ó tîtyěl mʉr ɨ́ lɔ̌b búʼó yé yɑɑ́.»
45004004	Mɨnɑ́ bé lɨ́ egʉ́ɑ gɑ́ ó, lóbilɑ, yé óséɑ̌ syɛ́ɛ́ nó, sɑ́ mɑ́sɑ wé ójwe nyé píe syɛ́ɛ́ yɑɑ́ yɨ́, yé ɑbe dɑ̂h. Yê nye ó myɛ́nɑ. Nyě jɛ́nɔ́ɔ́ ó mpʉ́lɑ́.
45004005	Tó kœb ó, mʉ̂r dí ɑsɨ̂sɑ bísyɛ́ɛlɑ bimpɑ̂ nyɑ́, sí jyɛ̂ʼwo e Nzyɛ̌m, le ebûʼlɑ ó, Nzyɛ̌m sɑ́ ó jwe mínjéʼe-Nzyɛ̌m nkɑm nó, Nzyɛ̌m óbeě mpʉ̌ nyé dí ejyɛ̂ʼwo e né yɨ́, ntɔ̂ʼ kɑ̌ lɑ́ɑ ó, nye ó tîtyěl mʉr.
45004006	Jøʼ gwɑ́r yɑɑ́ ntémé ó Dɑvid ɑ́ lɛ́ɛ yɨ́. Nye lɨ́ esyɛɛ mécyéelé ɨ́ mʉr ɑ́ lɑ́ŋɔɔ otîtyěl ɨ́ míh mé Nzyɛ̌m, wɑɑ́ ɑ́ be ɑsɑ̂ bisyɛ́ɛlɑ bimpɑ̂ nyɑ́.
45004007	Dɑvid ɑ́ tile ó: «Bʉr o b'ɑ́ gbɑh metié, bɑɑ́ Nzyɛ̌m ɑ́ pɛʼ bibɑɑ mébébe mɔ́ɔ́ bɑ́, bé e metyɛʼ me mpóm. Bé ó bɑɑ́ Nzyɛ̌m ɑ́ tɑ́ɑ góo ɨ́ lɔ̌b mísyóm myɔ́ɔ́ bɑ́.
45004008	Metyɛʼ me mpóm, mé díʼee e mʉ̌r Dɑ̂ Nzyɛ̌m óbe, ɑniʼe bíbɑɑ ɨ́ lɔ̌b mísyóm myé nyɑ́.»
45004009	Nzê metyɛʼ me mpóm mɑɑ́, mé jɑɑ́ be ó, njɨ lɨ́ esú é bʉ̂r o b'ɑ́ nyɛɛ cíʼɔɔ mpʉ́n bɑ́ ɛ́? Heʼé, bʉr o dí ɑbě cíʼɑ́ mpʉ́n bɑ́, bɨ́ɛ ntémé ósʉŋɔɔ métyɛʼ me mpóm, ebě, bɨ̌h ɑlúno lɛ́ɛ ó, Abrɑhɑm ɑ́ si jyêʼ koo e Nzyɛ̌m. Nzyɛ̌m nzě beě mpʉ̌ Abrɑhɑm ɑ́ jyɛ̂ʼwo e né yɨ́, nye ntɔ̂ʼ lɑ́ɑ ó, Abrɑhɑm, nye ó tîtyěl mʉr.
45004010	Ɨ́ yɑ́ɑ̌ jɔ̌ʼ Nzyɛ̌m ɑ́ bee mpʉ̌ Abrɑhɑm ɑ́ jyɛ̂ʼwo e né yɨ́, ntɔ̂ʼ lɑ́ɑ ó, nye ó tîtyěl mʉr yɨ́ ɛ́? Nzê yé ɑ́ be ó, ɨ́ jɔʼ nyé ɑ́ bě sí cíʼɔɔ mpʉ́n yɨ́ ɛ́? Nzê yé ɑ́ be ó, ɨ́ jɔʼ nyé ɑ́ be ɑpɑ̌ cíʼɔɔ mpʉ́n yɨ́ ɛ́? Nzyɛ̌m ɑ́ bee mpʉ Abrɑhɑm ɑ́ jyɛ̂ʼwo e né yɨ́, ntɔ̂ʼ lɑ́ɑ ó, nye ó tîtyěl mʉr ó, ɨ́ jɔʼ nyé ɑ́ be, nye jínɑ ɑpɑ̌ cíʼɔɔ mpʉ́n yɨ́.
45004011	Cíʼɑ́ mpʉ́n, wé ɑ́ tyélɔɔ ɨ́ pɑ́ʼ mé Abrɑhɑm ó, mpʉ̌ jweʼle. Wé lɨ́lɛ́ʼlé mɨ́nɑ́ gɑ́ ó, nye ɑ́ si jyɛ̂ʼwo e Nzyɛ̌m, ntɔ̂ʼ bi nkɑ̂m ɨ́ míh mé Nzyɛ̌m, nye jínɑ ɑpɑ̌ cíʼɔɔ mpʉ́n. Abrɑhɑm ntɔ̂ʼ kɑ̌ sûʼlɑ sɔ́ŋ bʉr bɨ́bɛ̂h dí ejyɛ̂ʼwo e Nzyɛ̌m, bɑɑ́ dí ɑbě cíʼɑ́ mpʉ́n bɑ́. Nzyɛ̌m, nye lɨ́ ebeě mpʉ bé dí ebûʼlɑ nyé yɨ́, ntɔ̂ʼ lɑ́ɑ ó, bé ó otîtyěl o bʉ̂r.
45004012	Nye ntémé, nye ó sɔ́ŋ mpɑ́m lɨ́ esú é bɑɑ́ o dí ecíʼɔɔ mpʉ́n bɑ́. Sɑ̂ gwɑ́r, ntʉ wɑɑ́ dí ecíʼɔɔ̌ njɨ mpʉ́n nyɑ́ dí mɑ̂ ntɑ mé Abrɑhɑm. Yé ó, wɑɑ́ dí ecíʼɔɔ mpʉ́n, le edû ntémé mebo mé nyɑ́. Nye lɨ́ ejyɛ̂ʼwo e Nzyɛ̌m mpʉ̌ Abrɑhɑm ɑ́ jyɛ̂ʼwo e né, nye jínɑ ɑpɑ̌ cíʼɔɔ mpʉ́n yɨ́.
45004013	Nzyɛ̌m ɑ́ kɛʼ Abrɑhɑm, bé le ontɑ bé ó, nye ójwe bé sí yɨ́yɛ̂h, jɑlɑ e nkɔb líʼe nyɔ́ɔ́. Nzyɛ̌m ɑ́ bé ɑlɛ́ɛ nó ɨ́ lɔ̌b mbɑʼlɑ́ Abrɑhɑm ɑ́ bɑʼle metié wɨ́. Nye ɑ́ kɛʼ bé sí yɑɑ́ ó, duho lɨ́ otîtyěl nyé ɑ́ pɑ jwe Abrɑhɑm wɨ́. Otîtyěl wɑɑ́ wɨ́ɛ, wé ɑ́ kʉ be ó, ɨ́ búʼó yé.
45004014	Yé bé bʉr o dí enʉɑ̌ sí yɑɑ́, jɑlɑ e nkɔb líʼe nyɔ́ɔ́ bɑ́, bé ɑ́ jweŋɔɔ yé ó, ɨ́ lɔ̌b mbɑʼlɑ́ métié wɔ́ɔ́ nó, lɛ́ɛ́, búʼó gɑ́ yɨ́nɑ́, yé mû ó jwêh. Le ntémé ó, nkɛ̌ʼ Nzyɛ̌m ɑ́ jwe mɨnɑ́ gɑ́ nyɨ́, nyé ɑkɑ̌ jɑlɑ le egbɑ́ŋɔɔ ɨ́ nkɔb.
45004015	Ebě, metié mé Moïse, mé ɑbe e nyɔm wɑɑ́. Bʉ̂r sí gbɑh métié mɑɑ́ nó, tyélɑ́ Nzyɛ̌m ɑ́ tyêl bʉr metié wɨ́, ndumló tɨ̂, wé ó njɨ etó kǿø nkpɑ́ɑ mé Nzyɛ̌m. Yé bé metié ɑbe nó, bʉr, bé ɑ́ gwɑ gbɑh mé e nyɑ́ɑ nzɨ́?
45004016	Nzyɛ̌m ɑ́ kɛʼ Abrɑhɑm, bé le ontɑ bé, sí yɨ̂ʼ ó, ɨ́ lɔ̌b búʼó Abrɑhɑm ɑ́ bûʼlɑ nye yɨ́. Nkɛ̌ʼ nyɑɑ́, nye bé ó, ntinɨ̂ e ntinɨ̂ njʉ̌m dǐ e njʉ̌m dǐ. Yé ɑ́ syɛ́ɛ nó ó, Nzyɛ̌m nkʉ̂ jwe bé nyɑ̌ ejwɛ́nɑ. Nyě kɛm ó, ontɑ mé Abrɑhɑm bɨ́bɛ̂h. Yé ɑbe ó, nye ɑ́ jɑɑ jwe nkɛ̌ʼ nyɑɑ́ ó, njɨ bʉr o dí ebɑʼle métié bɑ́. Nye ɑ́ kɛʼ ntémé ó, bʉr o dí ejyêʼ koo e né, bɑɑ́ o dí enøølɑ le Abrɑhɑm ɨ́ nkǒ pɑ́ʼ búʼó bɑ́. (Ebě, Abrɑhɑm, nye ó sɔ́ŋ gɑ́ wɨ́nɑ́, mɨnɑ́ gɑ́ óbɛ̂h.
45004017	Yé ó mpʉ yé dí tilɑ́ ɨ́ Kɑ́lɑr Nzyɛ̌m yɨ́. Yê cɛmɑ́ ó: «Me ótyêl gó ntémé sɔ́ŋ bikûl ɨ́ buo buo.») Nye ó sɔ́ŋ gɑ́ wɨ́nɑ́, ebě, nye ɑ́ bě sí jyêʼ koo e Nzyɛ̌m, wɑɑ́ dí epɛh ójwe nyɑ́. Nzyɛ̌m wɑɑ́ ntémé ó dí esɑ̂ ó, sɑ́ yé ɑ́ be ɑbe yɨ́, yé díʼee.
45004018	Sɑ́ Abrɑhɑm ɑ́ be ɑjɑlɑ le ebóno ó, yé ópyɑ̂l nyé yɨ́, nye ɑ́ bóno sɑ̂ gwɑ́r yɑɑ́ ó, e mpûʼlɑ ɨ́ léme. Nye ntɔ̂ʼ sûʼlɑ sɔ́ŋ bikûl ɨ́ buo buo. Nkɛ̌ʼ Nzyɛ̌m ɑ́ jwe nye nyɨ́, nye ntɔ̂ʼ dirɑ ó: «Ontɑ bô, bé óbe ó, ɨ́ buo buo.»
45004019	Jɔ̌ʼ Nzyɛ̌m ɑ́ kɛʼ Abrɑhɑm ontɑ bɑɑ́ yɨ́, Abrɑhɑm nzě bûʼlɑ nkɛ́ʼ nyɑɑ́. Búʼó yɑɑ́, yé ɑ́ bé ɑgœ̂ʼ, dɑmɑ́ be ó, nye ɑ́ be ó, nye mû e mimbû nter. Nye ɑ́ si pɑhle cwiʼ yé, ntɔ̂ʼ bee ó, nye ɑ́ be ó, nye mû kúno ejwe. Nye ntémé ɑ́ bee ó, Sɑrɑ ɑ́ be ó kǔn.
45004020	Dɑmɑ́ jóʼǒ mpʉ yé ɑ́ be nó yɨ́, nye ɑ́ be ɨ́ kʉ́ gʉ́ɑ yɨ́ɛ ó, nye óbɑ́nɑ̌ bǐ sɑ́ Nzyɛ̌m ɑ́ kɛʼ nye yɨ́. Nye ɑ́ bé ɑsóŋlo ɨ́ lémé wé tʉ́ŋlʉ̌. Búʼó yé, yé ɑ́ be ó, lɨ́ elɨl nyê. Nye nzě jwě Nzyɛ̌m kûm ɨ́ lɔ̌b nkɛ́ʼ nyɑɑ́.
45004021	Nye ɑ́ kʉ gʉ́ɑ ó, Nzyɛ̌m ɑ́ be ó, e nkul ejwe nyé sɑ́ nyé ɑ́ pɑ kɛʼ nye yɨ́.
45004022	Nó yé ɑ́ tilɔɔ ó: «Ɨ́ lɔ̌b búʼó yé yɑɑ́, Nzyɛ̌m ntɔ̂ʼ lɑ́ɑ ó, nye ó tîtyěl mʉr» yɨ́.
45004023	Mekɑ̌n mɑɑ́, mé ɑ́ bé ɑtilɔɔ̌ njɨ lɨ́ esú lé, nye omér.
45004024	Mé ɑ́ tilɔɔ ntémé ó, lɨ́ esú gɑ́ lɨ́nɑ́. Mɨ́nɑ́ bé ójyêʼ gɑ́ koo e Nzyɛ̌m nó, nye ólɑ́ɑ mɨ́nɑ́ gɑ́ ntémé ó, mɨnɑ́ gɑ́ bé ó otîtyěl o bʉ̂r, bɑɑ́ o dí ejyɛ̂ʼwo e né bɑ́, nye wɑɑ́ ɑ́ pɛh Tî gɑ́ wɨ́nɑ́ Yésʉs, dwih nyé lɨ́ ojwe nyɑ́.
45004025	Yésʉs wɑɑ́, bʉr, bé ɑ́ si bɛ́mɑ nye. Nye nzě búrɑ e misyém gɑ́ mínɑ́. Píe tɨ̂, Nzyɛ̌m nzě pɛh nyé ó, nye jwêʼ mɨnɑ́ gɑ́ nkɑm e nyɨ̌ nyé.
45005001	Nzyɛ̌m ɑ́ be ɨ́ jwe mɨ́nɑ́ gɑ́ nkɑm ɨ́ lɔ̌b búʼó gɑ́ yɨ́nɑ́. Sɑ́ tɨ̂ʼ ó mɨ́nɑ́ gɑ́ e Nzyɛ̌m mû mbɨ̂mbɨɑ́ ɨ́ nzɨ̌ Tî gɑ́ wɨ́nɑ́, Yésʉs-Krîst yɨ́.
45005002	Yésʉs-Krîst ó b'ɑ́ kɑr nzɨ̌ lɨ́ esú ó, mɨnɑ́ kúmɑɑ gɑ́ ɨ́ ncǿncǿɑ mé Nzyɛ̌m, le etyɛ̂b mékʉ̌ sí ɨ́ sɨ́ŋ ɨ́ lɔ̌b mpûʼlɑ mɨ́nɑ́ dí gɑ́ e né nyɨ́. Nyɨ́ lɛ̂ʼle mɨ́nɑ́ gɑ́ ncǿncǿɑ mɨ́nɑ́ ngɑ́ ciciʼe gɑ́ e tɨ̂ʼ nyɨ́. Mɨnɑ́ mû ó lɨ́ enkʉ́nɑ gɑ́ ɨ́ lɔ̌b mpûʼlɑ dí mɨnɑ́ gɑ́ ɨ́ miléme, nyɑɑ́ dí elɛ́ɛ ó, mɨnɑ́ bé óbee gɑ́ Nzyɛ̌m ɨ́ diɑ́ kûm yé nyɨ́.
45005003	Dɑmɑ́ jóʼo mítúú mɨ́nɑ́ dí esiɑ gɑ́ e myé mí, mɨnɑ́ bé lɨ́ ekʉ́ bɑ́nɑ̌ nkʉ́nɑ gɑ̂, ebě, mɨnɑ́ bé lɨ́ egʉ́ɑ gɑ́ ó, bɑɑ́ o dí esiɑ e mitúú bɑ́, bé ójɨ̂ʼ bíhwó tɨ̂.
45005004	Jɔʼ mɨ́nɑ́ ódi gɑ́ e bíhwó nyɑɑ́ ɨ́ di di di yɨ́, mɨnɑ́ bé otyɛ̂b gɑ́ ɨ́ píʼi ɨ́ mebʉ́blɑ́. Mɨ́nɑ́ óbóblɔɔ gɑ́, ɑdumɑ nó, miléme gɑ́ mínɑ́, myé ólóno ɨ́ mpûʼlɑ.
45005005	Lémé mʉ̂r, wé óbe, wé mû sí lóno ɨ́ mpûʼlɑ nó, mʉr wɑɑ́, nye ɑ́jóʼo bɑ́ sôn ɨ́ lɔ̌b mpûʼlɑ nyé, ebě, Nzyɛ̌m ɑ́ si lɛ̂ʼle mɨnɑ́ gɑ́ mpʉ nyé dí ekpɛl mɨ́nɑ́ gɑ́ kpɛ̌l ɑ́purɑpúrɑ yɨ́. Nye ɑ́ lɛ̂ʼle mɨnɑ́ gɑ́ nó ó, e nzɨ̌ Sísǐm wé, nyé ɑ́ ntɨh mɨnɑ́ gɑ́ wɨ́.
45005006	Sɑ́ mé dí elɛ́ɛ yɨ̂ʼ, yé ó: mélú mé épíhe, mɨnɑ́ bé ɑ́ be gɑ́ ó, onzwoó. Jɔʼ yɑɑ́ ó Krîst ɑ́ nze kɑ búrɑ e mɨnɑ́ gɑ̂, minjéʼe-Nzyɛ̌m yɨ́. Nye ɑ́ jwe ó, ɨ́ mpɑ̌ŋ jɔ̌ʼ Nzyɛ̌m ɑ́ boo pɛ̂h yɨ́.
45005007	Mɨnɑ́ bé lɨ́ egʉ́ɑ gɑ́ ó, yé ɨ́ buú kɔblɑ ó, nyʉ́ʉ́ mʉ̂r kɑ́mɑɑ ó, nye búrɑɑ e mʉr swîh, mʉr wɑɑ́ dɑmɑ́ bě tîtyěl mʉr. Dɑmɑ́ jóʼo nó, nyʉ́ʉ́ mʉ̂r óbɛ̌m cíʼe ɨ́ lémé wé ó, nyě búrɑ́ ó, e mʉr ɑ́ bu lɛ̂ʼle bʉr ncǿncǿɑ nyɑ́.
45005008	Yésʉs-Krîst nyɨɛ ɑ́ búrɑ e mɨnɑ́ gɑ́ ó, ɨ́ jɔʼ mɨ́nɑ́ bé ɑ́ be gɑ́ osyɛ̂l o mísyóm yɨ́. Nó ó Nzyɛ̌m dí elɛ̂ʼle mɨ́nɑ́ gɑ́ kpɛ̌l yé yɨ́.
45005009	Yésʉs pɑ̌ nyɛɛ́ pyêl mécié mé, ntɔ̂ʼ jwe lɨ́ esú ó, nye jwêʼ mɨnɑ́ gɑ́, osyɛ̂l o mísyóm, nkɑm, ɑ́ jwɛʼrɑ ɨ́ jɔʼ mɨ́nɑ́ gɑ́ mû otîtyěl o bʉ̂r ɨ́ míh mé Nzyɛ̌m yɨ́! Nye ókʉ́ ciʼ mɨ́nɑ́ gɑ́ ɨ́ jɔ̌ʼ Nzyɛ̌m ngɑ́ lɛ̂ʼle nkpɑ́ɑ nyé ɨ́ lɔ̌b bʉ́ʉ́ bʉ̂r yɨ́.
45005010	Jɔʼ mɨ́nɑ́ bé ɑ́ be gɑ́ ontɨ̂m le obɨn mé Nzyɛ̌m yɨ́, Mwɑ̂n mé Nzyɛ̌m ɑ́ si jwe lɨ́ esú gɑ́ lɨ́nɑ́, lɨ́ esɑ̂ sɑ́ɑ́ pɑ́ʼ gɑ́ nyɨ́nɑ́ e Nzyɛ̌m Sɔ́ŋ. Krîst pɑ̌ nyɛɛ́ cǿɑ le ontɨ̂m le obɨn bé, ɑ́ jwɛʼrɑ e mɨnɑ́ gɑ̂, bʉr o sɑ́ɑ́ nyɑɑ́! Nzyɛ̌m ókʉ́ ciʼ mɨ́nɑ́ gɑ́ e nzɨ̌ cwiʼ mé Yésʉs-Krîst, Mwɑ̂n wé.
45005011	Yé ɑbě njɨ nó, yé omér: mɨnɑ́ mû nkʉ́nɑ gɑ́ ntémé ɨ́ míh mé Nzyɛ̌m ó, ɨ́ lɔ̌b mé Tî gɑ́ wɨ́nɑ́, Yésʉs-Krîst. Nye ó b'ɑ́ sɑ̂ sɑɑ́ ɨ́ jɔʼ yɨ̂, pɑ́ʼ gɑ́ nyɨ́nɑ́ e Nzyɛ̌m.
45005012	Nó ó, syóm, wé ɑ́ nze ɨ́ sí yɨ̂ʼ ó, tɨ̂ ɨ́ mʉr ngwɑ́r. Syóm wɑɑ́ nzě dulo éswie ɨ́ bʉr. Eswie lɑɑ́ ntɔ̂ʼ mɛ̂r bʉ̂r bɨ́bɛ̂h, ebě, bʉr bɨ́bɛ̂h, bé ɑ́ si sɑ̂ misyóm.
45005013	Bʉr, bé ɑ́ si boo nyɛl esɑ̂ syóm ɨ́ sí yɨ̂, Nzyɛ̌m jínɑ ɑpɑ̌ tyêl bé metié nkʉ̂ mempéné. Sɑ̂ gwɑ́r, Nzyɛ̌m ɑ́ nyɛɛ be ó, ɑbuú gbɑ̂ mísyóm myɑɑ́ ɨ́ nkɔb ɨ́ jɔʼ yɑɑ́, ebě, yé ɑ́ bé ɑbe e mempéné mé ɑ́ gwɑ kɑmle misyóm.
45005014	Dɑmɑ́ jóʼo nó, tɑ́ɑre ɨ́ jɔʼ mé Ádɑm, nzě pyɑ̂l ɨ́ jɔʼ mé Moïse, eswie, lé ɑ́ be lɨ́ ejǿø mʉ̂r nyɨnyɛ̂h. Yê tyeetye ó, ntʉ bʉ̂r bɨ́bɛ̂h bé ɑ́ sɑ̂ syóm mpʉ̌ Ádɑm. Dɑmɑ́ jóʼo nó, eswie, lé ɑ́ be lɨ́ ejǿø bé ntémé. Ádɑm, nyě jweʼle ó mʉ̌r Nzyɛ̌m ɑ́ cíʼe ɨ́ lémé wé ó, nyě ntɨh ó nye nyɑ́.
45005015	Sɑ̂ gwɑ́r, syɛ́ɛlɑ ébébe mé Ádɑm yɑɑ́, yé ɑbě mpʉ̌ njwéɑ́ Nzyɛ̌m dí ejwe bʉ̂r ejwɛ́nɑ wɨ́. Bébebébe syɛ́ɛlɑ mʉ̂r ngwɑ́r ɑ́ sɑ̂ yɨ́, yé ɑ́ si sɑ̂ ó, bʉr jwêʼ ɨ́ buo buo. Syɛ́ɛlɑ mé Ádɑm pɑ̌ nyɛɛ́ céne bʉ̂r ɨ́ buo buo, ɑ́ jwɛʼrɑ e yɑɑ́ nyʉ́ʉ́ mʉ̂r ngwɑ́r, Yésʉs-Krîst, ɑ́ sɑ̂ yɨ́! Nye ɑ́ si cǿɑ e bʉr ɨ́ buo buo. Nye mû ó wɑɑ́ dí elɛ̂ʼle mɨ́nɑ́ gɑ́ ncǿncǿɑ mé Nzyɛ̌m, wɑɑ́ dí entɨh mɨ́nɑ́ gɑ́ njwéɑ́ wé nyɑ́.
45005016	Njwéɑ́ mé Nzyɛ̌m, wé ɑnøølɑ e syóm Ádɑm ɑ́ sɑ̂ wɨ́. Ɨ́ jɔ̌ʼ Nzyɛ̌m ɑ́ niʼe Ádɑm bɑɑ ébébe tɨ̂ʼ yɨ́, nye ntɔ̂ʼ jwe bé e jyɛɛ́ yé yɨ́yɛ̂h mebě me jɑ́lɑ́ le eswie mɑ́. Tó kœb ó, njwéɑ́ mé Nzyɛ̌m, wé ɑ́ ntɨhɔɔ mɨnɑ́ gɑ́ ó, píe bisyɛ́ɛlɑ bí ébébe ɨ́ buo buo. Nzyɛ̌m nzě jwe bʉ̂r ɨ́ buo buo nkɑm ɨ́ míh mé ɨ́ lɔ̌b njwéɑ́ ngwɑ́r e ngwɑ́r wɑɑ́.
45005017	Mʉr ngwɑ́r pɑ̌ nyɛɛ́ sɑ̂ syóm, eswie ntɔ̂ʼ jǿø bʉ̂r bɨ́bɛ̂h, tɨ̂ ɨ́ mʉr ngwɑ́r wɑɑ́, ɑ́ jwɛʼrɑ e syɛ́ɛlɑ nyʉ́ʉ́ mʉ̂r ngwɑ́r, Yésʉs-Krîst, ɑ́ sɑ̂ yɨ́! Syɛ́ɛlɑ yé yɑɑ́ ó dí esɑ̂ ó, Nzyɛ̌m lɛ̂ʼlɑɑ bʉr ncǿncǿɑ, le ejwe bé nkɑm ejwɛ́nɑ yɨ́. Bʉr o dí ejweŋɔɔ nkɑ̂m e nzɨ̌ nyé bɑ́, bé bi ó, cwǐʼ njʉ̌m dǐ, le edi ntémé ɨ́ mecǿǿ mé jǿǿ yɔ́ɔ́.
45005018	Mpʉ bʉ̂r bɨ́bɛ̂h, bé ɑ́ jweŋɔɔ mebě, tɨ̂ e misyóm mí mʉ̂r ngwɑ́r yɨ́, jøʼ gwɑ́r e gwɑ́r yɑɑ́ ntémé ó, syɛ́ɛlɑ mpɑ̂ mʉ̂r ngwɑ́r ɑ́ sɑ̂ yɨ́, ngɑ́ sɑ̂ ó, bʉr bíʼee nkɑm yɨ́. Bé ónî ɨ́ cwiʼ.
45005019	Jøʼ gwɑ́r mpʉ mʉ̂r ngwɑ́r ɑ́ sɑ̂ ebɨ̌h, Nzyɛ̌m ntɔ̂ʼ lɑ́ɑ ó, bʉr ɨ́ buo buo, bé mû ó osyɛ̂l o mísyóm yɨ́, jøʼ gwɑ́r e gwɑ́r yɑɑ́ ntémé ó, mʉ̂r ngwɑ́r ɑ́ sɑ̂ Nzyɛ̌m mejóʼo, Nzyɛ̌m ntɔ̂ʼ lɑ́ɑ ó, bʉr ɨ́ buo buo, bé ó otîtyěl o bʉ̂r yɨ́.
45005020	Nzyɛ̌m ɑ́ tyêl bʉr metié ó, lɨ́ esú ó, syóm, wé myɛ́mɑɑ. Syóm dí e bʉr wɨ́, wê nzě tô le emyɑŋlɑ. Dɑmɑ́ be ó yé ɑ́ si syɛ́ɛlɨ nó, ɨ́ jɔʼ gwɑ́r e gwɑ́r yɑɑ́ ntémé ó Nzyɛ̌m ɑ́ bu lɛ̂ʼle bʉr ncǿncǿɑ nyé yɨ́.
45005021	Jøʼ gwɑ́r mpʉ̌ syóm, wé ɑ́ jǿø bʉr, ntɔ̂ʼ jʉ̂ bé yɨ́, jøʼ gwɑ́r yɑɑ́ ntémé ó ncǿncǿɑ mé Nzyɛ̌m dí ejǿø mɨ́nɑ́ gɑ́ yɨ́. Nye lɨ́ ejwe mɨ́nɑ́ gɑ́ nkɑm ɨ́ míh mé Nzyɛ̌m, le ekɛl mɨ́nɑ́ gɑ́ cwǐʼ njʉ̌m dǐ ɨ́ lɔ̌b Yésʉs-Krîst, Tî gɑ́ wɨ́nɑ́.
45006001	Yé bé nó wɑ́, mɨnɑ́ bé ókɑ̌ lɛ́ɛ gɑ́ nyɑ́? Nzê mɨnɑ́ tôʼ le esɑ̂ syóm dóló lɨ́ esú ó, Nzyɛ̌m lɛ̂ʼlɑɑ mɨnɑ́ gɑ́ ncǿncǿɑ ɨ́ buo buo ɛ̌?
45006002	Yé ɑbɑ́ be nó! Mɨnɑ́ gɑ́ bé ó bʉr o b'ɑ́ jwe ɨ́ nkǒ pɑ́ʼ mísyóm bɑ́. Yé ngɑ́ kɑ̌ sɑ̂ ó, mɨnɑ́ tôʼ le esɑ̂ gɑ́ syóm dóló?
45006003	Nzê bɨ̌n bé ɑgʉ́ɑ ó, ɨ́ jɔʼ mɨ́nɑ́ bé ɑ́ duŋɔɔ gɑ́ yɨ́, mɨnɑ́ bɨ́bɛ̂h, bé ɑ́ si pûhlɑ gɑ́ e Yésʉs-Krîst ɛ̌? Ɨ́ ndubó wɑɑ́, mɨnɑ́ bé ɑ́ jwe gɑ́ e Yésʉs ó sɔ́mɑ́.
45006004	Mɨnɑ́ gɑ́ e Krîst, bé ɑ́ si jwe, dɨlɔɔ ɨ́ ndubó wɑɑ́ sɔ́mɑ́, lɨ́ esú ó, mɨnɑ́ pɑ́hɑɑ gɑ́ e nkul mé Nzyɛ̌m Sɔ́ŋ dí e kûm nyɑ́. Mpʉ nyɨ́ɛ ɑ́ pɑh lɨ́ ojwe yɨ́, yé jɑlɑ ó, mɨnɑ́ nʉ́ŋɑɑ gɑ́ kʉ̌ cyen jwɑ̂n píe ndubó.
45006005	Yé bé mɨnɑ́ gɑ́ le onɔ́ɔ́, bé ɑ́ jwe ó, eswie egwɑ́r mpúhlɑ́ nó, lɛ́ɛ́, mɨnɑ́ gɑ́ le onɔ́ɔ́, bé ópɑ̌h jøʼ gwɑ́r ntémé.
45006006	Mɨnɑ́ bé lɨ́ egʉ́ɑ gɑ́ ó, ɨ́ jɔʼ bé ɑ́ jʉ̂ Yésʉs-Krîst, lɨ́ ebomlo nyé e binzɑ̂ŋ, le ebɨ́nɔɔ nyé ɨ́ kolôs kʉ́ yɨ́, Nzyɛ̌m ɑ́ si bomlo metum me myɑ̂ gɑ́ mɨ́nɑ́ tɨ̂ʼ ntémé ɨ́ kolôs gwɑ́r yɑɑ́. Nye ɑ́ sɑ̂ nó ó lɨ́ esú lé éteʼle nyʉ̂l dí egø̂m mísyóm nyɨ́, le ntémé ó, mɨnɑ́ ɑyɨ́ kɑ̌ bɑ́ʼɑ̌ di gɑ́ bitúʼɑ̌ lɨ́ esɑ̂ mísyóm myɑɑ́.
45006007	Ebě, mʉr mû sí jwe nyɑ́, nyé ɑkɑ̌ bě túʼɑ̌ lɨ́ esú lé ésɑ̂ mísyóm.
45006008	Yé bé mɨnɑ́ gɑ́ e Krîst ɑ́ si jwe sɔ́mɑ́ nó, go ó, mɨnɑ́ bé ɨ́ jɑlɑ le egʉ́ɑ gɑ́ ntémé ó, mɨnɑ́ gɑ́ le nɔ́ɔ́, bé óbɑ́ʼɑ̌ ciʼe gɑ́ sɔ́mɑ́.
45006009	Mpʉ mɨ́nɑ́ bé lɨ́ egʉ́ɑ gɑ́ ó, Yésʉs-Krîst ɑ́ si pɑh ɨ́ soo yɨ́, nó yé lɛ́ʼlé ó, nye ɑ́kɑ̌ bɑ́ʼɑ̌ jwe ó tɨ̂ʼ yɨ́. Eswie, lé ɑkɑ̌ jǿø nyê.
45006010	Jɔʼ nyé ɑ́ jwe yɨ́, nye ɑ́ jwe ó, esɑŋ egwɑ́r lɨ́ esú lé ébúrɑ e misyóm mí bʉ̂r. Ɨ́ bɑ́ɑ́nɑ̂, nye mû kɑ̌ ciʼe ó, njɨ lɨ́ esú mé Nzyɛ̌m.
45006011	Sɨ́sɑ́ʼ gɑ́ ntémé nó. Sísímsɑ́ɑ́ gɑ́ ó, bɨ̌n bé ó bʉr o b'ɑ́ jwe nkǒ pɑ́ʼ mísyóm bɑ́. Símsɑ́ɑ́ gɑ́ ó, bɨ̌n mû ciʼe ó, ɨ́ pɑ́ʼ mé Nzyɛ̌m ɨ́ mpúhlɑ́ nyɨ́n e Yésʉs-Krîst.
45006012	Mpʉ yé dí nó yɨ́, ɑyɨ́ kɑ̌ kɑm gɑ́ ó, syóm, wé bɑ́ʼɑ jǿø bɨ́n. Wé ɑyɨ́ kɑ̌ nʉɑ̌ jǿø ɨ́ nkǒ pɑ́ʼ ményʉ́l mɨ́n, mɑɑ́ me dí ejwe mɑ́. Ayɨ́ kɑ̌ bîr gɑ́ ó, syóm, wé ntɑ́ŋɑɑ bɨ̌n ɨ́ nkul, ó bɨ̌n sɑ̂ʼ wé mejóʼo, nkʉ̂ dû bíbɨ́blɑ bígǿmɑ́ byé.
45006013	Abîr gɑ́ bicíl ményʉ́l bín ó, byé díʼee bisɑ́ bɨ́n ósɑ̂ syóm e tɨ̂ʼ bí. Syóm, wé ɑ́mû jɑɑ́ nʉɑ bícíl ményʉ́l bín byɑɑ́, wê nzě sɑ̂ mísyóm e tɨ̂. Bɨ̌n bé ó bʉr o b'ɑ́ nyɛɛ jwe, nzě kɑ̌ pɑh bɑ́. Tímlɑ́ɑ́ gɑ́ Nzyɛ̌m bɨ̌n bʉr o tɨ̂, ti e bicíl ményʉ́l bín. Byé díʼee bɨ̌n bisɑ́ bɨ́n ótó sɑ̂ ótîtyěl o bísyɛ́ɛlɑ e byé bí.
45006014	Ebě, syóm, wé ɑjɑlɑ le ekɑ̌ jǿø bɨ́n, ebě, bɨ̌n bé ɑkɑ̌ be bʉ̂r o dí ɨ́ mpilɑ métié tʉ́ŋlʉ̌ bɑ́. Ɨ́ bɑ́ɑ́nɑ̂, bɨ̌n mû ó bɑɑ́ Nzyɛ̌m mû sí lɛ̂ʼle ncǿncǿɑ bɑ́.
45006015	Mɨnɑ́ bé ɑkɑ̌ be gɑ́ ɨ́ mpilɑ métié yɑɑ́ tʉ́ŋlʉ̌, yé ɑbe nó? Mɨnɑ́ mû gɑ́ ó, bʉr o dí elɛ̂ʼlɔɔ ncǿncǿɑ mé Nzyɛ̌m bɑ́. Mpʉ yé dí nó yɨ́, nzê mɨnɑ́ bé ɨ́ jɑlɑ le esɨ̂sɑ gɑ́ misyóm ɛ́? Heʼé, yé ɑbɑ́ be nó.
45006016	Bɨ̌n bé lɨ́ egʉ́ɑ̌ mbɨ̂mbɨɑ́ ó, bɨ́n séɑ́ e mʉr, sɑ̂ nyé mejóʼo nó, bɨ̌n mû ó bitúʼɑ̌ ɨ́ pɑ́ʼ njǿø bɨ́n sɨ́sɑ́ méjóʼo nyɑ́. Bɨ́n ósɑ̂ mɑ̂ cwíí misyóm mejóʼo nó, lɛ́ɛ́, bɨ̌n mû ó sí dɑ̂ʼre éswie ɨ́ menyʉ́l mɨ́n ó tɨ̂ʼ yɨ́. Bɨ́n sí sɑ̂ ó, bɨ̌n sɑ́ ó Nzyɛ̌m mejóʼo nó, lɛ́ɛ́, bɨ̌n bé ólɑ́ŋɔɔ ɨ́ sɔ́mɑ́ ótîtyěl o bʉ̂r.
45006017	Mɨnɑ́ jwêʼ gɑ́ Nzyɛ̌m nzyǒo. Bɨ̌n bʉr o b'ɑ́ nyɛɛ be bitúʼɑ̌ bí syóm bɑ́, bɨ̌n mû ɨ́ bɑ́ɑ́nɑ̂ʼ ó, sí sɑ̂ méjóʼo e milémé mín mímyɛ̂h, lɨ́ edû mbi mílɛ́ʼlɑ́ mû lɨ́ ebɑʼle bɨ́n mí.
45006018	Nzyɛ̌m ɑ́ si tɑ́ɑ góo, le edwih bɨ́n ɨ́ nkul mé́ Syóm. Bɨ̌n mû ɨ́ bɑ́ɑ́nɑ̂ʼ ó, bitúʼɑ̌ byé, lɨ́ esú lé ésɑ̂ bísyɛ́ɛlɑ bi dí otîtyěl bí.
45006019	Mě lwib ó, ɨ́ mpʉ mínzɨnzɨ mi bʉ̂r dí epɑ̌ lwib yɨ́. Mě sɑ́ nó ó, ɨ́ mpʉ bɨ́n dí e metyɛʼ ɨ́ misísǐm mín yɨ́. Bɨ̌n bé ɑ́ bɨbe ɨ́ jɔʼ myɑ̂ ó, sí kɑm ó, bɨ̌n díʼee bitúʼɑ̌. Bɨ̌n bé ɑ́ sɑ̂ bisyɛ́ɛlɑ ɨ́ jɔʼ yɑɑ́ ó, njɨ byɑɑ́ dí edulo mpîr ɨ́ nyʉ̂l bí le byɑɑ́ dí egbɑh mémpéné bí. Bɨ̌n bé ɑ́ didi ó, lɨ́ onzɑ̌mnzɑ̌m. Nó ó, ɨ́ bɑ́ɑ́nɑ̂, tímlɑ́ɑ́ gɑ́ Nzyɛ̌m bicíl ményʉ́l bín. Byé séɑɑ e né syɛ́ɛ́ ótîtyěl, bɨ̌n nkʉ̂ gúmo njɨ e né.
45006020	Jɔʼ bɨ́n ɑ́ nyɛɛ be bitúʼɑ̌ ɨ́ nkul mé Syóm yɨ́, bɨ̌n bé ɑ́ bɨbe ó, omyɑnzyɛh o bʉ̂r, túmɑ́ koo e bisyɛ́ɛlɑ bi bí eduho ɨ́ jǿǿ émbɨɑ bí.
45006021	Wɑ́ɑ̌ nyɔm bɨ́n ɑ́ bi, duho ɨ́ misyóm bɨ́n ɑ́ sɨsɑ̂ mí? Bɨ̌n mû ɨ́ bɑ́ɑ́nɑ̂ʼ ó, lɨ́ ejóʼo sôn lɨ́ esímsɑ bísyɛ́ɛlɑ bí ébébe byɑɑ́. Ndumló bísyɛ́ɛlɑ byɑɑ́ wɨ́ɛ, wé ó eswie.
45006022	Ɨ́ bɑ́ɑ́nɑ̂, Nzyɛ̌m, nyɨ́ tɑ́ɑ̌ góo, le edwih bɨ́n ɨ́ nkul mé Syóm. Bɨ̌n mû ó osyɛ̂l o mésɑ́ bé! Mpumó mû lɨ́ egúmo ɨ́ bicwiʼ bín nyɨ́, nye ó kʉ̌ cyen dí ejɑlɑ e Nzyɛ̌m wɨ́. Ndumló tɨ̂, wé ó cwǐʼ njʉ̌m dǐ.
45006023	Myɛ́nɑ mé syɛ̂l misyóm, mé ó njɨ eswie. Tó kœb ó, njwéɑ́ Nzyɛ̌m ɑ́ jwe bʉr ejwɛ́nɑ wɨ́, wé ó cwǐʼ njʉ̌m dǐ ɨ́ mpúhlɑ́ gɑ́ nyɨ́nɑ́ e Tî Yésʉs-Krîst.
45007001	Bɨ́ɔɔ́ bɑ̂m! Okɛ́l bɑ̂m! Bɨ̌n bé ó bʉr o dí ekʉ́ gwɑ́ gʉ́ɑ métié mé Nzyɛ̌m bɑ́. Bɨ̌n bé lɨ́ egʉ́ɑ ó, etié, lé jɑɑ́ jǿø ó, njɨ mʉr jínɑ lɨ́ eciʼe nyɑ́.
45007002	Me pɑ́ɑ jwě jweʼle: mbɛ́ɑ́ mʉ́mɑ́, wé dǐ nɑrɑ́ e njʉ̂m wé ó, jɔʼ njʉ̂m jínɑ ɨ́ cwiʼ yɨ́. Njʉ̂m wɑɑ́ sí jwe nɛ́ɛ: kúhó mʉ́mɑ́ wɑɑ́, wé mû ó nzyɛh. Nyé ɑkɑ̌ gbɑ̂ métié mé ébɑ̂ ɨ́ nkɔb.
45007003	Jɔʼ yɨ́yɛ̂h njʉ̂m jínɑ ɨ́ cwiʼ yɨ́, mʉ́mɑ́ wé sí tó bɑ̂ mʉ̂r swîh nó, bé ólɑ́ɑ nyé ó, nye ó syɛ̂l miswɛbɑ. Tó kœb ó, njʉ̂m wé ójwe nó, mʉmɑ́ wɑɑ́ óbɛ̌m bɑ̂ nyʉ́ʉ́ mʉ́rʉ̂m swîh, ɑgbɑh étié e dí elɛ́ɛ ó: «Mpéné, mʉr ɑsɑ̂ míswɛbɑ» lɨ́. Nye mû ó nzyɛh ɨ́ pɑ́ʼ étié lé ébɑ̂ lɑɑ́.
45007004	Bɨ́ɔɔ́ bɑ̂m! Okɛ́l bɑ̂m! Bɨ̌n ntémé, bé ó nó. Bɨ̌n bé ɑ́ si jwe, ntɔ̂ʼ duho ɨ́ mpilɑ métié. Yé ɑ́ syɛ́ɛ nó ó, ɨ́ jɔʼ bɨ́n ɑ́ pûhlɑ e Krîst, le ɨ́ jɔʼ nyé ɑ́ jwe ɨ́ pɑ́ʼ bípúno yɨ́. Bɨ̌n bé ɑ́ jwe ó, bɨ̌n nkʉ̂ gúmo e Krîst, mʉ̌r Nzyɛ̌m ɑ́ pɛh, dwih lɨ́ ojwe ó, mɨnɑ́ nkʉ̂ gúmo gɑ́ mpumó lɨ́ esú mé Nzyɛ̌m nyɑ́.
45007005	Jɔʼ yɨ́yɛ̂h mɨ́nɑ́ bé ɑ́ dû gɑ́ bibɨ́blɑ bígǿmɑ́ gɑ́ bínɑ́ yɨ́, metié mé Nzyɛ̌m, mé ɑ́ si jwe bibɨ́blɑ bígǿmɑ́ byɑɑ́ nkul, byé ntɔ̂ʼ sɑ̂ ó, bisyɛ́ɛlɑ mɨ́nɑ́ bé ɑ́ tʉtô le esɑ̂ gɑ́ bí, byé dɑ̂ʼrɑɑ eswie ɨ́ menyʉ́l gɑ́ mɨ́nɑ́.
45007006	Ɨ́ mimbú mí píhe, mɨnɑ́ bé ɑ́ be gɑ́ ó, ɨ́ mpilɑ métié. Nó ó, ɨ́ bɑ́ɑ́nɑ̂, mɨnɑ́ mû ó, sí jwe gɑ́ ɨ́ nkǒ pɑ́ʼ métié mɑɑ́. Mɨnɑ́ bɨ́ duho gɑ́ ɨ́ mpilɑ métié mé ɑ́ nyɛɛ mɨmɛ̂r mɨnɑ́ gɑ́ lɨ́ okómó wɔ́ɔ́ mɑ́. Yé ɑ́ syɛ́ɛ nó ó, mɨnɑ́ nkʉ̂ séɑ gɑ́ Nzyɛ̌m syɛ́ɛ́ ɨ́ nzɨ̌ jwɑ̂n, nyɑɑ́ Sísǐm mé Nzyɛ̌m mû sí kɑr mɨ́nɑ́ gɑ́ nyɨ́. Mɨnɑ́ bé ɑkɑ̌ dû gɑ́ nzɨ̌ myɑ̂, nyɑɑ́ mítilɑ́ myé, myé ɑ́ nyɛɛ tɨtɨ́e nyɨ́.
45007007	Yé bé nó wɑ́, mɨnɑ́ bé ókɑ̌ lɛ́ɛ gɑ́ nyɑ́? Nzê metié, mé ó mpúhlɑ́ e syóm ɛ́? Heʼé, yé ɑbɑ́ be nó. Yé bé metié mɑɑ́ ɑbe nó, lɛ́ɛ́, me ɑ́ bé ɑgʉ́ɑ̌ sɑ́ dí syóm yɨ́. Yé bé mempéné mɑɑ́ ɑlɛ́ɛ ó: «Agø̂m sɑ́ yé onkɑ́n» nó, lɛ́ɛ́, me ɑ́ bé ɑgʉ́ɑ̌ sɑ́ dí gǿmɑ́ sɑ́ yé onkɑ́n.
45007008	Sɑ̂ gwɑ́r, le métié, mé ɑ́ lɛ̂ʼle me ó: «Syóm ó wɨ̂,» le ntɔ̂ʼ syóm wɑɑ́, wé ɑ́ bee nzɨ̌ ego mê. Me ntɔ̂ʼ tɑ́ɑre égø̂m bísɑ́ byé onkɑ́n, mimbi mímyɛ̂h. Yé bé metié ɑbe nó, lɛ́ɛ́, syóm, wé ó sɑ́ mû sí jwe yɨ́.
45007009	Ɨ́ mimbú mí píhe, jɔʼ mé ɑ́ be ɑpɑ̌ gʉ́ɑ métié mɑɑ́ yɨ́, me ɑ́ be lɨ́ eciʼe. Tó kœb ó, le mé ɑ́ gʉ́ɑ metié mɑɑ́, le métié mɑɑ́ ntɔ̂ʼ ɑ́ jɨm syóm ɨ́ jô,
45007010	me ntɔ̂ʼ jwe. Nzyɛ̌m ɑ́ tyêl bʉr metié ó, bé nkʉ̂ ciʼe lɨ́ ebɑʼle mê. Tó kœb ó, mé ɑ́ nze kɑ jʉ̂ mɛm ó jʉ́ʼóo.
45007011	Jɔʼ mé ɑ́ jɨ̂ʼ metié mɑɑ́ yɨ́, syóm, wé ɑ́ si bee nzɨ̌ ɨ́ me. Wê nzě kʉ́ɑ mé ó, me sɑ̂ʼ misyóm. Nó ó syóm, wé ɑ́ kɑ jʉ̂ me e nzɨ̌ metié yɨ́.
45007012	Nó ó, metié, mé ó sɑ́ dí ci yɨ́. Mempéné mɨ́mɛ̂h, mé ó sɑ́ dí ci yɨ́. Mé ntémé, mé ó tîtyěl le mbɨ̂mbɨɑ́.
45007013	Nzê nó, yé lɛ́ɛ́ ó, sɑ́ dí ɨ́ buú mbɨɑ ɨ́ mpʉ métié mɑɑ́ yɨ́, yé ɑ́ si ntɛŋ eswie ɨ́ me ɛ̌? Heʼé, yé ɑbɑ́ be nó. Syóm wé omér, wé ó b'ɑ́ jɑɑ jʉ̂ me. Syóm wɑɑ́, wé ɑ́ si nʉɑ mpɑ̌ŋ mbɨɑmbɨɑ metié mɑɑ́, wé ntɔ̂ʼ jʉ̂ mé e tɨ̂. Syɛ́ɛlɑ yɑɑ́ ó dí elɛ̂ʼle mɨ́nɑ́ gɑ́ ó, syóm, wê tyeetye ó ɑmbɨɑ̌ sɔ̂ʼ. Syóm, wé ɑ́ kɑ sɑhle ó, nko wé ɑ́ jʉ̂ mɨnɑ́ gɑ́ e nzɨ̌ metié yɨ́.
45007014	Mɨnɑ́ bé lɨ́ egʉ́ɑ gɑ́ ó, metié, mé ó sɑ́ dí eduho kwɑ́ mé Sísǐm mé Nzyɛ̌m yɨ́. Nó ó, cwiʼ yɑ̂m yɨ́ɛ, yé duho ó, njɨ ɨ́ nkǒ pɑ́ʼ nyʉ̂l bipúno. Mɨ́ boó dímlě dǐ ótî yɑ̂m. Nó ó mé ɑ́ kɑ lîʼ e sɔ̂ʼ njɨ dǐ ótúʼɑ̌ lɨ́ esú é mísyóm.
45007015	Mé ɑpʉgʉ́ gʉ́ɑ̌ sɑ́ dí etíne ó, me sɑ̂ʼ bisyɛ́ɛlɑ mé dí esɑ̂ bí yɨ́. Mé ɑbe lɨ́ esɑ̂ bísyɛ́ɛlɑ byɑɑ́ ɨ́ lɔ̌b kpɛ̌l yɑ̂m. Bisyɛ́ɛlɑ mé dí ebuú bene bí ó mé dí ebuú sɑ̂ bí.
45007016	Mé sɑ́ bísyɛ́ɛlɑ mé dí ɑkpɛl ésɑ̂ bí nó, nó yé lɛ́ɛ́ ó, mɨ́ kɑm ó, metié, mé ɨ́ mbɨɑ.
45007017	Yé bé nó wɑ́, misyóm mé dí esɑ̂ mí, ntʉ mɛ̂m mʉr tɨ̂ʼ dí esɑ̂ myê. Sɑ́ dí esɑ̂ myé yɨ́, yé ó syóm dí ɨ́ me wɨ́.
45007018	Me lɨ́ egʉ́ɑ̌ mbɨ̂mbɨɑ́ ó, sɑ́ mpɑ̂, yé ɑbe ɨ́ me. (Sɑ́ mê gwɑ lɛ́ɛ́ yɨ́, yé ó: «ɨ́ nyʉ̂l nyɑ̌m tʉ́ŋlʉ̌».) Ebě, sɑ́ dí ekúnwo e me yɨ́, yé ó, me gǿmɨɨ bisyɛ́ɛlɑ bimpɑ̂. Tó kœb ó, nkul dí ó, me sɑ̂ʼ bisyɛ́ɛlɑ byɑɑ́ nyɨ́, nyé ɑkúnwo e me.
45007019	Embɨɑ mé dí ekpɛl ésɑ̂ lɨ́, ntʉ lé mé dí esɑ̂. Mě jɑɑ́ sɑ̂ ó, njɨ misyóm mé dí ɑkpɛl ésɑ̂ mí.
45007020	Sɑ́ mé dí ɑkpɛl ésɑ̂ yɨ́, mé sɑ́ yé nó, nó yé lɛ́ʼlé ó, ntʉ mé dí e gǿmɑ́ ésɑ̂ yê. Syóm dí ɨ́ me wɨ́ ó dí etíne ó, me sɑ̂ʼ yê.
45007021	Nó ó, sɑ́ mé dí ebee ɨ́ jɔʼ yɨ́yɛ̂h ó yɨ̂: jɔʼ mé gǿm ésɑ̂ émbɨɑ yɨ́, misyóm míɛ ó mé dí ekɑ̌ koʼo ésɑ̂.
45007022	Lémé wɑ̂m wɨ́wɛ̂h, me lɨ́ ekʉ́ jóʼo bísʉhʉ lɨ́ epɨpɑhle métié mé Nzyɛ̌m.
45007023	Tó kœb ó, mě bee ɨ́ nyʉ̂l nyɑ̌m ó, yé e lʉ́ʉ́ étié e dí elwímlɑ le etié e dí eduho ɨ́ bitɔŋlɑ́ bí lémé wɑ̂m lɨ́. Nkul syóm dí ɨ́ me wɨ́, wé ó dí entɑɑ ócwóó wɑ̂m, nzě liŋ mé túʼɑ̌ syóm dí me ɨ́ nyʉ̂l wɨ́.
45007024	Nkoó e me! Syóm dí ɨ́ nyʉ̂l nyɑ̌m wɨ́, wé lɨ́ ecyen mé lɨ́ eswie. Nzé ópɛʼ mé ɨ́ jǿǿ syóm yɑɑ́ ɛ́?
45007025	Mɨnɑ́ jwêʼ gɑ́ Nzyɛ̌m nzyǒo ɨ́ nzɨ̌ mé Yésʉs-Krîst, Tî gɑ́ wɨ́nɑ́. Yé ó mpʉ mé dí e nkul elɛ́ɛ ó: bitɔŋlɑ́ bí lémé wɑ̂m, byé kpɛl éséɑ̌ syɛ́ɛ́ ó, yɑɑ́ métié mé Nzyɛ̌m dí etɨ́e yɨ́. Nyʉ̂l nyɑ̌m nyɨɛ́ jɑɑ́ kɑm ó, njɨ me jóʼɑɑ mpʉ̌ syóm dí ekpɛl ó, me sɑ̂ʼ misyóm yɨ́.
45008001	Nó ɨ́ bɑ́ɑ́nɑ̂, bʉr o mû sí pûhlɑ e Yésʉs-Krîst bɑ́, Nzyɛ̌m, nyé ɑkɑ̌ lɑ́ɑ bé bibɑɑ bí ébébe, nkʉ̂ jwe bé bintɨ́ʼɑ́ bí tɨ̂.
45008002	Me ɑ́ nyɛɛ be ó túʼɑ̌ ɨ́ lɔ̌b tíínɑ́ mé Syóm, bé le eswie. Me ɑ́ be ó, ɨ́ mpilɑ yɔ́ɔ́. Sísǐm mé Nzyɛ̌m nzě tíne mé ó, me bíʼee cwiʼ ɨ́ mpúhlɑ́ nyɨ́h e Yésʉs-Krîst. Nye ó b'ɑ́ dwih me ɨ́ mpilɑ yɑɑ́, pɛʼ mé tɨ̂ʼ ɨ́ fɑ́.
45008003	Yé ɑ́ bé ɑbɑ́nɑ ó, mɨnɑ́ bíʼee gɑ́ cwiʼ ɨ́ mbɑʼlɑ́ métié, ebě nyʉ̂l bipúno gɑ́ nyɨ́nɑ́, nye ɑ́ be ɨ́ tyɛʼ. Metyɛʼ me nyʉ̂l bipúno mɑɑ́, mé ntɔ̂ʼ teʼle métié mɑɑ́. Sɑ́ métié mé Moïse, mé ɑ́ be ɑkoʼo lɨ́ esɑ̂ yɨ́, Nzyɛ̌m nyɨɛ ɑ́ si bɑnɑ sɑ̂ yê. Nye ɑ́ jwe mɨnɑ́ gɑ́ cwiʼ ó ɨ́ nzɨ̌ Mwɑ̂n wé nyé ɑ́ ntɨh ɨ́ sí yɨ̂ʼ nyɑ́. Mwɑ̂n wɑɑ́ nzě byɛ̂l mʉ̂r. Nyʉ̂l bipúno nyé, nye ɑ́ kʉ nøølɑ ó, e nyɑɑ́ gɑ́ nyɨ́nɑ́, osyɛ̂l o mísyóm. Nye ɑ́ nze ó ɨ́ lɔ̌b syóm gɑ́ wɨ́nɑ́. Nye ɑ́ nze pɛʼ ó wê. Nzyɛ̌m nzě jwě Yésʉs mebě, le entɨ̂ʼ nyʉ̂l bipúno nyé lɨ́ ebúrɑ e misyóm myɑɑ́.
45008004	Nye ɑ́ siɑ e bintɨ́ʼɑ́ ɨ́ nyʉ̂l nyé ó, nye nkʉ̂ lóŋlo ótîtyěl o bísyɛ́ɛlɑ bíbyɛ̂h Nzyɛ̌m ɑ́ boo lɛ́ɛ ó, bʉr sɑ̂ʼ bí. Mɨnɑ́ bi gɑ́ mepwɑʼ bísyɛ́ɛlɑ byé byɑɑ́ ó, ebe mɨ́nɑ́ dí edû gɑ́ kʉ̌ cyěn Sísǐm mé Nzyɛ̌m dí etɨ́e wɨ́. Mɨnɑ́ bé ɑkɑ̌ dû gɑ́ bigǿmɑ́ bí nyʉ̂l bipúno gɑ́ nyɨ́nɑ́.
45008005	Bɑɑ́ dí edû njɨ bigǿmɑ́ bí nyʉ̂l bipúno bɑ́, sɑ́ dí epɑ́lwo bé ɨ́ miléme yɨ́, yê ɨ́ jɔʼ yɨ́yɛ̂h ó, njɨ sɑ́ ményʉ́l mɔ́ɔ́ dí egø̂m yɨ́. Bɑɑ́ dí edû métǿǿ mé Sísǐm mé Nzyɛ̌m bɑ́, sɑ́ dí epɑ́lwo bé ɨ́ miléme yɨ́, yé ó sɑ́ Sísǐm wɑɑ́ dí ekpɛl yɨ́.
45008006	Bígǿmɑ́ bí nyʉ̂l bipúno pɑ́lwó mʉ̂r ɨ́ léme nó, byé ójɑɑ́ dulo ó, njɨ eswie ɨ́ nyʉ̂l mʉr wɑɑ́. Sɑ́ Sísǐm mé Nzyɛ̌m dí ekpɛl yɨ́ pɑ́lwó nyé ɨ́ léme nó, nye óbǐ mpɑ̌ŋ cwiʼ. Lémé wé, wé ólóno ɨ́ mepyɛblɑ.
45008007	Bɑɑ́ mílémé myɔ́ɔ́ dí epɑ́lwo njɨ bigǿmɑ́ bí nyʉ̂l bipúno bɑ́, bé lɨ́ elwímlɑ e Nzyɛ̌m. Bé ɑsɑ̂ métié mé Nzyɛ̌m mejóʼo. Bé ɑbe e miléme mi dí e nkul esɑ̂ métié mɑɑ́ mejóʼo mí.
45008008	Bɑɑ́ dí ejóʼo bígǿmɑ́ bí nyʉ̂l bipúno nyé bɑ́, Nzyɛ̌m, nye ɑ́kóʼó bee bé mbɨ̂mbɨɑ́.
45008009	Bɨ̌n bɨɛ, bé ɑbe bʉ̂r o dí ejóʼo bígǿmɑ́ bí nyʉ̂l bipúno nyɨ́n bɑ́. Bɨ̌n bɨɛ jóʼó ó, e Sísǐm mé Nzyɛ̌m, ebě, Sísǐm wɑɑ́, wé ó dí ɨ́ bɨ̌n. Mʉ̂r óbe, ɑbe e Sísǐm mé Krîst wɑɑ́ ɨ́ nyʉ̂l nyé nó, go ó, mʉr wɑɑ́, nyé ɑbe mʉ̂r mé Krîst ó tɨ̂ʼ yɨ́.
45008010	Krîst dɑmɑ́ bě tyeetye ɨ́ bicwiʼ bín, menyʉ́l mɨ́n, mé jínɑ ó mimúu ɨ́ lɔ̌b mé syóm. Sɑ̂ gwɑ́r, misísǐm mín, mí ciʼe, ebě, Nzyɛ̌m, nyɨ́ jwe bɨ́n nkɑm ɨ́ míh mé.
45008011	Nó ntémé, Sísǐm mé Nzyɛ̌m, mʉr ɑ́ pɛh Yésʉs, dwih nyé lɨ́ ojwe nyɑ́, dí ɨ́ bɨ̌n nó, go ó, Nzyɛ̌m ópɛh ményʉ́l mɨ́n, mɑɑ́ me dí elɑɑ̌ mpʉ̌ ngúl mpɑ́ɑ́ mɑ́. Nye ójwe mé cwiʼ ó, e nzɨ̌ Sísǐm wé dí ɨ́ menyʉ́l mɨ́n mɑɑ́ wɨ́.
45008012	Bɨ́ɔɔ́ bɑ̂m! Okɛ́l bɑ̂m! Yé bé nó wɑ́, go ó, mɨnɑ́ gɑ́ bé e mpʉ́lɑ́ nɨ́nɨ́ɨ́. Sɑ̂ gwɑ́r, nyé ɑbe mpʉ́lɑ́ ɨ́ nkǒ pɑ́ʼ nyʉ̂l bipúno gɑ́ nyɨ́nɑ́. Nó ó, yé ɑjɨ ó, mɨnɑ́ dúʼoo gɑ́ bigǿmɑ́ bí nyʉ̂l nyɑɑ́.
45008013	Bɨ́n dú bígǿmɑ́ ményʉ̂l bipúno mɨ́n nó, go ó, eswie, lé ójɑlɑ e bɨ̌n. Bɨ́n lélé nkûl e nzɨ̌ Sísǐm mé Nzyɛ̌m, ntɔ̂ʼ jʉ̂ nyʉ̂l bipúno ɑ́ gøgø̂m syóm nyɨ́ nó, lɛ́ɛ́, bɨ̌n bɨ́ ciʼe.
45008014	Bɑɑ́ bɨ́bɛ̂h dí edû nzɨ́ Sísǐm mé Nzyɛ̌m dí etɨ́e nyɨ́ bɑ́, bé ó dí bwɑ́n mé Nzyɛ̌m.
45008015	Bɨ̌n e Sísǐm mé Nzyɛ̌m ó mû. Nyé ɑbě mbǐ sísǐm dí e nkul edil bɨ́n ɨ́ dǐ ótúʼɑ̌, nkʉ̂ wɑɑ́ ngɑ́ sɑ̂ ó, bɨ̌n bɑ́ʼɑ jóʼo bʉ́ɑ́ wɨ́. Nye ótyêl bɨ́n ɨ́ tyé bwɑ́n mé Nzyɛ̌m. Nye ó dí ejwe mɨ́nɑ́ gɑ́ nkul ó, mɨnɑ́ jébɑɑ gɑ́ Nzyɛ̌m kʉ́kʉ́ ó: « Abbɑ, Dɑ̂!»
45008016	Sísǐm wé, wé mʉr tɨ̂, wé lɨ́ eboʼlo ɨ́ milémé gɑ́ mínɑ́ tʉ́ŋlʉ̌ ó, mɨnɑ́ gɑ́ kʉ́ bě tyeetye ó bwɑ́n mé Nzyɛ̌m.
45008017	Yé bé mɨnɑ́ gɑ́ mû ó bwɑ̂n mé Nzyɛ̌m nó, go ó, mɨnɑ́ gɑ́ ntémé bé ó bʉr o ngɑ́ bi ménkɔb kwɑ́ mé Nzyɛ̌m bɑ́. Yé óbe ɨ́ pɑ́ʼ gɑ́ wɨ́nɑ́ ó, jøʼ gwɑ́r e gwɑ́r e mpʉ̌ Krîst, mɨ́ɔɔ́ gɑ́ wɨ́nɑ́, ngɑ́ bi mé ménkɔb yɨ́. Mɨ́nɑ́ gɑ́ le onɔ́ɔ́, bé ósiɑ e mitúú mímpwɑ́r, lɨ́ esú ó, mɨnɑ́ bíʼee gɑ́ kûm mpwɑ́r nó, mɨnɑ́ bé ónʉɑ gɑ́ membɨɑ mɑɑ́, jɑlɑ e nkɔb líʼe gɑ́ nyɨ́nɑ́.
45008018	Mbeɑ́ wɑ̂m, wé ó wɨ̂: mitúú mɨ́nɑ́ dí esiɑ gɑ́ e myé ɨ́ bɑ́ɑ́nɑ̂ʼ mí, myé ó sɑ́ dí jwêh yɨ́. Sɑ́ dí ɨ́ bwɑ̌ʼ lɔ̌b, lɑɑ mítúú myɑɑ́ yɨ́, yé ó kûm Nzyɛ̌m ngɑ́ lɛ̂ʼle mɨ́nɑ́ gɑ́ nyɨ́.
45008019	Ebě, kuhɑ́ bísɑ́ bíbyɛ̂h, byé lɨ́ egø̂m ébeě móhó Nzyɛ̌m ngɑ́ lɛ̂ʼle byé bwɑ́n bé ɨ́ ponó wɨ́.
45008020	Kuhɑ́ bísɑ́ bíbyɛ̂h wɑɑ́, wé mû ó, ɑkɑ̌ be e nyɔm. Ntʉ wé ɑ́ gbɑ́ɑ edi nó. Nzyɛ̌m nye mʉr tɨ̂ʼ ó b'ɑ́ lɛ́ɛ ó, wé díʼee ɨ́ dǐ dí jwêh yɨ́, tó pyɑ̂l ɨ́ cíl mélû yɑɑ́. Wê nzě sɑ̂ nyé mejóʼo.
45008021	Kuhɑ́ bísɑ́ bíbyɛ̂h wɑɑ́, wé e mpûʼlɑ ɨ́ miléme ó, dumo e móhó Nzyɛ̌m ókʉ́ bɑ́nɑ̌ pɛʼ wé ɨ́ dǐ dí jwêh yɨ́. Wé ópɔʼɑ ɨ́ mpilɑ yɑɑ́ ɨ́ fɑ́, bé e bwɑ́n mé Nzyɛ̌m bɨ́bɛ̂h. Wé ɑ́bo. Wé ójweŋɔɔ kûm ɨ́ jɔ̌ʼ Nzyɛ̌m ójwe bwɑ́n bé kûm yɨ́.
45008022	Jɔʼ yɨ́yɛ̂h Nzyɛ̌m jínɑ ɑpɑ̌ lɛ̂ʼle bwɑ́n bé ɨ́ ponó yɨ́, mɨnɑ́ bé lɨ́ egʉ́ɑ gɑ́ ó, bisɑ́ bíbyɛ̂h nyé ɑ́ kuho bí, byé ótô le ejuʼ, le ejóʼo mékpɑɑ mpʉ ɑ́bubúm dí ejɑʼrɑ e mǐn nyɑ́.
45008023	Yé ɑbě njɨ nó. Nzyɛ̌m mû ó sí ntɨh mɨ́nɑ́ gɑ́ Sísǐm wé. Mɨnɑ́ bé ɑ́ nyɛɛ bi gɑ́ ó, etʉ́m lɑɑ́. Dɑmɑ́ jóʼo nó, milémé gɑ́ mínɑ́ jínɑ ó lɨ́ ecíme. Yé ó nó, tó kumo ó, dʉ́ó Nzyɛ̌m ósîl étyêl mɨ́nɑ́ gɑ́ ɨ́ tyé bwɑ́n bé yɨ́. Dʉ́o lɑɑ́ ó nyé ngɑ́ dwih ményʉ́l gɑ́ mɨ́nɑ́ ɨ́ mpilɑ ébébe yɨ́.
45008024	Nzyɛ̌m ɑ́ ciʼ mɨnɑ́ gɑ́ ó, mɨnɑ́ díʼee gɑ́ e mpûʼlɑ ɨ́ miléme. Mʉ̂r sí bee bísɑ́ nyé ɑ́ nyɛɛ bóno e mpûʼlɑ bí nó, go ó, mpûʼlɑ nyɑɑ́, nyé ɑkɑ̌ be, ebě, ɨ́ jɔʼ mʉ̂r mû sí bee yʉ́ʉ́ sɔ̂ʼ yɨ́, wɑ́ɑ̌ mbi lémé wé dí e nkul ebɑ́ʼɑ̌ lóno ɨ́ mpûʼlɑ ó, nye óbee yé yɨ́?
45008025	Sɑ́ mɨ́nɑ́ jínɑ ɑpɑ̌ bee gɑ́ yɨ́, mílémé gɑ́ mínɑ́, myé ólóno ɨ́ mpûʼlɑ ó, mɨnɑ́ bé óbee gɑ́ yé nó, go ó, mɨnɑ́ bé ɨ́ jɑlɑ le ejûhwo gɑ́ mpʉ̂n nyɑɑ́ e bíhwó.
45008026	Sísǐm mé Nzyɛ̌m, wɨ́ nzě kɛm mɨ́nɑ́ gɑ́ ɨ́ nkǒ pɑ́ʼ étyɛʼ e nyʉ̂l gɑ́ lɨ́nɑ́. Ɨ́ nkǒ pɑ́ʼ mé Nzyɛ̌m, mɨnɑ́ gɑ́ bé ɨ́ tyɛʼ, ɑgʉ́ɑ̌ mpʉ mɨ́nɑ́ jɑ́lɑ́ le ejɨʼlɑ gɑ́ yɨ́. Sísǐm mé Nzyɛ̌m nye mʉr tɨ̂, nyě jɨjɨʼlɑ́ e Nzyɛ̌m ó, ɨ́ mejilɑ́ gɑ́ mɨ́nɑ́. Nye lɨ́ ejɨʼlɑ e lémé wé wɨ́wɛ̂h, mpʉ̌ sɑ́ lɛ́ɛ́, nye lɨ́ ejóno. Abe le ekɑ̌n egwɑ́r e dí e nkul epɑ̂ʼlɑ̌ sɑ́ nyé dí elɛ́ɛ yɨ́.
45008027	Nzyɛ̌m Sɔ́ŋ, nye lɨ́ egʉ́ɑ sɑ́ Sísǐm mé Nzyɛ̌m dí egø̂m yɨ́. Nye ó mʉr dí ebeě sɑ́ dí ɨ́ milémé gɑ́ mínɑ́ yɨ́ nyɑ́. Sísǐm mé Nzyɛ̌m jɨʼlɑ́ e né ó, ɨ́ mejilɑ́ mé óbûʼlɑ ɨ́ mimbi mi dí ejɑlɑ e né mí.
45008028	Mɨnɑ́ bé lɨ́ egʉ́ɑ gɑ́ ó, Nzyɛ̌m, nye lɨ́ eboó komlo bísɑ́ bíbyɛ̂h ó, byé díʼee e nyɔm lɨ́ esú é bʉ̂r o dí ekpɛl nyé, bɑɑ́ nyé ɑ́ jébe ɨ́ micíʼɑ́ mí lémé wé bɑ́.
45008029	Ebě, bɑɑ́ Nzyɛ̌m ɑ́ boo gʉ́ɑ bɑ́, nye ɑ́ twɑ̂r bé ó, bé díʼee mpʉ Mwɑ̂n wé. Bé ódǐ mpʉ Mwɑ̂n mé Nzyɛ̌m nó, Mwɑ̂n wɑɑ́, nye ósûʼlɑ ó, mejwéʼé mé Mwɑ̂n, le ontwóm ɨ́ buo buo.
45008030	Bʉr o nyé ɑ́ boo twɑ̂r bɑ́, bé ó nyé ɑ́ jébe bɑ́. Bɑɑ́ nyé ɑ́ jébe bɑ́, bé ó nyé ɑ́ jwe nkɑm ɨ́ míh mé bɑ́. Bʉr o nyé ɑ́ jwe nkɑm bɑ́, bé ó nyé ɑ́ jwe ntémé kûm bɑ́.
45008031	Nó mpʉ yé dí nó yɨ́, mɨnɑ́ bé ókɑ̌ bɑ́ʼɑ̌ lɛ́ɛ gɑ́ nyɑ́? Nzyɛ̌m bé ɨ́ nkɔ̌m gɑ́ nyɨ́nɑ́ nó, nzé ókɑ̌ bɑ́ʼɑ̌ tyɛ̂b mɨ́nɑ́ gɑ́ ɨ́ nkɔ̌m kɔ́m nkɛ́ɛ́ ɛ́?
45008032	Nzyɛ̌m nyɨɛ ɑ́ bé ɑkɑmle e Mwɑ̂n wé. Nye ɑ́ syɛ́ɛlɑ cwiʼ Mwɑ̂n wé ó, e bicwiʼ gɑ́ bínɑ́, mɨnɑ́ gɑ́ óbɛ̂h. Nzyɛ̌m pɑ̌ nyɛɛ́ jwe mɨ́nɑ́ gɑ́ Mwɑ̂n wé, ɑ́ jwɛʼrɑ e bisɑ́ bíswîh bíbyɛ̂h! Nye óbɑ́nɑ̌ jwe mɨ́nɑ́ gɑ́ byɑ̌ ntémé mpʉ nyé ɑ́ pɑ jwe mɨnɑ́ gɑ́ Mwɑ̂n wé yɨ́.
45008033	Nzé dí e nkul epʉgʉ́ pur bʉ̂r ó Nzyɛ̌m ɑ́ twɑ̂r bɑ́? Nzyɛ̌m, nye mʉr tɨ̂ʼ ó b'ɑ́ boo sɑ̂ ó, mɨnɑ́ bíʼee gɑ́ nkɑm ɨ́ míh mé.
45008034	Nzé ólɑ́ɑ mɨ́nɑ́ gɑ́ bibɑɑ bí ébébe, le ejwe mɨ́nɑ́ gɑ́ bintɨ́ʼɑ́? Abe e mʉr! Yésʉs-Krîst ɑ́ si jwe, búrɑ e mɨnɑ́ gɑ̂. Yé ɑbě njɨ nó. Nye ɑ́ si pɑh, duho lɨ́ ojwe, tó di ɨ́ mecǿǿ, ɨ́ mbó éjʉ́m mé Nzyɛ̌m Sɔ́ŋ. Nye ó mʉr nkɔ̌m, wɑɑ́ dí ekɑmle e mɨnɑ́ gɑ́ nyɑ́.
45008035	Nzé ókoʼo lɨ́ ebɛ̂ʼ pɑ́ʼ gɑ́ nyɨ́nɑ́ e Yésʉs-Krîst, mʉr ɑ́ bu kpɛl mɨnɑ́ gɑ́ nyɑ́? Nzê mitúú e mindɛ̌l? Nzê tíblɑ́, nkʉ̂ nzɑ? Nzê sɔ́ɔlʉ mímbôr, nkʉ̂ dɔm, nkʉ̂ pɑ-sʉŋ? Kʉ́ kɑ̂r kɑ́rɑ́ɑ!
45008036	Yé ó mpʉ yé dí tilɑ́ ɨ́ Kɑ́lɑr Nzyɛ̌m yɨ́. Yê cɛmɑ́ ó: «Ɨ́ lɔ̌b mé Nzyɛ̌m ó bɨ́h bé lɨ́ ejʉ́ŋɔɔ ɨ́ dʉ́ó lɨ́lɛ̂h yɨ́. Ɨ́ míh mé bʉ̂r, bɨ̌h bé ó mpʉ bínteme múo tó cíʼɔɔ bí.»
45008037	Dɑmɑ́ jóʼo mébébe mɑɑ́ mɨ́mɛ̂h me dí epyɑ̂l mɨ́nɑ́ gɑ́ ménɨ̌, mɨnɑ́ gɑ́ bé ó binkɔ́ɔ́ ɨ́ nzɨ̌ mé Krîst, mʉr dí ekpɛl mɨ́nɑ́ gɑ́ nyɑ́.
45008038	Yé ó nó. Mɨ́ kʉ́ gʉ́ɑ ó, dɑmɑ́ be éswie, dɑmɑ́ bě cwiʼ, dɑmɑ́ be bééngeles, dɑmɑ́ be mísísǐm mí éjúrʉ́ʉ́ mi dí e jǿø mí, dɑmɑ́ be ɨ́ bɑ́ɑ́nɑ̂, dɑmɑ́ be ɨ́ bijɔʼ bi dí enze bí, dɑmɑ́ be bɑ́ɑ́nyɑ̂-nkul,
45008039	dɑmɑ́ be bísɑ̂ bi dí ɨ́ jʉ́ó kʉ́, nkʉ̂ byɑɑ́ bi dí ɨ́ sí tʉ́ŋlʉ̌ bí, dɑmɑ́ be wɑ́ɑ̌ mbǐ kuhɑ́ sɔ̂ʼ, tó tôʼ. Sɑ̂ gwɑ́r dí ɨ́ sɔ́mɑ́ yɑɑ́ yɨ́, yé ɑ́kóʼó bɛ̂ʼ pɑ́ʼ gɑ́ nyɨ́nɑ́ e Nzyɛ̌m, mʉr dí elɛ̂ʼlě kpɛ̌l yé ɨ́ nzɨ̌ mé Yésʉs-Krîst, Tî gɑ́ wɨ́nɑ́ nyɑ́.
45009001	Mě lɛ́ɛ́ ó, otyeetye, ɑbe bíbɛr. Mě lɛ́ɛ́ ó, ɨ́ mpúhlɑ́ nyɨ́h e Yésʉs-Krîst. Mipɑhlɑ́ mí lémé wɑ̂m, myé lɨ́ ekʉ́ boʼlǒ lɔ́ɔ wɑɑ́ e nzɨ̌ Sísǐm mé Nzyɛ̌m.
45009002	Léme, wê me ó, lɨ́ ekpɑɑ ébúʼ. Wé ó nó ɨ́ jɔʼ yɨ́yɛ̂h.
45009003	Wé kpɑɑ mé nó ó, ebe bɨ́ɔɔ́ bɑ̂m, bʉr o bɨ́h le onɔ́ɔ́ bé ɑ́ byɛ̂l bɑ́, dí e meswomlʉ. Yé bé Nzyɛ̌m ɑ́ bě sí kɑm nó, lɛ́ɛ́, mɨ́ kɑm ó, nye dwíhɨɨ bé meswomlʉ mé, nye syɛ́mɨɨ me, dɑmɑ́ jóʼo ó mpʉ bɨ́h e Krîst, bé óbɔ́ʼɑ mpɔ́ʼɑ́ mpɑ́ yɨ́.
45009004	Bɨ́ɔɔ́ bɑ̂m bɑɑ́, bé ó nyɛ̂r bwɑ́ bé Ɨ́zrɑɛ̂l. Nzyɛ̌m ɑ́ twɑ̂r bé ó, bé nkʉ̂ tyélɔɔ ɨ́ tyé bwɑ́n bé. Bé ó b'ɑ́ nyɛɛ bee kûm nyé. Nye ɑ́ nyɛɛ sɑ̂ sɑɑ́ ó, pɑ́ʼ bé e boo nɔ́ɔ́. Bé ó b'ɑ́ jóʼo metié nyé ɑ́ tyêl mɑ́. Bé ó b'ɑ́ nyɛɛ lɛ̂ʼlɔɔ mpʉ bʉ̂r jɑ́lɑ́ le ejwě Nzyɛ̌m kûm yɨ́. Bé ó b'ɑ́ nyɛɛ bi menkɛ̌ʼ mé Nzyɛ̌m.
45009005	Bɨ́ɛ ó dí mpóʼo mé Abrɑhɑm, le Isɑɑc ti e Joseph. Krîst nye mʉr tɨ̂ʼ ɑ́ byɛ̂l mʉr ó, ɨ́ kúl bʉ̂r yɔ́ɔ́. Kûm díʼee e Nzyɛ̌m, njǿø sɑ́ yɨ́yɛ̂h, njʉ̌m dǐ e njʉ̌m dǐ. Amen.
45009006	Yé bé bɨ́ɔɔ́ bɑ̂m, bé mû ó e meswomlʉ nó, yé ɑlɛ́ɛ yɨ́ɛ ó, Nzyɛ̌m ɑ́ bé ɑdirɑ nkɛ́ʼ nyé. Ntʉ óYúden bɨ́bɛ̂h dí mpɑ̌ŋ kúl bʉ̂r o bé Ɨ́zrɑɛ̂l.
45009007	Abrɑhɑm, nyé le ontɑ ɨ́ buo buo. Ntʉ bɨ́bɛ̂h dí nye ontɑ ompɑ̂. Yé ó mpʉ̌ Nzyɛ̌m ɑ́ lɛ́ɛ Abrɑhɑm yɨ́. Nye ɑ́ lɛ́ɛ ó: «Mpɑ̌ŋ mpóʼo mé ɑ́ kɛʼ go nyɨ́, nye óduho ó, ɨ́ mwɑ̂n gǒ, Isɑɑc.»
45009008	Tó kœb ó, ɨ́ bím bwɑ̂n Abrɑhɑm ɑ́ byɑ̂ bɑ́, bɨ́bɛ̂h, bé ɑbe bwɑ́n mé Nzyɛ̌m. Nzyɛ̌m ɑ́ lɛ́ɛ ó, bwɑ́n ómpɑ̂ bé, bé ó bɑɑ́ bé ɑ́ byɛ̂l mpʉ̌ Nzyɛ̌m ɑ́ kɛʼ Abrɑhɑm yɨ́.
45009009	Sɑ́ Nzyɛ̌m ɑ́ kɛʼ nye yɨ́, yê tilɑ́ ó: «Jɔ̌ʼ mbǐ jɔʼ yɨ̂, yé óbɑ́ʼɑ̌ nze yɨ́, me óbɑ́ʼɑ̌ nze ɨ́ jɔʼ yɑɑ́. Sɑrɑ, nyé obyɑ̂ gó mɑ̂ mʉrʉ̂m.»
45009010	Yé ɑbě njɨ nó, yé omér. Rebékɑ ɑ́ be ó myɑɑ́ mpɑ́m gɑ́ yɨ́nɑ́ Isɑɑc. Nye ɑ́ si nʉɑ ebum, byɑ̂ mégbɑ̂h.
45009011	Nzyɛ̌m ɑ́ lɛ́ɛ nye ó: «Ɨ́ megbɑ̂h ménɨ̌, wɑɑ́ ngɑ́ nyɛɛ́ jóʼǒ kpɑ̌ʼ e nyʉ́ʉ́ nyɑ́, óbe ó syɛ̂l mesɑ̂ me mɨ́ɔɔ́ wé.» Jɔ̌ʼ Nzyɛ̌m ɑ́ lɛ́ɛ nó yɨ́, lʉ́ʉ́ égbɑ̂h, lé ɑ́ bé ɑpɑ̌ byɛ̂l, nkʉ̂ sɑ̂ syɛ́ɛlɑ gwɑ́r, nkʉ̂ yɑɑ́ mpɑ̂, nkʉ̂ yɑɑ́ ébébe. Nzyɛ̌m ɑ́ sɑ̂ nó ó, lɨ́ elɛ̂ʼle ó, nyě sɑ́ bísɑ́ byé ó mpʉ nyé kpɛ̂l yɨ́. Nyě twɑ́r mʉ̂r, le ejébe nyé ó, ɨ́ micíʼɑ́ mí lémé wé nye mʉr tɨ̂. Nyé ɑtwɑ̂r mʉ̂r ɨ́ lɔ̌b bísyɛ́ɛlɑ bimpɑ̂ mʉ̂r wɑɑ́ ɑ́ pɑ sɑ̂ nye bí.
45009013	Yé ó mpʉ yé dí tilɑ́ ɨ́ Kɑ́lɑr Nzyɛ̌m yɨ́. Yê cɛmɑ́ ó: «Pɑ́ʼ mé Jɑcob le Esô, me ɑ́ si twɑ̂r Jɑcob.»
45009014	Nó mpʉ yé dí nó yɨ́, mɨnɑ́ bé ókɑ̌ lɛ́ɛ gɑ́ nyɑ́? Nzê Nzyɛ̌m, nye lɨ́ esɑ̂ bísyɛ́ɛlɑ bi dí onzyɛ́h ónzyɛ́h bí ɛ́? Heʼé, yé ɑbɑ́ be nó.
45009015	Ebě, nye ɑ́ lɛ́ɛ e Moïse ó: «Me ócǿɑ ó, e wɑɑ́ mé kpɛ́l écǿɑ e né nyɑ́. Me ójɨ̂ʼ nkóó ó, e wɑɑ́ nyɨnyɛ̂h mé kpɛ́l éjɨ̂ʼ nkóó nyɑ́.»
45009016	Nó ó, jɔ̌ʼ Nzyɛ̌m twɑ́r mʉ̂r yɨ́, nyě twɑ́r nyé ó, ebe nyé dí ejɨ̂ʼ nyé nkoó. Yé ɑbe ɨ́ lɔ̌b sɨ́n mʉ̂r wɑɑ́ dí esɑ̂ lɨ́ ebɑʼle métié wɨ́, nkʉ̂ ɨ́ lɔ̌b bísyɛ́ɛlɑ byé.
45009017	Yê cɛmɑ́ ɨ́ Kɑ́lɑr Nzyɛ̌m, dumo e Fɑrɑɔ̂ŋ ó: «Me ɑ́ tyêl go ɨ́ dǐ njǿø, kɑ̌ bîr ó, go sɑ̂ʼ ebɨ̌h ó, me nkʉ̂ lɛ̂ʼle bʉ̂r bɨ́bɛ̂h nkul nyɑ̌m e nzɨ̌ nyǒ, ndu e ntémé ó, bʉr tôʼ ɨ́ sí yɨ̂ʼ yɨ́yɛ̂h lɨ́ etúnǒ lɔ́ɔ dí edumo e díé lɑ̂m wɨ́.»
45009018	Nó ó, Nzyɛ̌m cǿɑ́ ó, e mʉr nyé twɑ̂r nyɑ́. Mʉ̌r Nzyɛ̌m kpɛ́l élɨ̌l lémé wé nyɑ́, nye lɨ́ elɨl nyé wɑ̌.
45009019	Bé óbɛ̌m jî e me ó: «Yé bé nó wɑ́, Nzyɛ̌m, nye lɨ́ elɑ́ɑ bʉ̂r bibɑɑ bí ébébe ɨ́ yé ɛ́? Nzé dí e nkul ekɑmlě Nzyɛ̌m lɨ́ elóŋlǒ gǿmɑ́ yé?»
45009020	Guɑ mʉr dí edo e Nzyɛ̌m nyɑ́, go nzé? Sɑ́ mʉ̂r ɑ́ me e deʼé yɨ́, nzê yé óbɛ̂ʼ e mel ó: «Go ɑ́ me me mpʉʼ ɨ́ yé?» Heʼé!
45009021	Mel mempɨ̌, nyě e nkul esɑ̂ sɑ́ nyé kpɛ̂l yɨ́ e deʼé lé. Nye óbɛ̌m pɛ̂ʼ búʼ déʼé bipéh bíbɑ́, nʉɑ wɨ̂ʼ pɑ̂ʼ, sɑ̂ mpɑ̌ŋ dɑɑlɑ e tɨ̂ʼ le ojɔɔ́; nʉɑ gúú pɑ̂ʼ nɛ́ɛ: sɑ̂ yʉ́ʉ́ sɑ́ dɑɑlɑ yé óbibiŋɔɔ dʉ́ó lɨ́lɛ̂h yɨ́.
45009022	Nzyɛ̌m ɑ́ sɑ̂ syɛ́ɛlɑ yɑɑ́ ó, nye lɛ̂ʼlɑɑ bʉr nkpɑɑ nyé le nkul nyé. Sɑ́ tɨ̂ʼ ó bɨ́n dí ebee nyé lɨ́ ebuú sɑ̂ bíhwó ɨ́ nkǒ pɑ́ʼ bʉ̂r o jɑ́lɑ́ le ejɑʼrɑ e nkpɑɑ nyé bɑ́ yɨ́. Nye lɨ́ ekʉ́ jûhwo bɑɑ́ nyé bónó édímle bɑ́. Nyé sí kpɛl ó, nyě ntɨ́ʼ ó bʉr, dû mpʉ nkpɑ́ɑ nyé dí yɨ́ nɛ́ɛ: guɑ, gó e wɑ́ɑ̌ lɔ̌b tɨ̂?
45009023	Nzyɛ̌m ɑ́ kpɛl ntémé ó, bʉr gʉ́ŋɑɑ ó, nyě e kûm nɨ́nɨ́ɨ́. Nye ókɑb mɨ́nɑ́ gɑ́ kûm nyɑɑ́, mɨnɑ́ gɑ́, bʉr o nyé ɑ́ kpɛl ecǿɑ e bé bɑ́, ebě, mɨnɑ́ gɑ́ bé ó bɑɑ́ nyé ɑ́ boo komlo ó, nye ókɑb bé kûm nyɑɑ́ bɑ́.
45009024	Nzyɛ̌m ɑ́ jébe ó, mɨnɑ́ gɑ̂: le oYúden, le bʉr o dí ɑbe óYúden bɑ́.
45009025	Yé ó mpʉ nyé ɑ́ lɛ́ɛ ɨ́ kɑ́lɑ̌r Ozéɑ ɑ́ tile nyɑ́ yɨ́. Yê cɛmɑ́ ó: «Bʉr o b'ɑ́ be ɑnyɛɛ́ bě kúl bʉ̂r yɑ̂m bɑ́, me ókɑ̌ gbɑ̂n bé, le ejør bé ó: kúl yɑ̂m. Sí mé ɑ́ be ɑnyɛɛ́ kpɛl yɨ́, me ókɑ̌ jør yé ó: sí kpɛ̌l yɑ̂m.»
45009026	«Dɑmɑ́ jóʼǒ mpʉ mé ɑ́ lɛ́ɛ bé ó: Ntʉ bɨ́n dí bʉr bɑ̂m! yɨ́, tɨ̂ʼ ɨ́ gúmo gwɑ́r e gwɑ́r yɑɑ́, mɛm Nzyɛ̌m, me ókɑ̌ gbɑ̂n bé le ejør bé ó: Bwɑ́n mé Nzyɛ̌m dí kublɑkúblɑ nyɑ́.»
45009027	Ésɑïe ɑ́ si túno, dumo e bʉr o bé Ɨ́zrɑɛ̂l, ó: «Bʉr o bé Ɨ́zrɑɛ̂l dɑmɑ́ byéɑ le ejɑh, lɑɑ̌ bím ósɨ́ɑ̌ dí ɨ́ nkpɑ̂h mɑ̂ŋ bɑ́, njɨ mɑ̂ dœ́h é bʉ̂r ó ngɑ́ ciʼe.
45009028	Dɑ̂ Nzyɛ̌m, nye ɑ́deʼ. Nye ónze, nzě jwe bʉ̂r ó sí yɨ̂ʼ bintɨ́ʼɑ́ nyé ɑ́ boo lɛ́ɛ ó, nye ójwe bé bí.»
45009029	Yé ó mpʉ̌ Ésɑïe ɑ́ boo lɛ́ɛ yɨ́ : «Yé bé Dɑ̂ Nzyɛ̌m, dí Njǿø bisɔ́mɑ́ bí mɔ̂m nyɑ́, ɑ́ bé ɑlíʼe bʉ́ʉ́ bwɑ̂n ó kúl gɑ́ yɨ́nɑ́ mikublɑkúblɑ nó, mpɑ mɨnɑ́ bé ɑ́ si jwe gɑ́, mɨnɑ́ gɑ́ óbɛ̂h, mpʉ bʉ̂r ó Sodôm e Gómɔr, bé ɑ́ síe lɨ́ ejwe mpʉ nyǿø yɨ́.»
45009030	Mpʉ yé dí nó yɨ́, mɨnɑ́ bé ókɑ̌ lɛ́ɛ gɑ́ nyɑ́? Nzyɛ̌m lɛ́ɛ́ yé, dumo e bʉr o dí ɑbe óYúden bɑ́? Bʉr o b'ɑ́ be ɑsɑ́ɑ nzɨ̌ ebi nkɑ̂m ɨ́ míh mé Nzyɛ̌m bɑ́, bé ó b'ɑ́ kɑ bi nkɑm ɨ́ míh mé. Sɑ̂ gwɑ́r, bé ɑ́ si jweŋɔɔ mbi nkɑ̂m dí ejweŋɔɔ ɨ́ lɔ̌b búʼó nyɨ́.
45009031	OYúden bɨ́ɛ, bé ɑ́ sɨsɑ̂ ó, bé bíʼee nkɑm ɨ́ míh mé Nzyɛ̌m ɨ́ mbɑʼlɑ́ métié wɔ́ɔ́. Tó kœb ó, bé ɑ́ bé ɑbɑʼle métié mɑɑ́, kumo lɨ́ odumo.
45009032	Bé ɑ́ bé ɑbi nkɑ̂m ɨ́ nzɨ̌ nyɑɑ́ ɨ́ yé? Yé ó, ebě, bé ɑ́ bé ɑjyêʼ koo e Nzyɛ̌m. Bé ɑ́ jɑɑ jyɛ̂ʼwo ó, njɨ e bisyɛ́ɛlɑ byɔ́ɔ́. Ɨ́ mpʉ bé ɑ́ gwɑ bi nkɑm ɨ́ mbɑʼlɑ́ métié wɔ́ɔ́ yɨ́, bê nzě cwe téme nzɨ̌. Bé ɑ́ cwe ó, lɨ́ ebɨm ébɔ̌ʼ lɨ́ ekóʼ.
45009033	Yé ó mpʉ yé dí tilɑ́ ɨ́ Kɑ́lɑr Nzyɛ̌m yɨ́. Yê cɛmɑ́ ó: «Jwɛ́ʼɛ́ɛ́ gɑ̂, mɨ́ gbɑ̂ ébɔ̌ʼ ɨ́ nzɨ̌ ɨ́ Síon. Bʉr o ngɑ́ bɨm ébɔ̌ʼ lɑɑ́ bɑ́, bé ócwe. Tó kœb ó, mʉr nyɨnyɛ̂h ngɑ́ jyêʼ koo le ekóʼ lɑɑ́ nyɑ́, lé ɑ́kóʼó sɑ̂ ó, nye bíʼee esɔ́m tɨ̂.»
45010001	Bɨ́ɔɔ́ bɑ̂m! Okɛ́l bɑ̂m! Lémé wɑ̂m, wé lɨ́ ekʉ́ gø̂m; me ntémé, me lɨ́ ejɨʼlɑ e Nzyɛ̌m lɨ́ esú ó, oYúden ntɑ́ɑ bǐ cwǐʼ njʉ̌m dǐ.
45010002	Mě lɛ́ɛ́ bɨ́n ɨ́ pɑ́ʼ wɔ́ɔ́ ó, mpɑ̌ŋ gǿmɑ́ yɔ́ɔ́, yé ó, bé kʉ̂ buú dû Nzyɛ̌m. Bé ɑgʉ́ɑ yɨ́ɛ mpɑŋ nzɨ́ bé jɑ́lɑ́ le edû nyɨ́.
45010003	Bé ɑ́ si jéʼe nzɨ̌ Nzyɛ̌m ɑ́ cíʼe ɨ́ lémé wé ó, nyě kɑr ó bé nyɑ̌, ó bé ócɨɨ tɨ̂, bé obi nkɑ̂m tɨ̂ʼ nyɨ́. Bé ɑ́ jɑɑ sɑ́ɑ njɨ ó, bé kɑ́rɑɑ nyɔ́ɔ́ nzɨ́. Nó ó bé ɑ́ gbɔbɑ e Nzyɛ̌m, lɨ́ esú ó, bé bíʼee nkɑm lɨ́ ecɨɨ ɨ́ nzɨ̌ bɨ́ɛ bé bʉr o tɨ̂ʼ, bé ɑ́ kɑr nyɨ́.
45010004	Mě lwib nó ó, ebě, Krîst ɑ́ si gbɑ̂ nkɑ̌-ci ɨ́ nzɨ̌ metié, lɨ́ ekɑmle bʉ̂r lɨ́ ebɑ́ʼɑ̌ cɨɨ tɨ̂. Nye ɑ́ sɑ̂ nó ó, lɨ́ esú é bʉ̂r o ngɑ́ bi nkɑ̂m ɨ́ míh mé Nzyɛ̌m bɑ́, bé díʼee bɑɑ́ bɨ́bɛ̂h dí ejyɛ̂ʼwo e né bɑ́.
45010005	Moïse ɑ́ si tile, dumo e nzɨ̌ ebi nkɑ̂m ɨ́ mbɑʼlɑ́ métié ó: «Wɑɑ́ nyɨnyɛ̂h dí ebɑʼle métié nyɑ́, óbǐ cwiʼ ó, ɨ́ metié mɑɑ́.»
45010006	Tó kœb ó, yé e nzɨ̌ swîh ebi nkɑ̂m ɨ́ míh mé Nzyɛ̌m. Bʉr o dí ebûʼlɑ nyé bɑ́, bé ó dí ecɨɨ tɨ̂, ntɔ̂ʼ bi nkɑ̂m nyɑɑ́ mpʉ yé dí tilɑ́ yɨ́. Bé ɑ́ tile ɨ́ Kɑ́lɑr Nzyɛ̌m ó: «Sɑ́ ɑlɛ́ɛ ɨ́ lémé gô tʉ́ŋlʉ̌ ó: Nzé óbére ɨ́ jʉ́ó kʉ́?» (Nó yé lɛ́ɛ́ ó: mʉ̌r sɑ́ ɑpɑhle ó, yé e nyʉ́ʉ́ mʉ̂r óbére ɨ́ jʉ́ó kʉ́, lɨ́ etó jébě Krîst, ó nye súlɑɑ sí nyɑ́.)
45010007	Bé ɑ́ tile ntémé ó: «Sɑ́ ɑkɑ̌ lɛ́ɛ ntémé ɨ́ lémé gô tʉ́ŋlʉ̌ ó: Nzé ósulo wɑ̂ʼ ɨ́ sí yɨ̂, tó pyɑ̂l ɨ́ kwɑ́r ojwe ě?» (Nó yé lɛ́ɛ́ ó, mʉ̌r sɑ́ ɑpɑhle ó, yé e nyʉ́ʉ́ mʉ̂r ótó kœ̌b Krîst ɨ́ gúmó ójwe dí yɨ́, ntɔ̂ʼ búlɑ e né gʉ̂ʼ nyɑ́.)
45010008	Kɑ́lɑr Nzyɛ̌m nyɨɛ́ lɛ́ɛ́ ó: «Lɔ́ɔ́ mé Nzyɛ̌m, wé ó bɑ̌ʼ e go. Wé ó, ɨ́ num gô tʉ́ŋlʉ̌. Wé ó dí ɨ́ lémé gô tʉ́ŋlʉ̌ wɨ́.» (Lɔ́ɔ́ ngwɑ́r e ngwɑ́r wɑɑ́, wé ó wɑɑ́ bɨ́h dí etúno ó, bʉr bûʼlɑɑ wé wɨ̂.)
45010009	Kɑ́lɑr Nzyɛ̌m lɛ́ɛ́ ó: gó ólɛ́ɛ ɨ́ num gô go mʉr tɨ̂ʼ ó, «Yésʉs ó dí Njǿø!» le ebûʼlɑ tʉ́ŋlʉ̌ lémé gô ó, Nzyɛ̌m ɑ́ si pɛh nye lɨ́ ojwe nó, nye ójwe gó cwǐʼ njʉ̌m dǐ.
45010010	Mʉ̂r jyɛ́ʼwó e Yésʉs ɨ́ lémé wé nó, nye óbi nkɑ̂m ɨ́ míh mé Nzyɛ̌m. Mʉ̂r lɛ́ɛ́ ɨ́ num wé ó: «Yésʉs ó dí Njǿø!» nó, Nzyɛ̌m ójwe nyé cwǐʼ njʉ̌m dǐ.
45010011	Yé ó mpʉ yé dí tilɑ́ ɨ́ Kɑ́lɑr Nzyɛ̌m yɨ́. Yê cɛmɑ́ ó: «Mʉr nyɨnyɛ̂h ngɑ́ jyɛ̂ʼwo e né nyɑ́, nye ɑ́sɔ́mɑ.»
45010012	Ebě, mbɔ́ʼ, wé ɑbe pɑ́ʼ oYúden, bé e bʉr o dí ɑbe óYúden bɑ́. Bɨ́bɛ̂h, bé e Njǿø ngwɑ́r. Bɑɑ́ dí ekɛn díé lé bɑ́, nye lɨ́ elɛ̂ʼle bé bɨ́bɛ̂h ncǿncǿɑ nyé.
45010013	Yé ó mpʉ yé dí tilɑ́ ɨ́ Kɑ́lɑr Nzyɛ̌m yɨ́. Yé ó tilɑ́ ó: «Mʉr nyɨnyɛ̂h ókɛn díé mé Dɑ̂ Nzyɛ̌m nyɑ́, óbǐ cwǐʼ njʉ̌m dǐ.»
45010014	Sɑ̂ gwɑ́r, bé ókɛn mʉ̂r bé ɑ́ be ɑjyêʼ koo e né nyɑ́ e nyɑ́ɑ nzɨ́? Nó ó, bé ójyɛ̂ʼwo e wɑɑ́ bé ɑ́ be ɑjóʼo díé lé nyɑ́ e nyɑ́ɑ nzɨ́? Bé ójóʼo díe lɑɑ́, ɑbe e mʉr túnó bé lɑ̌, e nyɑ́ɑ nzɨ́?
45010015	Bʉ̂r bé óbe, ɑntɨhɔɔ nó, mʉr ɑ́ gwɑ tô ɨ́ túnó wɑɑ́ nyɑ́, ɑ́ gwɑ tô le etúno wé nɑ́ɑ̌ e nyɑ́ɑ nkûl? Yé ó mpʉ yé dí tilɑ́ ɨ́ Kɑ́lɑr Nzyɛ̌m yɨ́. Yê cɛmɑ́ ó: «Á mbɨɑ lɨ́ ebee bʉ̂r o dí enze le etúnǒ Mbɨɑmbɨɑ Lɔ́ɔ bɑ́ ɛ̌!»
45010016	Ɨ́ jɔʼ óYúden, bé ɑ́ jóʼo Mbɨɑmbɨɑ Lɔ́ɔ, le esɑ̂ Nzyɛ̌m mejóʼo yɨ́, ntʉ bɨ́bɛ̂h bé ɑ́ sɑ̂ nó. Ngwíhɑ milɔ̌b Ésɑïe nye mʉr tɨ̂ʼ ɑ́ lɛ́ɛ ó: «Dɑ̂ ɛ̌, nzé ɑ́ bûʼlɑ lɔ́ɔ bɨ́h ɑ́ lɛ́ɛ bé wɨ́?»
45010017	Nó ó, gʉ́ŋɑ́ɑ́ gɑ́ ó, jɔʼ mʉ̂r jyɛ́ʼwɑ́ e Krîst yɨ́, yé duho ó, ɨ́ sɑ́ nyé ɑ́ jóʼo yɨ́. Njóʼɑ́ wé wɑɑ́, wé duho ó, lɨ́ ekɑ̌n bé dí elɛ́ɛ nyé, dumo e Krîst lɨ́.
45010018	Nó ó, mě jí ó nɛ́ɛ: «Nzê oYúden bɨ́ɛ, bé ɑ́ bé ɑjóʼǒ lɔ́ɔ wɑɑ́ ɛ́?» Eee, bé ɑ́ si gwɑ kʉ jóʼo wê. Yê njɨ ó mpʉ bé ɑ́ tile ɨ́ Kɑ́lɑr Nzyɛ̌m yɨ́. Yê cɛmɑ́ ó: «Bʉr, bé ɑ́ be ɨ́ tô le etúnǒ gúmó yɨ́yɛ̂h, mecwíí mɔ́ɔ́ jø̂ʼ ɨ́ sí yɨ́yɛ̂h, tó pyɑ̂l ɨ́ medumo mé sí mɨ́mɛ̂h.»
45010019	Nó ó, me lɨ́ ebɑ́ʼɑ̌ jî ó: «Nzê oYúden, bé ɑ́ bé ɑgwɑ́ gʉ́ɑ ɛ̌?» Eee, bé ɑ́ be yɨ́ɛ ó, sí kʉ́ jóʼo. Moïse ɑ́ boo lɛ́ɛ ó: «Nzyɛ̌m lɛ́ɛ́ ó: Me ósɑ̂ bɨ́n mbi dí ó, bɨ̌n sɑ̂ʼ egú e bʉr o bíkúl bíswîh. Me ókóblo bɨ́n ebúʼ e nzɨ̌ bʉr o dí ɨ́ sí bígʉʼlʉgʉ́, dí elúʼo pɨ̂ʼ bɑ́.»
45010020	Píe tɨ̂, ngwíhɑ milɔ̌b Ésɑïe ɑ́ bɑnɑ kʉ lɛ́ɛ, ɑjóʼo bʉ́ɑ́ ó: «Nzyɛ̌m lɛ́ɛ́ ó: Bʉr o b'ɑ́ be ɑsɑ́ɑ me bɑ́, bɨ́ɛ ó b'ɑ́ bee me. Me ɑ́ si lɛ̂ʼle me mʉr tɨ̂ʼ ɨ́ ponó kwɑ́ bʉr o b'ɑ́ be ɑgø̂m yʉ́ʉ́ sɔ̂ʼ e me bɑ́.»
45010021	Ɨ́ nkǒ pɑ́ʼ bʉ̂r o bé Ɨ́zrɑɛ̂l bɨ́ɛ, Nzyɛ̌m lwib, dumo e bé ó: «Mɨ́ syɛ̂m mébó mɑ̂m móhó ntinɨ̂, lɨ́ ejébe bʉ̂r bɑ̂m. Bɨ́ɛ njɨ lɨ́ esɑ̂ mé ebɨ̌h. Sɑ́ yɨ́yɛ̂h mé lɛ́ɛ́ bé yɨ́, bɨ́ɛ kʉ́ jɑɑ́ pɨpɨ̌r pɨrɨ́ɨ.»
45011001	Nó ó mé dí ejî ó nɛ́ɛ: ɨ́ mpʉ yé dí nó yɨ́, nzê Nzyɛ̌m ɑ́ si myɑh bʉr bé ɛ́? Heʼé, yé ɑbɑ́ be nó. Mɛm mʉr tɨ̂, me ó mʉr Ɨ́zrɑɛ̂l, mɑ̂ ntɑ mé Abrɑhɑm, mʉr mbɛ̌r bʉ̂r mé Benjɑmin.
45011002	Nzyɛ̌m ɑ́ bé ɑmyɑ̌h kúl bʉ̂r nyé ɑ́ boo lɛ́ɛ ó, yé ó bʉr bé yɨ́. Nzê bɨ̌n bé ɑgʉ́ɑ̌ mpʉ bé ɑ́ tile ɨ́ Kɑ́lɑr Nzyɛ̌m, dumo le Élie yɨ́? Élie ɑ́ be ó sí pur bʉ̂r o bé Ɨ́zrɑɛ̂l ɨ́ míh mé Nzyɛ̌m. Nye ɑ́ lɛ́ɛ ó:
45011003	«Dɑ̂ ɛ̌, bɨ́ sîl éjʉ̂ ógwíhɑ o mílɔ̌b bô. Bé ntémé, bɨ́ sîl égbɑh bɑ́ɑlɑtɑ̂r bé ɑ́ didîʼ minjwéɑ́ myô tɨ̂ʼ bɑ́. Yé jɑɑ́ kɑ̌ lîʼ ó, njɨ me omér lɨ́ edû gô. Bé kɑ̌ sɑ́ɑ ntémé ó, bé jʉ́ ó me.»
45011004	Nzyɛ̌m nyɨɛ ɑ́ kɑ yɑlɑ e né nyɑ́? Nye ɑ́ lɛ́ɛ e né ó: «Heʼé, gó ɑbe gó omér. Mɨ́ bɑʼle bʉ̂r otɔ́ɔ́sin nzɑɑngbɑ́ o dí edû mé bɑ́. Abe e lʉ́ʉ́ dʉ́o bé ɑ́ bɨʼ mebóó mɔ́ɔ́ sí, jɨʼlɑ e Bɑ́ɑl.»
45011005	Ɨ́ myɑ̌ bʉ̂r gɑ́ wɨ́nɑ́ wɨ̂, yé ntémé, yé e mɑ̂ dœ́h é bʉ̂r lé ɑ́ lîʼ ɨ́ kúl bʉ̂r o bé Ɨ́zrɑɛ̂l lɨ́, bʉ̌r Nzyɛ̌m ɑ́ boo twɑ̂r ɨ́ ncǿncǿɑ nyé lɨ́ esú lɔ́ɔ́ bɑ́.
45011006	Nye ɑ́ twɑ̂r bé ó, ɨ́ ncǿncǿɑ nyé. Nye ɑ́ bé ɑtwɑ̂r bé ɨ́ lɔ̌b bísyɛ́ɛlɑ bimpɑ̂ byɔ́ɔ́. Yé bé nye ɑ́ twɑ̂r bé ó, ɨ́ lɔ̌b bísyɛ́ɛlɑ byɑɑ́ nó, lɛ́ɛ́, ncǿncǿɑ ɑ́ bé ɑkɑ̌ be ncǿncǿɑ.
45011007	Nó, yê yé? Bʉr o bé Ɨ́zrɑɛ̂l, bé ɑ́ bé ɑbǐ sɑ́ bé ɑ́ sɨsɑ́ɑ yɨ́. Bɑɑ́ Nzyɛ̌m ɑ́ twɑ̂r bɑ́ bɨɛ, bé ó b'ɑ́ bi yê. Bɑɑ́ bʉ́ʉ́ bɨ́bɛ̂h, milémé myɔ́ɔ́, myé ɑ́ be ɨ́ buú lele lɨ́ ebûʼlɑ.
45011008	Yé ó mpʉ yé dí tilɑ́ ɨ́ Kɑ́lɑr Nzyɛ̌m yɨ́. Yê cɛmɑ́ ó: «Nzyɛ̌m ɑ́ si sɑ̂ milémé myɔ́ɔ́ ó, myé díʼee ɨ́ lele lele. Nye ɑ́ si dible míh mɔ́ɔ́, ó bé ɑyɨ́ kɑ̌ bee. Nye ntémé ɑ́ si dibe megwɑ̌l mɔ́ɔ́, ó bé ɑyɨ́ jóʼo. Nzě kumo ɨ́ dʉ́ó lɨ̂ʼ mûh, bé ó njɨ nó.»
45011009	Dɑvid ntémé ɑ́ lɛ́ɛ ó: «Edɨ́ɨ́ é méde lɔ́ɔ́, lé díʼee mpilɑ dí ó, bé óbil tɨ̂ʼ yɨ́. Lé díʼee ebɔ̌ʼ lɨ́ esú lɔ́ɔ́. Bé dúmɑɑ tyeetye. Nzyɛ̌m nkʉ̂ jwe bé bintɨ́ʼɑ́,
45011010	Nzyɛ̌m díblɑɑ bé mîh, ó bé ɑyɨ́ kɑ̌ bee. Nzyɛ̌m jwêʼ bé bintɨ́ʼɑ́ ɨ́ jɔʼ yɨ́yɛ̂h. Nye sɑ̂ʼ ó, mikoo myɔ́ɔ́, myé nyɛ́mlɨɨ.»
45011011	Nó ó, me lɨ́ ejî cíɑ́ ó: nzê oYúden, bé ɑ́ jɑɑ cwe ó, dumɑ̌ tyeetye ɛ̌? Heʼé, yé ɑbɑ́ be nó, ebě, Nzyɛ̌m ɑ́ si ciʼ bʉr o byúú bíkûl biswîh ɨ́ lɔ̌b ébébe lɔ́ɔ́ bé ɑ́ sɑ̂ lɨ́. Nye ɑ́ jwe byé cwǐʼ njʉ̌m dǐ ó, lɨ́ egbɑ̂ óYúden egú ɨ́ miléme.
45011012	Jɔʼ bʉ̂r o bé Ɨ́zrɑɛ̂l, bé ɑ́ gbɑh metié yɨ́, Nzyɛ̌m ntɔ̂ʼ nzě liŋ ébébe lɑɑ́ okúm le ogbɑɑ lɨ́ esú é bʉ̂r ó sí bɨ́bɛ̂h. Nzyɛ̌m pɑ̌ nyɛɛ́ kɑɑle bʉ̂r o bíkúl bíbyɛ̂h okúm wé ɨ́ jɔʼ óYúden, bé ɑ́ sɑ̂ nye ebɨ̌h yɨ́, ɑ́ jwɛʼrɑ e ncǿncǿɑ nyé ólɛ̂ʼle mɨ́nɑ́ gɑ́ le onɔ́ɔ́ nyɨ́, ɨ́ jɔʼ óYúden bɑɑ́ bɨ́bɛ̂h ngɑ́ bɑ́ʼɑ̌ nze kwɑ́ nyé yɨ́! Nye ólɛ̂ʼle mɨ́nɑ́ gɑ́ le onɔ́ɔ́ ncǿncǿɑ ɨ́ ntuuú.
45011013	Ɨ́ bɑ́ɑ́nɑ̂, me mû ó lɨ́ enzě lwib e bɨ̌n, bʉr o dí ɑbe óYúden bɑ́. Me ó mʉr milʉ́mlʉ́ Nzyɛ̌m ɑ́ lómlo bʉr o dí ɑbe óYúden bɑ́ nyɑ́. Me lɨ́ ekʉ́ buú nkʉ́nɑ ɨ́ lɔ̌b syɛ́ɛ́ mé dí eséɑ lɨ́ esú lɨ́n ó,
45011014	me nkʉ̂ gbɑ̂ kúl bʉ̂r yɑ̂m, oYúden, egú ɨ́ miléme. Jɑ́ŋɑ́ bʉ́ʉ́ bʉ̂r ɨ́ sɔ́mɑ́ yɔ́ɔ́, bé ónzě bǐ cwǐʼ njʉ̌m dǐ e nzɨ̌ nyɑɑ́.
45011015	Nzyɛ̌m pɑ̌ nyɛɛ́ sɑ̂ sɑ́ɑ́ e bʉr ó sí yɨ̂ʼ ɨ́ jɔʼ nyé ɑ́ bene oYúden yɨ́, ɑ́ jwɛʼrɑ le embɨɑ nyé ósɑ̂ bé le onɔ́ɔ́ ɨ́ jɔʼ nyé óbɑ́ʼɑ̌ nʉɑ bé yɨ́! Yé ónøølɑ ó, e pɑhɑ́ sóo. Bé óbe ó mpʉ ójwe o dí epɑh bɑ́.
45011016	Péh dœʼ mû sí twɑ́mɔɔ, jweŋɔɔ̌ Nzyɛ̌m yɨ́, yé mû ó sɑ́ dí ci yɨ́. Mede mɨ́mɛ̂h me dí tɨ̂ʼ mɑ́, mé mû ntémé ó, sɑ́ dí ci yɨ́. Bé sí jwě Nzyɛ̌m mikɑɑlé mí lɨ́ nó, go ó, milɔ́ɔ mi dí eduho ɨ́ kuó lɨ́ yɑɑ́ mí, myé gúmó ntémé ó, e Nzyɛ̌m.
45011017	Kúl bʉ̂r o bé Ɨ́zrɑɛ̂l, yé ó mpʉ̌ lɨ́ ólivier, yé ɑ́ be e milɔ́ɔ́ myé ɑ́ be ɑgúmo mpumó mí yɨ́. Bê nzě syɛ̂h mílɔ́ɔ myɑɑ́, ntɔ̂ʼ nʉɑ myúú mílɔ́ɔ́ mí lɨ́ ólivier yé ɑ́ pɑ̂h ɨ́ dwǐʼ yɨ́, ntɔ̂ʼ nɛr myé tɨ̂ʼ ɨ́ kuó lɨ́ yɑɑ́. Jøʼ gwɑ́r e gwɑ́r yɑɑ́ ó bɨ́n ɑ́ nɛrɔɔ ɨ́ kúl óYúden yɨ́. Bɨ̌n ntɔ̂ʼ pûhlɑ e bé lɨ́ edirɑ̌ nyɔm ɨ́ bitûl bi dí eduho ɨ́ mikɑɑlé bí. Bitûl byɑɑ́, byé ó dí ejwe mépwɑʼ ɨ́ milɔ́ɔ mi dí minɛrɑ́ ɨ́ kuó lɨ́ mí.
45011018	Mpʉ yé dí nó yɨ́, ɑpyêh gɑ́ milɔ́ɔ́ mí lɨ́ mû sí syɛ́hɔɔ mí. Bɨ́n ódoʼo nó, bɨ̌n ɑgʉ́ɑ gɑ́ ó, ntʉ bɨ́n, milɔ́ɔ, dí enkɛ́ɛ míkɑɑlé. Mikɑɑlé míɛ ó dí enkɛ́ɛ mílɔ́ɔ.
45011019	Go óbɛ̌m yɑlɑ ó: «Yé ó nó, Nzyɛ̌m ɑ́ syɛ̂h myúú mílɔ́ɔ́ mínɨ̌ ó, me díʼee ɨ́ dǐ bé ɑ́ pɔʼɑ yɨ́, nɛrɑ́ ɨ́ kuó.»
45011020	Gʉ́ kʉ́ gwɑ́ lɛ́ɛ. Bé ɑ́ syɛ́hɔɔ ɨ́ lɨ́ yɑɑ́ ó, ebě, bé ɑ́ bé ɑbe e búʼó. Bɨ̌n bɨɛ, bé ódi ɨ́ diɑ́ nɨ̌ ɨ́ beɑ beɑ ó, ɨ́ nzɨ̌ búʼó yɨ́n. Ayɨ́ nkɛ́ɛ gɑ́ nyʉ̂l. Sɑ́ bɨ́n jɑ́lɑ́ le esɑ̂ yɨ́, yé ó, bɨ̌n kpɛ́yɨɨ Nzyɛ̌m.
45011021	Nzyɛ̌m pɑ̌ nyɛɛ́ be, ɑkɑmle le oYúden, bʉr o nyé ɑ́ nyɛɛ komlo mpʉ mílɔ́ɔ́ mímpɑ̂ bɑ́, ɑ́ jwɛʼrɑ e bɨ̌n! Nye ɑ́kɑmle e bɨ̌n.
45011022	Pɑɑ́ bee gɑ́ mpʉ̌ Nzyɛ̌m dí elɛ̂ʼle ncǿncǿɑ, le edi, ɑjûhwo bʉ̂r o dí esɑ̂ nyé ebɨ̌h, bɑɑ́ bé ɑ́ cwe omyɑ̂tyɛ̌ŋ ɨ́ nkɨ́ŋlɨ́m bɑ́. Nyě kʉ́ lɛ̂ʼle ncǿncǿɑ nyé ó guɑ. Gúɑ óbene édi ɨ́ ncǿncǿɑ mé Nzyɛ̌m nyɑɑ́ nó, lɛ́ɛ́, nye ntémé ókʉ́ syɛ̂h gó mpʉ̌ lɔ́ɔ́ lɨ́ e ngɨ́r ɨ́ léme.
45011023	Tó kœb ó, óYúden bɨ́ɛ, bé bé ɑtô le ebɨ̌h lɔ́ɔ́ dóló nó, lɛ́ɛ́, Nzyɛ̌m óbɑ́ʼɑ̌ tyêl bé ɨ́ bidǐ byɔ́ɔ́ bé ɑ́ nyɛɛ be tɨ̂ʼ bí, ebě, nyě e nkul ebɑ́ʼɑ̌ nɛr bé ɨ́ bidǐ byɔ́ɔ́, bê di.
45011024	Bɨ̌n bʉr o dí ɑbe óYúden bɑ́, bɨ̌n bé ó mpʉ mílɔ́ɔ́ mí lɨ́ yé ɑ́ pɑ̂h ɨ́ dwǐʼ yɨ́. Nzyɛ̌m nzě tó syɛ̂h gúú lɔ́ɔ́ tɨ̂, nzě tó nɛr wé ɨ́ mpɑ̌ŋ lɨ́. Nzyɛ̌m pɑ̌ nyɛɛ́ nɛ̌r lɔ́ɔ́ lɨ́ dwǐʼ ɨ́ mpɑ̌ŋ lɨ́, ɑ́ jwɛʼrɑ e milɔ́ɔ́ myé ɑ́ syɛ́hɔɔ ɨ́ lɨ́ yɑɑ́ mí! Nye ókʉ́ bɑ́nɑ̌ nɛr myé tɨ̂.
45011025	Bɨ́ɔɔ́ bɑ̂m! Okɛ́l bɑ̂m! Mě kpɛl ó, bɨ̌n gʉ́ŋɑɑ lwǐb ódîm yɨ̂ʼ ɨ́ pébébé. Bɨ̌n ɑ́mû jøʼ ó, bɨ̌n bé ó ocwóó. Lwǐb ódîm yɑɑ́, yé ó: bʉ́ʉ́ bʉ̂r ɨ́ kúl bʉ̂r o bé Ɨ́zrɑɛ̂l, bé e miléme mi dí ɨ́ buú lele lɨ́ ejóʼo mi. Milémé myɔ́ɔ́, myé óbe ɨ́ lele lɨ́ ejóʼo ó, tó kumo ɨ́ jɔʼ tólɔ́ɔ obûʼlɑ o dí ɑbe óYúden bɑ́, ókumǒ bím Nzyɛ̌m ɑ́ boo cíʼe ɨ́ lémé wé ó, nyě jwé ó bé cwǐʼ njʉ̌m dǐ yɨ́.
45011026	Mbi wɨ̂ʼ ó, kúl bʉ̂r o bé Ɨ́zrɑɛ̂l yɨ́yɛ̂h ngɑ́ ciʼe yɨ́. Yé ókʉ́ be ó mpʉ yé dí tilɑ́ ɨ́ Kɑ́lɑr Nzyɛ̌m yɨ́. Yê cɛmɑ́ ó: «Ciʼ-bʉr óduho ó, Síon. Nye ópɛʼ ébɨ̌h lé óntɑ mé Jɑcob.
45011027	Sɑɑ́ mé ósɑ̂ pɑ́ʼ nyɨ́h e nɔ́ɔ́ nyɨ́, nye óbe ó, mbi wɨ̂: Me ópɛʼ bíbɑɑ bí ébébe lɔ́ɔ́ mé ɑ́ niʼe ɨ́ lɔ̌b mísyóm myɔ́ɔ́ bí, bíbyɛ̂h.»
45011028	Ɨ́ nkǒ pɑ́ʼ mé Mbɨɑmbɨɑ Lɔ́ɔ, oYúden, bé mû ó ontɨ̂m le obɨn. Syɛ́ɛlɑ yɑɑ́, yé ó nyɔm ɨ́ pɑ́ʼ wɨ́n, ó bɨ̌n bíʼee cwǐʼ njʉ̌m dǐ. Ɨ́ nkǒ pɑ́ʼ mé Nzyɛ̌m, bé ó mitwɑ́rɑ́. Nyě tó dóló le ekpɛl bé ó, lɨ́ esú é bímpɑ́m byɔ́ɔ́.
45011029	Ebě, jɔ̌ʼ Nzyɛ̌m mû sí cíʼe ɨ́ lémé wé ó, nyě jébé ó mʉr swîh, nkʉ̂ mʉr kɛl, le ejwe nyé minjwéɑ́ yɨ́, nye ɑ́céne mícíʼɑ́ mí ésôʼ myɑɑ́ píe tɨ̂.
45011030	Bɨ̌n, bʉr o dí ɑbe óYúden bɑ́, bɨ̌n bé ɑ́ si sɑ̂ Nzyɛ̌m ɑjóʼo ɨ́ mimbú mí píhe. Ɨ́ bɑ́ɑ́nɑ̂ mpʉ óYúden bɨ́ɛ dí ebene éjyɛ̂ʼwo e né yɨ́, Nzyɛ̌m kɑ̌ nzě jɨ̂ʼ bɨ́n nkoó.
45011031	Mpʉ óYúden, bé ɑ́ bene ejyɛ̂ʼwo e né yɨ́, Nzyɛ̌m ɑ́ bîr ó, bé sɑ̂ʼ ebɨ̌h lɑɑ́ ó, nye nkʉ̂ jɨ̂ʼ bé ntémé nkoó, mbi nyé ɑ́ nyɛɛ jɨ̂ʼ bɨ̌n nyɨɛ nkoó wɨ́.
45011032	Nó ó, Nzyɛ̌m ɑ́ si sɑ̂ ó, bʉr bɨ́bɛ̂h díʼee mikómó mí ébɨ̌h lɔ́ɔ́. Nye ɑ́ sɑ̂ nó ó, lɨ́ esú ó, nye jɨ́ʼɨɨ bɨ́bɛ̂h nkoó.
45011033	Sɑ̂ buo ókúm mé Nzyɛ̌m! Ocwóó wé le ngǿɑ́ wé, byé ɑbe le odumo. Nzé dí e nkul egʉ́ɑ mícíʼɑ́ mí lémé wé? Nzé dí e nkul egʉ́ɑ bísyɛ́ɛlɑ nyé dí esɑ̂ bí?
45011034	Yê cɛmɑ́ ó: «Nzé dí egʉ́ɑ mípɑhlɑ́ mé Dɑ̂ Nzyɛ̌m ɛ̌? Nzé dí e nkul ejwe nyé metǿǿ?»
45011035	Nzé ɑ́ pɑ nyɛɛ kʉl nye sɔ̂ʼ, lɨ́ esú ó, nye óbwóolo nyé yɑ̌ ɛ?
45011036	Yé ɑbe e mʉr, ebě, nye ó b'ɑ́ kuho bisɑ́ bíbyɛ̂h. Byé ɑ́ kømlɨ ntémé ó, e nzɨ̌ nyé. Sɑ́ yɨ́yɛ̂h, yê tɨ̂ʼ ó, lɨ́ esú lé. Mɨnɑ́ gúmlɑɑ gɑ́ nye njʉ̌m dǐ e njʉ̌m dǐ. Amen.
45012001	Nó, bɨ́ɔɔ́ bɑ̂m ɛ̌, me lɨ́ ejɨʼlɑ e bɨ̌n ɨ́ nkoó Nzyɛ̌m ɑ́ jɨ̂ʼ gɑ́ mɨnɑ́ nyɨ́, ó bɨ̌n tímlɑɑ nye menyʉ́l mɨ́n ntinɨ̂ e ntinɨ̂, ebě, menyʉ́l mɨ́n, mé ɨ́ jɑlɑ le esûʼlɑ ó, mikublɑkúblɑ mínjwéɑ́ mi dí ci ɨ́ míh mé Nzyɛ̌m mí. Nye óbee bícwiʼ bín byɑɑ́ mbɨ̂mbɨɑ́. Yé ntémé ó dí mpɑ̌ŋ njwéɑ́ kûm dí ejɑlɑ e misísǐm mín wɨ́.
45012002	Adû gɑ́ metum me bʉ̂r ó myɑ̌ wɨ̂. Yé jɑlɑ ó, Nzyɛ̌m jwêʼ bɨ̌n bitɔŋlɑ́ bijwɑ̂n, ó nye jwírɨɨ bɨ̌n miléme. Nó ó bɨ́n ngɑ́ gʉ́ɑ̌ sɑ́ Nzyɛ̌m dí ekpɛl yɨ́. Bɨ̌n bé ogʉ́ɑ̌ sɑ́ dí ɨ́ mbɨɑ yɨ́, sɑ́ dí ejɑlɑ e né yɨ́, ndu e yɑɑ́ dí ɨ́ pémémé ɨ́ mipɑ́ʼ mímyɛ̂h yɨ́.
45012003	Nzyɛ̌m ɑ́ si lɛ̂ʼle me ncǿncǿɑ nyé. Ɨ́ ncǿncǿɑ nyɑɑ́ ó mé dí elɛ́ɛ e mʉr nyɨnyɛ̂h dí ɨ́ sɔ́mɑ́ yɨ́n nyɑ́ ó: mʉ̌r sɑ́ ɑbuú lɑ́ɑ nyé mʉr tɨ̂. Nye sêʼlɑɑ nye mʉr tɨ̂ʼ, ɑntɑɑ sʉ́ŋɑ. Mʉr nyɨnyɛ̂h, nye pɑ̂hlɑɑ nye mʉr tɨ̂, nye nkʉ̂ gʉ́ɑ̌ mbi mʉ̂r nyé dí wɨ́, lɨ́ edû mbǐ búʼó Nzyɛ̌m ɑ́ gbɑ̂ nye ɨ́ léme wɨ́.
45012004	Mʉr, nye ó nyʉ̂l mpwɑ́r, nyʉ̂l nyɨɛ bicîl ɨ́ buo buo. Bicíl bíbyɛ̂h, byé ɑbe e syɛ́ɛ́ éséɑ njɨ gwɑ́r. Bisyɛ́ɛ́ byɔ́ɔ́, byé ɨ́ buo.
45012005	Jøʼ gwɑ́r yɑɑ́ ntémé ó, mɨ́nɑ́ dí gɑ́ ɨ́ buo yɨ́. Sɑ̂ gwɑ́r, mɨnɑ́ gɑ́ bé ó nyʉ̂l mpwɑ́r ɨ́ mpúhlɑ́ gɑ́ nyɨ́nɑ́ e Krîst. Mɨnɑ́ gɑ́ óbɛ̂h, bé ó bicíl bí nyʉ̂l bi dí minɛrɑ́ ɨ́ nyʉ̂l mpwɑ́r bí.
45012006	Nzyɛ̌m ɑ́ jwe mɨnɑ́ gɑ́ minjwéɑ́ ó, mimbi mimbi. Mpʉ nyé ɑ́ kpɛl ejwe mɨnɑ́ gɑ́ minjwéɑ́ myɑɑ́ yɨ́, nó ó, mʉ̂r nyɨnyɛ̂h jɑ́lɑ́ le eséɑ̌ Nzyɛ̌m syɛ́ɛ́ yɨ́. Yé bé nye ɑ́ si jwe go njwéɑ́ égwîh mílɔ̌b myé nó, tóʼ le egwîh myé dóló ɨ́ nzɨ̌ búʼó.
45012007	Yé bé Nzyɛ̌m ɑ́ jwe go ó, njwéɑ́ ékɛm bʉ̂r nó, séɑ́ɑ́ syɛ́ɛ́ yɑɑ́. Yé bé nye ɑ́ jwe guɑ ó, njwéɑ́ éjwe bʉ̂r milɛ́ʼlɑ́ nó, lɛ́ʼlɑ́ɑ́ bê.
45012008	Yé bé nye ɑ́ jwe guɑ ó, metǿǿ me dí egbɑ̂ bʉ̂r nkul ɨ́ miléme mɑ́ nó, gbɑ́ʼ bé nkul nyɑɑ́. Yé bé nye ɑ́ si jwe guɑ nkul ekɑb bɑ́ɑ́ntéʼenteʼe o bʉ̂r mebi nó, jwéʼ bé mɑ̌ e lémé gô wɨ́wɛ̂h. Yé bé nye ɑ́ tyêl guɑ ó, ɨ́ dǐ tyɛ̂b esôʼ nó, léme díʼee go ɨ́ bɑ́nɑ́ bɑ́nɑ́ ó, go séɑɑ syɛ́ɛ́ yɑɑ́ mbɨ̂mbɨɑ́. Yé bé nye ɑ́ jwe guɑ ó, njwéɑ́ écǿɑ e bʉ́ʉ́ bʉ̂r nó, lɛ́ʼlɑ́ɑ́ bé ncǿncǿɑ nyɑɑ́ e bisʉhʉʉ.
45012009	Kpɛ̌l, yé díʼee ɑbe e mikóo. Nwimɨɨ gɑ́ sɑ́ yɨ́yɛ̂h dí ɨ́ bébe yɨ́. Kpɛlɨɨ gɑ́ sɔ̂ʼ njɨ yɑɑ́ dí ɨ́ mbɨɑ yɨ́.
45012010	Kpɛlɑɑ gɑ́ pɑ́ʼ nyɨ́n mpʉ bɨ́ɔɔ́ e bɨ́ɔɔ́ jɑ́lɑ́ le ekpɛlɑ yɨ́. Diʼee gɑ́ le ɑ́nɨ̂nɨ̂n júu pɑ́ʼ nyɨ́n!
45012011	Séɑ́ɑ́ gɑ́ syɛ́ɛ́ e nkul, ɑbe le epɨ̂h. Sísǐm mé Nzyɛ̌m, nye kúblɑɑ ɨ́ milémé mín. Séɑ́ɑ́ gɑ́ Tî Yésʉs e milémé mín mímyɛ̂h.
45012012	Diʼee gɑ́ e bisʉhʉʉ ɨ́ mpûʼlɑ̌ Nzyɛ̌m ɑ́ gbɑ̂ bɨ̌n ɨ́ miléme nyɨ́. Júhwɑ́ɑ́ gɑ́ mitúú bɨ́n dí esiɑ e myé mí. Tirwɑɑ gɑ́ syɛ́ɛ́ mínjɨʼlɑ.
45012013	Jwéʼ gɑ́ bʉr o mé Nzyɛ̌m bisɑ̂ bi dí esɑ̂ bé sɔ́ɔlʉ bí. Nʉnʉɑ gɑ́ ojwóo o dí epyɑ̂l kwɑ́ nyɨ́n bɑ́ mbɨ̂mbɨɑ́.
45012014	Syɛyɨɨ gɑ́ bɑɑ́ o dí etíble bɨ́n bɑ́ mecyéelé. Líʼe ó, bɨ̌n syɛ́mɨɨ bê, syɛyɨɨ gɑ́ bé mecyéelé.
45012015	Sohɑɑ gɑ́, bɨ̌n e bʉr o dí esoho bɑ́. Jɨʼee gɑ́ mejwê, bɨ̌n e bɑɑ́ o dí ejɨ bɑ́.
45012016	Diʼee gɑ́ cwíí pɑ́ʼ nyɨ́n. Asɑ̂ gɑ́ enkɛ́ɛ́ é nyʉ̂l. Séɑ́ɑ́ gɑ́ mbǐ syɛ́ɛ́ yɨ́yɛ̂h, yé dɑmɑ́ bě mbi syɛ́ɛ́ dí ɑlɑ́ŋɔɔ ɨ́ nkɔb yɨ́. Ajøʼ gɑ́ ó, bɨ̌n ó dí ocwóó.
45012017	Abɔlɑ gɑ́ ebébe le ebébe. Sɑ́ŋɑ́ɑ́ gɑ́ nzɨ̌ esɑ̂ bʉ̂r bɨ́bɛ̂h bisyɛ́ɛlɑ bi dí ɨ́ buú mbɨɑ ɨ́ míh mé bʉ̂r bɨ́bɛ̂h bí.
45012018	Yé bɑ́nɑ́ bɨ́n nó, sɑ́ʼ gɑ́ mbi wɨ́wɛ̂h ɨ́ pɑ́ʼ wɨ́n ó, bɨ̌n e bʉr bɨ́bɛ̂h díʼee ɨ́ mepyɛblɑ!
45012019	Bʉr ó kpɛ̌l bɑ̂m, ɑyɨ́ bɔlɑ gɑ́ bɨ̌n bʉr o tɨ̂. Kɑmɑɑ gɑ́ ó, Dɑ̂ Nzyɛ̌m nye omér, nye lɛ̂ʼlɑɑ nkpɑɑ dí bɨ̌n ɨ́ miléme nyɨ́, ebě, yê tilɑ́ ɨ́ Kɑ́lɑr Nzyɛ̌m ó: «Dɑ̂ Nzyɛ̌m lɛ́ɛ́ ó: Me ó dí e mpɔlɑ́. Me ó ngɑ́ jwe myɛ́nɑ.»
45012020	Kɑ́lɑr Nzyɛ̌m lɛ́ɛ́ ntémé ó: «Ntɨ̂m e mbɨn gǒ bé lɨ́ ejóʼo nzɑ̂ nó, jwéʼ nyé sɑ́ éde. Nyé kɑ́ jóʼǒ jwéh médíbé nó, jwéʼ nyé mɑ̌. Gó ósɑ̂ nó wɑ́, gǒ kɑʼle ó, nye mɑ́ mé siʼe ɨ́ lʉ̂.»
45012021	Mʉ̌r sɑ́ ɑbîr ó, ebébe, lé ntɑ́ŋɑɑ nye ɨ́ nkul. Nyɨɛ ntɑ́ŋɑɑ lé ɨ́ nkul lɨ́ esɑ̂ bísyɛ́ɛlɑ bi dí ɨ́ mbɨɑ bí.
45013001	Mʉr nyɨnyɛ̂h, nye sɑ̂ʼ ojǿǿ ó sí yé mejóʼo, ebě, nkul jǿø nyɨnyɛ̂h, nye ó nyɑɑ́ Nzyɛ̌m ɑ́ pɑ tyêl nyɨ́. Bʉr o dí e jǿø bɑ́, Nzyɛ̌m ó b'ɑ́ tyêl bê.
45013002	Nó ó, mʉr dí egbɔbɑ e njǿø nyɑ́, nyě kʉ́ lwímlɑ ó, e sɑ́ Nzyɛ̌m ɑ́ tyêl yɨ́. Bɑɑ́ dí esɑ̂ nó bɑ́, bɨ́hɑɑ́, bé dɑ́ʼré ó, bintɨ́ʼɑ́ ɨ́ menyʉ́l mɔ́ɔ́.
45013003	Bɑɑ́ dí esɑ̂ émbɨɑ bɑ́, bé ɑbe e bʉ́ɑ́ ɨ́ miléme lɨ́ etyɛ̂b ɨ́ mempǒm mé ójǿø. Tó kœb ó, bʉr o dí esɑ̂ ébébe bɑ́, bé ó dí e bʉ́ɑ́ nyɑɑ́ ɨ́ milémé myɔ́ɔ́. Nzê gǒ gǿm ó, mipɑhlɑ́ mí lémé myô, myé díʼee ɨ́ pyɛɛɛ jɔʼ yɨ́yɛ̂h ɨ́ míh mé ójǿø bɑɑ́ ɛ̌? Sɑ́ʼ émbɨɑ bé, bé nkʉ̂ sêʼle gô!
45013004	Ebě, njǿø, nye ó syɛ̂l mesɑ̂ mé Nzyɛ̌m dí lɨ́ esú lé ésɑ̂ gó embɨɑ nyɑ́. Bɨ́n sí sɑ̂ ébébe nó, kpɛ́yɨ́ɨ́ gɑ́ njǿø ɨ́ jɔʼ yɑɑ́, ebě, nkul jǿø nyé ɑ́ bi nyɨ́, nye ɑ́ bé ɑbi nyé jwêh. Nye ó syɛ̂l mesɑ̂ mé Nzyɛ̌m, mʉr dí elɛ̂ʼle nkpɑ́ɑ mé Nzyɛ̌m nyɑ́. Nye ó mʉr mpɔlɑ́, le ejwe bʉ̂r o dí esɑ̂ ébébe bɑ́ bintɨ́ʼɑ́.
45013005	Sɨ́ɑ̌ yɑɑ́ ó bɨ́n jɑ́lɑ́ le esɑ̂ ójǿø mejóʼo yɨ́. Abuú bě njɨ lɨ́ ekpɛ́ɛ nkpɑ́ɑ le bintɨ́ʼɑ́ mé Nzyɛ̌m. Bɨ̌n sɑ́ ntémé nye mejóʼo mɑɑ́ ó, ebe bɨ́n dí egø̂m ó, mipɑhlɑ́ mí lémé mín díʼee myɑɑ́ mi dí ɨ́ pyɛɛɛ mí.
45013006	Sɨ́ɑ̌ yɑɑ́ ntémé ó bɨ́n dí ejɛ́nɑ̌ tœ́ɑ yɨ́, ebě, Nzyɛ̌m ɑ́ si tyêl ojǿø ɨ́ bidǐ byɔ́ɔ́ lɨ́ esú ó, bé tírwɑɑ e syɛ́ɛ́ yɑɑ́.
45013007	Jɛ́nɑ́ɑ́ gɑ́ bʉr bɨ́bɛ̂h mempʉ́lɑ́ bɨ́n dí bé e mé mɑ́. Bwɑ́mɑ́ɑ́ gɑ́ bitœ́ɑ kwɑ́ bʉr o dí ebɛ́mɑ byé bɑ́. Jwɑ́ɑ́wɑ́ɑ́ gɑ́ bɑɑ́ o dí ejɑlɑ e júu bɑ́. Gúmlɑ́ɑ́ gɑ́ bɑɑ́ o dí ejɑlɑ e kûm bɑ́.
45013008	Adi gɑ́ nyʉ́ʉ́ mʉ̂r e mpʉ́lɑ́. Dɑmɑ́ jóʼo nó, bɨ̌n bé yɨ́ɛ ó, e mpʉ́lɑ́ bɨ́n jɑ́lɑ́ le ejɨjɛ́nɑ nyɨ́. Nye ó kpɛ̌l pɑ́ʼ nyɨ́n. Mʉr dí ekpɛl mʉ̂r njoo yé nyɑ́, nyɨ́ bɑʼle métié mé Nzyɛ̌m mɨ́mɛ̂h.
45013009	Metié mé Nzyɛ̌m, mé dí elɛ́ɛ ó: «Asɑ̂ míswɛbɑ. Ajʉ̂ mʉ̂r. Ajíbe. Agø̂m sɑ́ yé onkɑ́n» mɑ́, ndu e mʉ́ʉ́ mɨ́mɛ̂h, mé tó syɛŋɑ ó, lɨ́ etié egwɑ́r lɨ̂ʼ tʉ́ŋlʉ̌: «Kpɛlɨɨ mɨ́ɔɔ́ gǒ mʉr mpʉ gó kpɛ́l gó mʉr tɨ̂ʼ yɨ́.»
45013010	Mʉr dí ekpɛl mʉ̂r njoo yé nyɑ́, nyé ɑbe e nkul esɑ̂ nyé ebébe. Gó kpɛ́l bʉ̂r nó, lɛ́ɛ́, gʉ́ bɑʼle métié mɨ́mɛ̂h mbɨ̂mbɨɑ́.
45013011	Sɑ́ʼ gɑ́ nó, ebě, bɨ̌n bé lɨ́ egʉ́ɑ̌ jɔʼ mɨ́nɑ́ gɑ́ mû tɨ̂ʼ yɨ́. Ɨ́ bɑ́ɑ́nɑ̂, yé ó jɔʼ bɨ́n jɑ́lɑ́ le ejɨmɑ ɨ́ bijô yɨ́. Jɔ̌ʼ Nzyɛ̌m ɑ́ boo pɛ̂h ó, nyě ciʼ ó mɨ́nɑ́ gɑ́ yɨ́, yé mû ó kúno epyɑ̂l. Yé ɑkɑ̌ cɛrɑ̌ mpʉ yé ɑ́ nyɛɛ be ɨ́ jɔʼ mɨ́nɑ́ bé ɑ́ nyɛɛ bûʼlɑ gɑ́ yɨ́.
45013012	Pum mû ó téme elɑɑ; móhó lɨ́ esîhle. Mɨnɑ́ bírɨɨ gɑ́ bisyɛ́ɛlɑ bi dí esɑ́ŋɔɔ lɨ́ ejúrʉ́ʉ́ bí. Mɨnɑ́ bwɑ́rɑɑ gɑ́ mimbór mí dɔ̂m lɨ́ esú ó, mɨnɑ́ lwímlɑɑ gɑ́ e myé ɨ́ móhó.
45013013	Mɨnɑ́, bʉr o dí ecye ɨ́ móhó bɑ́, mɨnɑ́ cíʼɑɑ gɑ́ mpʉ dí ejɑlɑ yɨ́. Mɨnɑ́ bé ɑyɨ́ lɔ̂ʼwɑ gɑ́ lɨ́ ede méde, nkʉ̂ puro ményoʼ, nkʉ̂ lœʼ ményʉ́l gɑ́ mɨ́nɑ́ ɨ́ nzɨ̌ bijoó, nkʉ̂ sɑ̂ bímolɑ́ nzɑm le ekomo. Mɨnɑ́ bé ɑyɨ́ kɑ̌ gœ́ɑ pɑ́ʼ gɑ́ nyɨ́nɑ́, nkʉ̂ síilɑ pɑ́ʼ gɑ́ nyɨ́nɑ́.
45013014	Diʼee gɑ́ ɨ́ mpúhlɑ́ le Tî Yésʉs-Krîst. Bwɑ́rɑ́ɑ́ gɑ́ nye mpʉ̌ kɑ́n. Acyen gɑ́ milémé mín ɨ́ nko bísyɛ́ɛlɑ bígǿmɑ́ bípúnó bín dí egø̂m ó, bɨ̌n lóŋlɑɑ bí.
45014001	Beŋlɑɑ gɑ́ mɨ́ɔɔ́ jínɑ ɑpɑ̌ nʉɑ pîm ɨ́ búʼó nyɑ́. Búʼó yé le yɑɑ́ yɨ́n, byé ósyɛ́ɛlɑ nó, ɑpére gɑ́ mekɑ̌n e né ɨ́ lɔ̌b bwɑ́ mílɔ̌b mi dí epɑhlɔɔ mímbi mimbi tʉ́ŋlʉ̌ Mbɛ̌r-Nzyɛ̌m mí.
45014002	Ɨ́ lɔ̌b méde, nyɑ̂ʼ mʉ̂r, nyě bee ó, nye óbɛ̌m dě dœʼ yɨ́yɛ̂h, ɑgbɑh métié mé Nzyɛ̌m. Nyʉ́ʉ́ mʉ̂r dí ɑgwɑ́ be e búʼó nyɑ́, jɑɑ́ dɨdě njɨ micwíʼ.
45014003	Mʉr wɑɑ́ dí ede mímbi méde mímyɛ̂h nyɑ́, nyě sɑ́ ɑpyêh búʼó mʉ̂r dí eci tír nyɑ́. Mʉr dí eci tír nyɑ́, nyě sɑ́ ɑjwe bɑɑ́ o dí ede mímbi méde mɨ́mɛ̂h bɑ́ mebě, ebě, Nzyɛ̌m ɑ́ si beŋle mɨ́ɔɔ́ wɨ́n wɑɑ́.
45014004	Guɑ, go nzé, gó dí ejwe syɛ̂l mesɑ̂ nye onkɑ́n mebě nɨ̌? Nyé sí sɑ̂ ébébe nó, njǿø wé ó jɑ́lɑ́ le elɛ̂ʼle nyé lɑ̌. Nyé sí sɑ̂ émbɨɑ nó, njǿø wé ntémé ó jɑ́lɑ́ le elɛ̂ʼle nyé lɑ̌. Nye ɑ́cwe yɨ́ɛ cwêʼ, ebě, Tî Yésʉs, nyě e nkul esúʼo nyé lɨ́ esú ó, nye ɑyɨ́ cwe.
45014005	Bɑ̂ʼ bʉ̂r, bé jøʼ ó, myúú mímóhó, myé lɨ́ elɑɑ myúú ɨ́ júu ɨ́ míh mé Nzyɛ̌m. Bʉ́ʉ́ bʉ̂r bɨ́ɛ jøjøʼ ó, mimóhó mímyɛ̂h, myé ó mbi ngwɑ́r ɨ́ mbeɑ́ wé. Bisyɛ́ɛlɑ bi mʉ̂r nyɨnyɛ̂h, byé ɨ́ jɑlɑ le eduduho ó, lɨ́ otîtyěl o mípɑhlɑ́ mí lémé wé.
45014006	Mʉr dí ebee ó, gúú móhó, wê nye ó, sɑ́ dí ci yɨ́ nyɑ́, nyě sɑ́ nó ó, nye gúmlɑɑ Tî Yésʉs tɨ̂. Mʉr dí edě sɑ́ yɨ́yɛ̂h nyɑ́, nye lɨ́ egúmlo Tî Yésʉs tɨ̂, ebě, nye lɨ́ ejwě Nzyɛ̌m nzyǒo ɨ́ sɑ́ nyé dí ede yɨ́. Wɑɑ́ dí eci yʉ́ʉ́ dœʼ nyɑ́, nyě sɑ́ nó ó, nye nkʉ̂ gúmlo Tî Yésʉs e nzɨ̌ bici nyɑɑ́. Nye ntémé, nye lɨ́ ejwě Nzyɛ̌m nzyǒo ɨ́ dœʼ nyɨ́ɛ dí ekɑm éde yɨ́.
45014007	Abe e mʉr ngwɑ́r ɨ́ sɔ́mɑ́ gɑ́ yɨ́nɑ́ dí eciʼe, nkʉ̂ jwe, lɨ́ esú lé, nye mʉr tɨ̂.
45014008	Cíl mélú mɨ́nɑ́ gɑ́ jínɑ ɨ́ cwiʼ yɨ́, yé e nyɔm lɨ́ esú ó, mɨnɑ́ gúmlɑɑ Tî Yésʉs e tɨ̂. Jɔʼ mɨ́nɑ́ dí ejwe gɑ́ yɨ́, mɨnɑ́ jwé gɑ́ ó, mɨnɑ́ gúmlɑɑ gɑ́ nye ntémé. Nó ó, mɨnɑ́ dɑmɑ́ ciʼe gɑ́, nkʉ̂ ntémé jwe, mɨnɑ́ óbɛ̂h gúmó gɑ́ ó, e Tî Yésʉs.
45014009	Ebě, Krîst ɑ́ si jwe, nzě pɑh, ó nye díʼee Njǿø ɨ́ pɑ́ʼ bʉ̂r o dí ɨ́ cwiʼ bɑ́, ndu e bɑɑ́ o mû sí jwe bɑ́.
45014010	Ɨ́ mpʉ yé dí nó yɨ́, guɑ, go nzé, guɑ mʉr dí ejwe mɨ́ɔɔ́ gǒ mʉr mebě nɨ̌? Guɑ ntémé, go nzé, guɑ mʉr dí epyêh mɨ́ɔɔ́ gǒ mʉ̌r nɨ̌? Mɨnɑ́ gɑ́ óbɛ̂h, bé ótó tyɛ̂b gɑ́ ɨ́ mpǒm diɑ́ cîʼ milɔ̌b gɑ́ wɨ́nɑ́, Nzyɛ̌m.
45014011	Sɑ̂ yɑɑ́, yê tilɑ́ ó: «Dɑ̂ Nzyɛ̌m kɑ́ɑ́lé ó: Yé bé me jínɑ ó, e cwiʼ nó, me ókʉ́ bɑ́nɑ̌ sɑ̂ ó, mʉr nyɨnyɛ̂h bɨ́ʼɨɨ mebóó sí ɨ́ mpǒm nyɑ̌m. Mʉr nyɨnyɛ̂h gúmlo mê, mɛm, mʉr dí Nzyɛ̌m nyɑ́.»
45014012	Nó yé lɛ́ʼlé ó, mʉr nyɨnyɛ̂h ɨ́ sɔ́mɑ́ gɑ́ yɨ́nɑ́ ókɑr ɨ́ míh mé Nzyɛ̌m.
45014013	Ɨ́ mpʉ yé dí nó yɨ́, mɨnɑ́ gwɑ́ʼɑɑ gɑ́ ejweelɑ mébě pɑ́ʼ gɑ́ nyɨ́nɑ́. Gbɑ́ʼ gɑ́ nkul. Ayɨ́ sɑ̂ gɑ́ sɑ́ dí e nkul esɑ̂ ó, mɨ́ɔɔ́ wɨ́n bɨ́mɨɨ ebɔ̌ʼ yɨ́.
45014014	Ɨ́ mpúhlɑ́ nyɨ́h e Tî Yésʉs, me lɨ́ egʉ́ɑ ntémé ó, ntʉ̌ dœʼ yé mʉr tɨ̂ʼ dí e nkul elœ̌ʼ lémé mʉ̂r. Sɑ̂ gwɑ́r, mʉr dí edě dœʼ yɑɑ́, nyɨɛ lɨ́ esímsɑ ó, yé ólœ̌ʼ lémé wé nyɑ́, yé ó tyeetye: dœʼ yɑɑ́, yé ó lwɑ̌ʼ ɨ́ lémé mʉ̂r wɑɑ́.
45014015	Yé bé sɑ́ gó dí ede yɨ́, yé óbɛ̌m ntɨ̂ʼ mɨ́ʉ̌ ɨ́ nkǒ pɑ́ʼ búʼó nó, go ó, gʉ́ bɔ́ʼɑ e mpɑŋ nzɨ́ ɨ́ jɔʼ gó dí edě sɑ̂ yɑɑ́ yɨ́ ó tɨ̂ʼ yɨ́. Gó ɑlɛ̂ʼle nyé kpɛ̌l ɨ́ kʉ̌ cyen gô. Sɑ́ ɑsɑ̂ ó, mʉ̌r Krîst ɑ́ jwe, búrɑ e né nyɑ́, dímɨɨ ɨ́ nkɔb bʉr ɨ́ lɔ̌b mbi méde gó dí ede wɨ́.
45014016	Syɛ́ɛlɑ bɨ́n bɨɛ dí ebee ó, yé ɨ́ jɑlɑ le esɑ́ŋɔɔ yɨ́, yé bé bʉr, bé óswêʼ míé mɨ́n e tɨ̂ʼ nó, ɑnzoó sɑ̂ gɑ́ yê!
45014017	Mpóʼo mé Nzyɛ̌m, nyé ɑbe mpóʼo mede le menyoʼ. Nye ó mpóʼo otîtyěl, mepyɛblɑ, ndu e bisʉhʉʉ mɨ́nɑ́ dí ebi gɑ́ e nzɨ̌ Sísǐm mé Nzyɛ̌m bí.
45014018	Ebě, mʉr dí eséɑ̌ Yésʉs-Krîst syɛ́ɛ́ ɨ́ mbi wɑɑ́ nyɑ́, Nzyɛ̌m, nye lɨ́ ebee nyé mbɨ̂mbɨɑ́. Bʉr ntémé kɑm nyê.
45014019	Mpʉ yé dí nó yɨ́, mɨnɑ́ gbɑ̂ʼ gɑ́ nkul lɨ́ esɑ̂ bísyɛ́ɛlɑ bi dí esɑ̂ ó, sɔ́mɑ́ gɑ́ yɨ́nɑ́ cíʼɑɑ ɨ́ mepyɛblɑ bí, ti e byɑɑ́ ngɑ́ sɑ̂ ó, bʉ́ʉ́ bʉ̂r, bé gǿɑɑ ɨ́ búʼó bí!
45014020	Syɛ́ɛ́ Nzyɛ̌m ɑ́ séɑ yɨ́, mʉ̌r sɑ́ ɑndɑ́mɑ nyé yɑ̌ ɨ́ lɔ̌b méde! Yê tyeetye ó, yé ɑbe e mede me dí lwɑ̌ʼ ɨ́ míh mé Nzyɛ̌m. Mé bɨ́bébé ó, ɨ́ jɔ̌ʼ ndéɑ́ méde wɑɑ́, dí esɑ̂ ó, mʉr dúmɑɑ lɨ́ ebébe yɨ́.
45014021	Yê mbɨ̂mbɨɑ́ ɨ́ pɑ́ʼ gô ó, gǒ sɑ́ ɑde tír, nkʉ̂ menyoʼ, nkʉ̂ sɑ̂ syɛ́ɛlɑ yɨ́yɛ̂h dí e nkul edulo mɨ́ʉ̌ ó, nye dúmɑɑ lɨ́ ebébe yɨ́.
45014022	Sɑ́ gó mû sí bûʼlɑ yɨ́, bɑʼlɑɑ yé ɨ́ lémé gô tʉ́ŋlʉ̌. Bɨ̌n e Nzyɛ̌m obɑ́ nkʉ̂ gʉ́ɑ yê. Nzyɛ̌m ósʉ métyɛʼ me mpóm mé ó, ɨ́ mʉr dí edû kʉ̌ cyen mʉ̂r tɨ̂ʼ ɑ́ pɑ kɑm wɨ́ nyɑ́. Mʉr wɑɑ́, nye ɑ́beě sɑ́ nyé ójʉbɑ e tɨ̂ʼ ɨ́ kʉ̌ cyen wé wɑɑ́.
45014023	Tó kœb ó, mʉ̂r ódě dœʼ e mesónó ɨ́ léme nó, nye óbi mébě ɨ́ míh mé Nzyɛ̌m ɨ́ ndéɑ́ wɑɑ́, ebě, wé ɑduho ɨ́ búʼó yé. Ebě, syɛ́ɛlɑ yɨ́yɛ̂h dí ɑduho ɨ́ búʼó yô yɨ́, yê go ó syóm.
45015001	Mɨnɑ́ gɑ̂, bʉr o b'ɑ́ nʉɑ pîm ɨ́ búʼó bɑ́, bé ɨ́ jɑlɑ le ejûhwo bʉ̂r o dí e búʼó ɨ́ tyɛʼ tyɛʼ bɑ́. Mɨnɑ́ bé ɑjɑlɑ le esɑ́ɑ gɑ́ minyɔm gɑ́ mínɑ́.
45015002	Mʉr nyɨnyɛ̂h ɨ́ sɔ́mɑ́ gɑ́ yɨ́nɑ́, nye sɑ̂ʼ syɛ́ɛlɑ mɨ́ɔɔ́ wé mʉr ókpɛl yɨ́. Nye sɑ̂ʼ yɑɑ́ yé óbɛ̌m be e nyɔm ɨ́ pɑ́ʼ mɨ́ɔɔ́ wɑɑ́ ó, nye gǿɑɑ ɨ́ búʼó yɨ́!
45015003	Dɑmɑ́ jóʼǒ Krîst nye mʉr tɨ̂, nye ɑ́ bé ɑsɑ́ɑ̌ nyɔm wé. Yé ó mpʉ yé dí tilɑ́ ɨ́ Kɑ́lɑr Nzyɛ̌m yɨ́. Yê cɛmɑ́ ó: «Bɑɑ́nyɑ̂-melǿø dí elølǿø gó bɑ́, bé mû kɑ̌ lǿø ó, me.»
45015004	Yé ɑ́ tilɔɔ nó ó, lɨ́ esú lé écɨ̂l mɨ́nɑ́ gɑ̂, jøʼ gwɑ́r e gwɑ́r e mpʉ̌ sɑ́ yɨ́yɛ̂h, yé ɑ́ boo tilɔɔ ɨ́ Kɑ́lɑr Nzyɛ̌m yɨ́. Kɑ́lɑr wé, nyě cɨ́l mɨ́nɑ́ gɑ́ ó, milémé gɑ́ mínɑ́ nkʉ̂ lóno ɨ́ mpûʼlɑ. Myé lʉ́lónó ɨ́ mpûʼlɑ ó, ɨ́ lɔ̌b nkûl Kɑ́lɑr Nzyɛ̌m dí egbɑ̂ mɨ́nɑ́ gɑ́ ɨ́ miléme nyɨ́, le bíhwó mɨ́nɑ́ dí esɑ̂ gɑ́ nyɨ́.
45015005	Nzyɛ̌m, mʉr dí egbɑ̂ mɨ́nɑ́ gɑ́ nkul ɨ́ miléme, wɑɑ́ dí esɑ̂ ó, mɨnɑ́ sɑ̂ʼ gɑ́ bíhwó nyɑ́, nye tyɛ́bɨɨ bɨ̌n ɨ́ miléme, ó bɨ̌n díʼee e mbǐ pɑhlɑ́ ngwɑ́r, mpʉ̌ Yésʉs-Krîst ngɑ́ tɨ́e bɨ́n yɨ́,
45015006	lɨ́ esú ó, bɨ̌n gúmlɑɑ wɑɑ́ dí Nzyɛ̌m mé Tî gɑ́ wɨ́nɑ́, Yésʉs-Krîst, wɑɑ́ dí Sɔ́ŋ wé nyɑ́, cwíí mpwɑ́r!
45015007	Nønøølɑɑ gɑ́ pɑ́ʼ nyɨ́n mpʉ̌ Yésʉs-Krîst ɑ́ nʉɑ bɨ̌n yɨ́. Sɑ́ʼ gɑ́ nó lɨ́ esú lé éjwě Nzyɛ̌m kûm.
45015008	Me lɨ́ eboʼlo bɨ́n lɔ́ɔ́ wɨ̂: Krîst ɑ́ si jwir nye mʉr tɨ̂ʼ syɛ̂l mesɑ̂ lɨ́ esú é bʉ̂r o dí cíʼɑ́ mpʉ́n bɑ́. Nye ɑ́ sɑ̂ nó ó, lɨ́ esú lé élɛ̂ʼle bɨ́h mpʉ̌ Nzyɛ̌m dí mʉr otyeetye yɨ́. Nyě sɑ́ bɨ́h syɛ́ɛlɑ yɑɑ́ ó, lɨ́ elóŋlo ménkɛ̌ʼ Nzyɛ̌m ɑ́ jwe bimpɑ́m bíh mɑ́.
45015009	Nye ɑ́ nze séɑ ntémé ó, lɨ́ esú é bíkúl bíswîh, ó bé gʉ́ŋɑɑ mpʉ̌ Nzyɛ̌m dí ejɨ̂ʼ bʉ̂r nkoó yɨ́, bé nkʉ̂ gúmlo nyé tɨ̂. Yé ó mpʉ yé dí tilɑ́ ɨ́ Kɑ́lɑr Nzyɛ̌m yɨ́. Yê cɛmɑ́ ó: «Sɑ́ tɨ̂ʼ ó mé ngɑ́ gúmlo gó témé bikûl bi dí ɑbe óYúden bí yɨ́. Me ójyɛɛ gó mejéme ɨ́ júú díé lô.»
45015010	Nzyɛ̌m lɛ́ɛ́ ntémé ó: «Bɨ̌n bʉr o dí ɑbe óYúden bɑ́, sohɑɑ gɑ̂, bɨ̌n e bʉr o mé Nzyɛ̌m.»
45015011	Yé ntémé, yê tilɑ́ ó: «Gúmlɑ́ɑ́ gɑ́ Dɑ̂ Nzyɛ̌m, bɨ̌n, bʉr o mésí mɨ́mɛ̂h. Séʼlɑ́ɑ́ gɑ́ nye, bɨ̌n, bikúl bíbyɛ̂h.»
45015012	Ngwíhɑ milɔ̌b Ésɑïe ɑ́ lɛ́ɛ ntémé ó: «Nyʉ́ʉ́ mʉ̂r óbyɛ̂l ɨ́ mpóʼo mé Yesê mpʉ̌ ntoʼju pɨ́pɑ́h ɨ́ kǔm lɨ́ yé ɑ́ cwɛlɔɔ yɨ́. Nye ónzě di njǿø ɨ́ pɑ́ʼ bʉ̂r o dí ɑbe óYúden bɑ́. Milémé myɔ́ɔ́, myé ólóno ɨ́ mpûʼlɑ ó, ebě, bé lɨ́ ebóno nyê.»
45015013	Nó ó, Nzyɛ̌m dí egbɑ̂ bʉ̂r mpûʼlɑ ɨ́ miléme nyɑ́, nye tyɛ́bɨɨ bɨ̌n ɨ́ miléme, ó bɨ̌n sóhɑɑ ɨ́ jɔʼ yɨ́yɛ̂h. Nye lóŋlɑɑ bɨ̌n mepyɛblɑ ɨ́ miléme, ɨ́ nkul búʼó yɨ́n. Nó ó mílémé mín ngɑ́ lóno ɨ́ mpûʼlɑ e nkul Sísǐm wé yɨ́.
45015014	Bɨ́ɔɔ́ bɑ̂m! Okɛ́l bɑ̂m! Mɛm mʉr tɨ̂, me lɨ́ egʉ́ɑ mbɨ̂mbɨɑ́ ó, bɨ̌n bé ó lǿŋlɑ́ e ncǿncǿɑ. Bɨ̌n bé lɨ́ egʉ́ɑ bísɑ́ bíbyɛ̂h. Le ntémé ó, bɨ̌n bé e nkul ejwijweelɑ métǿǿ pɑ́ʼ nyɨ́n.
45015015	Dɑmɑ́ jóʼo nó, mě cɛmɑ bɨ́n mekɑnɑ́ mɑ̂ʼ ó, e gúú mbi ményɑn ɨ́ léme. Byúú bípéh bí tɨ̂, byê tilɔɔ ó, lɨ́ esú lé éjɨm bítɔŋlɑ́ bín. Mě tile bɨ́n nó ó, ebě, Nzyɛ̌m, nye lɨ́ elɛ̂ʼle mé ncǿncǿɑ.
45015016	Nye ɑ́ bě sí sʉ mé metyɛʼ me mpóm, ó me díʼee syɛ̂l mesɑ̂ mé Yésʉs-Krîst lɨ́ esú é bʉ̂r o dí ɑbe óYúden bɑ́. Me mû ó mpʉ pɑ́rɑ dí eliŋ bʉ̂r bɑɑ́ njwéɑ́ Nzyɛ̌m dí ekpɛl, wɑɑ́ Sísǐm wé, wé ɑ́ pubo wɨ́ nyɑ́. Syɛ́ɛ́ pɑ́rɑ mé dí esɑ̂ yɨ́, yé ó syɛ́ɛ́ étúnǒ Mbɨɑmbɨɑ Lɔ́ɔ dí eduho kwɑ́ mé Nzyɛ̌m wɨ́.
45015017	Nó ó, ɨ́ mpúhlɑ́ nyɨ́h e Yésʉs-Krîst, mě e nkul enkʉ́nɑ ɨ́ lɔ̌b bísyɛ́ɛ́ mé dí eséɑ̌ Nzyɛ̌m bí.
45015018	Me ɑ́lwǐb sɑ́ swîh, njɨ̌ syɛ́ɛ́ Yésʉs-Krîst ɑ́ séɑ e nzɨ̌ nyɑ̌m, ó me dúlɑɑ bʉr o dí ɑbe óYúden bɑ́, nze e bé ɨ́ míh mé Nzyɛ̌m yɨ́. Bé mû ó lɨ́ esɑ̂ nyé mejóʼo ɨ́ lɔ̌b bílwǐb mé ɑ́ lwilwib bí byɑɑ́, ti e bisyɛ́ɛlɑ mé ɑ́ sɨ̂sɑ bí.
45015019	Me ɑ́ sɨséɑ ntémé ó, e mesimɑ́, le bisɑ́ bí ékɑ̂m, ti e bisyɛ́ɛlɑ bi nkûl Sísǐm mé Nzyɛ̌m ɑ́ sɑ̂ bí. Me ɑ́ nze túno Mbɨɑmbɨɑ Lɔ́ɔ dí edumo e Yésʉs-Krîst wɨ́ ó, bigúmó bíbyɛ̂h, tɑ́ɑre ɨ́ Yerʉ́zɑlɛm, tó kumǒ Ilirikɔ̂m.
45015020	Léme, wé ɑ́ be me ɨ́ bɑ́nɑ́ bɑ́nɑ́ ó, me túnɑɑ Mbɨɑmbɨɑ Lɔ́ɔ ɨ́ bigúmó bíbyɛ̂h bʉ̂r jínɑ ɑpɑ̌ jóʼo bé lɨ́ etwóolo díé mé Yésʉs-Krîst tɨ̂ʼ bí. Me ɑ́ bé ɑkpɛl étúno wé kwɑ́ bʉr o b'ɑ́ nyɛɛ jweŋɔɔ lɛ́ʼlɑ́ wɑɑ́ bɑ́. Bʉr, bé ɑ́mû lɛ́ɛ, dumo e me ó, mɛm ɑ́ jɑɑ susumo mimbɛ̌r ó, njɨ ɨ́ mempɔɔnʉ mé onkɑ́n.
45015021	Mě kpɛl ó, yé díʼee ɨ́ wɑ̂m pɑ̂ʼ ó mpʉ yé dí tilɑ́ ɨ́ Kɑ́lɑr Nzyɛ̌m yɨ́. Yê cɛmɑ́ ó: «Bʉr o b'ɑ́ be ɑlɛ́ɔɔ lʉ́ʉ́ ékɑ̌n dí edumo e Nzyɛ̌m lɨ́ bɑ́, bé ó ngɑ́ bee ɨ́ sʉ́lʉ́lʉ́. Bɑɑ́ bé ɑ́ be ɑpɑ̌ jóʼo yʉ́ʉ́ sɔ̂ʼ dí edumo e né yɨ́ bɑ́, bɨ́ɛ ó ngɑ́ jóʼo.»
45015022	Sɑ́ tɨ̂ʼ ó mé ɑ́ be ɑkoʼo lɨ́ enzě bee bɨ́n, mɛm yɨ́ɛ e gǿmɑ́ ésɑ̂ nó ɨ́ bijɔʼ ɨ́ buo buo yɨ́.
45015023	Tɑ́ɑre ɨ́ mimbú mí píhe, me ɑ́ si kʉ gø̂m enze, lɨ́ enzě bee bɨ́n. Sɑ̂ gwɑ́r, yé ɑ́ bé ɑbɑ́nɑ. Tó kœb ó, ɨ́ bɑ́ɑ́nɑ̂, syɛ́ɛ́ yɑ̂m, yɨ́ síe ɨ́ bipéh bí sí bî.
45015024	Me lɨ́ ebûʼlɑ ó, me óbee bɨ́n ɨ́ jɔʼ mé ólɑɑ lɨ́ etô Pɑnyɑ́ yɨ́. Me ódi kwɑ́ nyɨ́n bɑ́ tîtííɑ̌ lɨ́ esú lé émo e bɨ̌n. Píe tɨ̂, mé olɑɑ. Nó ó, mě kpɛl ó, bɨ̌n súʼɑɑ me ɨ́ cyen yɑ̂m yɑɑ́.
45015025	Nó ó, ɨ́ bɑ́ɑ́nɑ̂, me pɑ́ɑ nyɛɛ́ tô Yerʉ́zɑlɛm, lɨ́ etó súʼo óbûʼlɑ o dí gʉ̂ʼ bɑ́,
45015026	ebě, obûʼlɑ ó sí Mɑsedóniɑ ndu e yɑɑ́ Akɑyɨ̂, bé ɑ́ cíʼe ɨ́ miléme ó, bé syɛŋ ó, mingúlɑ́ lɨ́ esú lé óbûʼlɑ ó Yerʉ́zɑlɛm dí lɨ́ entéʼe bɑ́.
45015027	Bé bʉr o tɨ̂, bé ɑ́ si jóʼo bisʉhʉʉ lɨ́ esɑ̂ nó. Syɛ́ɛlɑ yɑɑ́, yé óbe ntémé ó mpʉ mpʉ́lɑ́ bé ɑ́ jɑlɑ le ejɛ́nɑ nyɨ́. OYúden bɑɑ́ ó b'ɑ́ nyɛɛ kɛm bʉr o dí ɑbe óYúden bɑ́ lɨ́ esú ó, bé bíʼee metyɛʼ me mpóm mé Nzyɛ̌m. Nó ó, ɨ́ bɑ́ɑ́nɑ̂, yé jɑlɑ ó, bʉr o dí ɑbe óYúden bɑ́, bé súʼɑɑ bɨ́ɛ, lɨ́ ejwe bé bisɑ̂ bi dí esɑ̂ bé sɔ́ɔlʉ bí.
45015028	Nó ɨ́ jɔʼ mé óbe, me mû sí tô bé e mingúlɑ́ myɑɑ́, le egʉ́ɑ ó, bɨ́ bi myé yɨ́, mé obúlɑ, tô Pɑnyɑ́, cɨɨ gʉ̂ʼ kwɑ́ nyɨ́n yɨ́.
45015029	Me lɨ́ egʉ́ɑ ó, pyɑ́lɑ́ mé ópyɑ̂l kwɑ́ nyɨ́n yɨ́, me óbe ó, e metyɛʼ me mpóm mé Yésʉs-Krîst.
45015030	Nó ó, bɨ́ɔɔ́ bɑ̂m, sɑ́ mé dí ejî bɨ́n ɨ́ díé mé Tî gɑ́ wɨ́nɑ́, Yésʉs-Krîst, le ɨ́ kpɛ̌l Sísǐm mé Nzyɛ̌m dí egbɑ̂ ɨ́ milémé gɑ́ mínɑ́ yɨ́, yé ó, mɨnɑ́ lwímlɑɑ gɑ́ ɨ́ nzɨ̌ minjɨʼlɑ lɨ́ esú lɑ̂m.
45015031	Jɨʼlɑɑ gɑ́ ó, mě sɑ́ ɑbil ɨ́ mebó mé bʉ̂r ó Yʉ́dɑ dí ɑjyɛ̂ʼwo e Nzyɛ̌m bɑ́. Jɨʼlɑɑ gɑ́ ntémé ó, obûʼlɑ ó Yerʉ́zɑlɛm nʉ́ŋɑɑ mingúlɑ́ mé ótô bé e myé mí mbɨ̂mbɨɑ́.
45015032	Nó ó mé ngɑ́ pyɑ̂l kwɑ́r nyɨ́n lǿŋlɑ́ e bisʉhʉʉ yɨ́, Nzyɛ̌m ókpɛl nó, me nkʉ̂ gwɑ́ gbɑlɑ mbɨ̂mbɨɑ́ pɑ́ʼ nyɨ́n.
45015033	Nzyɛ̌m dí egbɑ̂ mɨ́nɑ́ gɑ́ mepyɛblɑ ɨ́ miléme nyɑ́, nye díʼee e bɨ̌n óbɛ̂h. Amen.
45016001	Mě kpɛl ó, bɨ̌n gʉ́ŋɑɑ kɛ́l gɑ́ wɨ́nɑ́ Fébe. Nye ó dí diɑ̂kɔn Mbɛ̌r-Nzyɛ̌m dí ɨ́ Kɑŋkreɑ̂ wɨ́.
45016002	Jɔʼ nyé ópyɑ̂l gʉ̂ʼ kwɑ́ nyɨ́n yɨ́, bɨ̌n ɑ béŋlé nyé mbɨ̂mbɨɑ́ ɨ́ díé mé Tî Yésʉs, mebeŋlɑ me dí ejɑlɑ e bʉr o mé Nzyɛ̌m mɑ́. Jwéʼ gɑ́ nye sɑ́ yɨ́yɛ̂h ngɑ́ sɑ̂ nyé sɔ́ɔlʉ yɨ́, ebě, nye mʉr tɨ̂ʼ ɑ́ si súʼo bʉr ɨ́ buo buo ti e mɛm mʉr tɨ̂ʼ ntémé.
45016003	Sohɑɑ gɑ́ me Prǐskɑ, bé e njʉ̂m wé Akílɑs, bʉr o bɨ́h le onɔ́ɔ́ dí eséɑ̌ syɛ́ɛ́ mé Yésʉs-Krîst bɑ́!
45016004	Jɔʼ mé ɑ́ gwɑ jwe yɨ́, bé ɑ́ si ciʼ me. Bé ɑ́ be ó, bé búrɑ́ ó, e me, lɨ́ esú lé éciʼ mê. Bɨ̌h e bʉr o bísɔ́mɑ́ bí Mbɛ̌r-Nzyɛ̌m bi dí lɨ́ esú é bíkûl e biloo bí, bɨ̌h bé lɨ́ ebuú jwe bé nzyǒo tɨ̂.
45016005	Sohɑɑ gɑ́ ntémé Mbɛ̌r-Nzyɛ̌m dí enzě gø̂hlɑ ɨ́ mbɛ̌r wɔ́ɔ́ wɨ́. Me lɨ́ esohǒ Epɑyɨ́netɔs, dí só kpɛ̌l wɑ̌m nyɑ́. Nye ó b'ɑ́ be mʉr esôʼ ɨ́ sí Azíɑ ɑ́ jyêʼ koo e Krîst nyɑ́.
45016006	Me lɨ́ esoho ntémé Mɑrie, mʉr ɑ́ bu séɑ bɨ̌n syɛ́ɛ́ nyɑ́.
45016007	Me lɨ́ esoho ntémé mimbyɛ́l myɑ̂m, Androníkus, bé e Yʉniɑ̂s. Bɨ̌h le onɔ́ɔ́ ó b'ɑ́ be ɨ́ mbʉʼ. Bé ó b'ɑ́ nyɛɛ jyɛ̂ʼwo e Krîst e me. Ɨ́ sɔ́mɑ́ bʉ̂r o mílʉ́mlʉ́ bé, bé ó bʉr o jɑ́lɑ́ le ebuú sêʼlɔɔ bɑ́.
45016008	Me lɨ́ esoho ntémé Amplɨɑ́tɔs, dí só kpɛ̌l wɑ̌m ɨ́ mpúhlɑ́ gɑ́ nyɨ́nɑ́ e Tî Yésʉs nyɑ́.
45016009	Me lɨ́ esohǒ Úrbɑnos, dí mʉr bɨ́h e né dí eséɑ̌ syɛ́ɛ́ gwɑ́r ɨ́ mpúhlɑ́ nyɨ́h e Yésʉs-Krîst nyɑ́. Me lɨ́ esoho ntémé só kpɛ̌l wɑ̌m Stɑ́kus.
45016010	Me lɨ́ esohǒ Ápelɛs. Nye ɑ́ si siɑ e mitúú ɨ́ mpúhlɑ́ nyɔ́ɔ́ e Krîst. Nó ntémé ó mɨ́nɑ́ dí ekʉ́ gʉ́ɑ gɑ́ tyeetye ó, nyě e búʼó yɨ́. Me lɨ́ esoho ntémé bʉr ó mbɛ̌r bʉ̂r mé Arîstobul.
45016011	Me lɨ́ esohǒ mbyɛ́l wɑ̂m Erodíon. Me lɨ́ esoho ntémé bʉr ó mbɛ̌r bʉ̂r mé Nɑ́kisʉs, bɑɑ́ o dí egúmo e Tî Yésʉs bɑ́.
45016012	Me lɨ́ esoho ntémé Trifɛ́nɑ, bé e Trifósɑ, bʉbɑ́ dí eséɑ̌ lelelelě syɛ́ɛ́ mé Tî Yésʉs bɑ́. Me lɨ́ esoho ntémé Pɛrsídɑ, kɛ́l gɑ́ wɨ́nɑ́. Nye ɑ́ si kʉ séɑ Tî Yésʉs syɛ́ɛ́.
45016013	Me lɨ́ esohǒ Rufûs, mʉ̌r Tî Yésʉs ɑ́ twɑ̂r nyɑ́. Me lɨ́ esoho ntémé nyɔ̌ŋ wé, dí me ntémé ɑ́yo nyɑ́.
45016014	Me lɨ́ esoho ntémé Asinkrît, Flegôntɑ, bé e Ermês, le Pɑtrobɑ̂s, le Ermɑ̂s ti e bʉ́ʉ́ óbûʼlɑ, bé e boo nɔ́ɔ́ dí gúmo gwɑ́r bɑ́.
45016015	Me lɨ́ esoho ntémé Filolɔ̂g, bé e Yʉlíɑ. Sohɑɑ gɑ́ me ntémé Nerée, bé e kɛ́l, le Olɛmpɑ̂. Me lɨ́ esoho ntémé bʉ́ʉ́ bʉ̂r o mé Nzyɛ̌m bɨ́bɛ̂h bé e boo nɔ́ɔ́ dí gúmo gwɑ́r bɑ́.
45016016	Bɨ́bɑ́rɑ́ɑ́ gɑ́ mbɨ̂mbɨɑ́ pɑ́ʼ nyɨ́n. Bʉr o bísɔ́mɑ́ bí Mbɛ̌r-Nzyɛ̌m bíbyɛ̂h bi dí egúmo e Krîst bí, bé lɨ́ esoho bɨ́n.
45016017	Nó ó, bɨ́ɔɔ́ bɑ̂m, me lɨ́ ejɨʼlɑ e bɨ̌n ó, bɨ̌n ɑ bɑ́ʼ bʉ̂r o dí egbɑ̂ nzyɛ́ɛ́lɑ́ mecwíí pɑ́ʼ bʉr e bʉr, le bɑɑ́ dí egbɑ̂ mebɔ̌ʼ ɨ́ nzɨ̌ me bʉ́ʉ́ bʉ̂r bɑ́. Bé lɨ́ esɑ̂ nó ó, bé nkʉ̂ kɑmle e milɛ́ʼlɑ́ bɨ́n ɑ́ jweŋɔɔ mí. Diʼee gɑ́ ncɛrɑ́ e bê.
45016018	Mimbi mi bʉ̂r myɑɑ́, ntʉ Tî gɑ́ wɨ́nɑ́ Krîst bé dí eséɑ. Bé jɑɑ́ séɑ̌ syɛ́ɛ́ ó, njɨ lɨ́ esú é mímo myɔ́ɔ́. Bé lɨ́ edímle bʉ̂r o jínɑ ɑpɑ̌ gʉ́ɑ ébɛ̂ʼ pɑ́ʼ émbɨɑ le ebébe bɑ́, e nzɨ̌ lwǐb mépɨʼ ti e mesø̂ʼlʉ.
45016019	Bʉr bɨ́bɛ̂h, bé lɨ́ egʉ́ɑ̌ mpʉ bɨ́n dí esɑ̂ Tî Yésʉs mejóʼo yɨ́. Nó ó, me lɨ́ ebuú soho ɨ́ lɔ̌b wɨ́n. Mě kpɛl ntémé ó, bɨ̌n díʼee le ocwóó, lɨ́ esú ó, bɨ̌n sɑ̂ʼ embɨɑ. Nó ó, ɨ́ nkǒ pɑ̂ʼ ébébe, ɑnyɑmlě sɑ̂ gɑ́ lê!
45016020	Nzyɛ̌m, mʉr dí egbɑ̂ bʉ̂r mepyɛblɑ ɨ́ miléme nyɑ́, nye ó wɑɑ́ mû kúno etyéelě Sɑ́tɑn sí ɨ́ mebo mɨ́n nyɑ́. Metyɛʼ me mpóm mé Tî gɑ́ wɨ́nɑ́ Yésʉs, mé díʼee e bɨ̌n.
45016021	Timothée, mʉr bɨ́h e nɔ́ɔ́ dí eséɑ nyɑ́, nye lɨ́ esoho bɨ́n. Mimbyɛ́l myɑ̂m mî, Lʉ́siʉs, Yɑ́sɔn, ndu e Sosípɑtros, myé lɨ́ esoho ntémé bɨ̌n.
45016022	Nó ó, mɛm, Tɛ́rtios, cɛmɑ mekɑnɑ́ mɑ̂, dí ɨ́ mpúhlɑ́ e Tî Yésʉs nyɑ́, me lɨ́ esoho bɨ́n ntémé.
45016023	Gɑ́ywis, nye lɨ́ esoho bɨ́n ntémé. Nye ó wɑɑ́ ɑ́ tirɑ me ntɔ́ɔ ɨ́ mbɛ̌r wé nyɑ́, jøʼ gwɑ́r mpʉ nyé dí ebɨbɑʼle bʉ̂r ó Mbɛ̌r-Nzyɛ̌m bɨ́bɛ̂h yɨ́. Erɑ̂st, mʉr dí ebɑʼle ékúró é bímɔnɨ́ bí nkɑnɑ yɨ̂ʼ nyɑ́, bé e mɨ́ɔɔ́ gɑ́ wɨ́nɑ́ Kwɑ́rtos, bé lɨ́ esoho bɨ́n ntémé.
45016025	Sɑ̂ bwɑʼ nkûl Nzyɛ̌m dí e né nyɨ́ e! Nkul nyɑɑ́ ó mû lɨ́ elɨl bɨ́n mpʉ̌ Mbɨɑmbɨɑ Lɔ́ɔ́ mé dí elɛ́ɛ le etúno wɨ́ dí yɨ́. Mbɨɑmbɨɑ Lɔ́ɔ wɑɑ́, wé dumo ó e Yésʉs-Krîst. Wé lɨ́ edû ntémé lwǐb ódîm, yé ɑ́ boo be solɑ́,
45016026	yɑɑ́ mû sí nyɨ̂n ɨ́ ponó yɨ́. Lɔ́ɔ wɑɑ́, wé ɑ́ boo be ó tilɑ́ lɨ́ okɑ́lɑr bé ógwíhɑ o mílɔ̌b. Bikúl bíbyɛ̂h, byé mû kɑ̌ gʉ́ɑ wé ó, dû mpʉ̌ Nzyɛ̌m ɑ́ boo tyêl etié lɨ́ esú lɔ́ɔ́ yɨ́. Nzyɛ̌m dí njʉ̌m dǐ e njʉ̌m dǐ nyɑ́, ɑ́ lɛ̂ʼle byé lɔ́ɔ́ mé Yésʉs wɑɑ́ ó, byé nkʉ̂ jyɛ̂ʼwo e né, le esɑ̂ nyé mejóʼo.
45016027	Ɨ́ Nzyɛ̌m nye omér, wɑɑ́ dí Cwóó ocwóó nyɑ́, kûm díʼee e né ɨ́ Mwɑ̂n wé, Yésʉs-Krîst, njʉ̌m dǐ e njʉ̌m dǐ. Amen.
46001001	Yé ó mɛm Pɑul, mʉ̌r Nzyɛ̌m ɑ́ twɑ̂r ɨ́ lɔ̌b gǿmɑ́ yé ó, me díʼee mʉr milʉ́mlʉ́ mé Yésʉs-Krîst, bɨ̌h e mɨ́ɔɔ́ gɑ́ wɨ́nɑ́ Sostɛ̂n ó dí ecɛmɑ bɨ́n mekɑnɑ́ mɑ̂. Bɨ̌h tile ó, bʉr ó Mbɛ̌r-Nzyɛ̌m dí Kórɨnt bɑ́.
46001002	Yésʉs-Krîst ɑ́ si pubo bɨ̌n. Nzyɛ̌m ɑ́ jébe bɨ̌n ó, bɨ̌n díʼee bʉr bé, bɑɑ́ o dí ci bɑ́, bɨ̌n e bʉr bɨ́bɛ̂h o dí ekɛn díé mé Tî gɑ́ wɨ́nɑ́, Yésʉs-Krîst bigúmo bigúmo bɑ́. Nye ó njǿø gɑ́ wɨ́nɑ́ le onɔ́ɔ́.
46001003	Metyɛʼ me mpóm le mepyɛblɑ, mé díʼee e bɨ̌n, duho e Nzyɛ̌m Sɔ́ŋ gɑ́ wɨ́nɑ́, bé e Tî Yésʉs-Krîst.
46001004	Nzyɛ̌m ɑ́ si sʉ bɨ̌n metyɛʼ me mpóm mé ɨ́ nzɨ̌ mé Yésʉs-Krîst. Sɑ́ tɨ̂ʼ ó mé dí ejwe nyé nzyǒo ɨ́ lɔ̌b wɨ́n jɔʼ yɨ́yɛ̂h yɨ́.
46001005	Ɨ́ mpúhlɑ́ nyɨ́n e nɔ́ɔ́, bɨ̌n bé ɑ́ si ciʼe ɨ́ mepwɑʼ, mimbi mímyɛ̂h. Medihre e medihre me tɨ̂ʼ, mé ɑ́ be ó gúmó nyé ɑ́ jwe bɨ̌n ngǿɑ́ ɨ́ pɑ́ʼ mélɑb ndu e ngǿɑ́ bísɔ̂ʼ yɨ́.
46001006	Ebě, bɨ̌n bé ɑ́ si bûʼlɑ sɑ́ bɨ́h ɑ́ boʼlo, dumo e Yésʉs-Krîst yɨ́.
46001007	Tó pyɑ̂l ó, sɑ́ yɨ́yɛ̂h Nzyɛ̌m dí ejwe bʉ̂r bé yɨ́, nyɨ́ jwe bɨ́n ntémé yɑ̌. Jɔʼ yɨ́yɛ̂h bɨ́n jínɑ lɨ́ ebónǒ nzéɑ́ Tî gɑ́ wɨ́nɑ́, Yésʉs-Krîst ngɑ́ nze wɨ́ yɨ́, bɨ̌n mû ó le minjwéɑ́ mé Nzyɛ̌m myɑɑ́.
46001008	Nye ntémé ó ngɑ́ gbɑ̂ bɨ́n pîm ɨ́ búʼó, tó pyɑ̂l ɨ́ mesíé, ɑbe e sɑ́ ébébe nyé ónwɑ̂hle bɨ́n e tɨ̂ʼ ɨ́ jɔʼ Tî gɑ́ wɨ́nɑ́, Yésʉs-Krîst ngɑ́ pyɑ̂l yɨ́.
46001009	Nzyɛ̌m, nye ó mʉr jɑ́lɑ́ le ebûʼlɔɔ nyɑ́. Nye ó b'ɑ́ jébe bɨ̌n ó, bɨ̌n tôʼ, tó pûhlɑ e Mwɑ̂n wé, Yésʉs-Krîst, Tî gɑ́ wɨ́nɑ́.
46001010	Bɨ́ɔɔ́ bɑ̂m! Okɛ́l bɑ̂m! Me lɨ́ ejɨʼlɑ e bɨ̌n ɨ́ díé mé Tî gɑ́ wɨ́nɑ́, Yésʉs-Krîst: diʼee gɑ́ cwíí. Mpɔ́ʼɑ́ menkɔ̌m, nye ɑyɨ́ be ɨ́ sɔ́mɑ́ yɨ́n tʉ́ŋlʉ̌. Me lɨ́ ejɨʼlɑ ó, bɨ̌n díʼee ɨ́ mpúhlɑ́ nyɨ́n mbɨ̂mbɨɑ́, mipɑhlɑ́ mimpwɑ́r, gǿmɑ́ gwɑ́r.
46001011	Bɨ́ɔɔ́ bɑ̂m! Okɛ́l bɑ̂m! Bʉr ó mbɛ̌r bʉ̂r mé Klóes, bé lɛ́ɛ́ mé ó, bɨ̌n bé lɨ́ edǐ pɨrɑ pɑ́ʼ nyɨ́n.
46001012	Mě jóʼó ó, mʉr nyɨnyɛ̂h ɨ́ sɔ́mɑ́ yɨ́n, nye mû lwib ó, wé mbi. Nyɑ̂ʼ, nye ó: «Me ó mpʉ́n mé Pɑul.» Nyʉ́ʉ́, nye ó: «Me ó mpʉ́n mé Ápolos.» Nyʉ́ʉ́, nye ó: «Mɛm, me ó mpʉ́n mé Kefɑ̂s.» Nyʉ́ʉ́ ntémé, nye ó: «Me ó mpʉ́n mé Krîst.»
46001013	Nzê Krîst mû ó menkɔb menkɔb ɛ̌? Nzê mɛm, Pɑul ó b'ɑ́ jwe ɨ́ kolôs lɨ́ esú lɨ́n ɛ̌? Nzê bɨ̌n bé ɑ́ duŋɔɔ ó, ɨ́ díé lɑ̂m ɛ̌?
46001014	Me lɨ́ ejwě Nzyɛ̌m nzyǒo, ebě, me ɑ́ bé ɑdu nyʉ́ʉ́ mʉ̂r ɨ́ sɔ́mɑ́ yɨ́n, pɛ̌ʼ njɨ Kríspʉs, bé e Gɑ́ywis.
46001015	Nó, kɑ̂r tɔʼ e mʉr ngwɑ́r dí e nkul ebɨ̂n jiné kʉ́ ó, nye ɑ́ si duŋɔɔ ɨ́ díé lɑ̂m.
46001016	(Yé ó nó. Me ɑ́ be ó sí du ntémé mbɛ̌r bʉ̂r mé Stéfɑnɑs. Mé ɑbûʼlɑ ó, me ɑ́ si du nyʉ́ʉ́ mʉ̂r píe bɨ́nɨ̌.)
46001017	Krîst ɑ́ bé ɑlómo mé ó, me tôʼ le edu bʉ̂r. Nye ɑ́ lómo me ó, me tôʼ le etúnǒ Mbɨɑmbɨɑ Lɔ́ɔ. Me túnɑɑ wé, ɑbě túnó pɨ̂ʼ bʉr, lɨ́ esú ó, eswie nyé ɑ́ jwe ɨ́ kolôs lɨ́, lé nkʉ̂ be, ɑdímle ódimé wé.
46001018	Pô eswie mé Yésʉs ɨ́ kolôs kʉ́, nye ɨ́ pɑ́ʼ bʉ̂r o dí edîm bɑ́ ó, mpʉ̌ lɔ́ɔ́ ógʉ̌. Sɑ̂ gwɑ́r, ɨ́ pɑ́ʼ gɑ́ wɨ́nɑ́, bʉr o dí ebǐ cwǐʼ njʉ̌m dǐ bɑ́, nye ó ɑ́nɨ̂nɨ̂n nkǔl Nzyɛ̌m dí e nye nyɨ́.
46001019	Wé ɨ́ pɑ́ʼ wɔ́ɔ́ ogʉ̌ ó, ebě, yê tilɑ́ ó: «Me ógbɑh ócwóó ó bʉ̂r ocwóó wɔ́ɔ́. Me ópɛʼ mípɨpɨ́ʼ pɨʼ nyɔ́ɔ́.»
46001020	Nó ó, cwóó nyɨɛ ókɑ̌ lɛ́ɛ nyɑ́? Cɛmɑ mekɑnɑ́ nyɨɛ ókɑ̌ lɛ́ɛ nyɑ́? Mʉr edo ɨ́ mpóʼo sí yɨ̂ʼ ókɑ̌ lɛ́ɛ nyɑ́? Sɑ́ bʉ̂r ó sí yɨ̂ʼ jɨ́jébé ó, «ocwóó» yɨ́, Nzyɛ̌m jébé yɨ́ɛ ó, «ogʉ̌».
46001021	Nzyɛ̌m ɑ́ cíʼe ɨ́ pɑ́ʼ wé ó, bʉr ó sí yɨ̂ʼ gʉ́ŋɑɑ nye e nzɨ̌ ocwóó wé nye mʉr tɨ̂. Tó kœb ó, bé ɑ́ si kɑ̂r egʉ́ɑ̌ Nzyɛ̌m e nzɨ̌ nyɑɑ́. Bé ɑ́ kɑ sɑ́ɑ egʉ́ɑ nyé ó, e nzɨ̌ wɔ́ɔ́ ócwóó, bé bʉr o tɨ̂. Sɑ́ tɨ̂ʼ ó Nzyɛ̌m ɑ́ kɑ bee embɨɑ ɨ́ pɑ́ʼ wé ó, nyě ciʼ ó bɑɑ́ o dí ebûʼlɑ̌ lɔ́ɔ́ wé bɑ́ yɨ́. Lɔ́ɔ wɑɑ́, wé ó sɑ́ bʉ́ʉ́ bʉ̂r dí ebeě mpʉ ógʉ̌ yɨ́.
46001022	OYúden bɨ́ɛ, bé jí ó mesimɑ́, ó bé kɑ́mɑɑ lɔ́ɔ́ gɑ́ wɨ́nɑ́. Bʉr o bíkúl biswîh bɨ́ɛ sɑ́ɑ́ ó ocwóó, ó bé kɑ́mɑɑ wê.
46001023	Ɨ́ wɨ́h pɑ̂ʼ, bɨ̌h túnó ó Mbɨɑmbɨɑ Lɔ́ɔ́ mé Krîst, mʉr ɑ́ jʉ́ŋɔɔ ɨ́ kolôs kʉ́ nyɑ́. Lɔ́ɔ wɑɑ́, wé ó ebɔ̌ʼ e dí ebɨmɑ óYúden ɨ́ miléme lɨ́. Wé ó lɔ́ɔ́ ógʉ̌ ɨ́ pɑ́ʼ bʉ̂r o bíkúl bíswîh.
46001024	Ɨ́ pɑ́ʼ bʉ̂r Nzyɛ̌m ɑ́ jébe bɑ́, dɑmɑ́ jóʼo óYúden, dɑmɑ́ jóʼo bʉ̂r o dí ɑbe óYúden bɑ́, bé bee nkûl le ocwóó mé Nzyɛ̌m ó, ɨ́ Yésʉs-Krîst.
46001025	Ebě, syɛ́ɛlɑ mé Nzyɛ̌m bʉ̂r dí ebee ó, yé ó ogʉ̌ yɨ́, ocwóó dí tɨ̂ʼ wɨ́, wé lɨ́ elɑɑ ócwóó ó bʉ̂r. Syɛ́ɛlɑ mé Nzyɛ̌m dí enyɨ̂n ó, yé ó yɑɑ́ métyɛʼ me nyʉ̂l yɨ́, nkul dí tɨ̂ʼ nyɨ́, nyě lɑɑ ó nkul bʉr.
46001026	Nó ó, bɨ́ɔɔ́ bɑ̂m, okɛ́l bɑ̂m, t̍oŋlɑɑ gɑ́ mpʉ bɨ́n ɑ́ be ɨ́ jɔ̌ʼ Nzyɛ̌m ɑ́ be ɑpɑ̌ jébe bɨ́n yɨ́. Ɨ́ sɔ́mɑ́ bʉ̂r yɨ́n tʉ́ŋlʉ̌, yé ɑ́ bé ɑbuo ócwóó ó bʉ̂r ó sí yɨ̂, ɑbuo mínjǿʼ mí bʉ̂r, ɑbe e bʉr o dí ebyɛ̂l ɨ́ bidǐ bimpɑ̂ bɑ́.
46001027	Tó kœb ó, Nzyɛ̌m ɑ́ si twɑ̂r sɑ́ bʉ̂r ó sí dí ebee ó, yé ó ogʉ̌ yɨ́, lɨ́ egbɑ̂ ócwóó ó bʉ̂r ó sí yɨ̂ʼ sôn ɨ́ nyʉ̂l. Nye ɑ́ twɑ̂r bityɛʼ-bol ó, nye gbɑ̂ʼ bɑɑ́nkunkúl sôn ɨ́ nyʉ̂l.
46001028	Nye ɑ́ si twɑ̂r sɑ́ bʉ̂r dí ebeě jwêh le epyêh yɨ́, le yɑɑ́ dí ɑbe yɨ́, ó nye nkʉ̂ gbɑ̌h sɑ́ bé dí ebee ó, yé ó tɨ̂ʼ yɨ́.
46001029	Nó, kɑ̂r tɔʼ e sɑ̂ gwɑ́r ɨ́ sí yɨ̂ʼ dí e nkul enkʉ́nɑ ɨ́ míh mé Nzyɛ̌m.
46001030	Nzyɛ̌m ó b'ɑ́ pûhlɑ bɨ̌n e Yésʉs-Krîst. Nye ó b'ɑ́ sɑ̂ ntémé ó, bɨ̌n bíʼee ocwóó mé Yésʉs. Mɨnɑ́ gɑ́ mû ó otîtyěl o bʉ̂r ɨ́ míh mé ɨ́ nzɨ̌ mé Krîst. Krîst ntémé ó b'ɑ́ pubo mɨnɑ́ gɑ̂. Nye ó b'ɑ́ tɑ́ɑ góo, le edwih mɨ́nɑ́ gɑ́ ɨ́ mpilɑ ébébe, pɛʼ mɨ́nɑ́ ɨ́ fɑ́.
46001031	Nó yé ó kwɑhɑ́ mpʉ yé dí cɛmɑ́ ɨ́ Kɑ́lɑr Nzyɛ̌m yɨ́. Yê cɛmɑ́ ó: «Mʉ̂r sí kpɛl énkʉ́nɑ nó, nye nkʉ́nɑɑ yɨ́ɛ ɨ́ bisyɛ́ɛlɑ mé Dɑ̂ Nzyɛ̌m.»
46002001	Bɨ́ɔɔ́ bɑ̂m! Okɛ́l bɑ̂m! Ɨ́ jɔʼ mé ɑ́ nze kwɑ́ nyɨ́n lɨ́ enzě pɑ̂ʼlɑ bɨ́n lwǐb ódîm mé Nzyɛ̌m yɨ́, me ɑ́ bé ɑlwib e mekɑ̌n mé ɑ́ be ɨ́ buú kɔblɑ mɑ́, nkʉ̂ e lwǐb ócwóó.
46002002	Ebě, me ɑ́ cíʼe ɨ́ lémé wɑ̂m ó, me ójɑɑ́ lɛ́ɛ bɨ́n ó, njɨ sɑ́ dí edumo e Yésʉs-Krîst yɨ́, Yésʉs wɑɑ́ ɑ́ jwe ɨ́ kolôs nyɑ́.
46002003	Nó yɑɑ́ ó mé ɑ́ pyɑ̂l kwɑ́ nyɨ́n mpʉ̌ tyɛʼ-bol, lǿŋlɑ́ e bʉ́ɑ́ le mesɑ̂ʼ yɨ́.
46002004	Lɛ́ʼlɑ́ wɑ̂m ndu e lwibɑ́ mílɔ̌b mé Nzyɛ̌m wɑ̂m, byé ɑ́ bé ɑbe bílwǐb bi dí ɨ́ tɨ́ŋ le ocwóó ó sí yɨ̂ʼ bí. Sɑ́ yé ɑ́ tíne bɨ̌n ó, bɨ̌n bûʼlɑɑ lɛ́ʼlɑ́ wɑɑ́ yɨ́, yé ɑ́ be ó, bisyɛ́ɛlɑ̌ Sísǐm mé Nzyɛ̌m ɑ́ sɑ̂ e nkul nyé bí.
46002005	Nó ó bɨ́n bé ɑ́ nʉɑ pîm búʼó ɨ́ nkul dí eduho kwɑ́ mé Nzyɛ̌m nyɨ́, ɑbe nyɑɑ́ dí eduho lɨ́ ocwóó ó bʉ̂r nyɨ́ yɨ́.
46002006	Ɨ́ jɔʼ bɨ́h dí elɛ̂ʼle bʉ̂r o mû sí tɔ́mɑ bɑ́ yɨ́, bɨ̌h bé lɨ́ ejwe bé lɛ́ʼlɑ́ ócwóó. Mě dɑmɑ́ lɛ́ɛ nó, lɛ́ʼlɑ́ wɑɑ́, wé ɑbe yɨ́ɛ wɑɑ́ dí lǿŋlɑ́ le ocwóó ó sí yɨ̂ʼ wɨ́. Wé ɑbě lɛ́ʼlɑ́ bínkɑ́ɑtir bí sí yɨ̂ʼ dí ejwe bʉ̂r wɨ́. Tó kœb ó, binkɑ́ɑtir byɑɑ́, byé mû ó kúno egbɑhɔɔ.
46002007	Bɨ̌h lɛ́ʼlé ó, ocwóó mé Nzyɛ̌m dí solɑ́ wɨ́. Wé ó sɑ́ Nzyɛ̌m ɑ́ sol bʉr yɨ́. Nye jínɑ ɑpɑ̌ kuho kʉ́ e sí, nye ɑ́ boo cíʼe ɨ́ lémé wé ó, nyě jwé mɨ́nɑ́ gɑ́ ó ocwóó wɑɑ́, ti e kûm tɨ̂.
46002008	Abe e yʉ́ʉ́ nkɑ́ɑtǐr sí yɨ̂ʼ, yé ɑ́ gʉ́ɑ ocwóó wɑɑ́. Yé bé binkɑ́ɑtir byɑɑ́, byé ɑ́ bě sí gʉ́ɑ wé nó, lɛ́ɛ́, byé ɑ́ bé ɑbomlo Tî Yésʉs e binzɑ̂ŋ, le ebɨ̂n nyé ɨ́ kolôs kʉ́. Nyɨɛ ó dí Tî dí e kûm nyɑ́.
46002009	Yé ó mpʉ yé dí tilɑ́ ɨ́ Kɑ́lɑr Nzyɛ̌m yɨ́. Yê cɛmɑ́ ó: «Sɑ́ mʉ̂r ngwɑ́r jínɑ ɑpɑ̌ jóʼo, nkʉ̂ bee yɨ́, sɑ́ mʉ̂r dí ɑpɑ̌ jøʼ ɨ́ lémé wé lʉ́ʉ́ dʉ́o yɨ́, Nzyɛ̌m ɑ́ komlo yé ó, lɨ́ esú é bʉ̂r o dí ekpɛl nyé bɑ́.»
46002010	Mɨnɑ́ gɑ́ ó dí bɑɑ́ Nzyɛ̌m ɑ́ gwîh sɑ́ yɨ́yɛ̂h e nzɨ̌ Sísǐm wé bɑ́. Sísǐm wé, wé ó dí egʉ́ɑ̌ sɑ́ yɨ́yɛ̂h, dɑmɑ́ jóʼo bíjøʼ mé Nzyɛ̌m bi dí nye ɨ́ lémé wé tʉ́ŋlʉ̌ bí.
46002011	Ɨ́ nkǒ pɑ́ʼ mʉ̂r, sɑ́ dí egʉ́ɑ mípɑhlɑ́ mi mʉ̂r yɨ́, yé ó njɨ sísǐm wé dí ɨ́ nyʉ̂l nyé wɨ́. Nó ntémé, yé ó njɨ Sísǐm mé Nzyɛ̌m wé omér ó dí egʉ́ɑ mípɑhlɑ́ mé Nzyɛ̌m.
46002012	Mɨnɑ́ gɑ́ bɨɛ, bé ɑ́ bé ɑbéɔɔ gɑ́ eleme e dí ejǿø̌ sí yɨ̂ʼ lɨ́. Mɨnɑ́ bé ɑ́ bi gɑ́ ó, Sísǐm dí eduho kwɑ́ mé Nzyɛ̌m wɨ́. Sɑ́ tɨ̂ʼ ó mɨ́nɑ́ ógʉ́ɑ gɑ́ metʉ́m mɨ́mɛ̂h Nzyɛ̌m ɑ́ lómlo mɨnɑ́ gɑ́ mɑ́.
46002013	Bɨ̌h jwé bɨ́n ó, milɛ́ʼlɑ́ myɑɑ́. Bɨ̌h bé ɑlwib e mekɑ̌n mé ócwóó ó sí yɨ̂, njɨ e mekɑ̌n Sísǐm mé Nzyɛ̌m dí ejwe bɨ́h mɑ́. Nó yɑɑ́ ó bɨ́h dí ekɑlɑ bɨ́n milɛ́ʼlɑ́ Sísǐm mé Nzyɛ̌m dí enyɛɛ́ jwe bɨ́h mí yɨ́. Sísǐm wɑɑ́ ntémé ó dí ejwe bɨ́h mekɑ̌n bɨ́h jɑ́lɑ́ le elwib mɑ́.
46002014	Mʉr dí tʉ̂toʼó, ɑbe e Sísǐm mé Nzyɛ̌m nyɑ́, nyé ɑbe e nkul ebi ótyeetye dí eduho e Sísǐm wɑɑ́ wɨ́. Wê nye ó ogʉ̌. Nyé ɑbe e nkul egʉ́ɑ wê, ebě, mʉ̌r jɑɑ́ gʉ́ɑ wé ó, njɨ ɨ́ lɔ̌b nkûl Sísǐm mé Nzyɛ̌m dí e nye nyɨ́.
46002015	Mʉr dí e Sísǐm mé Nzyɛ̌m nyɑ́, óbɛ̌m cíʼě lɔ̌b sɑ́ yɨ́yɛ̂h. Sɑ̂ gwɑ́r, mʉr swîh ɑbe e nkul ecíʼě lɔ̌b wé.
46002016	Ebě, yê tilɑ́ ó: «Nzé dí egʉ́ɑ mípɑhlɑ́ mé Dɑ̂? Nzé dí e nkul ejwe nyé metǿǿ?» Tó kœb ó, mɨnɑ́ gɑ́ bɨɛ ó dí e mipɑhlɑ́ mé Krîst ɨ́ miléme.
46003001	Bɨ́ɔɔ́ bɑ̂m! Okɛ́l bɑ̂m! Lɨ́ otyeetye, me ɑ́ bé ɑlwib e bɨ̌n mpʉ mʉ̂r jɑ́lɑ́ le elwib e bɑɑ́ o dí e Sísǐm mé Nzyɛ̌m bɑ́ yɨ́. Me ɑ́ nzoo lwilwib e bɨ̌n ó, mpʉ mé jɑ́lɑ́ le elwib e bʉr o dí tʉ̂toʼó, ɑbe e Sísǐm mé Nzyɛ̌m bɑ́ yɨ́. Me ɑ́ lwib e bɨ̌n ó, mpʉ̌ sɑ́ lɛ́ɛ́, bɨ̌n bé ɑ́ be ó bwɑ́ ó ntwǒm bé ɑlúno pûhlɑ e Krîst bɑ́.
46003002	Me ɑ́ si jwe bɨ̌n medíbé mé ébêl, ɑbe méde mempɑ̂, ebě, bɨ̌n bé ɑ́ bé ɑbe e nkul ekoʼo mé lɨ́ ede. Nzě kumo ɨ́ bɑ́ɑ́nɑ̂, bɨ̌n bé ɑbe e nkul ekoʼo mê,
46003003	ebě, bɨ̌n ciʼe ó mpʉ bʉ̂r ó sí yɨ̂. Bɨ̌n bé lɨ́ esɑ̂ nzwíí le egœ́ɑ pɑ́ʼ nyɨ́n. Nzê bɨ̌n bé ɑbee nɑ́ɑ̌ ó, bɨ̌n jínɑ ó, lɨ́ ekʉ́ ciʼě mpʉ bʉ̂r ó sí yɨ̂ʼ ɛ̌? Bɨ̌n bé lɨ́ ekʉ́ dû kʉ̌ cyen bʉ̂r ó sí yɨ̂!
46003004	Jɔʼ nyɑ̂ʼ mʉ̂r ɨ́ sɔ́mɑ́ yɨ́n lɛ́ɛ́ ó: «Me ó mpʉ́n mé Pɑul,» nyʉ́ʉ́, nye ó: «Mɛm, me ó mpʉ́n mé Ápolos» yɨ́, nzê bɨ̌n bé ɑbee nɑ́ɑ̌ ó, bɨ̌n sɑ́ ó mpʉ bʉ̂r ó sí yɨ̂ʼ ɨ̌?
46003005	Lɨ́ otyeetye, nzé dí Ápolos? Nzé dí Pɑul? Bɨ̌h bé ó osúʼɑ bɨ́n, bʉr o b'ɑ́ be bɨ̌n e nyɔm ó, bɨ̌n bûʼlɑɑ bɑ́. Mʉr nyɨnyɛ̂h, nye lɨ́ esɑ̂ syɛ́ɛlɑ Tî Yésʉs ɑ́ jwe nye ó, nye sɑ̂ʼ yɨ́.
46003006	Mɛm, me ɑ́ si be mpeʼ; Ápolos nyɨɛ nzě sʉ médíbé. Sɑ̂ gwɑ́r, Nzyɛ̌m ó b'ɑ́ sɑ̂ ó, yé pɑ́hɑɑ.
46003007	Nó ó dí elɛ̂ʼle ó, mʉr dí ebe ndu e wɑɑ́ dí esʉ médíbé nyɑ́, bé ɑbě sɔ̂ʼ. Mʉr ngwɑ́r dí ejɑlɑ e júu nyɑ́ ó dí Nzyɛ̌m, wɑɑ́ ɑ́ sɑ̂ ó, mpeʼ yɑɑ́, yé pɑ́hɑɑ nyɑ́.
46003008	Mʉr dí ebe nyɑ́, bé e wɑɑ́ dí esʉ médíbé nyɑ́, bé ó jøʼ gwɑ́r. Nzyɛ̌m ójwe mʉ̂r myɛ́nɑ ó, dû mpʉ̌ syɛ́ɛ́ nyé mʉr tɨ̂ʼ ɑ́ séɑ yɨ́, yé ɑ́ be yɨ́.
46003009	Ebě, bɨ̌h séɑ́ ó, ɨ́ mpúhlɑ́ nyɨ́h, ɨ́ syɛ́ɛ́ mé Nzyɛ̌m. Nó ó, bɨ̌n bɨɛ ó dí pemé mé Nzyɛ̌m. Bɨ̌n ntémé bé ó mpɑ́h Nzyɛ̌m.
46003010	Metyɛʼ me mpóm mé Nzyɛ̌m ó b'ɑ́ sɑ̂ ó, me séɑɑ mpʉ swîm mimbɛ̌r yɨ́. Me ɑ́ si tyêl nkɑn. Nyʉ́ʉ́ mʉ̂r nyɨɛ nzě sumo tɨ̂. Yé jɑlɑ ó, mʉr nyɨnyɛ̂h sɑ̂ʼ ocwóó ɨ́ mbǐ sumɑ́ nyé dí esumo wɨ́.
46003011	Ebě, nkɑn mbɛ̌r mû ó sí tyɛ̂b. Nkɑn nyɑɑ́, nye ó dí Yésʉs-Krîst. Abe e mʉr dí e nkul ekɑ̌ tyêl nyɑɑ́ swîh.
46003012	Bɑ̂ʼ bʉ̂r, bé ósumo ɨ́ nkɑn nyɑɑ́ ó, e gʉ̂l, nkʉ̂ e nkóhó mɔnɨ́, nkʉ̂ e mekóʼ méncyɛnwɑ. Bʉ́ʉ́ bʉ̂r bɨ́ɛ, bé ósumo e bilɨ́, nkʉ̂ e mebʉ̌.
46003013	Syɛ́ɛ́ mʉ̂r nyɨnyɛ̂h dí eséɑ yɨ́, yé ónyɨ̂n ɨ́ ponó ɨ́ dʉ́ó lé écíʼ é mílɔ̌b, ebě, nyɔ̌m sɑ́ yɨ́yɛ̂h, wé ónyɨ̂n ɨ́ sʉ́lʉ́lʉ́ ó, ɨ́ móhó wɑɑ́. Nyɔm tɨ̂, wé nyɨ́nyɨ́n ó, ɨ́ siʼe ngɑ́ lɛ̂ʼlě nyɔ̌m syɛ́ɛlɑ mʉ̂r yɨ́. Syɛ́ɛlɑ yé sí jûhwo yɨ́ɛ siʼe yɑɑ́ nó, lɛ́ɛ́, syɛ́ɛlɑ yɑɑ́, yé ɑ́ kʉ be ó, e nyɔm lɨ́ esú mé Nzyɛ̌m.
46003014	Yé bé mʉr ɑ́ be ó sí sumo ɨ́ nkɑn e sɑ́ dí ejûhwǒ siʼe mbɨ̂mbɨɑ́ yɨ́ nó, nye óbi myɛ́nɑ mé tɨ̂.
46003015	Yé sí kɑ̌ be ó, syɛ́ɛlɑ mʉ̂r, yɨ́ díʼe ɨ́ siʼe yɑɑ́ nó, mʉr wɑɑ́ ódímle myɛ́nɑ mé ɨ́ jɔʼ yɑɑ́. Nyɨ́hɑɑ́ ósyɛbɔɔ ɨ́ siʼe. Sɑ̂ gwɑ́r, nye óbe ó mpʉ mʉ̂r ɑ́ kpɛ́ɛ, ntɑɑ̌ siʼe nyɑ́.
46003016	Nzê bɨ̌n bé ɑgʉ́ɑ ó, bɨ̌n kʉ́ bě tyeetye ó mpɑ́h Nzyɛ̌m ɛ̌? Nzê bɨ̌n bé lɨ́ ejéʼe ó, Sísǐm mé Nzyɛ̌m, wɨ́ komlo ódiɑ́ wé ɨ́ bɨ̌n ɛ̌?
46003017	Mʉ̂r gbɛ́ɛ́ mpɑ́h Nzyɛ̌m nyɑɑ́ nó, Nzyɛ̌m dímle nyê, ebě, mpɑ́h Nzyɛ̌m, nye ó sɑ́ dí ci yɨ́. Bɨ̌n ó dí mpɑ́h nyé nyɑɑ́.
46003018	Mʉ̌r sɑ́ ɑlêh. Mʉ̂r ɨ́ sɔ́mɑ́ yɨ́n sí lɑ́ɑ ó, nye ó cwóó ɨ́ nkǒ pɑ́ʼ bísɑ́ bí jɔʼ yɨ̂ʼ nó, nye nyɛ́ɛ dǐ gʉ̌. Nyé okɑ̌ bi ócwóó ómpɑ̂ ɨ́ jɔʼ yɑɑ́.
46003019	Ebě, ocwóó ó sí yɨ̂, wé ó ogʉ̌ ɨ́ míh mé Nzyɛ̌m. Nó yê tilɑ́ ó: «Nzyɛ̌m mɨ́mɛ́r ócwóó ó bʉ̂r ó, ɨ́ mpilɑ ócwóó yɔ́ɔ́.»
46003020	Yê cɛmɑ́ ntémé ó: «Dɑ̂, nye lɨ́ egʉ́ɑ ó, mipɑhlɑ́ mí ócwóó ó bʉ̂r, myé ó tʉ̂toʼó ɨ́ pɑ́ʼ wé.»
46003021	Nó, mʉ̌r sɑ́ ɑmɛɛlɑ ɨ́ pɑ́ʼ bʉ̂r, ebě, sɑ́ yɨ́yɛ̂h, yé ó yɑɑ́ yɨ́n:
46003022	Dɑmɑ́ bě Pɑul, Ápolos, Kefɑ̂s, sí, cwiʼ, eswie, jɔʼ yɨ̂, bijɔʼ bi dí enze bí, tótôʼ: sɑ́ yɨ́yɛ̂h, yé ó yɑɑ́ yɨ́n.
46003023	Nó ó, bɨ̌n bɨɛ gúmó ó, e Krîst. Krîst nyɨɛ gúmo e Nzyɛ̌m.
46004001	Bɨ̌n bé ɨ́ jɑlɑ le elɑ́ɑ bɨ́h bɨɛ mpʉ ósyɛ̂l o mésɑ̂ mé Krîst, bʉr o dí egʉ́ɑ ébɑʼlě lwǐb ódîm mé Nzyɛ̌m bɑ́.
46004002	Tó kœb ó, sɑ́ bé dí ejî e mʉr dí ebɑʼlě mbɛ̌r nyɑ́ yɨ́, yé ó, nye díʼee mʉr ebûʼlɔɔ.
46004003	Ɨ́ pɑ́ʼ wɑ̂m, mé ɑsyɛ̌l bɑ́ ó, bɨ̌n lwíbɨɨ lɔ̌b wɑ̂m, nkʉ̂ ó, nyʉ́ʉ́ mpɑ́h milɔ̌b swîh lwíbɨɨ wê. Mɛm ntémé, mé ɑcíʼě lɔ̌b wɑ̂m mɛm mʉr tɨ̂.
46004004	Mipɑhlɑ́ mí lémé wɑ̂m, myé ɑnwɑ̂hle mê. Nó yé ɑlɛ̂ʼle ó, mé ɑbe e mebě. Tî Yésʉs ó dí ecíʼě lɔ̌b wɑ̂m.
46004005	Ɨ́ tɨ̂ʼ ɨ́, ɑlɨ̌ cíʼe gɑ́ lɔ̌b mé nyʉ́ʉ́ mʉ̂r ɨ́ jɔʼ yé dí ɑpɑ̌ pyɑ̂l jɔʼ élɑb yɨ́. Bónɑ́ɑ́ gɑ́ ó, Tî Yésʉs, nye ntɑ̂ʼ. Nyé opyêl sɑ́ dí lɨ́ ejúrʉ́ʉ́ yɨ́, cyen yé ɨ́ jwê. Nyé ogwîh mípɑhlɑ́ mi dí misolɑ́ ɨ́ milémé mí bʉ̂r mí. Jɔʼ yɑɑ́ ó Nzyɛ̌m ójwe mʉ̂r nyɨnyɛ̂h kûm jɑ́lɑ́ e né nyɨ́ yɨ́.
46004006	Bɨ́ɔɔ́ bɑ̂m! Okɛ́l bɑ̂m! Mekɑnɑ́ mé dí ecɛmɑ bɨ́n mɑ̂, mé e nyɔm lɨ́ esú lɨ́n. Bɨ̌h le Ápolos, bé ó dí bijweʼle bi dí elɛ̂ʼle bɨ́n bí. Bɨ̌h lɛ́ʼlé bɨ́n tɨ̂ʼ ó, mʉr, nyé ɑjɑlɑ le enkɛ́ɛ nyʉ̂l, nkʉ̂ sêʼle nyɑ̂ʼ mʉ̂r, nkʉ̂ wɑɑ́ nyʉ́ʉ́. Mě jwé bɨ́n jweʼle yɑɑ́ ó, bɨ̌n jɨ́ʼɨɨ sɑ́ kɨkɛnɑ yɨ̂ʼ dí elɛ́ɛ ó: «Mʉr ɑntɑɑ gɑ́ sɑ́ dí tilɑ́» yɨ́.
46004007	Nzé nyɨɛ ɑ́ bɨ̂r guɑ kʉ́, lɑɑ bʉ̂r bɨ́bɛ̂h ɛ̌? Yé gó dí e yé, gó ɑ́ be ɑbǐ biʼée yɨ́? Yé bé sɑ́ yɨ́yɛ̂h gó dí e yé yɨ́, go ɑ́ bi yé ó, biʼée nó, gǒ nkʉ́nɑ́ mpʉ̌ sɑ́ lɛ́ɛ́, yé ɑbě njwéɑ́ ɨ́ yé?
46004008	Bɨ̌n mû ó e sɑ́ yɨ́yɛ̂h bɨ́n ɑ́ gøgø̂m yɨ́. Bɨ̌n mû ó ɨ́ diɑ́ mépwɑʼ. Bɨ̌n mû ó sí tyélɔɔ ɨ́ dǐ mínjǿø-bʉr, bɨ̌h bɨɛ l'ɑpɑ̌ be myê. Á dǐ bee ó, bɨ̌n mû ó sí jwirɑ mínjǿø-bʉr mimpɑ̂, mɨnɑ́ gɑ́ óbɛ̂h nkʉ̂ di gɑ́ myé ɛ̌!
46004009	Ebě, mbeɑ́ wɑ̂m, wé ó, Nzyɛ̌m ɑ́ si tyêl bɨ̌h, bʉr o mílʉ́mlʉ́ bé, ɨ́ tyé bʉ̂r o jɑ́lɑ́ le ebuú pyɑŋɔɔ, bɑɑ́ bé ókpɛl éjʉ̂ téme bʉr bɑ́. Bɨ̌h mû ó, sí tyélɔɔ ɨ́ míh mé bʉ̂r mpʉ bʉ̂r o jɑ́lɑ́ le esiŋlɔɔ bɑ́, tɑ́ɑre e bʉr ó sí yɨ̂, kumo e beéngeles.
46004010	Bɨ̌h mû ó bigʉ̌ lɨ́ esú mé Krîst; bɨ̌n bɨɛ, bé ó mipɨpɨ́ʼ ɨ́ nye. Bɨ̌h bé ó bityɛʼ-bol; bɨ̌n bɨɛ, minjɨ́h mí bʉ̂r. Bɨ̌h bé lɨ́ epyéhɔɔ; bɨ̌n bɨɛ, bé lɨ́ ejweŋɔɔ̌ júu.
46004011	Kumǒ kumɑ́ɑ ɨ́ jɔʼ yɨ̂, bɨ̌h bé lɨ́ ejwe nzɑ̂, ti e jwéh médíbé. Yé lɨ́ esɑ́ɑ bɨ́h mimbôr. Bé lɨ́ ebî bɨ́h. Bé lɨ́ edwih bɨ́h ɨ́ yɨ̂ʼ gúmo, cyen ɨ́ yʉ́ʉ́.
46004012	Bɨ̌h bé lɨ́ eséɑ̌ syɛ́ɛ́ dí ɨ́ lele lele yɨ́, lɨ́ esɑ́ɑ̌ cwiʼ yɨ́h, bɨ̌h bʉr o tɨ̂. Jɔʼ bé dí elǿø bɨ́h yɨ́, bɨ̌h bɨɛ̌ sʉ bé ó, metyɛʼ me mpóm. Jɔʼ bé dí etíble bɨ́h yɨ́, bɨ̌h bé lɨ́ ejûhwo bê.
46004013	Jɔʼ bé dí elwib e bɨ̌h ebébe yɨ́, bɨ̌h bɨɛ̌ yɨyɑlɑ́ e bé ó, e léme ɨ́ piiiɑ. Bé lɑ́ɑ́ bɨ́h ó mpʉ ékunuu é sí yɨ̂, nkʉ̂ sɑ́ mébomo, nzě kumo ɨ́ bɑ́ɑ́nɑ̂.
46004014	Mé ɑtile bɨ́n mpʉ́nʉ̌ e tɔŋlɑ́ ó, mě gbɑ́ ó bɨ̌n sôn ɨ́ nyʉ̂l. Mě cɨ́l bɨ́n ó, cɨ́lɨ́ɨ, jøʼ gwɑ́r e gwɑ́r e mpʉ mé jɑ́lɑ́ le esɑ̂ bwɑ́n bɑ̂m mé dí ekpɛl bɑ́ yɨ́.
46004015	Bɨ̌n dɑmɑ́ be le otɨ́ɑ otɔ́ɔ́sin kɑ́m ɨ́ cwiʼ yɨ́n e Krîst, bɨ̌n bé ó njɨ e sɔ́ŋ ngwɑ́r. Mɛm, me ó dí sɔ́ŋ wɨ́n ɑ́ byɑ̂ bɨ̌n nyɑ́. Ɨ́ pɑ́ʼ cwiʼ yɨ́n e Yésʉs-Krîst, me ó b'ɑ́ byɑ̂ bɨ̌n lɨ́ enze le elɛ́ɛ bɨ́n Mbɨɑmbɨɑ Lɔ́ɔ.
46004016	Nó ó, me lɨ́ ejɨʼlɑ e bɨ̌n ó, bɨ̌n bɑ́ŋɑɑ me.
46004017	Sɨ́ɑ̌ yɑɑ́ ó mé ɑ́ lómlo bɨ̌n Timothée, mwɑ̂ kpɛ̌l wɑ̌m yɨ́. Nye ntémé ó dí mʉr ebûʼlɔɔ ɨ́ Tî Yésʉs. Nye ó ngɑ́ toŋlo bín kʉ̌ cyen mé dí edû ɨ́ mpúhlɑ́ nyɨ́h e Krîst wɨ́. Mě lɛ́ʼlé Mbɛ̌r-Nzyɛ̌m ɨ́ gúmó yɨ́yɛ̂h ó, bé dúʼoo kʉ̌ cyen ngwɑ́r wɑɑ́.
46004018	Bʉ́ʉ́ bʉ̂r ó sɔ́mɑ́ yɨ́n, bé mû ó lɨ́ enkɛ́ɛ ményʉ̂l, bɨ́ɛ lɨ́ ejøʼ ó, me ɑ́kɑ̌ nzě bee bɨ́n.
46004019	Sɑ̂ gwɑ́r, Tî Yésʉs sí kpɛl nɛ́ɛ: me ónze kwɑ́ nyɨ́n kɑ́m e kɑ́m. Jɔʼ yɑɑ́ ó mé ngɑ́ nzě gʉ́ɑ, ɑbě njɨ melɑb mɨ́n, bʉr o dí ebuú nkɛ́ɛ ményʉ̂l bɑ́. Me ónzě gʉ́ɑ ntémé bím nkûl bɨ́n dí e nye nyɨ́.
46004020	Ebě, bisyɛ́ɛlɑ bí Mpóʼo mé Nzyɛ̌m, byé ɑjwɛ̂ʼ mélɑb. Byé buú jwɛ̂ʼ ó, mbi nkûl mʉ̂r dí e nye nyɨ́.
46004021	Bɨ̌n kpɛl yɨ́ɛ yé? Nzê me ntɑ̂ʼ kwɑ́ nyɨ́n e ngɑ́hɑ́ ɛ̌? Nzê e lémé kpɛ̌l ti e metɑlɑ ɛ̌?
46005001	Bʉr bé lɨ́ ejóʼo bé lɨ́ elɛ́ɛ ɨ́ gúmó yɨ́yɛ̂h ó, yé e bimolɑ́ ɨ́ sɔ́mɑ́ yɨ́n, bimolɑ́ sɑ̂ bínwérédé, byɑɑ́ óhɑ́ɑ́den dí ɑbe lɨ́ esɑ̂ bí. Nyʉ́ʉ́ mʉ̂r ɨ́ sɔ́mɑ́ yɨ́n, nye lɨ́ ebɑ́nɑ̌ ciʼe e myɑɑ́ sɔ́ŋ.
46005002	Bɨ̌n ntémé bé ɨ́ buo élɛ́ɛ e nyʉ̂l! Yé ɑ́ gwɑ mbɨɑ ɨ́ pɑ́ʼ wɨ́n ó, mpɑ milémé mín, myé ɑ́ si lóno lɨ́ ebúʼ. Wɑɑ́ ɑ́ sɑ̂ syɛ́ɛlɑ yɑɑ́ nyɑ́, soʼ gɑ́ nye ɨ́ sɔ́mɑ́ yɨ́n.
46005003	Ɨ́ wɑ̂m pɑ̂ʼ, mě dɑmɑ́ di e ncɛrɑ́ e bɨ̌n ɨ́ nkǒ pɑ́ʼ nyʉ̂l, me yɨ́ɛ ó, gúmo gwɑ́r e bɨ̌n ɨ́ nkǒ pɑ́ʼ sísǐm. Nó ó, mɨ́ boó cíʼě lɔ̌b mʉ̂r wɑɑ́ ɨ́ díé mé Tî gɑ́ wɨ́nɑ́ Yésʉs. Yé ó mpʉ̌ sɑ́ lɛ́ɛ́, me ó ɨ́ sɔ́mɑ́ yɨ́n. Ɨ́ jɔʼ bɨ́n ngɑ́ bɑ́ʼɑ̌ syɛŋɑ, mɛm ntémé tɨ̂ʼ ɨ́ nkǒ pɑ́ʼ sísǐm, nkul me Tî gɑ́ wɨ́nɑ́ Yésʉs tɨ̂ʼ ɨ́ mɨnɑ́ gɑ́ yɨ́,
46005005	bɨ̌n ɑ cyén mʉ̂r wɑɑ́ kwɑ́ mé Sɑ́tɑn, ó Sɑ́tɑn ndɑ́mɑɑ nye ɨ́ pɑ́ʼ nyʉ̂l nyé. Ɨ́ pɑ́ʼ sísǐm wé wɨ́ɛ, nyé ociʼe ɨ́ móhó Tî gɑ́ wɨ́nɑ́ óbɑ́ʼɑ̌ nze wɨ́.
46005006	Yé ɑmbɨɑ ɨ́ jɔʼ bɨ́n dí enkʉ́nɑ ɨ́ lɔ̌b wɨ́n, bɨ̌n bʉr o tɨ̂ʼ yɨ́, ebě, kɨkɛnɑ lɛ́ɛ́ ó: « Levure dɑmɑ́ twɑ̂ʼwo, yé óbɑ́nɑ̌ sɑ̂ ó, blêr yɨ́yɛ̂h, yé nkɑ́ŋlɑɑ.»
46005007	Pɛʼɛɛ gɑ́ njʉ̌m levure wɑɑ́, ó bɨ̌n líʼɨɨ miléme ɨ́ púpúpú. Nó ó bɨ́n ngɑ́ be e blêr dí ejwɑ́n, ɑbe e levure yɨ́. Me lɨ́ egʉ́ɑ ó, bɨ̌n mû ó boó be nó, ebě, Krîst ɑ́ be ó sí cíʼɔɔ tɑ̂ŋ mɑ̂ nteme, le esɑ̂ ó, mɨnɑ́ bwɑ́lɑɑ gɑ́ nzɔɔ mɑ̂ nteme nyé.
46005008	Mɨnɑ́ bé ɑyɨ́ bwɑl gɑ́ nzɔɔ gɑ́ nyɨ́nɑ́ nyɑɑ́ lɨ́ edě blêr dí e njʉ̌m levure yɨ́. Blêr yɑɑ́, yé jweʼle ó, ebébe é léme le jélé. Mɨnɑ́ bwɑ́lɑɑ gɑ́ nzɔɔ gɑ́ nyɨ́nɑ́ lɨ́ edě blêr dí ɑbe e levure yɨ́. Yɨ́hɑɑ́ blêr, yé ó lwǐb ótyeetye dí ɑpûhlɑ e mikóo yɨ́.
46005009	Ɨ́ mekɑnɑ́ mé ɑ́ cɛmɑ bɨ̌n mɑ́, me ɑ́ lɛ́ɛ e bɨ̌n ó, bɨ̌n ɑyɨ́ be e ndwɑ́ɑlɑ le osyɛ̂l o bímolɑ́.
46005010	Me ɑ́ bé ɑlɛ́ɛ ó, «osyɛ̂l o bímolɑ́ bɨ́bɛ̂h», nkʉ̂ «bʉr o bígǿmɑ́ bɨ́bɛ̂h», nkʉ̂ «bʉr bɨ́bɛ̂h o dí edɛn bímɔnɨ́ byé onkɑ́n bɑ́», nkʉ̂ «bɑɑ́ dí ejwe bíyɨŋɑyɨ bí ónzyɛ̌m kûm bɑ́ bɨ́bɛ̂h». Lɨ́ esyɛ̂hle bé bɨ́bɛ̂h, yé ɑ́ gwɑ jɨ ó, mɨnɑ́ pɔ́ʼɑɑ gɑ́ ɨ́ sí yɨ̂!
46005011	Me bé ó, me tílɑɑ bɨ̌n ó, bɨ̌n ɑyɨ́ be e ndwɑ́ɑlɑ e mʉr dí elɛ́ɛ ó, nye ó mbûʼlɑ, nyɨɛ yɨ́ɛ lɨ́ esɑ̂ mímolɑ́, nkʉ̂ wɑɑ́ dí e mpuo bigǿmɑ́ nyɑ́, nkʉ̂ mʉr dí ejwe bíyɨŋɑyɨ bí ónzyɛ̌m kûm nyɑ́. Bɨ̌n bé ɑyɨ́ be e ndwɑ́ɑlɑ e mʉr melǿø, nkʉ̂ nyʉnyóʼ, nkʉ̂ njíblʉ̌. Bɨ̌n bé ɑyɨ́ pûhlɑ mébô lɨ́ ede e mimbi mi bʉ̂r myɑɑ́.
46005012	Yé ɑjwɛ̂ʼ mɛ̂m ó, me cíʼɑɑ ohɑ́ɑ́den milɔ̌b. Bɨ̌n bé ɨ́ jɑlɑ le ecíʼe mílɔ̌b ó, myɑɑ́ mi bʉ̂r ó Mbɛ̌r-Nzyɛ̌m. Nzê yé ɑbe nó ɛ̌?
46005013	Nzyɛ̌m ó ngɑ́ cíʼe mílɔ̌b mí óhɑ́ɑ́den. Yê cɛmɑ́ ó: «Soʼ gɑ́ bébebébe mʉr ɨ́ sɔ́mɑ́ yɨ́n tʉ́ŋlʉ̌.»
46006001	Ɨ́ jɔʼ mʉ̂r sɔ́mɑ́ yɨ́n dí e lɔ̌b e mɨ́ɔɔ́ wé yɨ́, nzê nyě tó pur mɨ́ɔɔ́ wɑɑ́ kwɑ́ bʉr o mé Nzyɛ̌m ɛ́? Heʼé! Nyě bɑ́nɑ̌ tó pur nyé ó, kwɑ́ onzyɛ́h ó bʉ̂r.
46006002	Nzê bɨ̌n bé ɑgʉ́ɑ ó, bʉr o mé Nzyɛ̌m ó ngɑ́ lwib mílɔ̌b mi bʉ̂r ó sí yɨ̂ʼ ɛ̌? Bɨ̌n pɑ̌ nyɛɛ́ lwib mílɔ̌b mi bʉ̂r ó sí yɨ̂, ɑ́ jwɛʼrɑ e bwɑ́ mílɔ̌b mi dí tîtííɑ̌ mî!
46006003	Nzê bɨ̌n bé ɑgʉ́ɑ ó, mɨnɑ́ bé ólwib gɑ́ milɔ̌b bééngeles? Mɨnɑ́ pɑ̌ nyɛɛ́ lwib gɑ́ milɔ̌b mínɨ́nɨ́ɨ́ myɑɑ́, ɑ́ jwɛʼrɑ e myɑɑ́ mi bʉ̂r ó sí yɨ̂!
46006004	Bɨ́n óbe e milɔ̌b mí cwǐʼ sí yɨ̂ʼ nó, bɨ̌n bé óbɛ̌m pɛ̂h ócîʼ o mílɔ̌b bé ócíʼe bɨ́n myɑ̌ bɑ́, ɨ́ sɔ́mɑ́ bʉ̂r o dí ɑbuú gbɑ́ŋɔɔ ɨ́ nkɔb ɨ́ Mbɛ̌r-Nzyɛ̌m bɑ́.
46006005	Mě lɛ́ɛ́ nó ó, lɨ́ esú lé égbɑ̂ bɨ́n sôn ɨ́ nyʉ̂l. Nzê ɨ́ sɔ́mɑ́ yɨ́n, yé lɨ́ elúʼǒ pɨpɨ́ʼ ngwɑ́r dí e nkul elwib mílɔ̌b pɑ́ʼ bɨ́ɔɔ́ e bɨ́ɔɔ́ nyɑ́ ɛ́?
46006006	Nzê yé ɨ́ mbɨɑ ó, mɨ́ɔɔ́ e mɨ́ɔɔ́, bé tôʼ e lɔ̌b wɔ́ɔ́ ɨ́ mpǒm me lɔ̂b swîh, dí ntémé mʉr dí ɑjyɛ̂ʼwo e Nzyɛ̌m nyɑ́ ɛ́?
46006007	Yé ó nó: yê bɨ̌n ó jyɛʼ ɨ́ jɔʼ bɨ́n sɑ́ɑ́ ócîʼ o mílɔ̌b kʉ̌l ɨ́ jɔʼ bɨ́n dí e milɔ̌b pɑ́ʼ nyɨ́n yɨ́. Bɨ̌n bé lɨ́ ebene éjûhwo ó, bʉr sɑ̂ʼ bɨ̌n ebébe ɨ́ yé? Bɨ̌n bé lɨ́ ebene éjíbɔɔ ɨ́ yé?
46006008	Yé nyɨ́n ó, bɨ̌n ó dí onzyɛ́h ó bʉ̂r ti e minjíblʉ̌. Bɨ̌n sɑ́ ébébe lɑɑ́ ó, bɨ́ɔɔ́ bɨ́n!
46006009	Bɨ̌n bé lɨ́ egʉ́ɑ̌ tyeetye ó, osyɛ̂l o mísyóm, bé ɑ́kóʼó nʉɑ̌ diɑ́ ɨ́ Mpóʼo mé Nzyɛ̌m, jɑlɑ e nkɔb líʼe nyɔ́ɔ́. Mʉ̌r sɑ́ ɑjéʼě sɨ̂: bʉr o sɑ̂ bímolɑ́ bɑ́, bɑɑ́ o dí ejwe bíyɨŋɑyɨ bí ónzyɛ̌m kûm bɑ́, osyɛ̂l o míswɛbɑ, otɛbɑ o bʉ́rʉ̂m, bʉrʉ̂m bé dí etɛb bɑ́,
46006010	minjíblʉ̌, bʉr o bígǿmɑ́, minyʉnyóʼ, bʉr o mélǿø, bɑɑ́ dí edɛn bímɔnɨ́ byé onkɑ́n bɑ́: bʉr bɑɑ́, bé ɑ́lîʼ e diɑ́ ɨ́ Mpóʼo mé Nzyɛ̌m.
46006011	Nó ntémé ó, bʉ́ʉ́ bʉ̂r ó sɔ́mɑ́ yɨ́n, bé ɑ́ be yɨ́. Sɑ̂ gwɑ́r, bɨ̌n bé ɑ́ si sohlɔɔ, pubɔɔ, le ejweŋɔɔ nkɑ̂m ɨ́ míh mé Nzyɛ̌m ɨ́ díé mé Tî Yésʉs-Krîst, cɨɨ e nzɨ̌ Sísǐm mé Nzyɛ̌m gɑ́ wɨ́nɑ́.
46006012	Me óbɛ̌m lɛ́ɛ ó: «Mě e nkul esɑ̂ syɛ́ɛlɑ yɨ́yɛ̂h.» Yé ó nó. Sɑ̂ gwɑ́r, ntʉ̌ syɛ́ɛlɑ yɨ́yɛ̂h dí me e nyɔm. Me óbɛ̌m lɛ́ɛ ó: «Mě e nkul esɑ̂ syɛ́ɛlɑ yɨ́yɛ̂h.» Nó ó, me ɑ́bîr ó, me díʼee túʼɑ̌ yʉ́ʉ́ sɔ̂ʼ.
46006013	Bé lɨ́lɛ́ɛ́ ntémé ó: «Mede, mê tɨ̂ʼ ó, lɨ́ esú é mo. Mo ntémé, lɨ́ esú é méde.» Yé ó nó. Sɑ̂ gwɑ́r, Nzyɛ̌m ógbɑh bíbyɛ̂h, ebě, nyʉ̂l mʉr, nyé ɑbe ó, nye díʼee lœʼɑ́ ɨ́ nzɨ̌ bijoó. Nye tɨ̂ʼ ó, lɨ́ esú lé éséɑ e Tî Yésʉs syɛ́ɛ́. Tî Yésʉs, ntémé, nye tɨ̂ʼ ó, lɨ́ esú é ményʉ́l gɑ́ mɨ́nɑ́.
46006014	Nzyɛ̌m, mʉr ɑ́ pɛh Tî Yésʉs, dwih nyé lɨ́ ojwe nyɑ́, ópɛh ntémé mɨnɑ́ gɑ̂, dwih lɨ́ ojwe, e nkul nyé.
46006015	Nzê bɨ̌n jínɑ ɑpɑ̌ gʉ́ɑ ó, menyʉ́l mɨ́n, mé ó bicíl bí nyʉ̂l mé Krîst? Nzê me óbɑ́nɑ̌ nʉɑ̌ cíl nyʉ̂l mé Krîst, tó pûhlɑ yé e bicíl bí nyʉ̂l sɑdɑ́gɑ mʉ́mɑ́ ɛ́? Yé sɑ́ ɑbɑ́ kúnwo ɨ́ pɑ́ʼ wɑ̂m ó, me sɑ̂ʼ nó!
46006016	Nzê bɨ̌n bé ɑgʉ́ɑ ó, mʉr dí epûhlɑ e sɑdɑ́gɑ mʉ́mɑ́ nyɑ́, bé e nɔ́ɔ́ bɨ́bɛ̂h, bé mû ó nyʉ̂l mpwɑ́r ɛ́? Ebě, yê tilɑ́ ó: «Bɨ́bɛ̂h obɑ́, bé óbe ó nyʉ̂l mpwɑ́r.»
46006017	Nó ó, mʉr dí eciʼe ɨ́ mpúhlɑ́ e Tî Yésʉs nyɑ́, óbe ó e sísǐm ngwɑ́r, bé e nɔ́ɔ́.
46006018	Syɛ́hlɑ́ɑ́ gɑ́ esɑ̂ bímolɑ́. Myúú mísyóm bʉ̂r dí esɨsɑ̂ mí, myé sísyɛ́ɛ́lɨ́ ó, ɨ́ mʉ̌r kʉ̌l. Tó kœb ó, ɨ́ jɔʼ mʉ̂r sɑ́ bímolɑ́ yɨ́, nyě sɑ́ syóm wɑɑ́ ó, ɨ́ nkǒ pɑ̂ʼ nyʉ́l nyé nye mʉr tɨ̂.
46006019	Nó ó, nzê bɨ̌n bé ɑgʉ́ɑ ó, menyʉ́l mɨ́n, mé ó mbɛ̌r mé Sísǐm mé Nzyɛ̌m ɛ̌? Sísǐm dí ɨ́ bɨ̌n wɨ́, wé ó wɑɑ́ Nzyɛ̌m ɑ́ ntɨh bɨ̌n wɨ́. Bɨ̌n bé ɑgúmo e bɨ̌n bʉr o tɨ̂,
46006020	ebě, Nzyɛ̌m ɑ́ si jɛ́nɑ myɛ́nɑ ɨ́ bwɑʼ bwɑʼ ɨ́ jɔʼ nyé ɑ́ sɑ̂ ó, bɨ̌n gúmɑɑ e né yɨ́. Nó, jwéʼ gɑ́ Nzyɛ̌m kûm, lɨ́ ebɑʼle ményʉ́l mɨ́n ci.
46007001	Ɨ́ lɔ̌b bɨ́n ɑ́ tile me tɨ̂ʼ wɨ́, mʉ̌r mbɨɑ ó, di nzîhle.
46007002	Nó ó, ɨ́ lɔ̌b bʉ̂r o dí ekpɛl ésɑ̂ bímolɑ́ bɑ́, yé ɨ́ buú jɑlɑ ó, mʉrʉ̂m nyɨnyɛ̂h díʼee e wé mʉ́mɑ́; mʉmɑ́ nyɨnyɛ̂h di e wé njʉ̂m.
46007003	Njʉ̂m, nye ɨ́ jɑlɑ le elóŋlǒ syɛ́ɛlɑ mʉ́rʉ̂m yé kwɑ́ myɛ̌l. Mʉmɑ́ ntémé lóŋlǒ syɛ́ɛlɑ mʉ́mɑ́ kwɑ́ njʉ̂m.
46007004	Ntʉ mʉ́mɑ́ dí e nkul ó, nye sɑ̂ʼ nyʉ̂l nyé mpʉ nyé kpɛ̂l yɨ́. Njʉ̂m wé ó dí e nkul nyɑɑ́. Jøʼ gwɑ́r yɑɑ́, ntʉ mʉ́rʉ̂m dí e nkul ó, nye sɑ̂ʼ nyʉ̂l nyé mpʉ nyé kpɛ̂l yɨ́. Myɛ̌l ó dí e nkul nyɑɑ́.
46007005	Nyʉ́ʉ́ sɑ́ ɑbene nyʉ́ʉ́, ɑlɑɑ ó, bɨ̌n bé ɑ́ si boo ntɑɑ minkɑ̂l ó, bɨ̌n bé ɑ́kɑ̌ syɛŋɑ ɨ́ jɔʼ bɨ́n dí ejɨʼlɑ e Nzyɛ̌m yɨ́. Píe tɨ̂, bɨ̌n ɑ tó e cwiʼ ébɑ́ yɨ́n dóló. Bɨ́n bé ɑsɑ̂ nó wɑ́, bɨ̌n bé ɑ́mû jɑɑ́ dumɑ ɨ́ mebʉ́blɑ́ mé Sɑ́tɑn, mpʉ bɨ́n dí ɑgʉ́ɑ émɑ̂r míléme yɨ́.
46007006	Sɑ́ mé dí elɛ́ɛ bɨ́n nɨ̌, yé ɑbe bɨ́n bi ó, bɨ̌n sɑ̂ʼ yê. Yé ó, bɨ́n sí kpɛl nó, sɑ́ʼ gɑ́ nó.
46007007	Mɛm mʉr tɨ̂ʼ buú gø̂m ó, mpɑ bʉr bɨ́bɛ̂h, bé ó mpʉ mê. Sɑ̂ gwɑ́r, mʉr nyɨnyɛ̂h, nye ó, e wé mbǐ njwéɑ́ Nzyɛ̌m ɑ́ jwe nye wɨ́. Nyɑ̂ʼ mʉ̂r e wé mbi; nyʉ́ʉ́, e wé.
46007008	Nó ó mé dí elɛ́ɛ ónzihle ti e mikúho ó, yé mbɨɑ ó, bɨ̌n díʼee mpʉ mê: ɑbě mbɛ́ɑ́.
46007009	Bɨ́n bé ɑbe e nkul edil ményʉ́l mɨ́n ɨ́ bici nó, bɨ̌n ɑ bɑ̂. Ebɑ̂, lé ɨ́ mbɨɑ, lɑɑ édi e bigǿmɑ́.
46007010	Me lɨ́ egbɑ̂ bɨ́n, mimbɛ́ɑ́ mí bʉ̂r, mpéné nyɨ̂: (Lɨ́ otyeetye, ntʉ mɛ̂m mʉr tɨ̂ʼ dí egbɑ̂ bɨ́n nyɑ̌. Tî Yésʉs nye mʉr tɨ̂ʼ ó b'ɑ́ gbɑ̂ bɨ̌n nyɑ̌.) Mbɛ́ɑ́ mʉ́mɑ́, wé ɑyɨ́ bɔ́ʼɑ e njʉ̂m.
46007011	Nyé bɔ́ʼɑ́ e né nɛ́ɛ: nye ɑyɨ́ kɑ̌ bɑ́ʼɑ̌ tô ɨ́ lʉ́ʉ́ ébɑ̂. Nyé kpɛ̂l nɛ́ɛ: bé e njʉ̂m wé, bé sɑ̂ʼ sɑɑ́. Bé kómlɑɑ. Nó ntémé, mʉrʉ̂m, nyé ɑjɑlɑ le ebwóolo myɛ́l.
46007012	Ɨ́ lɔ̌b bʉ́ʉ́ bʉ̂r, mɛm mʉr tɨ̂, ɑbe Tî Yésʉs, mě lɛ́ɛ́ ó: mʉ́rʉ̂m sí be mbûʼlɑ, myɛ̌l nyɨɛ, hɑ́ɑ́den nó, myɛ́l sí kɑm ó, nyě di ó lɨ́ ebɑ̂ nó, njʉ̂m sɑ́ ɑbwóolo nyê.
46007013	Jøʼ gwɑ́r e gwɑ́r yɑɑ́ ɨ́ pɑ́ʼ mʉ́mɑ́ dí mbûʼlɑ, njʉ̂m hɑ́ɑ́den nyɑ́. Njʉ̂m sí kɑm ó, bé e nɔ́ɔ́ díʼee le ebɑ̂ nó, mʉmɑ́ sɑ́ ɑduho lɨ́ ebɑ̂ lɑɑ́.
46007014	Nó ó dí ó, mʉrʉ̂m dí hɑ́ɑ́den nyɑ́, nye ó bɑ̌ʼ e Nzyɛ̌m ɨ́ lɔ̌b mpúhlɑ́ bé e myɛ̌l. Jøʼ gwɑ́r e gwɑ́r yɑɑ́ ntémé e mʉmɑ́ dí hɑ́ɑ́den nyɑ́. Nye ó bɑ̌ʼ e Nzyɛ̌m ɨ́ mpúhlɑ́ nyɔ́ɔ́, bé e njʉ̂m dí mbûʼlɑ nyɨ́. Yé bé ɑbe nó wɑ́, lɛ́ɛ́, bwɑ́n bɨ́n, bé ó mpʉ̌ sɑ́ mpîr ɨ́ míh mé Nzyɛ̌m. Tó kœb ó, bwɑ́n bɨ́n, bé ó ci.
46007015	Hɑ́ɑ́den sí gø̂m éjʉ̂ ébɑ̂ e mbûʼlɑ nó, bé bírɨɨ ó, ebɑ̂ jwêʼ. Ɨ́ mbi wɑɑ́, mbûʼlɑ, nkʉ̂ mʉmɑ́, nkʉ̂ mʉrʉ̂m, nyɨ́ duho ɨ́ mpilɑ ébɑ̂ yɑɑ́, ebě, Nzyɛ̌m ɑ́ jébe bɨ̌n ó, bɨ̌n cíʼɑɑ ɨ́ mepyɛblɑ.
46007016	Mbûʼlɑ mʉmɑ́, gǒ gʉ́ɑ́ nyɑ́? Jɑ́ŋɑ́ go óbe ó e nkul eciʼ njʉ́mǒ. Yé ɑbe nó? Mbûʼlɑ mʉrʉ̂m, guɑ ntémé, gǒ gʉ́ɑ́ nyɑ́? Jɑ́ŋɑ́ go óbe ó e nkul eciʼ myɛ́lô.
46007017	Gwɑ́ bɑʼle gɑ́ yɨ́ɛ sɨ̂: yé jɑlɑ ó, mʉr nyɨnyɛ̂h díʼee ɨ́ tyé Tî Yésʉs ɑ́ boo tyêl nye tɨ̂ʼ yɨ́. Mʉ̌r mbɨɑ ó, dû kʉ̌ cyěn Nzyɛ̌m ɑ́ tɨ́e ó, nye dúʼoo wɨ́. Etié lɑɑ́, lé ó mé dí ekɑlɑ ɨ́ bʉr o bísɔ́mɑ́ bí Mbɛ̌r-Nzyɛ̌m bíbyɛ̂h lɨ́.
46007018	Yé bé mʉrʉ̂m ɑ́ si jóʼo njɨ́blɨ́ mé Nzyɛ̌m ɨ́ jɔʼ nyé ɑ́ be, nye mû cíʼɑ́ mpʉ́n yɨ́ nó, nyé ɑjɑlɑ le ecéne mpʉ́n bé ɑ́ pɑ sɑ̂ nye nyɨ́. Yé bé mʉrʉ̂m ɑ́ si jóʼo njɨ́blɨ́ mé Nzyɛ̌m ɨ́ jɔʼ nyé ɑ́ be ɑpɑ̌ cíʼɔɔ mpʉ́n yɨ́ nó, nyé ɑjɑlɑ le ecíʼɔɔ mpʉ́n.
46007019	Ecíʼɔɔ mpʉ́n nkʉ̂ di, l'ɑcíʼɔɔ mpʉ́n, yé ɑlɛ́ɛ̌ sɔ̂ʼ. Sɑ́ dí e nyɔm yɨ́, yé ó, go bɑ̂ʼlɑɑ metié mé Nzyɛ̌m.
46007020	Nó ó, yé jɑlɑ ó, mʉr nyɨnyɛ̂h Nzyɛ̌m ɑ́ jébe nyɑ́ díʼee ɨ́ tyé nyé ɑ́ boo tyélɔɔ tɨ̂, nye jínɑ l'ɑpɑ̌ bǐ njɨ́blɨ́ wé wɑɑ́.
46007021	Nzê go ɑ́ be ó túʼɑ̌ ɨ́ jɔ̌ʼ Nzyɛ̌m ɑ́ jébe go yɨ́ ɛ́? Léme, wé ɑyɨ́ koro gô. Sɑ̂ gwɑ́r, gó ókœb nzɨ́ dí e nkul epɛʼ gó lɨ́ otúʼɑ̌ nyɨ́ nó, jyɛ̂l tɨ̂!
46007022	Ebě, Tî Yésʉs sí jébě túʼɑ̌ nó, go ó, yé mû ó nzyɛh ɨ́ Yésʉs tʉ́ŋlʉ̌. Mʉr ɑ́ nyɛɛ bɨbe nzyɛh, wɑɑ́ Krîst ɑ́ jébe nyɑ́, mû ó túʼɑ̌ mé Krîst píe njɨ́blɨ́ wɑɑ́.
46007023	Nzyɛ̌m ɑ́ si jɛ́nɑ myɛ́nɑ ɨ́ bwɑʼ bwɑʼ ɨ́ jɔʼ nyé ɑ́ sɑ̂ ó, bɨ̌n gúmɑɑ e né yɨ́. Nó ó, ɑkɑm gɑ́ ó, bɨ̌n jwírɨɨ bɨ̌n bʉr o tɨ̂ʼ bitúʼɑ̌ bi bʉ̂r!
46007024	Bɨ́ɔɔ́ bɑ̂m! Okɛ́l bɑ̂m! Yé jɑlɑ ó, mʉr nyɨnyɛ̂h Nzyɛ̌m ɑ́ jébe nyɑ́ tyɛ́bɨɨ ɨ́ píʼi njɨ ɨ́ tyé yé, gúmó Nzyɛ̌m ɑ́ boo tyêl nye yɨ́. Nye díʼee tɨ̂, bé e Nzyɛ̌m!
46007025	Ɨ́ pɑ́ʼ bíbíŋ méséhe, mé ɑbe e lɛ́ɑ́ mé Tî Yésʉs. Mě lɛ́ɛ́ yɨ́ɛ ó, yɑ̂m tɔŋlɑ́ ɨ́ tyé mʉ̂r Tî Yésʉs ɑ́ jɨ̂ʼ nkoó, wɑɑ́ mû mʉr ebûʼlɔɔ nyɑ́.
46007026	Ɨ́ lɔ̌b mítúú mɨ́nɑ́ dí esiɑ gɑ́ e myé ɨ́ bɑ́ɑ́nɑ̂ʼ mí, mě bee ó, mʉ̌r mbɨɑ ó, tityɛ̂b njɨ ɨ́ tyé gwɑ́r Nzyɛ̌m ɑ́ pɑ tyêl nye tɨ̂ʼ yɨ́.
46007027	Nzê go ɑ́ si bɑ̂ mʉmɑ́ ɛ́? Sɑ́ ɑbono mépɨʼ mé ébwóolo nyê. Nzê go ó nzihle ɛ̌? Sɑ́ ɑsɑ́ɑ mʉ́mɑ́ ebɑ̂.
46007028	Sɑ̂ gwɑ́r, gó sí bɑ̂ mʉ́mɑ́ nó, gó ɑsɑ̂ syóm. Éséhe sí tô lɨ́ ebɑ̂ nó, lé ɑsɑ̂ syóm. Tó kœb ó, bʉr o dí mimbɛ́ɑ́ bɑ́, bé ósiɑ e mitúú ɨ́ bicwiʼ byɔ́ɔ́. Nó ó, me lɨ́ egø̂m ékɑmle e bɨ̌n ɨ́ pɑ́ʼ mítúú myɑɑ́.
46007029	Bɨ́ɔɔ́ bɑ̂m! Okɛ́l bɑ̂m! Mě gǿm élɛ́ɛ tɨ̂ʼ ó, yɨ́ lîʼ bɑ́ mɑ̂ jɔʼ. Tɑ́ɑre ɨ́ jɔʼ yɨ̂ʼ tótôʼ, yé jɑɑ́ kɑ̌ lîʼ mímbɛ́ɑ́ mí bʉ̂r ó, njɨ myé cíʼɑɑ mpʉ̌ sɑ́ lɛ́ɛ́, myé ó onzihle.
46007030	Bʉr o dí ejɨ méjwê bɑ́, dǐ mpʉ̌ sɑ́ lɛ́ɛ́, bé ɑjóʼǒ túú ɨ́ léme. Bɑɑ́ dí ejo bɑ́, dǐ mpʉ̌ sɑ́ lɛ́ɛ́, bé ɑbe ɨ́ bisʉhʉʉ. Bʉr o dí ebwɑ̂m bísɑ̂ bɑ́, bɑʼle byé mpʉ̌ sɑ́ lɛ́ɛ́, bisɑ́ bé ɑ́ bwɑ̂m bí, byé ɑgúmo e bê.
46007031	Bʉr o dí edirɑ mínyɔm lɨ́ ebi bísɑ́ bí sí yɨ̂ʼ bɑ́, dǐ mpʉ̌ sɑ́ lɛ́ɛ́, bé ɑbɑ́ dirɑ̌ nyɔm e bisɑ̂ byɑɑ́, ebě, sí yɨ̂ʼ mpʉ yé dí yɨ́, yé mû ó kúno elɑɑ.
46007032	Mě gǿm ó, bɨ̌n ɑyɨ́ syɛ̌l bɑ́ ɨ́ miléme. Mʉr dí ɑbe e mʉmɑ́ nyɑ́, syɛ́ɛ́ mé Tî gɑ́ wɨ́nɑ́, yé omér ó dí epɑ́lwo nyé ɨ́ léme. Nyě jɑɑ́ sisyɛ̌l bɑ́ ó, njɨ esɑ́ɑ ménzɨ̌ mé ésɑ̂ syɛ́ɛlɑ Tî gɑ́ wɨ́nɑ́ dí ekpɛl yɨ́.
46007033	Mbɛ́ɑ́ mʉ́rʉ̂m, wé lɨ́ ebuú syɛ̌l bɑ́ ɨ́ bisɑ́ bí sí yɨ̂. Wé jɑɑ́ sɑ́ɑ ó, njɨ menzɨ̌ mé ésɑ̂ syɛ́ɛlɑ myɛ́l dí egø̂m yɨ́.
46007034	Nye mû ó lɨ́ edû bícwiɑ bibɑ́ ɨ́ jɔʼ gwɑ́r. Nkʉ̂ nzihle mʉmɑ́, nkʉ̂ bíŋ mʉ́mɑ́, nyě jɑɑ́ dudû ó, njɨ milɔ̌b mé Tî Yésʉs, lɨ́ esú ó, nye gúmɑɑ e né, tɑ́ɑre ɨ́ nyʉ̂l nyé, kumo ɨ́ sísǐm. Mbɛ́ɑ́ mʉ́mɑ́ wɨ́ɛ jɑɑ́ pɨpɑ́lwǒ sɔ̂ʼ ó, njɨ bisɑ́ bí sí yɨ̂, ó wé nkʉ̂ sɑ̂ bísyɛ́ɛlɑ njʉ̂m dí egø̂m bí.
46007035	Mě lɛ́ɛ́ nó ó, lɨ́ esú é mémbɨɑ mɨ́n! Mé ɑkɑ̂ʼ mʉ̂r. Mě jɑɑ́ kpɛl ó, njɨ bɨ̌n tírwɑɑ e Tî gɑ́ wɨ́nɑ́. Mě kpɛl ntémé ó, bɨ̌n dúʼoo kʉ̌ cyen dí le odimé wɨ́. Bɨ̌n bé ójɑɑ́ dûdu ó, njɨ wé e wê. Adi gɑ́ ɨ́ ké kɨ ké.
46007036	Mʉ̂r sí pɑhle, bee ó, sôn, nyɨ́ ntɑɑ nyé ɨ́ nkul ɨ́ lɔ̌b bíŋ sile wé, nyé dí ɑcyen lɨ́ ebɑ̂ wɨ́ nó, nyé sí kɑ̌ bee ó, sile wɑɑ́, wé mû ó lɨ́ ekɔ́ɑ mímbû, bee ntémé ó, nyé ɑbe e nkul ekɑ̌ sɑ̂ yʉ́ʉ́ sɑ̂ swîh nó, nye ɨ́ jɑlɑ le esɑ̂ mpʉ nyé kpɛ̂l yɨ́. Nyé ɑsɑ̂ syóm. Nye cyénɨɨ wé lɨ́ ebɑ̂.
46007037	Yé kɑ́ be ó, sɔ́ŋ wɑɑ́, nyɨ́ kɑ̌ bee ó, nyé ɑcyěn bíŋ sile wɑɑ́ lɨ́ ebɑ̂, nye óbɑʼle wé mbɛ̌r nɛ́ɛ: yé bé nye lɨ́ ekʉ́ dû mícíʼɑ́ mí lémé wé nó, lɛ́ɛ́, syɛ́ɛlɑ yé, yé ɨ́ mbɨɑ. Ebě, yé ɑbe nyé bi ó, nye sɑ̂ʼ syɛ́ɛlɑ yɑɑ́.
46007038	Nó ó, mʉr dí ecyěn bíŋ sile lɨ́ ebɑ̂ nyɑ́, nyɨ́ gwɑ́ sɑ̂. Tó kœb ó, wɑɑ́ dí ɑcyěn bíŋ sile lɨ́ ebɑ̂ nyɑ́ ó dí ekʉ́ buú gʉ́ɑ ésɑ̂.
46007039	Mʉmɑ́ nyɨnyɛ̂h mû sí tô lɨ́ ebɑ̂ nyɑ́, nye ɨ́ jɑlɑ le edi e njʉ̂m, ɨ́ di di di, tó pyɑ̂l ɨ́ jɔʼ njʉ̂m wé ójwe yɨ́. Njʉ̂m sí jwe nɛ́ɛ: nye mû ó nzyɛh. Nye óbɛ̌m kɑ̌ tó sɑ́ɑ mʉ́rʉ̂m nyé kpɛ̂l nyɑ́, bé e nɔ́ɔ́ ntɔ̂ʼ bɛ́ɑ. Nye ɑ sɑ́ɑ́ yɨ́ɛ mʉrʉ̂m dí ɨ́ mpúhlɑ́ e Tî Yésʉs nyɑ́.
46007040	Nyé sí di yɨ́ɛ nzyɛh, ɑkɑ̌ tô lɨ́ ebɑ̂ nó, bisʉhʉʉ nyé óbi bí, byé ólɑɑ byɑɑ́ nyé ɑ́ gwɑ bi, lɨ́ etô lɨ́ ebɑ́ émbɑ́ bí. Wɑ̂m mbeɑ́ ó nɨ̌. Me lɨ́ ebûʼlɑ ó, me ntémé ó dí e Sísǐm mé Nzyɛ̌m.
46008001	Ɨ́ nkǒ pɑ́ʼ ótír o dí ebɑŋɔɔ ɨ́ nzɑɑ́ biyɨŋɑyɨ bí ónzyɛ̌m bɑ́, mɨnɑ́ gɑ́ óbɛ̂h, bé ɨ́ buú gʉ́ɑ̌ mpʉ bɨ́n dí elɛ́ɛ yɨ́. Tó kœb ó, ngǿɑ́ jwíjwé mʉ̂r ó, enkɛ́ɛ e nyʉ̂l. Bʉr, bé buú dirɑ̌ nyɔm ó, e kpɛ̌l.
46008002	Mʉr dí ejøʼ ó, nyɨ́ gʉ́ɑ̌ sɔ̂ʼ nyɑ́, nyé ɑpɑ̌ gʉ́ɑ̌ bím dí ejɑlɑ yɨ́.
46008003	Mʉr kpɛ́l Nzyɛ̌m nyɑ́ nyɨɛ ó dí wɑɑ́ Nzyɛ̌m dí egʉ́ɑ nyɑ́.
46008004	Nó ó, ɨ́ nkǒ pɑ́ʼ ndéɑ́ tír ɑ́ pɑ bɑŋɔɔ ɨ́ nzɑɑ́ biyɨŋɑyɨ bí ónzyɛ̌m nyɑ́, mɨnɑ́ bé lɨ́ egʉ́ɑ gɑ́ ó, sɔ̂ʼ, yé ɑbe ɨ́ biyɨŋɑyɨ bí ónzyɛ̌m. Nzyɛ̌m, nye ó njɨ ngwɑ́r.
46008005	Yé yɨ́ɛ ó, e bisɔ̂ʼ mebéʼé bi dí ejébɔɔ «ónzyɛ̌m», nkʉ̂ «ojǿø» bí. Yé dɑmɑ́ be e byúú bísɑ̂ bi dí ejébɔɔ «ónzyɛ̌m» ɨ́ jʉ́ó kʉ́, nkʉ̂ ɨ́ sí yɨ̂ʼ bí,
46008006	ɨ́ pɑ́ʼ gɑ́ wɨ́nɑ́, mɨnɑ́ gɑ́ bé ó, njɨ e Nzyɛ̌m ngwɑ́r, wɑɑ́ dí Sɔ́ŋ gɑ́ wɨ́nɑ́ nyɑ́. Nye ó b'ɑ́ kuho sɑ́ yɨ́yɛ̂h. Bicwiʼ gɑ́ bínɑ́, byé jwɛ́ʼ ó nye. Yé ntémé, yé ó njɨ Njǿø ngwɑ́r: Yésʉs-Krîst. Sɑ́ yɨ́yɛ̂h, yé ɑ́ kuhɔɔ ó, e nzɨ̌ nyé. Mɨnɑ́ ciciʼe gɑ́ ó, e nzɨ̌ nyé nyɑɑ́.
46008007	Sɑ̂ gwɑ́r, ntʉ bʉ̂r bɨ́bɛ̂h dí egʉ́ɑ ótyeetye wɑɑ́. Bʉ́ʉ́ bʉ̂r bɨ́ɛ, bɨ́ boó jyɛ̂m ɨ́ pɑ́ʼ bíyɨŋɑyɨ bí ónzyɛ̌m. Kumǒ kumɑ́ɑ ɨ́ bɑ́ɑ́nɑ̂, jɔʼ bɨ́hɑɑ́ bʉ̂r dí ede tír wɑɑ́ yɨ́, bɨ́ɛ, bé sîsimsɑ ɨ́ jɔʼ yɨ́yɛ̂h ó, tír wɑɑ́ ɑ́ si bɑŋɔɔ ɨ́ nzɑɑ́ biyɨŋɑyɨ bí ónzyɛ̌m. Mipɑhlɑ́ mílémé myɔ́ɔ́, myé lɨ́ ejwe bé mebě. Bé lɨ́ egʉ́ɑ ó, bé óde tír wɑɑ́ nó, edɨ́ɨ́ é tír wɑɑ́, lé ójɑɑ́ lœʼ bé ó lœʼœ́œ ɨ́ míh mé Nzyɛ̌m.
46008008	Mɨnɑ́ bɨɛ, bé lɨ́ ekʉ́ gʉ́ɑ gɑ́ ó, ntʉ̌ dœʼ ngɑ́ cyen mʉ̂r bɑ̌ʼ e Nzyɛ̌m. Mɨ́nɑ́ dí gɑ́, ɑkɑ̌ de tír nó, mɨnɑ́ bé ɑdímle gɑ́ sɔ̂ʼ. Mɨ́nɑ́ bé óde gɑ́ nye nó, sɔ̂ʼ, yé ɑ́kɛlɔɔ tɨ̂ʼ kʉ́.
46008009	Syɛ́ɛlɑ bɨ́n dí e nkul esɑ̂, ɑgbɑh étié yɨ́, yé óbɛ̌m be ntémé ebɔ̌ʼ dí ejɑ̂ ɨ́ nzɨ̌ mé nyʉ́ʉ́ mʉ̂r lɨ́. Mʉr wɑɑ́ óbɛ̌m bɨm lé, ntɔ̂ʼ cwe, ebě, nyé ɑbe e mpɑ̌ŋ búʼó. Nó ó, kɑ́nwɑ́ɑ́ gɑ́ lɨ́ esɑ̂ syɛ́ɛlɑ yɑɑ́.
46008010	Go ɑ bɑ̂ʼ, guɑ mʉr dí ɨ́ buú gʉ́ɑ nyɑ́! Gó tó dě dínɑ ɨ́ nzɑɑ́ biyɨŋɑyɨ bí ónzyɛ̌m nó, go ɑ́mû jɑɑ́ sɑ̂ syɛ́ɛlɑ yɑɑ́, nyʉ́ʉ́ mʉ̂r ntɔ̂ʼ bɑ́nɑ̌ bɑŋɑ yê, dɑmɑ́ jóʼo ó, lémé wé, wé lɨ́ ejwe nyé mebě tɨ̂.
46008011	Mʉr dí e mipɑhlɑ́ ɨ́ léme ɨ́ tɨ́ŋ nyɑ́, nye ó mɨ́ɔɔ́ gɑ́ wɨ́nɑ́ Krîst ɑ́ jwe lɨ́ esú lé nyɑ́. Nyé ɑjɑlɑ le ejwe ɨ́ lɔ̌b sɑ́ gó dí ejébě «mpɑ̌ŋ ngǿɑ́» yɨ́.
46008012	Ɨ́ jɔʼ bɨ́n sɑ́ syóm ɨ́ nkǒ pɑ́ʼ bɨ́ɔɔ́ bɨ́n, le ebɑ́ʼɑ̌ tyeʼ mílémé myɔ́ɔ́ dí ɨ́ tyɛʼ mí yɨ́, bɨ̌n bé lɨ́ esɑ̂ syóm ɨ́ nkǒ pɑ́ʼ mé Krîst.
46008013	Yé bé mede mɑ̂m, mé ó ebɔ̌ʼ e dí e nkul ebɨmɑ mɨ́ɔɔ́ wɑ̌m ɨ́ léme lɨ́ nó, me ónzoó kɑm ó, me díʼee ɑkɑ̌ de tír. Me ɑ́mû jɑɑ́ sɑ̂ ó, mɨ́ɔɔ́ wɑ̌m bɨ́mɨɨ ebɔ̌ʼ ɨ́ léme, cwe.
46009001	Nzê mé ɑbě nzyɛh ɛ̌? Ntʉ́ʼ mé dí mʉr milʉ́mlʉ́ mé Krîst ɨ́? Nzê me ɑ́ bé ɑsí bee Tî gɑ́ wɨ́nɑ́ Yésʉs ɛ̌? Ntʉ́ʼ bɨ́n dí mpumó ɑ́ gúmo, duho ɨ́ syɛ́ɛ́ mé ɑ́ séɑ ɨ́ nzɨ̌ Tî gɑ́ wɨ́nɑ́ yɨ́ ɛ́?
46009002	Bʉ̂r oswîh sí kɛ́lɑ ó, me ó mʉr milʉ́mlʉ́ mé Krîst nó, bɨ̌n bɨɛ, bé ɨ́ jɑlɑ le egʉ́ɑ ó, me ó kʉ́ be nyé tyeetye ɨ́ pɑ́ʼ wɨ́n. Mpʉ bɨ́n mû sí pûhlɑ e Tî Yésʉs yɨ́, bɨ̌n mû ó ndem dí elɛ̂ʼle ó, me ó mʉr milʉ́mlʉ́ wé nyɑ́.
46009003	Mě kɑ̌r lɔ̌b wɑ̂m ɨ́ mempǒm me bʉ̂r o dí enwɑ̂hle mé bɑ́ ó nɛ́ɛ:
46009004	Nzê bɨ̌h bé ɑbe e nkul ó, bɨ̌h dêʼ mede e menyoʼ mé ójɑlɑ e bɨ̌h mɑ́ ɛ́?
46009005	Yé bé lɨ́ otyeetye bɨ̌h bé ɑbe e bʉbɑ́ nó, nzê bɨ̌h bé ɑbe e nkul ebɑ̂ bʉ́bɑ́ o dí okrǐsten bɑ́, ó bé díʼee e bɨ̌h, lɨ́ etô e bɨ̌h ɨ́ bicyen bíh ɛ́? Ntʉ́ʼ syɛ́ɛlɑ gwɑ́r e gwɑ́r yɑɑ́ bʉ̂r o mílʉ́mlʉ́ óswîh, bé e bɨ́ɔɔ́ mé Tî Yésʉs, ti e Kefɑ̂s nye mʉr tɨ̂ʼ dí eboó sɨsɑ̂ yɨ́ ɛ́? Nzê me ɑyɨ́ sɑ̂ ntémé syɛ́ɛlɑ yɑɑ́ ɛ̌?
46009006	Bʉ́ʉ́ bʉ̂r o mílʉ́mlʉ́, bɨ́ jweŋɔɔ nkûl ó, bé gbɑ́lɑɑ ɨ́ nkǒ pɑ́ʼ bísyɛ́ɛ́ mébô. Nzê bɨ̌h e Bɑnɑbɑ̂s bé omér ó b'ɑ́ be ɑjweŋɔɔ nyɨ́hɑɑ́ nkûl ɛ̌?
46009007	Wɑ́ɑ mʉ̂r bisójɑ dí eséɑ̌ syɛ́ɛ́ bísójɑ yé lɨ́ ejɛ́nɑ nyé mʉr tɨ̂ʼ mɔnɨ́ ngɔ̂n nyɑ́ ɛ́? Wɑ́ɑ mbêl bilɨ́ dí ebe bílɨ́, ntɔ̂ʼ cine mpúmó dí egúmo tɨ̂ʼ nyɨ́ nyɑ́ ɛ́? Wɑ́ɑ pɑ́lɑ bitɑb dí epɑ́lɑ dɑ́ɑ e bítɑb lé, ntɔ̂ʼ kɑ̌ bene éde médíbé mébêl mɔ́ɔ́ nyɑ́ ɛ́? Yé ɑbe e mʉr!
46009008	Ajøʼ gɑ́ ó, minkɑr myɑ̂m jɑɑ́ bɔmɑ ó, njɨ e myɑɑ́ mi bʉ̂r, ebě, minkɑr myɑɑ́, myé lɨ́ ebɔmɑ e sɑ́ dí tilɑ́ ɨ́ metié mé Moïse yɨ́.
46009009	Yê cɛmɑ́ ɨ́ metié mɑɑ́ ó: «Jɔ̌ʼ ntœœ mû lɨ́ eséɑ̌ syɛ́ɛ́ épɛʼ mílɔ́lɑ́ ɨ́ mpʉ̌n yɨ́, ɑgbɑ̂ yé kɔ́ɔ́ ɨ́ num, lɨ́ ekɑmle yé lɨ́ ede.»* Nzê Nzyɛ̌m buú símsɑ ó, bintœœ e bintœœ, ɑbɑ́ símsɑ mʉ̂r ɛ̌?
46009010	Nzê nye ɑ́ bé ɑlwib nó lɨ́ esú lɨ́h ɛ̌? Lɨ́ otyeetye, lwǐb yɑɑ́, yé ɑ́ kʉ tilɔɔ ó lɨ́ esú lɨ́h. Yé jɑlɑ ó, mbel mempeʼ, bé e kpɛmɑ mede, bɨ́bɛ̂h, bé séɑɑ e mpûʼlɑ ɨ́ miléme ó, bé óbi nkɔ̂b mpumó nyɑɑ́.
46009011	Bɨ̌h ó b'ɑ́ séɑ ɨ́ sɔ́mɑ́ yɨ́n, misísǐm mín ntɔ̂ʼ dirɑ̌ nyɔm e syɛ́ɛ́ yɨ́h yɑɑ́. Nzê ɨ́ jɔʼ bɨ́h dí enʉɑ nyɨ́h nkɔ̂b ɨ́ mebi mɨ́n yɨ́, nzê bɨ̌h bé nʉɑ ó, kɑ̌ sɑhle ɛ̌?
46009012	Bʉ́ʉ́ bʉ̂r bɨ́ɛ pɑ̌ nyɛɛ́ be e nkul esɑ̂ syɛ́ɛlɑ yɑɑ́ ɨ́ sɔ́mɑ́ yɨ́n, ɑ́ jwɛʼrɑ e bɨ̌h bɨɛ! Bɨ̌h ó dí e nye, ntɑɑ sʉ́ŋɑ. Tó kœb ó, bɨ̌h bé ɑ́ bé ɑbɑ́ dirɑ̌ nyɔm e nkul nyɑɑ́. Bɨ̌h júhwó sɑ́ yɨ́yɛ̂h ó, lɨ́ ekpɛ́ɛ ó, bɨ̌h ɑ́mû ntɨ̂ʼ bʉ́ʉ́ bʉ̂r lɨ́ ejôʼlǒ Mbɨɑmbɨɑ Lɔ́ɔ́ mé Krîst.
46009013	Nzê bɨ̌n bé ɑgʉ́ɑ ó, bʉr o dí eséɑ ɨ́ mpɑ́h Nzyɛ̌m bɑ́, bé lɨ́ ebi méde mɔ́ɔ́ tɨ̂ʼ ɛ̌? Ó bɑɑ́ o dí ecíʼe mínjwéɑ́, jwě Nzyɛ̌m myɑ̌ bɑ́, bé lɨ́ ede yʉ́ʉ́ péh mínjwéɑ́ myɑɑ́, jɑlɑ e nkɔb líʼe nyɔ́ɔ́ ɛ́?
46009014	Nó ntémé ó Tî Yésʉs ɑ́ boo tyêl etié yɨ́. Nye ɑ́ tyêl ó, bʉr o dí etúnǒ Mbɨɑmbɨɑ Lɔ́ɔ bɑ́, bé ɨ́ jɑlɑ le eciʼe ó e wê.
46009015	Sɑ̂ gwɑ́r, mɛm, mé ɑpɑ̌ dirɑ̌ nyɔm e sɑ̂ gwɑ́r mé ɑ́ gwɑ bi yɨ́. Me ntémé, mé ɑtile bɨ́n milɔ̌b mîʼ ó, me dírɑɑ nyɔm wɑɑ́. Yé ɑ́ gwɑ mbɨɑ me ó, me jwêʼ, lɑɑ ó, bɨ̌n jɛ́nɑɑ me syɛ́ɛ́ yɑɑ́. Mʉ̌r sɑ́ ɑpɛʼ mé menkʉ́nɑ mɑ̂m mɑ̂ʼ ɨ́ míh mé Nzyɛ̌m!
46009016	Mpʉ mé dí etúnǒ Mbɨɑmbɨɑ Lɔ́ɔ yɨ́, yé ɑbe mé sɑ́ énkʉ́nɑ, ebě, yê me bi ó, me túnɑɑ wê. Nkoó, nye ó e me, mé bé ɑtúnǒ lɔ́ɔ wɑɑ́ nó!
46009017	Yé bé mɛm mʉr tɨ̂ʼ ó b'ɑ́ gbɑ́ɑ ó, mě séɑ́ ó mbǐ syɛ́ɛ́ wɨ̂ʼ nó, lɛ́ɛ́, yé ó syɛ́ɛ́ mé ɑ́ gwɑ bóno myɛ́nɑ, duho tɨ̂ʼ yɨ́. Mpʉ yé kɑ́ be ó, me ɑ́ lómɔɔ ó lómɑ́ɑ, ɑgbɑ̂n gbɑ́nɑ́ɑ syɛ́ɛ́ yɑɑ́ yɨ́, mě kʉ́ séɑ yé ó, lɨ́ esú lé élóŋlǒ lʉ́mlʉ́ wɑɑ́.
46009018	Nó ó, myɛ́nɑ mɑ̂m, mê yé? Mé ó, me túnɑɑ Mbɨɑmbɨɑ Lɔ́ɔ ejwɛ́nɑ. Mě dɑmɑ́ be lɨ́ etúnǒ Mbɨɑmbɨɑ Lɔ́ɔ, mé ɑnʉɑ̌ sɔ̂ʼ tɨ̂ʼ. Mé ɑdirɑ̌ nyɔm e nkul jǿø nyɑ̌m mé dí e né nyɨ́.
46009019	Dɑmɑ́ jóʼǒ mpʉ mé dí nzyɛh, ɑgúmo e nyʉ́ʉ́ mʉ̂r yɨ́, me ɑ́ si bɑnɑ jwir me mʉr tɨ̂ʼ túʼɑ̌, lɨ́ esú lé éséɑ mʉ̂r nyɨnyɛ̂h syɛ́ɛ́, ɨ́ nyɔm édulo bʉ̂r ɨ́ buo buo.
46009020	Mé séɑ́ le oYúden nó, me lɨ́ eciʼě cwiʼ Yúden, ó me dúlɑɑ bê. Dɑmɑ́ be ó mé ɑbe ɨ́ mpilɑ métié tʉ́ŋlʉ̌, ɨ́ jɔʼ mé dí eséɑ e bʉr o dí ɨ́ mpilɑ métié yɑɑ́ bɑ́ yɨ́, me lɨ́ eciʼě mpʉ̌ sɑ́ lɛ́ɛ́, me jínɑ ó, ɨ́ mpilɑ métié yɑɑ́ tʉ́ŋlʉ̌. Mě sɑ́ nó ó, me dúlɑɑ bɑɑ́ jínɑ mimɛ́rɑ́ ɨ́ mpilɑ yɑɑ́ bɑ́.
46009021	Yé ó jøʼ gwɑ́r ɨ́ jɔʼ mé dí e bʉr o b'ɑ́ be ɑpɑ̌ tyélɔɔ métié bɑ́ yɨ́. Mě ciʼé e bé ó mpʉ mʉ̂r ɑ́ be ɑpɑ̌ tyélɔɔ metié nyɑ́. Mě sɑ́ nó ó, me nkʉ̂ dulo bɑɑ́ o dí ɑbe e metié bɑ́. (Lɨ́ otyeetye, mé ɑdwih nyʉ̂l nyɑ̌m ɨ́ mpilɑ métié mé Nzyɛ̌m, ebě, me lɨ́ ebɑʼle métié Krîst ɑ́ tyêl mɨnɑ́ gɑ́ mɑ́.)
46009022	Ɨ́ jɔʼ mé dí e bʉr o dí ɑpɑ̌ bi pîm ɨ́ búʼó bɑ́ yɨ́, mě di ntémé ó mpʉ mʉ̂r jínɑ ɑpɑ̌ bi pîm ɨ́ búʼó nyɑ́. Mě sɑ́ nó ó, me dúlɑɑ bê. Me lɨ́ esɑ́ɑ énøølɑ e mimbi mi bʉ̂r mímyɛ̂h lɨ́ esú lé éciʼ bʉ́ʉ́ bʉ̂r.
46009023	Mě sɑ́ bísyɛ́ɛlɑ byɑɑ́ bíbyɛ̂h ó, lɨ́ esú lé étúnǒ Mbɨɑmbɨɑ Lɔ́ɔ. Mě sɑ́ nó ntémé ó, me nkʉ̂ bi mémbɨɑ me tɨ̂, jɑlɑ e nkɔb líʼe nyɑ̌m.
46009024	Nzê bɨ̌n bé ɑgʉ́ɑ ó, yé ɨ́ buo óswimɑ ɨ́ juo bíjʉ́ʉ́ ɛ̌? Ntʉ bʉ̂r bɨ́bɛ̂h dí enʉɑ myɛ́nɑ. Myɛ́nɑ bíjʉ́ʉ́, mé jɑɑ́ jweŋɔɔ ó, njɨ wɑɑ́ dí entɑɑ bʉ́ʉ́ óswimɑ bɨ́bɛ̂h nyɑ́. Nó ó, swimɨɨ gɑ̂. Bɨ̌n ntɑ́ŋɑɑ, bi myɛ́nɑ.
46009025	Bʉr o dí etó sɑ̂ bísɑ́ bí nkûl bɑ́, bé nyɛɛ́ dil ményʉ́l mɔ́ɔ́ ó, ɨ́ byúú bíci. Bé lɨ́ esɑ̂ nó lɨ́ esú ó, bé ntɑ́ŋɑɑ, bǐ kɑ́rɑ́ɑ́ dí elɑɑ̌ mpʉ̌ ngúl mpɑ́ɑ́ yɨ́. Nó ó, mɨnɑ́ bɨɛ̌ sɑ́ɑ́ gɑ́ ó, mɨnɑ́ bíʼee gɑ́ kɑ́rɑ́ɑ́ ngɑ́ dǐ njʉ̌m dǐ e njʉ̌m dǐ yɨ́.
46009026	Nó ó mé dí eswim yɨ́. Míh mɑ̂m, mé kʉ́ jɑɑ́ jwɛ̂ʼ ó, njɨ gúmó mé dí etô yɨ́, lɨ́ esú é sɑ́ mé dí esœ̂ŋ yɨ́. Nó ó mé dí mpʉ ŋmɛ́hɑ bikúrɑ mpɑ̂ yɨ́. Me ɑ́ŋmɛ́h bíŋmɛ́hŋmɛh.
46009027	Mɨ́ gbɑ̂ nyʉ̂l nyɑ̌m ɨ́ jǿǿ yɑ̂m, le esɑ̂ nyé bwɑʼbwɑʼ mpêl. Me ɑ́mû jɑɑ́ myɑhɔɔ̌ kʉ̌l, mɛm, mʉr dí eboó tutúnǒ Mbɨɑmbɨɑ Lɔ́ɔ nyɑ́.
46010001	Bɨ́ɔɔ́ bɑ̂m! Okɛ́l bɑ̂m! Mě kpɛl ó, bɨ̌n gʉ́ŋɑɑ sɑ́ yé ɑ́ syɛ́ɛ kwɑ́ bimpɑ́m bíh yɨ́ ɨ́ pébébé. Byé ɑ́ cicye e Moïse ó, sí jwiné. Bɨ́bɛ̂h, bé ɑ́ si ntɑɑ mɑ̂ŋ e mekʉ̌.
46010002	Bɨ́bɛ̂h, bé ɑ́ si pûhlɑ e Moïse ɨ́ jɔʼ bé ɑ́ cye sí jwiné, le ɨ́ jɔʼ bé ɑ́ ntɑɑ mɑ̂ŋ yɨ́. Tɨ̂ʼ ó bé ɑ́ nze duŋɔɔ ɨ́ Moïse.
46010003	Mede mempwɑ́r Sísǐm mé Nzyɛ̌m ɑ́ ntɨh bé mɑ́, bɨ́bɛ̂h, bé ɑ́ bě sí de mê.
46010004	Bɨ́bɛ̂h bɛble médíbé mémpwɑ́r Sísǐm mé Nzyɛ̌m ɑ́ ntɨh bé mɑ́. Bé ɑ́ bɨbɛble medíbé ó, mɑɑ́ mé ɑ́ gʉgʉ̂ lɨ́ ekóʼ Nzyɛ̌m ɑ́ ntɨh bé lɨ́ mɑ́. Ekóʼ lɑɑ́, lé ɑ́ cicye ó, e bê. Nó ó, ekóʼ lɑɑ́, lé ɑ́ be ó Krîst.
46010005	Dɑmɑ́ jóʼǒ mpʉ bé ɑ́ duŋɔɔ ɨ́ Moïse nó yɨ́, bʉr ɨ́ buo buo ó sɔ́mɑ́ yɔ́ɔ́, bé ɑ́ bé ɑbě mbɨ̂mbɨɑ́ ɨ́ míh mé Nzyɛ̌m. Sɑ̂ yɑɑ́ ó bɨ́hɑɑ́, bé ɑ́ síe lɨ́ ejwe ɨ́ lʉɑ́ yɨ́. Mesoo mɔ́ɔ́ mɨ́ɛ lɨ́ epúŋɔɔ ɨ́ lʉɑ́ e lʉɑ́ wɛ̂h.
46010006	Bisyɛ́ɛlɑ byɑɑ́, byê mɨnɑ́ gɑ́ ó, sɑ́ dí ecɨ̂l mɨ́nɑ́ gɑ́ yɨ́, ó mɨnɑ́ ɑyɨ́ be gɑ́ e bibébebébe bígǿmɑ́ mpʉ bé ɑ́ be e byé yɨ́.
46010007	Yé ɑjɑlɑ ó, bɨ̌n bɑ́ʼɑ jwe bíyɨŋɑyɨ bí ónzyɛ̌m kûm mpʉ bʉ́ʉ́ bʉ̂r ó sɔ́mɑ́ yɔ́ɔ́, bé ɑ́ sɨsɑ̂ yɨ́. Nó ó, yé dí tilɑ́ ó: «Bʉr, bé ɑ́ be ɨ́ di sí, nzě deŋɔɔ méde le menyoʼ; mɔwɔɔ sí, bwɑlɔɔ ménzɔɔ lɨ́ ejwe bíyɨŋɑyɨ bí ónzyɛ̌m byɔ́ɔ́ kûm.»
46010008	Mɨnɑ́ bé ɑyɨ́ sɑ̂ gɑ́ bimolɑ́ mpʉ bʉ́ʉ́ bʉ̂r ó sɔ́mɑ́ yɔ́ɔ́, bé ɑ́ sɑ̂ yɨ́. Bʉr otɔ́ɔ́sin mekɑ́m mébɑ́ le olɛ̂l, bé ntɔ̂ʼ jwe ɨ́ móhó ngwɑ́r, lɨ́ ebúrɑ e syɛ́ɛlɑ yɑɑ́.
46010009	Mɨnɑ́ bé ɑjɑlɑ le ebóblo gɑ́ Krîst mpʉ bʉ́ʉ́ bʉ̂r ó sɔ́mɑ́ yɔ́ɔ́, bé ɑ́ sɑ̂ yɨ́. Onyʉ́ɑ nzě lʉ̂ bê, bé ntɔ̂ʼ sîl éjwe.
46010010	Ayɨ́ lwib gɑ́ ɨ́ bébe bébe, dumo e Nzyɛ̌m mpʉ bʉ́ʉ́ bʉ̂r ó sɔ́mɑ́ yɔ́ɔ́, bé ɑ́ lwilwib yɨ́. Éngeles eswie ntɔ̂ʼ jʉ̂ bê.
46010011	Bé ɑ́ bɔmɑ e bisyɛ́ɛlɑ byɑɑ́ ó, lɨ́ ecɨ̂l bʉ̂r. Bʉ́ʉ́ bʉ̂r nzě tile byé ɨ́ Kɑ́lɑr Nzyɛ̌m ó, mɨnɑ́ líʼɨɨ gɑ́ le epɑhle byê. Yé ó lɨ́ esú ó, mɨnɑ́ gʉ́ŋɑɑ gɑ́ sɑ́ mɨ́nɑ́ jɑ́lɑ́ le esyɛ̂hle gɑ́ yɨ́, mɨnɑ́ gɑ́ bɨɛ, bʉr o dí ebeě mpʉ sí yɨ̂ʼ mû lɨ́ ekumo lɨ́ eswéhlɨ́ yɨ́ bɑ́.
46010012	Nó, mʉr dí ebûʼlɑ ó, nye ó tîtyěl ɨ́ lyɑhwó nyɑ́, nye díʼee le ocwóó, lɨ́ ekpɛ́ɛ ó, nye ɑ́mû jɑɑ́ cwe!
46010013	Mebʉ́blɑ́ bɨ́n ɑ́ ntɑɑ mɑ́, mé lɨ́ epyɑ̂l bɨ́n e bʉr bɨ́bɛ̂h. Tó kœb ó, Nzyɛ̌m, nye ó mʉr jɑ́lɑ́ le ebûʼlɔɔ nyɑ́. Nye ɑ́bîr ó, bɨ̌n bóblɔɔ, tó pyɑ̂l ɨ́ jɔʼ bɨ́n ósɑ̂ syóm yɨ́. Jɔʼ mébʉ́blɑ́, mé ópipyɑ̂l bɨ́n yɨ́, nye ókɑr bɨ́n nzɨ̌ swîh. Bɨ̌n bé ojyɛ̂l tɨ̂, le esyɛ̂hle mísyóm bɨ́n ɑ́ gwɑ sɑ̂ mí.
46010014	Sɑ́ tɨ̂ʼ ó bɨ́n jɑ́lɑ́ le esyɛ̂hle bíyɨŋɑyɨ bí ónzyɛ̌m yɨ́, bʉr ó kpɛ̌l bɑ̂m! Ajwe gɑ́ byé júu.
46010015	Mě lwǐb e bɨ̌n ó mpʉ mʉ̂r jɑ́lɑ́ le elwib e mipɨpɨ́ʼ mi bʉ̂r yɨ́. Bɨ̌n bʉr o tɨ̂, pɑhlɑɑ gɑ́ sɑ́ mé dí elɛ́ɛ yɨ́!
46010016	Bélé ményoʼ gɑ́ yɨ́nɑ́, yê nyɑ́? Yê mɨnɑ́ gɑ́ ó nzɨ̌ Nzyɛ̌m dí esʉ mɨ́nɑ́ gɑ́ metyɛʼ me mpóm mé e tɨ̂ʼ nyɨ́. Mɨnɑ́ bé lɨ́ ejwe gɑ́ nye nzyǒo ɨ́ lɔ̌b béle yɑɑ́. Ɨ́ jɔʼ mɨ́nɑ́ dí ede gɑ́ menyoʼ me tɨ̂ʼ yɨ́, mɨnɑ́ bé lɨ́ esyɛŋɑ gɑ́ lɨ́ enʉɑ nkɔ̂b ɨ́ mecié mé Krîst. Blêr mɨ́nɑ́ dí epɛ̂ʼlɑ gɑ́ ɨ́ jɔʼ mɨ́nɑ́ dí ede gɑ́ yɨ́, tɨ̂ʼ ó mɨ́nɑ́ dí esyɛŋɑ gɑ́ lɨ́ enʉɑ nkɔ̂b ɨ́ nyʉ̂l mé Krîst yɨ́.
46010017	Blêr, yé ó njɨ gwɑ́r. Mɨnɑ́ dɑmɑ́ buo gɑ̂, mɨnɑ́ gɑ́ bé yɨ́ɛ ó nyʉ̂l mpwɑ́r, ebě, mɨnɑ́ gɑ́ bé ó e nkɔb ɨ́ blêr gwɑ́r.
46010018	Bʉr o bé Ɨ́zrɑɛ̂l, bɑɑ́ o dí ebyɛ̂l nó ɨ́ nkǒ pɑ́ʼ bípúno bɑ́, beyɨɨ gɑ́ mpʉ bé dí esɑ̂ yɨ́: bʉr o dí ede ótír mû sí cíʼɔɔ, jweŋɔɔ̌ Nzyɛ̌m bɑ́, bé sisyɛŋɑ̌ e Nzyɛ̌m ó, lɨ́ edɨ́ɨ́ lɑɑ́.
46010019	Me lɛ́yɨɨ yé? Nzê tír ɑ́ pɑ bɑŋɔɔ ɨ́ nzɑɑ́ biyɨŋɑyɨ bí ónzyɛ̌m nyɑ́, nye ó nó tyeetye ɛ̌? Nzê biyɨŋɑyɨ bí ónzyɛ̌m, byé ó tɨ̂ʼ tyeetye ɛ̌?
46010020	Heʼé, mě kʉ́ lɛ́ɛ ó, sɑ́ bʉ̂r dí ejwe kûm, cɨɨ e minjwéɑ́ myɑɑ́ yɨ́, yé ó njɨ meleme. Ntʉ̌ Nzyɛ̌m bé dí ejwe kûm. Mé ɑkpɛl ó, bɨ̌n e meleme syɛ́ŋɑɑ lɨ́ epûhlɑ mébô gúmo gwɑ́r.
46010021	Bɨ̌n bé ɑbe e nkul edě bélé ményoʼ mé Tî Yésʉs, le ede ntémé yɑɑ́ méleme. Bɨ̌n bé ɑbe e nkul ede méde mé Tî Yésʉs ndu e mɑɑ́ méleme.
46010022	Nzê ó, mɨnɑ́ bé lɨ́ edǐ sɑ̂ gɑ́ ó, Nzyɛ̌m tɑ́ɑrɑɑ ebɑʼ gɑ́ mɨnɑ́ ɛ̌? Nzê bɨ̌n búʼlɑ́ ó, mɨnɑ́ ó dí elɑɑ gɑ́ nye ɨ́ nkul ɛ̌?
46010023	Bʉ́ʉ́ bʉ̂r, bé lɛ́ɛ́ ó: «Mɨnɑ́ bé e nkul esɑ̂ gɑ́ sɑ́ yɨ́yɛ̂h.» Yé ó nó. Sɑ̂ gwɑ́r, ntʉ̌ sɑ́ yɨ́yɛ̂h dí e nyɔm. «Mɨnɑ́ bé e nkul esɑ̂ gɑ́ sɑ́ yɨ́yɛ̂h.» Yé ó nó. Sɑ̂ gwɑ́r, ntʉ̌ sɑ́ yɨ́yɛ̂h dí e nkul ecyen bʉ̂r lɨ́ esóʼ é nzɨ́ mbɨ̂mbɨɑ́.
46010024	Mʉ̌r sɑ́ ɑsɑ́ɑ̌ nyɔm wé. Mʉr sɑ́ŋɑɑ sɑ́ dí e nyɔm lɨ́ esú é bʉ́ʉ́ bʉ̂r yɨ́.
46010025	Déʼ gɑ́ sɑ́ yɨ́yɛ̂h bé dí ebɛ́mɑ ɨ́ pɑ́tele yɨ́, ɑbe e cíɑ́ ɨ́ milémé mín!
46010026	Ebě, yê tilɑ́ ó: «Sí ndu e sɑ́ yɨ́yɛ̂h dí tɨ̂ʼ yɨ́, yé gúmó ó e Dɑ̂.»
46010027	Hɑ́ɑ́den sí jébe gó ó, go tôʼ, tó dě dínɑ ɨ́ mbɛ̌r wé nó, gó ókɑm étô nó, go ɑ dé sɑ́ yɨ́yɛ̂h nyé ójwe gó yɨ́, ɑnʉɑ nkɔ̂b ɨ́ mipɑhlɑ́ mí lémé gô.
46010028	Nyʉ́ʉ́ mʉ̂r kɑ́ gwîh gó ó: «Tír nyɑ̂ʼ bɑŋɔɔ ó, ɨ́ nzɑɑ́ biyɨŋɑyɨ bí ónzyɛ̌m» nó, ɑkɑ̌ bɑ́ʼɑ̌ de nyê. Go ɨ́ jɑlɑ le ebîr tír wɑɑ́, ɑkɑ̌ de nyé ó, lɨ́ esú lé écǿɑ e mʉr ɑ́ boʼlo lɔ̌b wɑɑ́ nyɑ́. Go ɨ́ jɑlɑ le edû mípɑhlɑ́ mí léme.
46010029	Mé ɑlɛ́ɛ ó, go dúʼoo mipɑhlɑ́ mí lémé gô. Mě lɛ́ɛ́ ó, go dúʼoo myɑɑ́ mí lémé wé, nye mʉr tɨ̂. Lɨ́ otyeetye, mé ɑbě túʼɑ̌. Nzê yé ó sɑ́ dí tîtyěl yɨ́ ɨ́ jɔʼ mʉ̂r swîh jwé mé mebě me cwíí céme ɨ́ bisyɛ́ɛlɑ mé dí etwɑ̂r ó, mě sɑ́ ó byê, byɑɑ́ nyé dí epɑhle, bee ó, byé ɑjɑlɑ le esɑ́ŋɔɔ bí ɛ́? Heʼé!
46010030	Mé jwé Nzyɛ̌m nzyǒo ɨ́ sɑ́ mé dí ede yɨ́ nó, bʉr, bé ɑbe e nkɑm lɨ́ eswêʼ díé lɑ̂m ɨ́ ndéɑ́ méde wɑɑ́. Mɛm yɨ́ɛ sí kʉ́ jwě Nzyɛ̌m nzyǒo ɨ́ mê.
46010031	Nó ó, bɨ̌n dɑmɑ́ de méde nkʉ̂ de ményoʼ, nkʉ̂ bɨ̌n dɑmɑ́ sɑ̂ yʉ́ʉ́ sɔ̂ʼ: sɑ́ʼ gɑ́ syɛ́ɛlɑ yɑɑ́ yɨ́yɛ̂h lɨ́ esú lé éjwě Nzyɛ̌m kûm tɨ̂!
46010032	Ciʼɑɑ gɑ́, mbi dí ó, bɨ̌n bé ɑ́kɑ̌ sɑ̂ syɛ́ɛlɑ ngɑ́ be ébɔ̌ʼ lé óbɨmɑ óYúden le bʉr o bíkûl biswîh, nkʉ̂ ntɔ̂ʼ bʉr ó Mbɛ̌r-Nzyɛ̌m lɨ́!
46010033	Sɑ́ʼ gɑ́ mpʉ mê. Mě gbɑ́ nkûl ó, bʉr bɨ́bɛ̂h, bé kpɛ́lɨɨ me ɨ́ sɑ́ yɨ́yɛ̂h mé dí esɑ̂ yɨ́. Mé ɑsɑ́ɑ̌ nyɔm wɑ̂m, njɨ wɑɑ́ bʉ̂r ɨ́ buo buo, ó bé bíʼee cwǐʼ njʉ̌m dǐ.
46011001	Bɑŋɑɑ gɑ́ me mpʉ mé dí ebɑŋɑ̌ Krîst yɨ́.
46011002	Me lɨ́ esêʼle bɨ́n ebe bɨ́n dí ebuú toŋlo mé ɨ́ bijɔʼ bíbyɛ̂h ndu e ntémé ó, bɨ̌n bé lɨ́ ebɑʼle le edû mílɛ́ʼlɑ́ mé ɑ́ kɑlɑ bɨ̌n mí.
46011003	Mě gǿm ó, bɨ̌n gʉ́ŋɑɑ ó, Krîst, nye ó njǿø mʉrʉ̂m nyɨnyɛ̂h. Njʉ̂m, nye ó njǿø me mʉ́mɑ́ wé. Nzyɛ̌m Sɔ́ŋ, nye ó Njǿø mé Krîst.
46011004	Mʉ́rʉ̂m jyɛ́l ntʉ̂m ɨ́ lʉ̂ ɨ́ jɔʼ nyé dí ejɨʼlɑ, nkʉ̂ gwîh mílɔ̌b mé Nzyɛ̌m ɨ́ sulɑ́ yɨ́ nó, nyě sɑ́mlé ó njǿø wé, Krîst.
46011005	Nó ó, mʉ́mɑ́ nyɨɛ bé ɑjyɛ̌l ntʉ̂m ɨ́ lʉ̂ ɨ́ jɔʼ nyé dí ejɨʼlɑ, nkʉ̂ gwîh mílɔ̌b mé Nzyɛ̌m ɨ́ sulɑ́ yɨ́ nó, nyě sɑ́mlé ó njǿø wé. Sôn nyɑɑ́, nye ó mpʉ sôn mʉmɑ́ dí sǿʼɑ́ lʉ̂ nyɑ́.
46011006	Mʉ́mɑ́ bé ɑbúblǒ lʉ̂ nɛ́ɛ: nye ntémé, nye ɨ́ jɑlɑ le esǿʼɔɔ énkǿh! Mpʉ yé dí ɨ́ sɑ̂ sôn, mʉmɑ́ lɨ́ esǿʼɑ mpúo, nkʉ̂ cɨɑ̌ lʉ̂ yɨ́, yé jɑlɑ ó, nye jyɛ́lɨɨ ntʉ̂m ɨ́ lʉ̂.
46011007	Bʉrʉ̂m bɨ́ɛ, bé ɑjɑlɑ le ebúblǒ lʉ̂, ebě, bé lɨ́ enøølɑ e Nzyɛ̌m nye mʉr tɨ̂. Bʉr gʉ́ɑ́ kûm mé Nzyɛ̌m ó, ɨ́ mʉrʉ̂m. Tó kœb ó, mʉrʉ̂m ɑ́ bi kûm ó, ɨ́ lɔ̌b mʉ́mɑ́ ɑ́ komlɔɔ, duho ɨ́ nye nyɑ́.
46011008	Mʉrʉ̂m ɑ́ bé ɑkuhɔɔ, duho ɨ́ mʉmɑ́. Mʉmɑ́ ó b'ɑ́ kuhɔɔ, duho ɨ́ mʉrʉ̂m.
46011009	Mʉrʉ̂m ɑ́ bé ɑkomlɔɔ lɨ́ esú é mʉ́mɑ́. Mʉmɑ́ ɑ́ komlɔɔ ó, lɨ́ esú é mʉ́rʉ̂m.
46011010	Sɑ́ tɨ̂ʼ ó lʉ́ mʉ́mɑ́ jɑ́lɑ́ le edidǐ njyɛlɑ́ e ntʉ̂m yɨ́. Ntʉ̂m wɑɑ́, wê nye ó, sɑ́ dí elɛ̂ʼle ó, nye ɨ́ jǿǿ njʉ̂m yɨ́. Nye ɨ́ jɑlɑ le ejyɛ̌l ntʉ̂m ntémé ó, ɨ́ lɔ̌b bééngeles dí ɨ́ sulɑ́ yɑɑ́ bɑ́.
46011011	Dɑmɑ́ jóʼo nó, Dɑ̂ Nzyɛ̌m ɑ́ si tyêl etié ó, bʉbɑ́ e bʉrʉ̂m, bé ɨ́ jɑlɑ le enønøølɑ̌ cwiʼ pɑ́ʼ nyɔ́ɔ́; nyʉ́ʉ́ mʉ̂r tɨ̂ʼ ɑdi e cwiʼ ɨ́ nye mʉr tɨ̂.
46011012	Ebě, Nzyɛ̌m ɑ́ si nʉɑ jwehé gwɑ́r ɨ́ mʉrʉ̂m, nzě komlo mʉ́mɑ́ e tɨ̂. Jøʼ gwɑ́r e gwɑ́r yɑɑ́ ntémé ó bʉ́rʉ̂m dí ebi ményʉ́l mɔ́ɔ́ yɨ́. Bé bi mé ó, cɨɨ e bʉbɑ́. Nó ó, sɑ̂ yɑɑ́ yɨ́yɛ̂h, yé duho ó kwɑ́ mé Nzyɛ̌m.
46011013	Bɨ̌n bʉr o tɨ̂, cíʼɑ́ɑ́ gɑ̂. Ɨ́ jɔʼ bɨ́n mû lɨ́ esɑ̂ sulɑ́, mʉmɑ́ lɨ́ esɑ̂ mínjɨʼlɑ e Nzyɛ̌m yɨ́, nzê yé mbɨɑ ó, nye díʼee ɑbe e ntʉ̂m njyɛlɑ́ ɛ́?
46011014	Njør ébyɛ̂l, wé mʉr tɨ̂, wé lɛ́ʼlé ntémé ó, ɨ́ jɔʼ mʉ́rʉ̂m dí ebɑʼle mpúo ɨ́ jɑɑ jɑɑ yɨ́, sɑ̂ yɑɑ́, yê nye ó, e sôn.
46011015	Tó kœb ó, ɨ́ jɔʼ mʉ́mɑ́ dí e mpuo nó yɨ́, ɨ́ pɑ́ʼ wé, mpuo nyé, nye nye ó, sɑ́ júu, ebě, Nzyɛ̌m ɑ́ jwe nye mpuo ó, jɑlɑ e búró.
46011016	Mʉ̂r sí gø̂m étô dóló le edo e bɨ̌h ɨ́ lɔ̌b wɑɑ́ nó, nye gʉ́ŋɑɑ ó, bɨ̌h le bisɔ́mɑ́ bí Mbɛ̌r-Nzyɛ̌m bíbyɛ̂h, bɨ̌h bé ɑbe e tum swîh.
46011017	Jɔʼ mé mû lɨ́ etyêl bɨ́n metié mɑ̂ʼ yɨ̂, mé ɑbe e nkul esêʼle bɨ́n, ebě, bisulɑ́ bɨ́n dí esɑ̂ Nzyɛ̌m bí, byé lɨ́ ebuú sɑ̂ bɨ́n bʉr o tɨ̂ʼ ebébe, lɑɑ émbɨɑ.
46011018	Sɑ́ ésôʼ, yé ó, ɨ́ jɔʼ bɨ́n dí esɑ̂ bísulɑ́ bí Mbɛ̌r-Nzyɛ̌m bín yɨ́, bé lɛ́ɛ́ mé ó, bɨ̌n bé lɨ́ esɑ̂ mpɔ́ʼɑ́ menkɔ̌m. Nó ó, me lɨ́ ebûʼlɑ gúú pɑ́ʼ lɔ́ɔ wɑɑ́.
46011019	Ebě, mpɔ́ʼɑ́ menkɔ̌m, nye ɨ́ jɑlɑ le enyɨ̂nyɨn pɑ́ʼ nyɨ́n ó, bé gwɑ̂ jweʼe bɑɑ́ o dí tyeetye e búʼó bɑ́.
46011020	Jɔʼ bɨ́n dí egø̂hlɑ yɨ́, edɨ́ɨ́ é méde bɨ́n dí ede lɨ́, lé ɑjwɛ̂ʼ Tî Yésʉs.
46011021	Jɔʼ bɨ́n mû lɨ́ edɨ́ɨ́ lɨ́n lɑɑ́ yɨ́, mʉr nyɨnyɛ̂h jɑɑ́ susuo ó, njɨ nyɨɛ dêʼ. Tó kœb ó, nyɑ̂, nyé ɑbe e péh dœʼ; nyʉ́ʉ́ nyɨɛ ɨ́ mpur menyoʼ.
46011022	Nzê bɨ̌n bé ɑbe e mimbɛ̌r, ó bɨ̌n dêʼ mede le menyoʼ mɨ́n tɨ̂ʼ ɛ́? Ntʉ́ʼ pyêh bɨ́n dí esɑ̂ Mbɛ̌r-Nzyɛ̌m nɨ̌ ɛ́? Nzê bɨ̌n bé lɨ́ ekpɛl égbɑ̂ bʉ̂r o dí ɑbe e mede bɑ́ sôn ɨ́ nyʉ̂l ɛ̌? Yé bɨ́n dí ekpɛl ó, me lɛ́yɨɨ bɨ̌n? Nzê me ósêʼle bɨ́n tɨ̂ʼ ɛ̌? Kʉ́ kɑ̂r kɑ́rɑ́ɑ! Me ɑ́bɑ́ sêʼle bɨ́n.
46011023	Lɛ́ʼlɑ́ Dɑ̂ ɑ́ jwe me wɨ́, wé ó mé múo nzě kɑlɑ bɨ́n wɨ̂. Wé ó: Tî Yésʉs, ɨ́ pum bé ɑ́ bɛ́mɑ nye wɨ́, nye ɑ́ si nʉɑ blêr,
46011024	jwě Nzyɛ̌m nzyǒo, ntɔ̂ʼ pɛ̂ʼ yê. Nye ó: «Blêr yɨ̂, yé ó nyʉ̂l nyɑ̌m dí lɨ́ esú lɨ́n nyɨ́. Bɨ̌n bé ótô le esɨ̂sɑ̌ syɛ́ɛlɑ yɨ̂ʼ bijɔʼ bíbyɛ̂h, le etʉtoŋlo mé e tɨ̂.»
46011025	Jøʼ gwɑ́r yɑɑ́, ɨ́ jɔʼ bé ɑ́ sil ede yɨ́, nye ntɔ̂ʼ nʉɑ̌ bélé ményoʼ. Nye ó: «Menyoʼ mɑ̂, mê nze sɑ́ ó, ejwɑ́n é sɑ́ɑ́, ɨ́ nzɨ̌ mecié mɑ̂m dí lɨ́ esú lɨ́n mɑ́. Jɔʼ yɨ́yɛ̂h bɨ́n ódɨde ményoʼ mɑ̂ʼ yɨ́, bɨ̌n ɑ tʉ́tóŋló mé tɨ̂.»
46011026	Ebě, ɨ́ jɔʼ bɨ́n jínɑ lɨ́ edě blêr yɨ̂ʼ le menyoʼ mɑ̂ʼ yɨ́, bɨ̌n bé lɨ́ etúno pô eswie mé Tî gɑ́ wɨ́nɑ́. Bɨ̌n bé ósɨ̂sɑ nó ó, tó pyɑ̂l ɨ́ jɔʼ nyé óbɑ́ʼɑ̌ nze yɨ́.
46011027	Sɨ́ɑ̌ yɑɑ́ ó dí ó, mʉ̂r sí dě blêr yɑɑ́, nkʉ̂ menyoʼ mɑɑ́ mbǐ ndéɑ́ dí ɑjɑlɑ wɨ́ nó, nye ónʉɑ mébě, ebě, nyɨ́ sɑ̂ syóm ɨ́ nkǒ pɑ̂ʼ nyʉ̂l le mecié me Tî gɑ́ wɨ́nɑ́.
46011028	Nó ó, mʉr pɑ́ɑ pɑhlě cwiʼ yé. Jɔʼ yɑɑ́ ó nyé kɑ́ nzě dě blêr le menyoʼ mɑ̂ʼ yɨ́.
46011029	Mʉ̂r sí dě blêr le menyoʼ mɑɑ́, nye l'ɑjweʼe nyʉ̂l mé Krîst dí tɨ̂ʼ nyɨ́ nɛ́ɛ: lɛ́ɛ́, Nzyɛ̌m ócíʼe nyé milɔ̌b, dumo e ndéɑ́ wé wɑɑ́.
46011030	Sɑ́ tɨ̂ʼ ó bʉ̂r ɨ́ buo buo ɨ́ sɔ́mɑ́ yɨ́n mû mimbêl: bɑ̂ʼ, onzwoó; bʉ́ʉ́ ntémé, sí síe lɨ́ ejwe yɨ́.
46011031	Mɨ́nɑ́ sí pɑhle gɑ́ mɨnɑ́ gɑ́ bʉr o tɨ̂ʼ nó, go ó, mɨnɑ́ bé ósyɛ̂hle gɑ́ edumɑ ɨ́ cíʼɑ́ mílɔ̌b mé Nzyɛ̌m.
46011032	Sɑ̂ gwɑ́r, Tî Yésʉs, nyɨ́ nyɛl écíʼ é mílɔ̌b gɑ́ lɨ́nɑ́. Nó yé ó, nye mû ó lɨ́ esɨ̂ʼ mɨ́nɑ́ gɑ́ milʉ̂. Nyě sɑ́ nó ó, mɨnɑ́ nkʉ̂ syɛ̂hle gɑ́ lé ɨ́ jɔʼ nyé ócíʼe bʉ̂r oswîh milɔ̌b, le ejwe bé mebě jɔʼ gwɑ́r yɨ́.
46011033	Nó ó, bɨ́ɔɔ́ bɑ̂m, jɔʼ bɨ́n dí egø̂hlɑ, pûhlɑ mébô lɨ́ esú lé éde méde yɨ́, bɨ̌n ɑ nyɛ́ɛ́ bóno ó, bʉ́ʉ́ bʉ̂r nyɛ́ɛ pɛ̂ʼlɑ̌ sɑ́ éde!
46011034	Mʉ̂r bé lɨ́ ejóʼo nzɑ̂ nó, nye ɑ bóó dě mbɛ̌r wé. Bɨ́n gǿhlɑ́ ɨ́ mbi wɑɑ́ nó, go ó, bɨ̌n bé óbe ó mbɨ̂mbɨɑ́, ɑdulo mébě ɨ́ menyʉ́l mɨ́n. Ɨ́ nkǒ pɑ́ʼ mʉ́ʉ́ mécíɑ́ méswîh, me ókɑ̌ nzě yɑlɑ bɨ́n mɑ̌ ó, ɨ́ jɔʼ mé ónze gʉ̂ʼ kwɑ́ nyɨ́n yɨ́.
46012001	Bɨ́ɔɔ́ bɑ̂m! Okɛ́l bɑ̂m! Ɨ́ nkǒ pɑ́ʼ mínjwéɑ́ Sísǐm mé Nzyɛ̌m dí entɨh mɨ́nɑ́ gɑ́ mí, mě kpɛl ó, bɨ̌n gʉ́ŋɑɑ lɔ̌b wɑɑ́ ɨ́ pébébé.
46012002	Bɨ̌n bé lɨ́ egʉ́ɑ ó, ɨ́ jɔʼ bɨ́n ɑ́ be ohɑ́ɑ́den yɨ́, bɨ̌n bé ɑ́ be ó lɨ́ edudû bíyɨŋɑyɨ bí ónzyɛ̌m bi dí ɑlwib bí. Byé ɑ́ tíne bɨ̌n ɨ́ jɔʼ yɑɑ́ ó, bɨ̌n sɑ̂ʼ syɛ́ɛlɑ yɨ́yɛ̂h byé ɑ́ kpɛl yɨ́.
46012003	Nó ó, me múo nzě cɨ̂l bɨ́n ɨ́ pɑ̂ʼ wɑɑ́: ɑbe e mʉr dí elwib e nzɨ̌ Sísǐm mé Nzyɛ̌m, dí e nkul elɛ́ɛ ó: «Yésʉs, nyé e meswomlʉ!» Le ntémé ó, Sísǐm mé Nzyɛ̌m bé ɑbe tʉ́ŋlʉ̌ mʉr nó, mʉr wɑɑ́, nyé ɑbe e nkul elɛ́ɛ ó: «Yésʉs ó dí Njǿø!»
46012004	Yé ɨ́ buo mímbi mínjwéɑ́ Sísǐm mé Nzyɛ̌m dí ejwe bɨ́n mí. Sɑ̂ gwɑ́r, Sísǐm wɨ́ɛ njɨ ngwɑ́r.
46012005	Yé ɨ́ buo mímbi bísyɛ́ɛ́ mɨ́nɑ́ dí eséɑ gɑ́ bí. Sɑ̂ gwɑ́r, mɨnɑ́ séɑ́ gɑ́ bisyɛ́ɛ́ byɑɑ́ ó, lɨ́ esú é Njǿø ngwɑ́r.
46012006	Yé ɨ́ buo mímbi bísyɛ́ɛlɑ̌ Nzyɛ̌m dí e nkul esɑ̂ ɨ́ bʉr bí. Tó kœb ó, Nzyɛ̌m ngwɑ́r e ngwɑ́r wɑɑ́ ó dí esɑ̂ bíbyɛ̂h ɨ́ bʉr bé bɨ́bɛ̂h.
46012007	Mʉr nyɨnyɛ̂h, nyě e njwéɑ́ Sísǐm mé Nzyɛ̌m ɑ́ ntɨh nye ó, nye tôʼ kɛm bʉ̂r e tɨ̂ʼ wɨ́.
46012008	Sísǐm ntɨh nyɑ̂ʼ mʉ̂r njwéɑ́ ó, nye díʼee le ocwóó ɨ́ melɑb mé. Sísǐm ngwɑ́r wɑɑ́, wé lɨ́ ejwe nyʉ́ʉ́ mʉ̂r ngǿɑ́ ɨ́ bisɑ́ nyé dí elwib bí.
46012009	Sísǐm ngwɑ́r wɑɑ́ ntémé, wé lɨ́ ejwe nyɑ̂ʼ mʉ̂r búʼó; jwe nyʉ́ʉ́ mʉ̂r nkul eciʼ mímbêl.
46012010	Sísǐm mé Nzyɛ̌m, nye lɨ́ ejwe nyɑ̂ʼ mʉ̂r nkul esɑ̂ mésimɑ́; jwe nyʉ́ʉ́ mʉ̂r nkul egwîh mílɔ̌b mé Nzyɛ̌m. Nye lɨ́ ejwe nyʉ́ʉ́ mʉ̂r nkul egbɑ̂ mímbɔ́ʼ pɑ́ʼ wɨ̂ʼ mbǐ sísǐm, bé e gúú mbǐ sísǐm. Nye lɨ́ ejwe nyʉ́ʉ́ mʉ̂r nkul elwib bɑ́ɑyogoyogo. Nyě jwé nyʉ́ʉ́ mʉ̂r pɨʼ ó, nye pɑ̂ʼlɑɑ sɑ́ mʉ̂r wɑɑ́ lɛ́ɛ́ ɨ́ lwǐb ɑyogoyogo yɑɑ́ yɨ́.
46012011	Sísǐm ngwɑ́r e ngwɑ́r wɑɑ́ ó dí esɑ̂ bísyɛ́ɛlɑ byɑɑ́ bíbyɛ̂h. Sísǐm wɑɑ́ ntɨ́h mʉ̂r nyɨnyɛ̂h njwéɑ́ wé ó mpʉ nyé kpɛ̂l yɨ́.
46012012	Nyʉ̂l, nye ó njɨ mpwɑ́r, dɑmɑ́ jóʼo nyé dí e bicîl ɨ́ buo buo. Bícíl bí nyʉ̂l, byé dɑmɑ́ buo, byé yɨ́ɛ ó lɨ́ esɑ̂ nyʉ̂l mpwɑ́r. Krîst, nye ó jøʼ gwɑ́r yɑɑ́.
46012013	Mɨnɑ́ gɑ́ óbɛ̂h, oYúden, nkʉ̂ bʉr o bíkûl biswîh; bitúʼɑ̌, nkʉ̂ onzyɛh o bʉ̂r, mɨnɑ́ bé ɑ́ si duŋɔɔ, ntɔ̂ʼ kɑ̌ di nyʉ̂l mpwɑ́r e nzɨ̌ Sísǐm ngwɑ́r. Sísǐm ngwɑ́r ó b'ɑ́ nze di ɨ́ milémé gɑ́ mínɑ́.
46012014	Nyʉ̂l, nyé ɑbě cîl gwɑ́r. Nye ó bicîl ɨ́ buo buo.
46012015	Kʉ̌, wé ólɛ́ɛ ó: «Mé ɑbě mbô. Nó ntémé ó, mé ɑbě cíl nyʉ̂l» nó, wé ɑ́di, ɑbě cíl nyʉ̂l ɨ́ lɔ̌b lɔ́ɔ wɑɑ́.
46012016	Égwɑ̌l, lé ólɛ́ɛ ó: «Mé ɑbe dîh. Mé ɑbě cíl nyʉ̂l» nó, lé ɑ́di, ɑbě cíl nyʉ̂l ɨ́ lɔ̌b lɔ́ɔ wɑɑ́.
46012017	Yé bé nyʉ̂l nyɨnyɛ̂h, nye ó njɨ dîh e dîh nó, nye ɑ́ gwɑ jʉjóʼo nyɑ́? Yé bé nye ɑ́ be ó njɨ egwɑ̌l le egwɑ̌l nó, nye ɑ́ gwɑ jóʼo menumó nyɑ́?
46012018	Lɨ́ otyeetye, Nzyɛ̌m ɑ́ gbɑ̂ bicíl bíbyɛ̂h ɨ́ nyʉ̂l ó mpʉ nyé ɑ́ kpɛl yɨ́.
46012019	Yé bé nyʉ̂l ɑ́ be ó njɨ cîl gwɑ́r nó, mpɑ nyʉ̂l ɑ́ bé ɑbe e nkul ebe.
46012020	Bicíl bí nyʉ̂l, byé ó, ɨ́ buo. Nyʉ̂l nyɨɛ yɨ́ɛ mpwɑ́r.
46012021	Dîh, lé ɑbe e nkul elɛ́ɛ e mbô ó: «Mé ɑgø̂m sɔ̂ʼ e go!» Lʉ̂, wé ɑbe e nkul elɛ́ɛ e mekʉ̌ ó: «Mé ɑgø̂m yʉ́ʉ́ sɔ̂ʼ e bɨ̌n!»
46012022	Tó kœb ó, bicíl bí nyʉ̂l mɨ́nɑ́ dí epyêh gɑ́ bí, byé ó dí e nyɔm ɨ́ nyʉ̂l mʉr.
46012023	Bicíl bí nyʉ̂l mɨ́nɑ́ dí ebuú bee gɑ́ ó, byé ó, ɑbe e júu bí, byé ó mɨ́nɑ́ dí ebuú komlo gɑ́, lɑɑ byúú. Bicíl bí nyʉ̂l bi dí esɑ̂ mɨ́nɑ́ gɑ́ sôn bí, byé ó dí ebi kûm.
46012024	Byɑɑ́ dí ɑsɑ̂ mɨ́nɑ́ gɑ́ sôn bí bíɛ, byé ɑgø̂m sɔ̂ʼ. Nzyɛ̌m ɑ́ komlo nyʉ̂l ó, jwe kûm ɨ́ bicîl bi dí esɑ̂ mɨ́nɑ́ gɑ́ sôn bí.
46012025	Nó, mpɔ́ʼɑ́ menkɔ̌m, nyé ɑbe ɨ́ nyʉ̂l. Bicíl bí nyʉ̂l bíbyɛ̂h, byé lɨ́ ecǿølɑ̌ pɑ́ʼ nyɔ́ɔ́.
46012026	Cíl nyʉ̂l gwɑ́r bé lɨ́ ebǐ túú nó, byúú bíbyɛ̂h, byé ósiɑ e túú wɑɑ́ ntémé. Yʉ́ʉ́ cîl bé lɨ́ ejweŋɔɔ kûm nó, bé e byúú bícíl bíbyɛ̂h, byé ósoho.
46012027	Bɨ̌n bɨ́bɛ̂h, bé ó nyʉ̂l mé Krîst. Mʉr nyɨnyɛ̂h dí ɨ́ sɔ́mɑ́ yɨ́n nyɑ́, nye ó cíl nyʉ̂l nyɑɑ́.
46012028	Nó ó, Nzyɛ̌m ɑ́ tyêl bʉr ɨ́ Mbɛ̌r-Nzyɛ̌m ó, mbi wɨ̂: ɨ́ tyé ésôʼ, bʉr o mílʉ́mlʉ́ mé Yésʉs; ɨ́ tyé mbɑ́, ogwíhɑ o mílɔ̌b; ɨ́ tyé lɛ̂l, olɛ̂ʼlɑ. Píe tɨ̂, nye ɑ́ tyêl ó: osyɛ̂l o mésimɑ́, ojomo o bʉ̂r, osúʼɑ, ojǿø ó Mbɛ̌r-Nzyɛ̌m, le bɑɑ́ o dí elwib bɑ́ɑyogoyogo bɑ́.
46012029	Ntʉ bɨ́bɛ̂h dí bʉr o mílʉ́mlʉ́, nkʉ̂ ogwíhɑ o mílɔ̌b, nkʉ̂ olɛ̂ʼlɑ, nkʉ̂ osyɛ̂l o mésimɑ́,
46012030	nkʉ̂ ojomo o bʉ̂r. Ntʉ bɨ́bɛ̂h dí elwib bɑ́ɑyogoyogo, nkʉ̂ pɑ̂ʼlɑ̌ sɑ́ bé dí elɛ́ɛ ɨ́ lwǐb ɑyogoyogo yɑɑ́ yɨ́.
46012031	Gǿmɨ́ɨ́ gɑ́ minjwéɑ́ mi dí ejɑlɑ le ejweŋɔɔ kûm nɨ́nɨ́ɨ́ mí. Me múo nzě lɛ̂ʼle bɨ́n nzɨ̌ swîh dí elɑɑ ménzɨ̌ ménɨ̌ mɨ́mɛ̂h nyɨ́.
46013001	Me óbɛ̌m lwib bílwǐb bi bʉ̂r, nkʉ̂ byɑɑ́ bééngeles. Mé bé ɑbe e kpɛ̌l nó, lɛ́ɛ́, me mû ó mpʉ̌ kpʉ́ŋlʉ́ tonô dí eduo yɨ́, nkʉ̂ mpʉ éntyɛ́ɛ́lé dí elwɑ́ŋlɑ lɨ́.
46013002	Me óbɛ̌m be e njwéɑ́ égwîh bísyɛ́ɛlɑ ngɑ́ syɛ́ɛ bí, le egʉ́ɑ épɑ̂ʼlɑ̌ lwǐb ódîm yɨ́yɛ̂h, le egʉ́ɑ̌ sɑ́ yɨ́yɛ̂h, sɑ̂ bínzololo. Me óbɛ̌m be e búʼó mbi dí ó, me pɛ́ʼɛɛ mecø̂ʼ yɨ́. Sɑ̂ gwɑ́r, mé bé ɑbe e kpɛ̌l nó, lɛ́ɛ́, mé ɑbě sɔ̂ʼ.
46013003	Me óbɛ̌m kɑb mébi mɑ̂m mɨ́mɛ̂h, nkʉ̂ bɛ́mɑ nyʉ̂l nyɑ̌m ó, me díʼee e sɑ́ énkʉ́nɑ ɨ́ lɔ̌b wé yɨ́. Mé bé ɑbe e kpɛ̌l nó, me l'ɑgúm dirɑ̌ nyɔm e bisyɛ́ɛlɑ bínɨ̌.
46013004	Kpɛ̌l, yé lɛ́ʼlé mɨ́nɑ́ gɑ́ ó, mɨnɑ́ sɑ̂ʼ gɑ́ bíhwó le elɛ̂ʼle ncǿncǿɑ. Kpɛ̌l, yé ɑ́síé mʉ̂r. Yé ɑ́séʼlé yé mʉr tɨ̂. Yé ɑ́nkɛ́ɛ́ nyʉ̂l.
46013005	Yé ɑ́sɑ́ sɑ́ sôn. Yé ɑ́sɑ́ɑ́ sɔ̂ʼ njɨ nyɔm wé. Yé ɑ́díʼɑ́ léme. Mʉr dí e kpɛ̌l nyɑ́, nyé ɑbɑʼrɑ.
46013006	Nye ɑ́sʉ́nɑ́ ɨ́ jɔʼ nyʉ́ʉ́ mʉ̂r sɑ́ ébébe yɨ́. Nyě jɑɑ́ mɛɛlɑ ó, njɨ ɨ́ bisyɛ́ɛlɑ bi dí lɨ́ otîtyěl bí.
46013007	Kpɛ̌l, yé lɨ́ ebúblǒ sɑ́ yɨ́yɛ̂h. Mʉr dí e kpɛ̌l lɨ́ esú é bʉ́ʉ́ bʉ̂r nyɑ́, nyě e nkul ebûʼlɑ bísɑ́ byɔ́ɔ́ bíbyɛ̂h. Lémé wé, wé lɨ́ elóno ɨ́ mpûʼlɑ ɨ́ jɔʼ yɨ́yɛ̂h. Nye lɨ́ etô dóló le ekpɛl bʉ̂r ɨ́ jɔʼ yɨ́yɛ̂h.
46013008	Kpɛ̌l, yé ɑ́síe. Mingwíhɑ́ mílɔ̌b míɛ, myé ósíe. Bʉr o dí elwib bɑ́ɑyogoyogo bɑ́, bé ógwɑ̂ʼ ésɑ̂ nó. Ngǿɑ́ bʉ̂r, bé ɑ́ nyɛɛ be e wé wɨ́, wé ósíe.
46013009	Ebě, mɨnɑ́ jɑɑ́ gʉ́ɑ gɑ́ ó, njɨ pêh. Mɨnɑ́ gwíh gɑ́ milɔ̌b mé Nzyɛ̌m ó, njɨ pêh, ɑsîl.
46013010	Ɨ́ jɔ̌ʼ Nzyɛ̌m óbe, nye mû sí komlo bísɑ́ bíbyɛ̂h ɨ́ mipɑ́ʼ mímyɛ̂h yɨ́, nyé opɛʼ yɑɑ́ yé ɑ́ bɨbe pêh yɨ́.
46013011	Jɔʼ mé ɑ́ be mɑ̂ ntwǒm yɨ́, tɑ́ɑre e melɑb mɑ̂m, bijøʼ byɑ̂m, mipɑhlɑ́ myɑ̂m, byé ɑ́ bɨbe ó, kwɑhɑ́ mpʉ byɑɑ́ bi bwɑ́ ó ntwǒm. Jɔʼ mé ɑ́ pɔʼɑ lɨ́ ontwǒm, tô lɨ́ obwɑm yɨ́, me ɑ́ nze kɑ bîr bisyɛ́ɛlɑ bí óntwǒm byɑɑ́.
46013012	Nó ó, ɨ́ bɑ́ɑ́nɑ̂, sɑ́ mɨ́nɑ́ dí ebee gɑ́ yɨ́, yê ɨ́ míh gɑ́ mɨ́nɑ́ ó, ɨ́ dímlɨ́ di dímlɨ́. Yé ó mpʉ̌ jweʼle dí enyɨ̂n ɨ́ nkóho dí engê yɨ́. Ɨ́ jɔ̌ʼ sɑ́ dí ntinɨ̂ mû sí pyɑ̂l yɨ́, mɨnɑ́ bé óbeelɑ gɑ́ mempǒm. Ɨ́ bɑ́ɑ́nɑ̂, ngǿɑ́ wɑ̂m, wé jínɑ ó, cîcil. Jɔʼ yɑɑ́ ó mé ósûʼlɑ̌ gʉ́ɑ̌ sɑ́ yɨ́yɛ̂h ɨ́ pébébé yɨ́, dû mpʉ̌ Nzyɛ̌m dí eboó gʉ́ɑ mé ɨ́ pébébé yɨ́.
46013013	Nó ó, ɨ́ bɑ́ɑ́nɑ̂, búʼó, mpûʼlɑ ti e kpɛ̌l, byé ó tɨ̂: bisɑ́ bílɛ̂l. Ɨ́ bisɑ́ bílɛ̂l byɑɑ́, yɑɑ́ dí elɑɑ byɑɑ́ byúú yɨ́, yé ó kpɛ̌l.
46014001	Sɑ́ŋɑ́ɑ́ gɑ́ nzɨ̌ ekpɛlɑ. Gǿmɨ́ɨ́ gɑ́ minjwéɑ́ Sísǐm mé Nzyɛ̌m dí entɨh mí, kʉ́ buú sɑhle ɨ́ njwéɑ́ égwîh mílɔ̌b mé Nzyɛ̌m.
46014002	Mʉr dí elwib bɑ́ɑyogoyogo nyɑ́, nyé ɑlwib e bʉr o bé e boo nɔ́ɔ́ dí bɑ́. Nyě lwib ó e Nzyɛ̌m, ebě, mʉr, nyé ɑjóʼǒ sɑ́ nyé dí elɛ́ɛ yɨ́. Nyě lɛ́ɛ́ ó, lwǐb ódîm, e nkul Sísǐm mé Nzyɛ̌m.
46014003	Tó kœb ó, ngwíhɑ milɔ̌b mé Nzyɛ̌m nyɨɛ, nye ó dí elwib e bʉr o bé e boo nɔ́ɔ́ dí bɑ́. Nye lɨ́ egbɑ̂ bé pîm ɨ́ búʼó, le etɨ́e bé, le epóblo bê.
46014004	Mʉr dí elwib bɑ́ɑyogoyogo nyɑ́, nye lɨ́ enʉɑ pîm ɨ́ búʼó yé nye mʉr tɨ̂. Tó kœb ó, mʉr dí egwîh mílɔ̌b mé Nzyɛ̌m nyɑ́, nye lɨ́ egbɑ̂ pîm ɨ́ búʼó bʉ̂r ó Mbɛ̌r-Nzyɛ̌m.
46014005	Mě kpɛl ó, bɨ̌n lwíbɨɨ bɑɑyogoyogo. Nó ó, me ɨ́ buú kpɛl ó, bɨ̌n gwíhɨɨ milɔ̌b mé Nzyɛ̌m. Mʉr dí egwîh mílɔ̌b mé Nzyɛ̌m nyɑ́, nyě e nyɔm, lɑɑ wɑɑ́ dí elwib bɑ́ɑyogoyogo nyɑ́. Alɑɑ ó, mʉr díʼee e nkul epɑ̂ʼlɑ̌ sɑ́ nyé dí elɛ́ɛ ɨ́ lwǐb ɑyogoyogo yɑɑ́ yɨ́. Nó ó bʉ̂r ó Mbɛ̌r-Nzyɛ̌m bɨ́bɛ̂h, bé ónʉɑ pîm ɨ́ búʼó yɨ́.
46014006	Bɨ́ɔɔ́ bɑ̂m! Okɛ́l bɑ̂m! Símsɑ́ɑ́ gɑ́ sɨ̂: jɔʼ mé ngɑ́ bɑ́ʼɑ̌ nze gʉ̂ʼ kwɑ́ nyɨ́n yɨ́, mé ójɑɑ́ lwilwib e bɨ̌n njɨ bɑɑyogoyogo nó, wɑ́ɑ̌ nyɔm bɨ́n ódirɑ e me wɨ́ ɛ́? Me ɑ́bɑ́ be bɨ́n e nyɔm, ɑlɑɑ ó, mě gwíh bɨ́n ó, milɔ̌b mi dí eduho kwɑ́ mé Nzyɛ̌m mí. Myé ó mî: ejwɑ́n é lɛ́ʼlɑ́, nkʉ̂ ngǿɑ́ ótyeetye, nkʉ̂ milɔ̌b mé Nzyɛ̌m, nkʉ̂ gúú lɛ́ʼlɑ́ swîh.
46014007	Mɨnɑ́ nʉ́ŋɑɑ gɑ́ jweʼle e bibomɑbomɑɑ mpʉ̌ ndie nkʉ̂ mpêr. Byé bé ɑgwɑ́ pyêl bílwǐb byɔ́ɔ́ nó, bʉr, bé ójóʼo cwíí lwǐb yɔ́ɔ́ nyɑ́?
46014008	Mʉ̂r lʉ́ó sébé, nye l'ɑgwɑ́ pyêl cwíí sébé kʉ́ nó, onzé ókʉmsɑ dɔ̂m?
46014009	Jøʼ gwɑ́r e gwɑ́r yɑɑ́, bʉr, bé e nkul ejóʼǒ lwǐb yɨ́n nyɑ́? Sɑ́ yɨ́yɛ̂h bɨ́n ólwib ɨ́ jɔʼ bɨ́n dí elwib bɑ́ɑyogoyogo yɨ́, yé bé yé ɑbe ɨ́ kpɑ̂hlɑ nó, lɛ́ɛ́, bé ɑ́kóʼó jóʼo bɑ́ sɔ̂ʼ. Bɨ̌n bé ójɑɑ́ tʉtoʼwɑ ó toʼwɑ́ɑ.
46014010	Bilwǐb, byê ɨ́ sí yɨ̂ʼ ó, mimbi mimbi. Abe e yʉ́ʉ́ dí tɨ̂, dí ɑbe lɨ́ elɛ́ɛ̌ titii sɔ̂ʼ.
46014011	Mé bé ɑjóʼǒ lwǐb bé dí elwib e me yɨ́ nó, go ó, mʉr dí elwib e me ɨ́ lwǐb yɑɑ́ nyɑ́, nye me ó mpʉ mʉ̂r ɑyogoyogo. Mɛm ntémé nyɨɛ mpʉ mʉ̂r ɑyogoyogo.
46014012	Nó mpʉ bɨ́n dí egbɑ̂ ményʉ́l mɨ́n, ó bɨ̌n bi ó minjwéɑ́ mé Sísǐm mé Nzyɛ̌m yɨ́, sɑ́ŋɑ́ɑ́ gɑ́ myé bé. Diʼee gɑ́ milǿŋlɑ́. Buú sɑ́ɑ gɑ́ minjwéɑ́ mi dí egbɑ̂ Mbɛ̌r-Nzyɛ̌m pîm ɨ́ búʼó mí.
46014013	Sɨ́ɑ̌ yɑɑ́ ó dí ó, mʉr dí elwib bɑ́ɑyogoyogo nyɑ́, jɑlɑ ó, jɨʼlɑ e Nzyɛ̌m ó, nye jwêʼ nye ntémé pɨʼ epɑ̂ʼlɑ bílwǐb byɑɑ́.
46014014	Mé jɨ́ʼlɑ́ ɨ́ lwǐb ɑyogoyogo nó, lɛ́ɛ́, sísǐm wɑ̂m, wé ó ɨ́ minjɨʼlɑ. Sɑ̂ gwɑ́r, pɨʼ nyɑ̌m, nyé ɑgúmo bɑ́ mpúmó, duho tɨ̂.
46014015	Nó ó, me ósɑ̂ nyɑ́? Me ójɨjɨʼlɑ e Nzyɛ̌m e sísǐm wɑ̂m lɨ́ elwib bɑ́ɑyogoyogo. Me ntémé, me ójɨʼlɑ e né ó, e pɨʼ nyɑ̌m, ɨ́ lwǐb yɑ̂m. Me ójyɛɛ méjéme e sísǐm wɑ̂m. Me ójyɛɛ ntémé ó, e pɨʼ nyɑ̌m.
46014016	Gó ójwě Nzyɛ̌m kûm ɨ́ lwǐb ɑyogoyogo nó, mʉr jínɑ ɑpɑ̌ ntɑɑ̌ tyé mpʉ́n nyɑ́, nye ɑ́kóʼó lɛ́ɛ «Amen», ebě, nzé ójóʼǒ sɑ́ gô lɛ́ɛ́ yɨ́?
46014017	Gǒ dɑmɑ́ jwě Nzyɛ̌m nzyǒo ɨ́ minjɨʼlɑ myɑɑ́, ɑbe e mʉr ónʉɑ pîm ɨ́ búʼó ɨ́ lɔ̌b mínjɨʼlɑ myô myɑɑ́.
46014018	Nzyǒo e Nzyɛ̌m, ebě, me lɨ́ ebuú lwib bɑ́ɑyogoyogo, lɑɑ bɨ́n óbɛ̂h.
46014019	Sɑ̂ gwɑ́r, ɨ́ jɔʼ bɨ́h e bʉ́ʉ́ bʉ̂r dí ɨ́ sulɑ́ yɨ́, mě kpɛl ó, me lwíbɨɨ mekɑ̌n metɛ̂n me dí eduho ɨ́ pɨʼ nyɑ̌m, mɑɑ́ bʉ̂r dí e nkul ejóʼo mɑ́, lɑɑ ó, me lwíbɨɨ mekɑ̌n otɔ́ɔ́sin kɑ́m ɨ́ lwǐb ɑyogoyogo. Ɨ́ mbi wɑɑ́ ó mé ngɑ́ jwe bʉ́ʉ́ bʉ̂r milɛ́ʼlɑ́ wɨ́.
46014020	Bɨ́ɔɔ́ bɑ̂m! Okɛ́l bɑ̂m! Ayɨ́ kɑ̌ pɑhle gɑ́ mpʉ bwɑ́ ó ntwǒm. Bɨ̌n bé óbɛ̌m bɑŋɑ bwɑ́ ó ntwǒm ɨ́ mpʉ bé dí ɑsɑ̂ ébébe é léme yɨ́. Sɑ̂ gwɑ́r, ɨ́ nkǒ pɑ́ʼ mípɑhlɑ́ mín míɛ, diʼee gɑ́ mpʉ ótɔ́mɑ́ bʉ̂r.
46014021	Ebě, metié mé Moïse, mé lɛ́ɛ́ ó: «Dɑ̂ Nzyɛ̌m lɛ́ɛ́ ó: “Me ólwib e bʉr bɑ̂ʼ ó, ɨ́ lwǐb ɑyogoyogo. Me ólwib e bé ó, cɨcɨɨ e bilwǐb bi bʉ̂r oswîh. Dɑmɑ́ jóʼo nó, bé ɑ́kpɛl éjóʼo mê.”»
46014022	Ɨ́ tɨ̂ʼ ɨ́, lwǐb ɑyogoyogo, yé ó jweʼle, sɑ́ dí elɛ̂ʼle ó, Nzyɛ̌m ó mû lɨ́ elwib le ohɑ́ɑ́den yɨ́. Nyé ɑlwib e mbûʼlɑ e nzɨ̌ lwǐb yɑɑ́. Ɨ́ jɔʼ nyé mû lɨ́ elwib le obûʼlɑ yɨ́, nyě lwǐb e bé ó, cɨɨ e ngwíhɑ milɔ̌b wé. Njwéɑ́ égwîh mílɔ̌b myé, wé ó, lɨ́ esú lé óbûʼlɑ. Wê ɨ́ pɑ́ʼ wɔ́ɔ́ ó, jweʼle: sɑ́ dí elɛ̂ʼle ó, Nzyɛ̌m ó mû lɨ́ elwǐb nɨ̌ yɨ́.
46014023	Bʉ̂r ó Mbɛ̌r-Nzyɛ̌m bɨ́bɛ̂h gǿhlɑ́ ɨ́ gúú mbɛ̌r, bê nzě nyɛl élwib bílwǐb bɑ́ɑyogoyogo nó, yé ósûʼlɑ nyɑ́? Mʉ̂r jínɑ lɨ́ ejéʼě búʼó gɑ́ yɨ́nɑ́ nyɑ́, nkʉ̂ hɑ́ɑ́děn ní mbɛ̌r wɑɑ́, kœb bɨ́n téme elwib bílwǐb byɑɑ́ nó, mʉr wɑɑ́ ɑ́mû jɑɑ́ pɨpɑhlě sɔ̂ʼ ó, njɨ bɨ̌n mû ó lɨ́ ekɑ́ɑ ógʉ̌.
46014024	Tó kœb ó, bɨ́n óbɛ̂h gwíh mílɔ̌b mé Nzyɛ̌m nó, hɑ́ɑ́den nkʉ̂ njéʼe-Nzyɛ̌m, ónî nó, milɛ́ɑ́ mín mímyɛ̂h myɑɑ́, myé ólɛ̂ʼle mʉ̂r wɑɑ́ ɨ́ kpɛŋlɛm ó, nye ó syɛ̂l misyóm. Bɨ̌n bɨ́bɛ̂h, bé ójwe nyé mebě.
46014025	Bijøʼ bí lémé wé, byé ógwíhɑ̌ kʉ̌l. Nyé okúrwo sí, píʼe mpóm ɨ́ bibwɑ̌h ɨ́ míh mɨ́n, lɨ́ ejwě Nzyɛ̌m kûm. Nye ólɛ́ɛ ó: «Nzyɛ̌m kʉ́ bě tyeetye ó ɨ́ sɔ́mɑ́ yɨ́n.»
46014026	Bɨ́ɔɔ́ bɑ̂m! Okɛ́l bɑ̂m! Mɨnɑ́ bé ókɑ̌ lɛ́ɛ gɑ́ nyɑ́? Jɔʼ bɨ́n dí egø̂hlɑ ɨ́ sulɑ́ yɨ́, nyɑ̂ʼ mʉ̂r, nye ó e jɨ́m nyé ójyɛɛ yɨ́. Nyʉ́ʉ́, e lɛ́ʼlɑ́ nyé ójwe wɨ́. Nyʉ́ʉ́, e gúú solɑ́ sɔ̂ʼ nyé ógwîh wɨ́. Nyʉ́ʉ́, nyě e lɔ́ɔ ɨ́ lwǐb ɑyogoyogo. Nyʉ́ʉ́, nyě e nkul epɑ̂ʼlɑ̌ sɑ́ lwǐb ɑyogoyogo yɑɑ́ dí elɛ́ɛ yɨ́. Yé jɑlɑ ó, syɛ́ɛlɑ yɑɑ́ yɨ́yɛ̂h gbɑ̂ʼ Mbɛ̌r-Nzyɛ̌m pîm ɨ́ búʼó.
46014027	Bé lwíb bɑ́ɑyogoyogo nó, bʉr o lwíb bílwǐb byɑɑ́ bɑ́, bé díʼee njɨ bʉr obɑ́, nkʉ̂ bʉr olɛ̂l. Mʉr nyɨnyɛ̂h ólwǐb lwǐb ɑyogoyogo yé yɑɑ́ ó, ɨ́ yé jɔʼ. Nyʉ́ʉ́ mʉ̂r ópɑ̂ʼlɑ bílwǐb bɑ́ɑyogoyogo byɑɑ́.
46014028	Pɛ̂ʼlɑ bilwǐb óbe, ɑbe ɨ́ gǿhlɑ́ Mbɛ̌r-Nzyɛ̌m yɑɑ́ nó, mʉr sɔ́mɑ́ yɨ́n dí elwilwib bɑ́ɑyogoyogo nyɑ́, nye díʼee ɨ́ puuu. Nye lwíbɨɨ njɨ ɨ́ lémé wé tʉ́ŋlʉ̌, Nzyɛ̌m nye omér lɨ́ ejóʼo.
46014029	Ogwíhɑ o mílɔ̌b, bé lwíbɨɨ obɑ́, nkʉ̂ olɛ̂l. Bʉ́ʉ́ bʉ̂r oswîh, bé okɑ̌ pɑhle mílɛ́ɑ́ myɔ́ɔ́ myɑɑ́, bé nkʉ̂ gʉ́ɑ̌ nyɔm dí tɨ̂ʼ wɨ́.
46014030	Sɑ̂ gwɑ́r, Nzyɛ̌m ólɛ̂ʼle nyʉ́ʉ́ mʉ̂r sɑ́ nyé ɨ́ jɑlɑ le egwîh ɨ́ Mbɛ̌r-Nzyɛ̌m yɨ́ nó, wɑɑ̂ bɨbé tîtyěl lɨ́ elwib nyɑ́, nye díʼee sí ɨ́ puuu, jôʼlǒ sɑ́ mʉ̂r wɑɑ́ ólɛ́ɛ yɨ́.
46014031	Sɨ́sɑ́ʼ gɑ́ nó, ebě, bɨ̌n bé e nkul egwîh mílɔ̌b mé Nzyɛ̌m mʉr ngúngwɑ́r, lɨ́ esú ó bʉr bɨ́bɛ̂h, bé jɨ́ʼɨɨ milɛ́ʼlɑ́, bʉr bɨ́bɛ̂h lɨ́ ebi nkûl ɨ́ milémé myɔ́ɔ́ tɨ̂.
46014032	Ngwíhɑ milɔ̌b nyɨnyɛ̂h, nyě e sísǐm dí esɑ̂ ó, nye gwíhɨɨ milɔ̌b mé Nzyɛ̌m wɨ́. Sísǐm wɑɑ́ wɨ́ɛ, wé lɨ́ esɑ̂ nyé mejóʼo.
46014033	Ebě, Nzyɛ̌m ɑ́ bé ɑjébe mʉ̂r ó, nye cíʼɑɑ tʉ́ŋlʉ̌ oleŋéleŋé. Nye ɑ́ jébe nye ó, nye cíʼɑɑ ɨ́ mepyɛblɑ.
46014034	Mbɛ̌r-Nzyɛ̌m ɨ́ gúmó yɨ́yɛ̂h, wê e mpéné ó, bʉbɑ́ sɑ́ ɑlwib ɨ́ bigǿhlɑ́ bí Mbɛ̌r-Nzyɛ̌m. Bé ɑbe e nkul lwîb. Bé ɨ́ jɑlɑ le edi ó, njɨ ɨ́ jǿǿ bʉ́ʉ́ bʉ̂r, dû mpʉ métié mé Nzyɛ̌m dí etɨ́e yɨ́.
46014035	Mʉ́mɑ́ sí gø̂m éjweŋɔɔ gúú lɛ́ʼlɑ́ nɛ́ɛ: nye jíʼee njʉ̂m wé ɨ́ mbɛ̌r wɔ́ɔ́. Yé ɨ́ buú sɑ̂ sôn lɨ́ ebee mʉ́mɑ́ lɨ́ elwib ɨ́ gǿhlɑ́ Mbɛ̌r-Nzyɛ̌m.
46014036	Nzê bɨ̌n ó b'ɑ́ tɑ́ɑre lɔ̌b étúno bʉ̂r lɔ́ɔ́ mé Nzyɛ̌m ɛ̌? Nzê lɔ́ɔ wɑɑ́, wé ɑ́ jɑɑ túnɔɔ ó, njɨ bɨ̌n e bɨ̌n ɛ̌?
46014037	Mʉ̂r sí bee ó, nye ó ngwíhɑ milɔ̌b mé Nzyɛ̌m nó, nkʉ̂ ntɔ̂ʼ ó, nyé óbe, nye mû lɨ́ ebee ó, nyě e njwéɑ́ dí eduho e Sísǐm mé Nzyɛ̌m wɨ́ nó, nye ɑ gʉ́ɑ́ ntémé ɨ́ pébébé ó, sɑ́ mê tile bɨ́n wɑ̂ʼ kʉ́ yɨ́, yé ó etié Tî gɑ́ wɨ́nɑ́ Yésʉs nye mʉr tɨ̂ʼ ɑ́ tyêl mɨnɑ́ gɑ́ lɨ́.
46014038	Mʉ̂r óbe, ɑkɑ̌m lɛ́ɑ́ wɑ̂m wɑɑ́ nó, ɑgbɑ̂ gɑ́ nye ɨ́ nkɔb.
46014039	Bɨ́ɔɔ́ bɑ̂m! Okɛ́l bɑ̂m! Gǿmɑ́ yɨ́n, yé díʼee njɨ ó, bɨ̌n gwíhɨɨ milɔ̌b mé Nzyɛ̌m. Sɑ́ ɑkɑmle gɑ́ bʉr lɨ́ elwib bílwǐb bɑ́ɑyogoyogo.
46014040	Sɑ́ yɨ́yɛ̂h, yé syɛ́yɨɨ mpʉ dí ejɑlɑ yɨ́, ɨ́ medile tʉ́ŋlʉ̌.
46015001	Bɨ́ɔɔ́ bɑ̂m! Okɛ́l bɑ̂m! Me múo nzě toŋlo bín Mbɨɑmbɨɑ Lɔ́ɔ́ mé ɑ́ túno bɨ̌n, wɑɑ́ bɨ́n ɑ́ jóʼo wɨ́. Wé ntémé, wé ó wɑɑ́ dí bɨ̌n simɑ́ ɨ́ miléme wɨ́.
46015002	Bɨ́n óbɑʼlě lɔ́ɔ wɑɑ́ mbɨ̂mbɨɑ́ mpʉ mé ɑ́ túno bɨ̌n wɑ̌ yɨ́ nó, wé óciʼ bɨ́n. Yé bé ɑbe nó wɑ́, lɛ́ɛ́, búʼó yɨ́n, yé ó jwêh.
46015003	Me ɑ́ bě sí kɑlɑ bɨ́n lɔ́ɔ́ mé ɑ́ lɛ́ɔɔ wɨ́. Wé ɨ́ bwɑ̌ʼ nyɔm. Wé ó nɛ́ɛ: Krîst, nye ɑ́ si búrɑ e misyém gɑ́ mínɑ́ mpʉ yé ɑ́ boo be tilɑ́ ɨ́ Kɑ́lɑr Nzyɛ̌m yɨ́.
46015004	Nye ɑ́ be ó sí debe. Nye nzě pɑh, duho lɨ́ ojwe ɨ́ móhó lɛ̂l mpʉ Kɑ́lɑr Nzyɛ̌m ɑ́ boo lɛ́ɛ yɨ́.
46015005	Nye ɑ́ be ó sí pyɑ̂l kwɑ́ mé Kefɑ̂s, nzě pyɑ̂l ntémé kwɑ́ bʉr o mílʉ́mlʉ́ kɑ́m le obɑ́.
46015006	Píe tɨ̂, nye nzě pyɑ̂l kwɑ́ bʉ́ʉ́ óbûʼlɑ bé, lɑɑ mínter mitɛ̂n, bɨ́bɛ̂h bee nyé ɨ́ jɔʼ gwɑ́r. Bɑ̂ʼ bʉ̂r o tɨ̂, bé jínɑ ó, ɨ́ cwiʼ, kumo ɨ́ bɑ́ɑ́nɑ̂; bʉ́ʉ́, bɨ́ jwe.
46015007	Nye nzě bɑ́ʼɑ̌ pyɑ̂l kwɑ́ mé Jɑcques ti e bʉr o mílʉ́mlʉ́ bɨ́bɛ̂h.
46015008	Epíhe le epíhe ó nyé ɑ́ kɑ nze pyɑ̂l kwɑ́ nyɑ̌m yɨ́, mɛm yɨ́ɛ mpʉ mʉ̂r ɑ́ byɛ̂l sónó nyɑ́.
46015009	Ɨ́ sɔ́mɑ́ bʉ̂r o mílʉ́mlʉ́ tʉ́ŋlʉ̌, mɛm ó dí mʉr epíhe. Lɨ́ otyeetye, mé ɑjɑlɑ le ejébɔɔ «mʉ̂r milʉ́mlʉ́,» ebě, me ɑ́ si tíble Mbɛ̌r-Nzyɛ̌m.
46015010	Dɑmɑ́ jóʼo nó, me mʉr milʉ́mlʉ́ ó, ɨ́ metyɛʼ me mpóm Nzyɛ̌m ɑ́ sʉ me mɑ́. Nye ɑ́ bé ɑsʉ mé mɑ̌ jwêh. Nye ɑ́ sʉ me mɑ̌ ó, me nkʉ̂ séɑ, lɑɑ bʉ́ʉ́ bʉ̂r o mílʉ́mlʉ́ bé bɨ́bɛ̂h. Lɨ́ otyeetye, ntʉ mé ɑ́ séɑ. Metyɛʼ me mpóm me dí ɨ́ me mɑ́, mé ó dí esɑ̂ ó, me séɑɑ.
46015011	Dɑmɑ́ be ó, me ó dí ɨ́ buú séɑ, nkʉ̂ ntɔ̂ʼ bɨ́ɛ: bɨ̌h bé yɨ́ɛ ó lɨ́ etúnǒ lɔ́ɔ wɑɑ́. Lɔ́ɔ ngwɑ́r wɑɑ́ ó bɨ́n ɑ́ bûʼlɑ wɨ́.
46015012	Yé bé yê tyeetye ó, Krîst ɑ́ si pɑh, duho lɨ́ ojwe nó, ɑ́ bʉ́ʉ́ bʉ̂r ɨ́ sɔ́mɑ́ yɨ́n, bé bɑ́nɑ́ kʉ́ lɛ́ɛ ó, ojwe, bé ɑ́kóʼó pɑh ɨ́ soo nyɑ́?
46015013	Yé bé ojwe, bé ɑ́pɑh ɨ́ soo nó, lɛ́ɛ́, Krîst ɑ́ bé ɑpɑh ntémé.
46015014	Yé bé Krîst ɑ́ bé ɑpɑh nó, lɛ́ɛ́, túnó bɨ́h dí etúnǒ Mbɨɑmbɨɑ Lɔ́ɔ wɨ́, wé ó jwêh. Mbúʼlɑ́ bɨ́n dí ebûʼlɑ wé wɨ́, wé ntémé, wé ó jwêh.
46015015	Yé bé yé ó nó wɑ́, yé nyɨ́n ntémé ó, bɨ̌h bé lɨ́ elɛ́ɛ bíbɛr, dumo e Nzyɛ̌m, ebě, bɨ̌h bʉboʼló ɨ́ pɑ́ʼ wé ó, nye ó b'ɑ́ pɛh Krîst. Yé bé ojwe, bé ɑ́kóʼó pɛhɔɔ nó, lɛ́ɛ́, Nzyɛ̌m ɑ́ bé ɑpɛh nyê.
46015016	Yé bé ojwe, bé ɑ́kóʼó pɛhɔɔ nó, lɛ́ɛ́, Krîst ɑ́ bé ɑpɑh ntémé.
46015017	Yé bé Krîst ɑ́ bé ɑpɑh nó, lɛ́ɛ́, búʼó yɨ́n, yé ó jwêh; lɛ́ɛ́ ntémé, bɨ̌n jínɑ ó, ɨ́ mpilɑ ébébe yɨ́n tʉ́ŋlʉ̌,
46015018	lɛ́ɛ́, bɑɑ́ bé ɑ́ pûhlɑ e Krîst, ntɔ̂ʼ jwe bɑ́, bɨ́ tó dîm.
46015019	Yé bé milémé gɑ́ mínɑ́ jɑɑ́ jijyɛ̂ʼwo ɨ́ Krîst ó, njɨ ɨ́ cwǐʼ sí yɨ̂ʼ nó, lɛ́ɛ́, mɨnɑ́ gɑ́ bé e nkoó, lɑɑ bʉ̂r ó sí yɨ̂ʼ bɨ́bɛ̂h.
46015020	Sɑ̂ gwɑ́r, Krîst nyɨɛ ɑ́ si kʉ pɑh, duho lɨ́ ojwe. Nye ó mʉr esôʼ ɑ́ nyɛɛ kʉ byɛ̂l ɨ́ kɑ́hlɑ́, nzě jwe, ntɔ̂ʼ kɑ̌ pɑh nyɑ́.
46015021	Jøʼ gwɑ́r e gwɑ́r e mpʉ nyʉ́ʉ́ mʉ̂r ngwɑ́r ɑ́ sɑ̂ syóm, eswie ntɔ̂ʼ jɑlɑ e bʉr bɨ́bɛ̂h yɨ́, nó ntémé ó mʉ̂r ngwɑ́r ɑ́ jɑlɑ le esɑ̂ ó, ojwe pɛ́hɔɔ yɨ́.
46015022	Jøʼ gwɑ́r mpʉ bʉ̂r dí ejwe ɨ́ mpúhlɑ́ nyɔ́ɔ́ le Ádɑm yɨ́, nó ntémé ó, Nzyɛ̌m ópɛh bɨ́bɛ̂h ɨ́ mpúhlɑ́ nyɔ́ɔ́ e Krîst.
46015023	Sɑ̂ gwɑ́r, mʉr nyɨnyɛ̂h, nye ópɑh ó, ɨ́ yé jɔʼ: Krîst esôʼ; bʉr bé, bé ónzě bɔmɑ e né ɨ́ jɔʼ nyé ngɑ́ bɑ́ʼɑ̌ nze yɨ́.
46015024	Jɔʼ yɑɑ́ ó ésúʼlɑ́ é sí yɨ̂, lé ókɑ̌ pyɑ̂l yɨ́. Krîst ógbɑh mísísǐm mí éjúrʉ́ʉ́ mímyɛ̂h: le myɑɑ́ mi dí milʉ̂, le myɑɑ́ mi nkûl jǿø, le myɑɑ́ mi dí e menkul ménɨ́nɨ́ɨ́ mí. Nyé ojwě Nzyɛ̌m Sɔ́ŋ jǿǿ yé yɑɑ́.
46015025	Ebě, yé ɑ́ jɑlɑ ó, Krîst díʼee njǿø, tó pyɑ̂l ɨ́ jɔʼ nyé óbe, nye mû sí ntɑɑ óntɨ̂m le obɨn bé bɨ́bɛ̂h, gbɑ̂ bé sí mebo mé yɨ́.
46015026	Ntɨ̂m e mbɨn epíhe nyé ókɑ̌ gbɑh nyɑ́, óbe ó Eswie, lé mʉr tɨ̂.
46015027	Ebě, yê tilɑ́ ó: «Nzyɛ̌m ɑ́ si gbɑ̂ sɑ́ yɨ́yɛ̂h ɨ́ jǿǿ yé, sí mebo mé.» Nó yé lɛ́ʼlé mbɨ̂mbɨɑ́ ó, Nzyɛ̌m nyɨɛ, mʉr dí egbɑ̂ sɑ́ yɨ́yɛ̂h ɨ́ jǿǿ mé Krîst yɑɑ́ nyɑ́, nyé ɑbe tɨ̂ʼ ɨ́ jǿø yɑɑ́ tʉ́ŋlʉ̌.
46015028	Jɔʼ nyé óbe, nye mû sí gbɑ̂ sɑ́ yɨ́yɛ̂h ɨ́ jǿǿ mé Krîst yɨ́, ɨ́ jɔʼ yɑɑ́ ó Krîst nyɨɛ ngɑ́ kɑ̌ nî ɨ́ jǿǿ mé Nzyɛ̌m yɨ́, nyɨɛ mʉr ɑ́ pɑ gbɑ̂ sɑ́ yɨ́yɛ̂h ɨ́ jǿǿ mé Krîst nyɑ́. Nzyɛ̌m Sɔ́ŋ ókɑ̌ be ó njǿø sɑ́ yɨ́yɛ̂h ɨ́ jɔʼ yɑɑ́.
46015029	Yé bé ɑbe nó wɑ́, ɑ́ bɑɑ́ o dí eduŋɔɔ lɨ́ esú lé ójwe bɑ́, bé óbi yé? Ójwe bé ɑpɑh nó, ɑ́ bé duduŋɔɔ ɨ́ pɑ́ʼ wɔ́ɔ́ ɨ́ yé?
46015030	Ójwe bé ɑpɑh nó, ɑ́ bɨ̌h bʉr o dí ekɑm édidi ɨ́ kɑ sóo bɑ́, bé nzoó kɑm nó lɨ́ ewɑlɑ lɨ́lɛ̂h ɨ́ yé?
46015031	Bɨ́ɔɔ́ bɑ̂m! Okɛ́l bɑ̂m! Yê tyeetye ó, mě pɑ̌m le eswie ó, dʉ́ó lɨ́lɛ̂h. Yê tyeetye ntémé ó, me lɨ́ enkʉ́nɑ ɨ́ lɔ̌b wɨ́n ɨ́ mpǒm mé Tî gɑ́ wɨ́nɑ́, Yésʉs-Krîst.
46015032	Yé bé me ɑ́ si siɑ e mitúú Éfɛsɔs lɨ́ ejɑɑ́ dû njɨ minyɔm mi bʉ̂r ó sí yɨ̂ʼ nó, lɛ́ɛ́, syɛ́ɛlɑ yɑɑ́, yé ɑ́ gwɑ be me e wɑ́ɑ̌ nyɔm? Ójwe bé ɑ́pɑh nó, lɛ́ɛ́, yé ɑ́ bé ɑgwɑ́ be mé e nyɔm. Kɨkɛnɑ, yé ó: «Mɨnɑ́ dêʼ gɑ́ mede le menyoʼ, ebě, ómɛ́n, mɨnɑ́ bé ójwe gɑ̂.»
46015033	Mʉ̌r sɑ́ ɑjéʼě sɨ̂: «Bibɨ́blɑ mínjoo sɑ́ ó, ndɑ́mɑ mímpɑŋ métum.»
46015034	Yé jɑlɑ ó, bɨ̌n bírɨɨ lɔ̌b ógʉ̌ wɨ́n. Bɨ̌n ɑ gwɑ́ʼ ésɑ̂ mísyóm. Bʉ́ʉ́ bʉ̂r ó sɔ́mɑ́ yɨ́n, bé ɑgʉ́ɑ̌ Nzyɛ̌m. Mě lɛ́ɛ́ mpʉ́nʉ̌ ó, lɨ́ egbɑ̂ bɨ́n sôn ɨ́ nyʉ̂l.
46015035	Nó ó, nyʉ́ʉ́ mʉ̂r, nyě e nkul ejî ó: «Ojwe, bé pɑh nyɑ́? Bé óbúlɑ kwɑ́r ojwe e wɑ́ɑ̌ mbi ményʉ̂l?»
46015036	Gʉʼlʉgʉ́! Jɔʼ gó dí e mpeʼ yɨ́, gó bé ɑswɑh yé ɨ́ bibwɑ̌h nó, yé ɑbe e nkul epɑ̂h.
46015037	Ntʉ̌ sɑ́ gó dí ebe ɨ́ bibwɑ̌h yɨ́, dí kuó lɨ́ ngɑ́ pɑ̂h yɨ́. Sɑ́ gó dí ebe yɨ́, yé ó mɑ̂ bumó. Yé óbɛ̌m bě bumó mpihɑ, nkʉ̂ yʉ́ʉ́ bumó swîh.
46015038	Nzyɛ̌m jwé bumó yɑɑ́ nyʉ̂l ó mpʉ nyé kpɛ̂l yɨ́. Nye lɨ́ ejwě bumó yɨ́yɛ̂h nyʉ̂l dí ɨ́ jʉ́ʼɑ e yɨ́hɑɑ́ bumó nyɨ́.
46015039	Menyʉ́l mɨ́mɛ̂h, mé ɑbě jøʼ gwɑ́r. Bʉr, bé ó e wɔ́ɔ́ mbi nyʉ̂l; otír e wɔ́ɔ́; binʉ̌n e wɔ́ɔ́; osû ntémé e wɔ́ɔ́ mbi.
46015040	Yé ntémé, yé ó e menyʉ́l bísɑ́ bí jʉ́ó kʉ́, ndu e mɑɑ́ bísɑ́ bí sí. Menyʉ́l bísɑ́ bí jʉ́ó kʉ́, mé ó, e wɔ́ɔ́ mbi ójɔɔ́. Menyʉ́l bísɑ́ bí sí e wɔ́ɔ́ mbi ójɔɔ́.
46015041	Dʉ́o, lé ó, e wé mbi ójɔɔ́; ɑ́lomó e wɑɑ́ wé; ocwícwén e wɔ́ɔ́ mbi. Dɑmɑ́ jóʼo nó, ojɔɔ́ wé ócwícwén, wé sɑ́ ó, syɛ́ɛlɑ pɑ́ʼ nyɔ́ɔ́.
46015042	Yé óbe ntémé ó nó, ɨ́ jɔʼ ójwe, bé ópɑh yɨ́. Njwe nyɨɛ, nye lɨ́ edɨlɔɔ, nzě bo. Jɔʼ njwê ópɑh yɨ́, nye ɑ́kɑ̌ jwe, nkʉ̂ bo.
46015043	Jɔʼ njwê dí edɨlɔɔ yɨ́, nye ɨ́ ntéʼe. Jɔʼ nyé ópɑh yɨ́, nye óbe ó e kûm. Jɔʼ nyé dí edɨlɔɔ yɨ́, nyě e nkoó le etyɛʼ. Jɔʼ nyé ópɑh yɨ́, nye óbe ó, e nkul.
46015044	Jɔʼ njwê dí edɨlɔɔ yɨ́, nyě e nyʉ̂l bipúno. Jɔʼ nyé ókɑ̌ pɑh yɨ́, nye óbe ó, e nyʉ̂l sísǐm. Yé ó, e nyʉ̂l bipúno. Yé ntémé, yé ɨ́ jɑlɑ le ebe ó e nyʉ̂l sísǐm.
46015045	Nó yé dí tilɑ́ ó: «Mʉr esôʼ, Ádɑm, ɑ́ be lɨ́ eciʼe.» Ádɑm ɑ́ suʼlɑ kɑ nze nyɑ́ nyɨɛ, nye ó Sísǐm dí eciʼ bʉ̂r wɨ́.
46015046	Ntʉ nyʉ̂l sísǐm ɑ́ nyɛɛ nze. Yé ɑ́ be ó nyʉ̂l bipúno. Jɔʼ yɑɑ́ ó nyʉ̂l sísǐm nyɨɛ ɑ́ kɑ nze epíhe yɨ́.
46015047	Ádɑm esôʼ ɑ́ meŋɔɔ ó, e bibwɑ̌h. Ádɑm mbɑ́ ɑ́ duho ó, ɨ́ jʉ́ó kʉ́.
46015048	Bʉr o dí egúmo e sí yɨ̂ʼ bɑ́, bé nøølɑ ó, e mʉr ɑ́ meŋɔɔ e bibwɑ̌h nyɑ́. Tó kœb ó, bʉr o dí egúmo e jʉ́o bɑ́, bé nøølɑ ó, e wɑɑ́ ɑ́ duho ɨ́ jʉ́ó kʉ́ nyɑ́.
46015049	Mpʉ mɨ́nɑ́ bé ɑ́ nyɛɛ nøølɑ gɑ́ e mʉr ɑ́ sɑ́ŋɔɔ e bibwɑ̌h nyɑ́ yɨ́, jøʼ gwɑ́r yɑɑ́ ntémé ó, mɨ́nɑ́ ngɑ́ nøølɑ gɑ́ e mʉr ɑ́ duho ɨ́ jʉ́ó kʉ́ nyɑ́ yɨ́.
46015050	Bɨ́ɔɔ́ bɑ̂m! Okɛ́l bɑ̂m! Mě kʉ́ lɛ́ɛ bɨ́n ó, ntʉ̌ sɑ́ dí bipúno e mecié yɨ́, dí e nkul enʉɑ̌ diɑ́ ɨ́ Mpóʼo mé Nzyɛ̌m, jɑlɑ e nkɔb líʼe nyé. Sɑ́ dí ejwe, bo yɨ́, yé ɑbe e nkul elîʼ e sɑ́ dí edǐ njʉ̌m dǐ e njʉ̌m dǐ yɨ́.
46015051	Me múo nzě pɑ̂ʼlɑ bɨ́n lwǐb ódîm: ntʉ bʉ̂r bɨ́bɛ̂h ngɑ́ jwe. Sɑ̂ gwɑ́r, mɨnɑ́ gɑ́ óbɛ̂h, bé ójwirɑ gɑ́ menyʉ̂l.
46015052	Menyʉ́l gɑ́ mɨ́nɑ́, mé ójwirɑ ó, jɔʼ gwɑ́r mpʉ dîh dí ebyɛ́blɑ yɨ́. Yé óbe ó, ɨ́ jɔʼ sébé epíhe ólwib yɨ́, ebě, ɨ́ jɔʼ nyé ólwib yɨ́, ojwe, bé ópɑh. Bé ódidi nó ó, ɑkɑ̌ jwe. Menyʉ́l gɑ́ mɨ́nɑ́, mé ócéne.
46015053	Nyʉ̂l dí ebo ɨ́ soo nyɨ́, nye ɨ́ jɑlɑ le ecéne, liŋɑ nyɑɑ́ dí ɑbo nyɨ́. Sɑ́ dí e nkul ejwe yɨ́, liŋɑ yɑɑ́ dí ɑbe e nkul ejwe yɨ́.
46015054	Nyʉ̂l dí ebo nyɨ́, nyé óbe, nye mû sí céne, liŋɑ nyɑɑ́ dí ɑbo nyɨ́ nó, nyɑɑ́ dí e nkul ejwe nyɨ́, nyé óbe, nye mû sí liŋɑ nyɑɑ́ dí ɑbe e nkul ejwe nyɨ́ nó, ɨ́ jɔʼ yɑɑ́ ó sɑ́ dí tilɑ́ yɨ́, yé ólǿŋlɨ yɨ́: «Eswie, lɨ́ gbɑhɔɔ. Nzyɛ̌m, nyɨ́ búlɑ le onkɔ́ɔ́!
46015055	Eswie ɛ̌! Onkɔ́ɔ́ gô, wé mû nkoó? Eswie ɛ̌! Nkul ejʉ̂ bʉ̂r nyǒ, nye mû nkoó ɛ́?»
46015056	Eswiě nʉnʉɑ nkûl ejʉ̂ bʉ̂r ó, e nzɨ̌ syóm. Syóm wɨ́ɛ, wé nʉnʉɑ nkûl ó, duho ɨ́ metié mé Nzyɛ̌m.
46015057	Nzyǒo e Nzyɛ̌m nyɨɛ, mʉr dí ejwe mɨ́nɑ́ gɑ́ nkul entɑɑ ɨ́ nzɨ̌ Tî gɑ́ wɨ́nɑ́, Yésʉs-Krîst nyɑ́!
46015058	Bɨ́ɔɔ́ le okɛ́l bɑ̂m mé dí ekpɛl bɑ́, tyɛ́bɨ́ɨ́ gɑ́ mekʉ̌ sí ɨ́ sɨ́ŋ. Kʉ́ buú séɑ gɑ́ syɛ́ɛ́ mé Tî Yésʉs ɨ́ jɔʼ yɨ́yɛ̂h. Gʉ́ŋɑ́ɑ́ gɑ́ ó, syɛ́ɛ́ bɨ́n dí eséɑ Tî Yésʉs yɨ́, yé ɑ́kóʼó jwě ntuʼ.
46016001	Ɨ́ nkǒ pɑ́ʼ ménzyɛ̌ŋ me dí lɨ́ esú é bɨ́ɔɔ́ gɑ́ bɨ́nɑ́ mɑ́, mě lɛ́ɛ́ bɨ́n ó: sɑ́ʼ gɑ́ jøʼ gwɑ́r mpʉ mé ɑ́ boo lɛ́ɛ e bʉr o bísɔ́mɑ́ bí Mbɛ̌r-Nzyɛ̌m bi dí ɨ́ sí Gɑlɑ́siɑ bí ó, bé sɑ̂ʼ yɨ́.
46016002	Ɨ́ móhó sóno wɨ́wɛ̂h, mʉr, nye ɨ́ jɑlɑ le ekomo lɨ́ empɑh é mbɛ̌r wé, mɔnɨ́ jøʼ e bím nyé ɑ́ bi yɨ́. Nye óbɑʼle yé, tó pyɑ̂l ɨ́ jɔʼ mé ókɑ̌ nze yɨ́, lɨ́ esú ó, bɨ̌n ɑyɨ́ kɑ̌ bɑ́ʼɑ̌ di ɨ́ menzyɛ̌ŋ lɨ́ epyɑ̂l lɑ̂m.
46016003	Ɨ́ jɔʼ mé ópyɑ̂l yɨ́, bɨ̌n bé ólɛ̂ʼle mé bʉr o bɨ́n ngɑ́ pɛ̂h bɑ́. Mé ocɛmɑ mékɑnɑ́ ngɑ́ lɛ̂ʼle bʉ́ʉ́ bʉ̂r ó, bé ó dí ejilɑ mé lɨ́ etô ɨ́ milʉ́mlʉ́ myɑ̂m mɑ́. Mé ocyen bé ó, bé tôʼ e njwéɑ́ wɨ́n wɑɑ́ ɨ́ Yerʉ́zɑlɛm.
46016004	Yé óbe, yé mû sí nyɨ̂n ntémé ó, mě jɑlɑ le etô ntémé Yerʉ́zɑlɛm nó, bɨ̌h le onɔ́ɔ́, bé otô.
46016005	Me ónze gʉ̂ʼ kwɑ́ nyɨ́n ó, sí pɑ̌ cɨɨ̌ sí Mɑsedóniɑ.
46016006	Me ódi bɑ́ mɑ̂ jɔʼ kwɑ́ nyɨ́n, bɛ̌m be ɨ́ jɔ̌ʼ kóló yɨ́yɛ̂h. Bɨ̌n bé osúʼo mé ɨ́ cyen yɑ̂m, cyen mé dóló nko mé ótô yɨ́.
46016007	Me ɑ́nze kwɑ́ nyɨ́n súʼó ɨ́ bɑ́ɑ́nɑ̂, ebě, me ɑ́mû jɑɑ́ tyɛ̂b kwɑ́ nyɨ́n, njɨ tîtyěl. Mě búʼlɑ́ ó, Tî Yésʉs sí kɑm nó, me óbɑ́ di kwɑ́ nyɨ́n.
46016008	Me lɨ́ egø̂m édi wɑ̂ʼ Éfɛsɔs, tó pyɑ̂l ɨ́ jɔʼ nzɔ́ɔ Pɑŋtekôt óbwɑlɔɔ yɨ́.
46016009	Ebě, mpɑ̌ŋ jɔʼ, yɨ́ pyɑ̂l mé ó, me séɑɑ syɛ́ɛ́ nɨ́nɨ́ɨ́ e nkul ɨ́ buo buo. Nó ó, ontɨ̂m le obɨn o dí elwímlɑ e me bɑ́, bé ntémé, bé ó tɨ̂ʼ ɨ́ buo buo.
46016010	Timothée sí pyɑ̂l kwɑ́ nyɨ́n gʉ̂ʼ nó, bɨ̌n ɑ bɑ́ʼlé nyé mbɨ̂mbɨɑ́. Nye l'ɑsyɛ̌l bɑ́, ebě, nyě séɑ́ ó Tî Yésʉs syɛ́ɛ́ mpʉ mé ntémé dí eséɑ nyé yɑ̌ yɨ́.
46016011	Mʉr ɑpyêh gɑ́ nye. Súʼɑ́ɑ́ gɑ́ nye ɨ́ cyen yé, ó nye tôʼ dóló, lémé wé ɨ́ piiiɑ. Nye pyɑ́lɑɑ wɑ̂ʼ nko mé dí yɨ́, ebě, bɨ̌h e bʉ́ʉ́ bɨ́ɔɔ́ gɑ́ bɨ́nɑ́ mû ó lɨ́ ebóno nyê.
46016012	Ɨ́ pɑ́ʼ mé mɨ́ɔɔ́ gɑ́ wɨ́nɑ́ Ápolos, me ɑ́ cyen nye ó, nye tôʼ gʉ̂ʼ kwɑ́ nyɨ́n, bé e bʉ́ʉ́ bɨ́ɔɔ́ gɑ́ bɨ́nɑ́. Tó kœb ó, nyé ɑgø̂m étô gʉ̂ʼ ɨ́ bɑ́ɑ́nɑ̂. Nye ótô yɨ́ɛ, ɨ́ jɔʼ nyé óbǐ jɔʼ yɨ́.
46016013	Diʼee gɑ́ ɨ́ mpʉ̂n. Mʉ̌r sɑ́ ɑpɨ́ŋlɑ ɨ́ búʼó. Diʼee gɑ́ e lémé nkɔ́ɔ́. Diʼee gɑ́ e nkul.
46016014	Sɑ́ʼ gɑ́ bisyɛ́ɛlɑ bín bíbyɛ̂h e lémé kpɛ̌l.
46016015	Bɨ̌n bé lɨ́ egʉ́ɑ̌ Stéfɑnɑs, bé e mbɛ̌r bʉ̂r wé. Bɨ̌n bé lɨ́ egʉ́ɑ ó, bé ɑ́ be ó bʉr o bé ésôʼ bé ɑ́ jyêʼ koo e Nzyɛ̌m ɨ́ sí Akɑyɨ̂ bɑ́. Bé ó b'ɑ́ nyɛɛ gbɑ̂ menkul mɔ́ɔ́ lɨ́ ekɛm bʉ̂r o mé Nzyɛ̌m. Nó ó, bɨ́ɔɔ́ bɑ̂m, mě lɛ́ɛ́ bɨ́n ó:
46016016	bɨ̌n sɑ̂ʼ mimbi mi bʉ̂r mínɨ̌ mejóʼo, bé e bʉr o bé e boo nɔ́ɔ́ dí eséɑ e nkul bɑ́.
46016017	Me lɨ́ ejóʼo émbɨɑ lɨ́ epyɑ́l mé Stéfɑnɑs, Fortunɑ́twis, ndu e Akɑyɨ́kus. Bé ɑ́ si jwe me bisɑ́ bí émbɨɑ bɨ́n ɑ́ be ɑjwe me bí.
46016018	Bé ntémé, bé ɑ́ si bɑʼɑ jwe lémé wɑ̂m egbɑlɑ́ mpʉ bé ɑ́ nyɛɛ jwe myɑɑ́ mín lɑ̌ yɨ́. Gwɑ́ sêʼle gɑ́ mbi bʉ̂r bɑɑ́.
46016019	Bʉr o bísɔ́mɑ́ bí Mbɛ̌r-Nzyɛ̌m bi dí ɨ́ sí Azíɑ bí, bé lɨ́ esoho bɨ́n. Akílɑs, bé e Prǐskɑ ti e bʉr ó Mbɛ̌r-Nzyɛ̌m dí egø̂hlɑ ɨ́ mbɛ̌r wɔ́ɔ́ bɑ́, bé lɨ́ esoho bɨ́n ɨ́ díé mé Tî Yésʉs ntémé.
46016020	Bɨ́ɔɔ́ bɨ́n le okɛ́l bɨ́n bɨ́bɛ̂h dí kɑ̂ʼ bɑ́, bé lɨ́ esoho bɨ́n. Bɨ́bɑ́rɑ́ɑ́ gɑ́ pɑ́ʼ nyɨ́n, mebɑ́rɑ́ mé bɨ́ɔɔ́ e bɨ́ɔɔ́.
46016021	Mě kʉ́ tile ékɑ̌n lɨ̂ʼ ó, e mbó wɑ̂m: Mesøhlɨ mé Pɑul.
46016022	Mʉ̂r bé ɑkpɛl Tî Yésʉs nó, Nzyɛ̌m sʉ́ʼoo nye meswomlʉ. Mɑrɑnɑ́tɑ : Dɑ̂ ɛ̌, ntɑ́ʼ!
46016023	Tî Yésʉs, nye sʉ́ʼoo bɨ̌n metyɛʼ me mpóm.
46016024	Me lɨ́ ekpɛl bɨ́n bɨ́bɛ̂h ɨ́ mpúhlɑ́ gɑ́ nyɨ́nɑ́ e Yésʉs-Krîst. Amen.
47001001	Yé ó mɛm Pɑul, mʉr milʉ́mlʉ́ mé Yésʉs-Krîst ɨ́ lɔ̌b gǿmɑ́ mé Nzyɛ̌m ó dí ecɛmɑ bɨ́n mekɑnɑ́ mɑ̂, bɨ̌h e Timothée, mɨ́ɔɔ́ gɑ́ wɨ́nɑ́. Bɨ̌h tile ó, Mbɛ̌r-Nzyɛ̌m dí Kórɨnt wɨ́, ti e bʉr o mé Nzyɛ̌m bɨ́bɛ̂h o dí ɨ́ sí Akɑyɨ̂ bɑ́.
47001002	Metyɛʼ me mpóm le mepyɛblɑ, mé díʼee e bɨ̌n, duho e Nzyɛ̌m Sɔ́ŋ gɑ́ wɨ́nɑ́, bé e Tî Yésʉs-Krîst.
47001003	Mɨnɑ́ gúmlɑɑ gɑ́ wɑɑ́ dí Nzyɛ̌m mé Tî gɑ́ wɨ́nɑ́, Yésʉs-Krîst, wɑɑ́ dí Sɔ́ŋ wé nyɑ́. Nye ó Sɔ́ŋ gɑ́ wɨ́nɑ́ dí elɛ̂ʼle mɨ́nɑ́ gɑ́ ncǿncǿɑ, wɑɑ́ dí egbɑ̂ bʉ̂r nkul ɨ́ miléme nyɑ́.
47001004	Nyě gbɑ́ bɨ́h nkul ɨ́ miléme ó, ɨ́ jɔʼ bɨ́h dí esiɑ e mitúú yɨ́. Nye ó mʉr dí etyɛ̂b bɨ́h ɨ́ miléme, ó bɨ̌h gbɑ̂ʼ bʉ́ʉ́ bʉ̂r nkul ɨ́ myɔ́ɔ́ míléme mbi ngwɑ́r wɑɑ́ nyɑ́. Ɨ́ jɔʼ bé dí esiɑ e myɔ́ɔ́ mítúú yɨ́, bɨ̌h ó dí ekɛm bé e nzɨ̌ menkɔ̌m bɨ́h bɨɛ bé ɑ́ nyɛɛ sɑ́ŋɔɔ, mé ɑ́ duho kwɑ́ mé Nzyɛ̌m mɑ́.
47001005	Ebě, mpʉ bɨ́h dí ekɑblɑ mítúú mé Krîst yɨ́, jøʼ gwɑ́r yɑɑ́ ntémé ó bɨ́h dí ebi ménkɔb ɨ́ nkul nyé dí egbɑ̂ bɨ́h ɨ́ miléme nyɨ́.
47001006	Bɨ́h síɑ́ e mitúú nó, syɛ́ɛlɑ yɑɑ́, yé e nyɔm ɨ́ pɑ́ʼ wɨ́n, ebě, yé ógbɑ̂ bɨ́n nkul ɨ́ miléme, le esɑ̂ ó, bɨ̌n cíʼɑɑ. Bɨ́h bí nkûl ɨ́ miléme nó, yé óbe ó lɨ́ esú ó, bɨ̌n dírɑɑ nyɔm e bɨ̌h ɨ́ yʉ́ʉ́ jɔʼ. Milémé mín, myé ódirɑ̌ nyɔm e menkɔ̌m mɨ́h ó, ɨ́ jɔʼ bɨ́n bɨɛ ngɑ́ siɑ e mbi mítúú mímpwɑ́r myɑɑ́ yɨ́. Myé ó bɨ́n ntémé ɑ́ nyɛɛ bee bɨ̌h lɨ́ esiɑ e myé mí.
47001007	Bɨ̌h bé e mpûʼlɑ ɨ́ miléme ɨ́ lɔ̌b wɨ́n; bɨ̌h bé ɑpɨ́ŋlɑ, ebě, bɨ̌h bé lɨ́ egʉ́ɑ ó, jøʼ gwɑ́r e gwɑ́r e mpʉ bɨ́n dí ebi nkɔ̂b mitúú yɨ́, nó ntémé ó bɨ́n ngɑ́ bi étʉ́m mé Nzyɛ̌m yɨ́. Etʉ́m lé lɑɑ́, lé ó nkul nyé ógbɑ̂ mɨ́nɑ́ gɑ́ ɨ́ miléme nyɨ́.
47001008	Nó, bɨ́ɔɔ́ bɨ́h ɛ́, bɨ̌h kpɛl ó, bɨ̌n gʉ́ŋɑɑ mitúú bɨ́h ɑ́ siɑ e myé ɨ́ sí Azíɑ mí. Bɨ̌h bé ɑ́ si kʉ bu siɑ e mitúú. Myé ɑ́ si gwɑ ntɑɑ bɨ̌h ɨ́ nkul, tó pyɑ̂l ɨ́ jɔʼ mpûʼlɑ nyɨ́h ɑ́ gwɑ pɔʼɑ bɨ̌h ɨ́ miléme yɨ́. Mpûʼlɑ nyɑɑ́ ɑ́ be ó, bɨ̌h bé óbɑ́ʼɑ̌ tô dóló le eciʼe.
47001009	Bɨ̌h bé ɑ́ bee ó, go ó, bɨ̌h ɑ́ kɑ jweŋɔɔ ó, mebě me jɑ́lɑ́ le eswie mɑ́. Yé ɑ́ syɛ́ɛlɨ nó ó, bɨ̌h gwɑ́ʼɑɑ ekɑ̌ jyɛ̂ʼwo e bɨ̌h bʉr o tɨ̂ʼ lɨ́ esú ó, bɨ̌h jyɛ̂ʼwɑɑ e Nzyɛ̌m, mʉr dí epɛh ójwe nyɑ́.
47001010	Nye ó mʉr ɑ́ pɛʼ bɨ̌h lɨ́ eswie lɑɑ́ tʉ́ŋlʉ̌ nyɑ́. Nye ntémé ó ngɑ́ bɑ́ʼɑ̌ dwih bɨ́h ɨ́ kɑ sóo. Yé ó nó: milémé míh, mí lóno ɨ́ mpûʼlɑ ó, nye óbɑ́nɑ̌ pɛʼ bɨ́h lɨ́ eswie ɨ́ yʉ́ʉ́ jɔʼ swîh,
47001011	ebě, bɨ̌n bé ósúʼo bɨ́h ɨ́ nzɨ̌ minjɨʼlɑ mín. Nó Nzyɛ̌m ó ngɑ́ buú jweŋɔɔ nzyóo ɨ́ jɔʼ bʉ̂r ɨ́ buo buo, bé óbe, bé mû sí sɑ̂ nyé minjɨʼlɑ ɨ́ lɔ̌b wɨ́h yɨ́.
47001012	Sɑ́ bɨ́h dí enkʉ́nɑ tɨ̂ʼ yɨ́, yé ó yɨ̂: kʉ̌ cyen dí tîtyěl, wɑɑ́ bɨ́h dí edû e milémé míh mímyɛ̂h ɨ́ míh mé Nzyɛ̌m wɨ́. Mipɑhlɑ́ mílémé míh, myé boʼlo ó, bɨ̌h bé e mbɨɑmbɨɑ kʉ̌ cyen. Ɨ́ kʉ̌ cyen wɑɑ́, bɨ̌h jɑɑ́ sɑ̂ ó, njɨ bím ncǿncǿɑ mé Nzyɛ̌m dí ekpɛl ó, bɨ̌h sɑ̂ʼ yɨ́. Kʉ̌ cyen ngwɑ́r wɑɑ́ ó bɨ́h ɑ́ bu dû kwɑ́ nyɨ́n, le ɨ́ sí yɨ̂ʼ yɨ́yɛ̂h wɨ́. Wé ɑbɔmɑ e milɛ́ʼlɑ́ bʉ̂r ó sí yɨ̂ʼ dí ejwe bʉ̂r mí.
47001013	Bɨ̌h jɑɑ́ tile ó, njɨ bisɑ́ bɨ́n ngɑ́ lɑ́ɑ, ntɔ̂ʼ kʉ́ gwɑ́ jóʼo mbɨ̂mbɨɑ́ bí. Mě búʼlɑ́ ó, mitilɑ́ myɑɑ́, myé ó sɑ́ bɨ́n ngɑ́ gʉ́ɑ ɨ́ pébébé yɨ́.
47001014	Bɨ̌n bɨ́ nyɛɛ́ gʉ́ɑ bɨ́h pêh lɨ́ esú ó, bɨ̌n nkʉ́nɑɑ ɨ́ lɔ̌b wɨ́h ɨ́ móhó mé Tî Yésʉs. Bɨ̌h bɨɛ bé ónkʉ́nɑ ɨ́ lɔ̌b wɨ́n ntémé ɨ́ móhó wɑɑ́.
47001015	Nó ó, me ɑ́ cíʼe ɨ́ lémé wɑ̂m ɨ́ lɔ̌b búʼó yɑ̂m ó, me ónyɛɛ́ nze gʉ̂ʼ kwɑ́ nyɨ́n. Me ɑ́ kpɛl esɑ̂ nó ó, bɨ̌n nkʉ̂ bi nkûl ɨ́ miléme nzɔʼ bɑ́.
47001016	Me ɑ́ jøʼ ó, mě nyɛɛ́ pyɑ̂l ó, kwɑ́ nyɨ́n, nzě lɑɑ, tô ɨ́ sí Mɑsedóniɑ. Mpúlɑ mé ɑ́ gwɑ kɑ búlɑ̌ sí Mɑsedóniɑ nyɨ́, nye ó mé ɑ́ kpɛl ó, me bɑ́ʼɑ tyɛ̂b kwɑ́ nyɨ́n yɨ́. Jɔʼ yɑɑ́ ó bɨ́n ɑ́ gwɑ súʼo me ɨ́ cyen yɑ̂m, ó me tôʼ sí Yʉ́dɑ yɨ́. Sɑ̂ gwɑ́r, yé ɑ́ bé ɑbɑ́nɑ nó.
47001017	Ɨ́ jɔʼ mé ɑ́ cíʼe ɨ́ lémé wɑ̂m, ntɔ̂ʼ kɛʼ ó, me ónze gʉ̂ʼ kwɑ́ nyɨ́n yɨ́, nzê nkɛ̌ʼ nyɑɑ́, nye ɑ́ be ɨ́ dwɛ̂hwɑ ɛ̌? Nzê nye ɑ́ duho ɨ́ pɨʼ bipúno ɛ̌? Nzê me ɑ́ kɛʼ ó, le mesónó, le nkɑm ɛ́?
47001018	Ɨ́ mekɑ̌n bɨ́h ɑ́ lɛ́ɛ bɨ̌n mɑ́, bɨ̌h ɑ́ bé ɑlɛ́ɛ bɨ́n «Eee!» ti e «Heʼé!» ɨ́ jɔʼ gwɑ́r. Nzyɛ̌m ó dí eboʼlo nó.
47001019	Ebě, Yésʉs-Krîst, Mwɑ̂n mé Nzyɛ̌m, nye ó wɑɑ́ bɨ́h ɑ́ lɛ́ɛ lɔ́ɔ́ wé pɑ́ʼ nyɨ́n nyɑ́. (Nɑ́ɑ̌, yé ɑ́ be ó bɨ̌h e Silɑ̂s ti e Timothée.) Nzyɛ̌m ɑ́ bé ɑcɑ̂b ɨ́ jɔʼ nyé ɑ́ lwib e mɨnɑ́ gɑ́ yɨ́. Nye ɑ́ bé ɑlɛ́ɛ «Eee!» ti e «Heʼé!» ɨ́ jɔʼ gwɑ́r. Nye ɑ́ jɑɑ lɛ́ɛ ó, njɨ: «Eee!»
47001020	Ebě, menkɛ̌ʼ mɨ́mɛ̂h Nzyɛ̌m ɑ́ kɛʼ mɑ́, mé jɑɑ́ dirɑ ó, njɨ ɨ́ nzɨ̌ mé Yésʉs. Sɨ́ɑ̌ yɑɑ́ ntémé ó mɨ́nɑ́ dí elɛ́ɛ gɑ́ ó «Amen!» yɨ́. (Nó yé lɛ́ʼlé ó: yé díʼee nó.) Mɨnɑ́ jwé gɑ́ Nzyɛ̌m kûm ó tɨ̂, ɨ́ minjɨʼlɑ myɑɑ́.
47001021	Nó ó, Nzyɛ̌m nye mʉr tɨ̂ʼ ó dí etyɛ̂b mɨ́nɑ́ gɑ́ ɨ́ miléme, ó mɨnɑ́ díʼee gɑ́ mekʉ̌ sí ɨ́ sɨ́ŋ ɨ́ mpúhlɑ́ gɑ́ nyɨ́nɑ́ e Krîst. Nye ó b'ɑ́ lœm mɨnɑ́ gɑ́ ntémé múlo.
47001022	Nye ntémé, nyɨ́ gbɑ̂ sitɑ̂m yé ɨ́ mɨnɑ́ gɑ̂. Nye ɑ́ nyɛɛ ntɨh mɨnɑ́ gɑ́ Sísǐm wé, dil wé ɨ́ milémé gɑ́ mínɑ́ ó, mpʉ̌ jøʼ dí elɛ̂ʼlě mbɨɑmbɨɑ metʉ́m nyé dí ekomo mɨ́nɑ́ gɑ́ mɑ́ yɨ́.
47001023	Nó ó, mé dí ejébě Nzyɛ̌m, dí mboʼlo wɑ̌m nyɑ́ ó: yé bé mě lɛ́ɛ́ ó bibɛr nó, nye dímlɑɑ cwiʼ yɑ̂m, ebě, sɑ́ yé ɑ́ sɑ̂ ó, me ɑyɨ́ kɑ̌ nze gʉ̂ʼ Kórɨnt yɨ́, yé ɑ́ be ó gǿmɑ́ ébɛ̂ʼ bɨ́n túú.
47001024	Yé ɑbe ó, bɨ̌h bé lɨ́ ejǿø bɨ́n ɨ́ lɔ̌b búʼó mɨ́nɑ́ dí gɑ́ e yé yɨ́. Bɨ̌h jɑɑ́ kpɛl ó, njɨ ekɛm bɨ́n, ó bɨ̌n bíʼee bisʉhʉʉ ɨ́ miléme e nzɨ̌ nyɨ́h. Ebě, bɨ̌n tyɛ́b mekʉ̌ sí ɨ́ sɨ́ŋ, ɑpɨ́ŋlɑ ó, ɨ́ lɔ̌b búʼó yɨ́n.
47002001	Nó ó mé ɑ́ cíʼe ɨ́ lémé wɑ̂m ó, me ɑ́kɑ̌ bɑ́ʼɑ̌ tô kwɑ́ nyɨ́n. Me ɑ́mû jɑɑ́ bɑ́ʼɑ̌ tó kǿø mébúʼ mɨ́n.
47002002	Ebě, mé sí tó kǿø mébúʼ mɨ́n nó, nzé ngɑ́ kɑ̌ bɑ́ʼɑ̌ jwe mé bisʉhʉʉ? Mʉr ɑ́ gwɑ sɑ̂ ó, me sóhɑɑ nyɑ́, nye ó njɨ wɑɑ́ mé ɑ́ kǿø ebúʼ lé nyɑ́!
47002003	Me ɑ́ cɛmɑ mekɑnɑ́ mɑɑ́ ó, mé ónze kwɑ́ nyɨ́n nó, me l'ɑkɑ̌ kpɑɑ ébúʼ ɨ́ lɔ̌b bísyɛ́ɛlɑ bín, bɨ̌n bʉr o jɑ́lɑ́ le egbɑ̂ mé bisʉhʉʉ ɨ́ léme bɑ́. Me ɑ́ bě e búʼó ɨ́ pɑ́ʼ wɨ́n, bɨ̌n óbɛ̂h ó, ɨ́ jɔʼ bɨ́n óbe, sí lɑ́ɑ yɨ́, mɨnɑ́ bé obi gɑ́ bisʉhʉʉ jøʼ gwɑ́r.
47002004	Yé ó nó! Me ɑ́ tile bɨ̌n ó, lémé wɑ̂m, wé osí lóno lɨ́ ebúʼ, nyʉ̂l nyɑ̌m, nyé osí buú tyɛʼ, e myɛ́ɛlé ɨ́ mîh. Me ɑ́ bé ɑtile bɨ́n lɨ́ esú ó, milémé mín lónɑɑ lɨ́ ebúʼ. Me ɑ́ jɑɑ tile ó, njɨ lɨ́ elɛ̂ʼle bɨ́n kpɛ̌l ɑ́purɑpúrɑ mé dí e yé lɨ́ esú lɨ́n yɨ́.
47002005	Mʉr ɑ́ to sɑ̂ ó, bɨ̌n jóʼɑɑ ebúʼ nyɑ́, ɑ́ bé ɑsɑ̂ mé syɛ́ɛlɑ yɑɑ́. Nye ɑ́ sɑ̂ ó, bɨ̌n bɨɛ jóʼɑɑ ebúʼ, bɨ̌n bɨ́bɛ̂h. Nkʉ̂ ntɔ̂ʼ, lɨ́ ebene éběʼ lɔ́ɔ, nye ɑ́ sɑ̂ ó, bʉ́ʉ́ bʉ̂r ɨ́ sɔ́mɑ́ yɨ́n jóʼɑɑ ebúʼ.
47002006	Bintɨ́ʼɑ́ bʉ̂r ɨ́ buo buo ɨ́ sɔ́mɑ́ yɨ́n, bé ɑ́ jwe mʉr wɑɑ́ bí, byé ɑ́ si jɑlɑ e bébebébe syɛ́ɛlɑ nyé ɑ́ sɑ̂ yɨ́.
47002007	Nó ó, ɨ́ bɑ́ɑ́nɑ̂, yé mû ó jɔʼ dí ó, bɨ̌n pɛ́ʼɛɛ bibɑɑ bí ébébe bɨ́n ɑ́ lɑ́ɑ nye bí yɨ́. Yé ó jɔʼ égbɑ̂ nyé pîm ɨ́ búʼó, ebě, nyʉ̂l, nye ɑ́mû jɑɑ́ tyɛʼ nyê.
47002008	Lɔ̌b wɑɑ́ ó mé dí ejɨʼlɑ e bɨ̌n ó, bɨ̌n bɑ́ʼɑ lɛ̂ʼle ó, bɨ̌n jínɑ ó lɨ́ ekpɛl nyé yɨ́.
47002009	Ɨ́ lɔ̌b wɑɑ́ ó mé ɑ́ cɛmɑ bɨ̌n mekɑnɑ́ mɑɑ́ yɨ́. Yé ɑ́ be ó, me bóblɑɑ bɨ̌n. Me ɑ́ be lɨ́ ekpɛl égʉ́ɑ ó, nkʉ̂ bɨ̌n jínɑ ó lɨ́ esɑ̂ mé mejóʼo ɨ́ milɔ̌b mímyɛ̂h.
47002010	Mʉr nyɨnyɛ̂h bɨ́n óbe, sí pɛʼ bíbɑɑ bí ébébe byé nyɑ́, bɨ̌n ɑ gʉ́ɑ́ ó, mɛm ntémé, mɨ́ pɛʼ nyé byɑɑ́ mé ɑ́ niʼe nye bí. Yé bé me ɑ́ si niʼe nyʉ́ʉ́ mʉ̂r bɑɑ ébébe, me nzě pɛʼ nyé yɑ̌ nó, lɛ́ɛ́, mě pɛʼ nyé yɑ̌ ó, ɨ́ nyɔm wɨ́n, ɨ́ mpǒm mé Krîst.
47002011	Mɨnɑ́ sɑ́ gɑ́ nó ó, Sɑ́tɑn nkʉ̂ be, ɑntɑɑ mɨ́nɑ́ gɑ̂, ebě, mɨnɑ́ bé ɑjéʼe gɑ́ mepɨʼ mé.
47002012	Nó ɨ́ jɔʼ mé ɑ́ to le etúnǒ Mbɨɑmbɨɑ Lɔ́ɔ́ mé Krîst, tó kumǒ Troɑ̂s yɨ́, me ɑ́ to kœb gʉ̂ʼ ó, Tî Yésʉs, nyé osí jwe mé nzɨ̌ mběʼ, ó me túnɑɑ wé ɨ́ hǿm.
47002013	Dɑmɑ́ jóʼǒ mpʉ mé ɑ́ be e nkul dí ó, me lɛ́yɨɨ lɔ́ɔ́ wé wɑɑ́ nó yɨ́, lémé wɑ̂m, wé ɑ́ bé ɑbe mé ɨ́ mo ɨ́ puuu, ebě, me ɑ́ bé ɑkœb mɨ́ɔɔ́ wɑ̌m Títos tɨ̂ʼ ɨ́ Troɑ̂s. Sɑ́ tɨ̂ʼ ó mé ɑ́ kɑ nzoo jɛ́nɑ e bé, me ntɔ̂ʼ duhǒ Troɑ̂s, tô sí Mɑsedóniɑ yɨ́.
47002014	Mɨnɑ́ jwêʼ gɑ́ Nzyɛ̌m nzyǒo. Nye ó dí esɑ̂ ó, mɨnɑ́ gɑ́ e Krîst díʼee binkɔ́ɔ́ bi dí entɑɑ ɨ́ jɔʼ yɨ́yɛ̂h bí. Nye ntémé ó dí esɑ̂ ó, mɨnɑ́ jwêʼ gɑ́ bʉr milɛ́ʼlɑ́ mi dí esɑ̂ ó, bé gʉ́ŋɑɑ nye mí. Nyě sɑ́ mɨ́nɑ́ gɑ́ nó ó, ɨ́ gúmó yɨ́yɛ̂h. Mɨnɑ́ gɑ́ mû ó mpʉ̌ lɔbínɑ dí epyêl mbɨɑmbɨɑ numó yɨ́.
47002015	Ebě, mɨnɑ́ gɑ́ ó dí lɔbínɑ̌ Krîst dí entɨh e mbɨɑmbɨɑ numó yɨ́. Bʉ̂r o dí ebǐ cwiʼ bɑ́, bé jʉ́ʼrɑ́ mɨ́nɑ́ gɑ́ nó, njóʼɑ́ wɔ́ɔ́, wé ó: «Yé ó numó cwiʼ.» Bʉr bɑɑ́, bé otô dóló le eciʼe nó. Bɑɑ́ dí edîm bɑ́ bɨɛ, ɨ́ jɔʼ bé jʉ́ʼrɑ́ mɨ́nɑ́ gɑ́ yɨ́, bé ó: «Yé ó numó éswie.» Bɨ́hɑɑ́ bʉ̂r, bé otô dóló le ejwě ntuʼ. Mɛm, mé ɑbě tyé mʉ̂r dí ó, me séɑɑ syɛ́ɛ́ yɨ̂. Nzé nyɨɛ dí ejɑlɑ e yê?
47002017	Nó ó, bɨ̌h bɨɛ, bé ɑbě mpʉ óbɛ́mɑ o mílɔ̌b mé Nzyɛ̌m. Nzyɛ̌m ɑ́ lómo bɨ̌h ó, e lwǐb yé. Lwǐb yɑɑ́, yé ɑbě mbɑ́ʼrɑ́ e mikóo. Bɨ̌h bɨɛ, bé ó bɑɑ́ Nzyɛ̌m ɑ́ ntɨh bɑ́. Bɨ̌h lwib mílɔ̌b myé ó, ɨ́ mpǒm mé Nzyɛ̌m, ɨ́ mpúhlɑ́ nyɨ́h e Krîst.
47003001	Nzê bɨ̌h mû ó lɨ́ ebɑ́ʼɑ̌ nyɛl ésêʼle bɨ́h bʉr o tɨ̂ʼ ɛ̌? Nzê bɨ̌h bɨɛ ó jɑ́lɑ́ le elɛ̂ʼle bɨ́n mekɑnɑ́ me dí elɛ́ɛ bɨ́n mbi bʉ̂r bɨ́h dí wɨ́ mɑ́ ɛ́? Nzê bɨ̌n ó jɑ́lɑ́ le elɛ̂ʼle bɨ́h mekɑnɑ́ me dí elɛ́ɛ bɨ́h mbi bɨ́n dí wɨ́ mɑ́ ɛ́? Yé ɑbe mɨ́nɑ́ gɑ́ e nyɔm ó, mɨnɑ́ sɑ̂ʼ gɑ́ nó.
47003002	Bɨ̌n bʉr o tɨ̂ʼ ó dí mekɑnɑ́ mɨ́h mé ɑ́ cɛmɔɔ ɨ́ milémé míh tʉ́ŋlʉ̌ mɑ́. Mʉr nyɨnyɛ̂h óbɛ̌m lɑ́ɑ le egʉ́ɑ mékɑnɑ́ mɑɑ́.
47003003	Bɨ̌n lɛ́ʼlé ɨ́ kpɛŋlɛm ó, bɨ̌n bé ó mekɑnɑ́ Krîst ɑ́ cɛmɑ mɑ́. Mekɑnɑ́ mɑɑ́, mé lɛ́ʼlé ntémé ó, syɛ́ɛ́ bɨ́h ɑ́ sɑ̂ ɨ́ sɔ́mɑ́ yɨ́n yɨ́. Bɨ̌n bé ɑbe mékɑnɑ́ mé ɑ́ cɛmɔɔ e medíbé mé lwɑ̂b mɑ́. Mbi mékɑnɑ́ bɨ́n dí wɨ́nɨ̌, wé ó mekɑnɑ́ mé ɑ́ cɛmɔɔ e Sísǐm mé Nzyɛ̌m dí kublɑkúblɑ wɨ́ mɑ́. Mé ɑ́ bé ɑcɛmɔɔ lɨ́ otéble o mékóʼ tʉ́ŋlʉ̌. Mé ɑ́ cɛmɔɔ ó, ɨ́ milémé mí bʉ̂r tʉ́ŋlʉ̌.
47003004	Krîst ɑ́ si gbɑ̂ bɨ̌h pîm ɨ́ búʼó. Nó ó bɨ́h dí etile bɨ́n ɨ́ mpǒm mé Nzyɛ̌m yɨ́.
47003005	Yé ɑbɑ́ kúnwo e bɨ̌h ó, bɨ̌h lɛ́yɨɨ ó, bɨ̌h bé ó bʉr o jɑ́lɑ́ le eséɑ̌ syɛ́ɛ́ yɑɑ́ bɑ́. Nkul dí ó, bɨ̌h séɑɑ yé nyɨ́, nyé ɑduho ɨ́ bɨ̌h. Nyě duho ó, njɨ kwɑ́ mé Nzyɛ̌m.
47003006	Nye ó b'ɑ́ jwe bɨ̌h nkul ó, bɨ̌h díʼee bʉr o jɑ́lɑ́ le eséɑ nyé syɛ́ɛ́ bɑ́. Bɨ̌h mû ó osyɛ̂l o mésɑ́ bé, lɨ́ eníŋle bʉ̂r lɨ́ ejwɑ́n é sɑ́ɑ́. Nye ɑ́ sɑ̂ sɑɑ́ nyɑɑ́ ó, e nzɨ̌ Sísǐm wé, ɑbe e metié me dí mitilɑ́ mɑ́. Ebě, metié mɨ́ɛ, mé jɑɑ́ jʉ̂jʉ ó jʉ́ʼóo; Sísǐm mé Nzyɛ̌m wɨ́ɛ jwe bʉ̂r cwǐʼ njʉ̌m dǐ e njʉ̌m dǐ.
47003007	Ɨ́ jɔ̌ʼ Moïse ɑ́ tyêl bʉr metié mé ɑ́ be mikpɛʼɑ́ ɨ́ mekóʼ mɑ́ yɨ́, bé ɑ́ jɑɑ gbɑh mé ó, gbɑhɑ́ɑ, bé ntɔ̂ʼ jwe. Ɨ́ jɔʼ nyé ɑ́ séɑ bé syɛ́ɛ́ yɑɑ́ yɨ́, yé ɑ́ be ó, e kûm Bʉr o bé Ɨ́zrɑɛ̂l, bé ɑ́ bé ɑbe e nkul egwɑ́ jwɛ̂ʼ mpóm mé Moïse ɨ́ tooobó, ɨ́ lɔ̌b méncyɛnwɑ mé ɑ́ be ɨ́ mpǒm nyé mɑ́, dɑmɑ́ jóʼǒ mpʉ méncyɛnwɑ mɑɑ́, mé ɑ́ to le edíme mé omér yɨ́.
47003008	Syɛ́ɛ́ yé ɑ́ ntɛŋ eswie ɨ́ bʉr yɨ́, yé pɑ̌ nyɛɛ́ ncyɛnwɑ, ɑ́ jwɛʼrɑ e yɑɑ́ Sísǐm mé Nzyɛ̌m mû lɨ́ eséɑ yɨ́! Syɛ́ɛ́ yé yɑɑ́, yé óbuú ncyɛnwɑ, lɑɑ yɨ́hɑɑ́.
47003009	Syɛ́ɛ́ Moïse ɑ́ séɑ ó, bʉr nkʉ̂ jweŋɔɔ mébě píe tɨ̂ʼ yɨ́, yé pɑ̌ nyɛɛ́ ncyɛnwɑ, ɑ́ jwɛʼrɑ e yɑɑ́ Nzyɛ̌m ɑ́ séɑ ó, bʉr bíʼee nkɑm e tɨ̂ʼ yɨ́! Yé óbe ó, ɨ́ ncyɛ̌n ncî ncyɛ̌n, lɑɑ yɨ́hɑɑ́.
47003010	Mɨnɑ́ bé óbɛ̌m lɛ́ɛ gɑ́ ó, mencyɛnwɑ mé ɑ́ nyɛɛ be ɨ́ ncyɛ̌n ncî ncyɛ̌n ɨ́ jɔʼ mé Moïse mɑ́, mé ɑkɑ̌ bě sɔ̂ʼ. Mencyɛnwɑ mû lɨ́ ekɑ̌ nyɨ̂n ɨ́ syɛ́ɛ́ gɑ́ yɨ́nɑ́ ɨ́ bɑ́ɑ́nɑ̂ʼ mɑ́, mé lɨ́ encyɛnwɑ, lɑɑ yɨ́hɑɑ́.
47003011	Sɑ́ yé ɑ́ be e mencyɛnwɑ, mé ɑ́ to le edíme mé omér mɑ́ yɨ́, yé pɑ̌ nyɛɛ́ jweŋɔɔ kûm, ɑ́ jwɛʼrɑ e yɑɑ́ ngɑ́ dǐ njʉ̌m dǐ e njʉ̌m dǐ yɨ́! Yé ɨ́ jɑlɑ le ebuú jweŋɔɔ kûm, lɑɑ yɨ́hɑɑ́.
47003012	Sɑ̂ yɑɑ́ ó mílémé míh mû sí lóno ɨ́ mpûʼlɑ yɨ́. Mpûʼlɑ nyɑɑ́ ó dí ejwe bɨ́h nkul elwib ɨ́ hǿm, ɑjwɑ́ɑwǒ sɔ̂ʼ.
47003013	Bɨ̌h bɨɛ, bé ɑbě mpʉ mé Moïse. Nye ɑ́ si búblo kɑ́n mpʉ́ʉ ɨ́ mpǒm, lɨ́ ekɑmle bʉ̂r o bé Ɨ́zrɑɛ̂l ó, bé béyɨɨ mencyɛnwɑ me mpóm nyé, mé ɑ́ to le edíme mé omér mɑ́.
47003014	Tó kœb ó, ecwólwo lɔ́ɔ́, lé ɑ́ be ó sí jwirɑ éjúrʉ́ʉ́. Pyɑ̂l ɨ́ dʉ́ó lɨ̂ʼ mûh, pɨʼ nyɔ́ɔ́, nye jínɑ ó mbúblɑ́ e kɑ́n wɑɑ́ ɨ́ jɔʼ bé lɑ́ɑ́ ókɑ́lɑr ó njʉ̌m sɑ́ɑ́ yɨ́. Kɑ́n mpʉ́ʉ wɑɑ́, wé jɑɑ́ pɔʼɑ mʉ̂r ɨ́ mpǒm ó, njɨ ɨ́ jɔʼ mʉ̂r wɑɑ́ púhlɑ́ e Krîst yɨ́.
47003015	Jɔʼ yɨ́yɛ̂h bé lɑ́ɑ́ ókɑ́lɑ̌r Moïse ɑ́ tile bɑ́ yɨ́, kɑ́n wɑɑ́ jínɑ ó, lɨ́ ebúblo pɨ̂ʼ nyɔ́ɔ́, nzě kumo ɨ́ dʉ́ó lɨ̂ʼ mûh.
47003016	Tó kœb ó, jɔʼ mʉ̂r jwírɑ́ léme, jyɛ̂ʼwo e Dɑ̂ yɨ́, kɑ́n wɑɑ́, wé lɨ́ epɔʼɑ.
47003017	Nó ó, Dɑ̂ Nzyɛ̌m, nye ó sísǐm. Yé lɛ́ʼlé ó, gúmó Sísǐm mé Dɑ̂ dí yɨ́, okómó tʉ́ʼ tɨ̂.
47003018	Nó ó, kɑ́n mpʉ́ʉ wɑɑ́, wɨ́ pɔʼɑ ɨ́ mpǒm gɑ́ nyɨ́nɑ́. Sɑ́ tɨ̂ʼ ó mɨ́nɑ́ mû lɨ́ ekʉ́ bee gɑ́ kûm mé Tî Yésʉs ɨ́ sɔ́ɔ́ɔ́ yɨ́, mencyɛnwɑ me tɨ̂ʼ lɨ́ ekʉ́ pɑ̂n ntémé, duho ɨ́ mɨnɑ́ gɑ̂. Mɨnɑ́ mû ó lɨ́ ejwirɔɔ gɑ́ lɨ́ esú ó, mɨnɑ́ nkʉ̂ gwɑ́ lɛ̂ʼle bʉ̂r kûm nyé. Dɑ̂ ó dí ejwir mɨ́nɑ́ gɑ́ nó, nyɨɛ mʉr pɑ̌ dí Sísǐm nyɑ́.
47004001	Bɨ̌h bé ɑdímle nkûl ɨ́ miléme, ebě, Nzyɛ̌m ɑ́ si jɨ̂ʼ bɨ̌h nkoó lɨ́ ejwe bɨ́h syɛ́ɛ́ yɨ̂.
47004002	Bɨ̌h bé ɑsɑ̂ bísyɛ́ɛlɑ mésǒ bi dí edulo sôn bí. Bɨ̌h bé ɑcéně sɔ̂ʼ ɨ́ milɔ̌b mé Nzyɛ̌m bɨ́h dí elɛ̂ʼle mí. Bɨ̌h jɑɑ́ jwe ó, njɨ mpɑ̌ŋ lɛ́ʼlɑ́ dí tyeetye wɨ́. Ɨ́ mbi wɑɑ́ ó bɨ́h dí esɑ̂ ó, mʉr nyɨnyɛ̂h béyɨɨ bɨ̌h mbɨ̂mbɨɑ́ yɨ́. Bɨ̌h sɑ́ nó ó, ɨ́ míh mé Nzyɛ̌m.
47004003	Yé kɑ́ be ɨ́ bɑ́ɑ́nɑ̂ʼ ó, Mbɨɑmbɨɑ Lɔ́ɔ bɨ́h dí etúno wɨ́, wé ɨ́ dímlɨ́ di dímlɨ́ nó, bʉr o mû sí dîm bɑ́ bé omér ó dí ebee wé nó.
47004004	Bʉr o dí ɑbûʼlɑ bɑ́, bé lɨ́ elúʼo pɨ̂ʼ dí ó, bé jóʼɑɑ lɔ́ɔ́ wɨ́h, bûʼlɑ wê, ebě, nzyɛ̌m sí yɨ̂ʼ ɑ́ si dímle bé pɨʼ nyɑɑ́. Nyě sɑ́ nó ó, nye kɑ́mlɑɑ bé lɨ́ ebee mímbɑh mi dí epɑn, duho ɨ́ mencyɛnwɑ mé Krîst mí. Nyě sɑ́ nó ó, bé ɑ́mû jɑɑ́ bee méncyɛnwɑ mɑɑ́ ɨ́ Mbɨɑmbɨɑ Lɔ́ɔ́ mé Yésʉs, bé ntɔ̂ʼ gʉ́ɑ ó, Yésʉs ó dí gulo mé Nzyɛ̌m.
47004005	Ebě, bɨ̌h bé ɑtúnǒ lɔ́ɔ́ wɨ́h, bɨ̌h bʉr o tɨ̂. Lɔ́ɔ́ bɨ́h dí etúno wɨ́, wé dumo ó, e Yésʉs-Krîst, dí Tî gɑ́ wɨ́nɑ́ nyɑ́. Nó, bɨ̌h bɨɛ ó dí osyɛ̂l o mésɑ́ bɨ́n lɨ́ esú mé Yésʉs.
47004006	Ebě, Nzyɛ̌m ɑ́ lɛ́ɛ ó: «Njʉl, wé pɑ́nɑɑ jwê, duho lɨ́ ejúrʉ́ʉ́ tʉ́ŋlʉ̌.» Mʉr ngwɑ́r e ngwɑ́r ɑ́ pɑ lwib nó nyɑ́, ɑ́ sɑ̂ ntémé ó, njʉl pɑ́nɑɑ jwê ɨ́ miléme gɑ́ mínɑ́. Njʉl wɑɑ́ ó dí esɑ̂ ó, mɨnɑ́ béyɨɨ gɑ́ mpǒm mé Krîst, le egʉ́ɑ̌ mpʉ nyé dí yɨ́, bee méncyɛnwɑ mé Nzyɛ̌m nye mʉr tɨ̂.
47004007	Tó kœb ó, bɨ̌h bʉr o dí ebee kûm mé Nzyɛ̌m bɑ́, bɨ̌h bɑʼle ókúm wɑɑ́ ó, ɨ́ mikɑ́ʼ mí déʼé. Mikɑ́ʼ mí déʼé myɑɑ́, myé ó menyʉ́l gɑ́ mɨ́nɑ́. Yê bɨ̌h nó ó, yé nkʉ̂ gwɑ́ nyɨ̂n ɨ́ sʉ́lʉ́lʉ́ ó, nkǔl nɨ́nɨ́ɨ́ mɨ́nɑ́ dí gɑ́ e nye nyɨ́, nyě duho ó, kwɑ́ mé Nzyɛ̌m, ɑbe ɨ́ bɨ̌h bʉr o tɨ̂.
47004008	Mimbi mítúú e mindɛ̌l mímyɛ̂h, myê bɨ̌h ó, njɨ cwíí; sɑ̂ gwɑ́r, bé ɑsie bɨ́h ɨ́ twíilʉ̌. Dɑmɑ́ be ó, bɑ́, yé ó bɨ̌h ɨ́ miléme; sɑ̂ gwɑ́r, mpûʼlɑ, nyé ɑdíme bɨ́h ɨ́ miléme.
47004009	Bé lɨ́ etíble bɨ́h; sɑ̂ gwɑ́r, Nzyɛ̌m, nyé ɑlíʼe bɨ́h. Bé dɑmɑ́ dumo bɨ́h sí; sɑ̂ gwɑ́r, bé ɑbe e nkul ejʉ̂ bɨ́h.
47004010	Bijɔʼ bíbyɛ̂h, bɨ̌h bé lɨ́ ejóno ɨ́ lɔ̌b éswie mé Yésʉs dí ɨ́ menyʉ́l mɨ́h lɨ́. Yê bɨ̌h nó ó, cwiʼ mé Yésʉs nkʉ̂ nyɨ̂n ntémé ɨ́ menyʉ́l mɨ́h.
47004011	Bɨ̌h dɑmɑ́ be míkublɑkúblɑ, bɨ̌h bê ɨ́ jɔʼ yɨ́yɛ̂h ó, ɨ́ kɑ sóo, ɨ́ lɔ̌b búʼó dí edumo e Yésʉs yɨ́, lɨ́ esú ó, cwiʼ yé, yé nyɨ́nɨɨ ɨ́ menyʉ́l mɨ́h, mɑɑ́ me dí elɑɑ̌ mpʉ̌ ngúl mpɑ́ɑ́ mɑ́.
47004012	Nó, bɨ̌h bé lɨ́ ejɑʼrɑ le eswie, bɨ̌n bɨɛ ɨ́ cwiʼ.
47004013	Yê cɛmɑ́ ó: «Me ɑ́ si bûʼlɑ. Sɑ́ tɨ̂ʼ ó mé ɑ́ lwib yɨ́.» Bɨ̌h ntémé bé e búʼó ɨ́ miléme. Sɑ́ tɨ̂ʼ ó bɨ́h ɑ́ lwib yɨ́.
47004014	Ebě, bɨ̌h bé lɨ́ ekʉ́ gʉ́ɑ ó, wɑɑ́ ɑ́ pɛh Tî Yésʉs, dwih nyé lɨ́ ojwe nyɑ́, nye ntémé ópɛh mɨ́nɑ́ gɑ́ le onɔ́ɔ́. Nyé otyêl mɨ́nɑ́ gɑ́ ɨ́ míh mé, ɨ́ gúmó Yésʉs dí yɨ́.
47004015	Ebě, mitúú e mindɛ̌l myɑɑ́ mímyɛ̂h, myé pípyɑ́l bɨ́h ó, lɨ́ esú lɨ́n. Nó ó Nzyɛ̌m ngɑ́ cǿɑ e buobuo bʉr lɨ́ esú lé ébul tɑ̂ŋ minjɨʼlɑ mi nzyóo yɨ́. Nzyɛ̌m óbuú bi kûm tɨ̂.
47004016	Sɑ́ tɨ̂ʼ ó nyʉ̂l dí ɑgɔ̂ʼrɑ bɨ́h yɨ́. Dɑmɑ́ jóʼǒ mpʉ bɨ́h mû lɨ́ ekʉ́ bo ɨ́ nkǒ pɑ́ʼ nyʉ̂l dí enyɨ̂n kʉ̌l nyɨ́ yɨ́, sɑ̂ gwɑ́r, nyɑɑ́ tʉ́ŋlʉ̌, nye lɨ́ etô le ejwɑ́nwǒ móhó wɨ́wɛ̂h.
47004017	Ebě, bwɑ́ mítúú bɨ́h dí esiɑ e myé ɨ́ bɑ́ɑ́nɑ̂ʼ mí, myé lɨ́ elɑɑ̌ mpʉ̌ ngúl mpɑ́ɑ́. Mitúú myɑɑ́ míɛ, myé ó sɑ́ dí esɑ̂ ó, bɨ̌h bíʼee kûm ɨ́ buo buo ngɑ́ dǐ njʉ̌m dǐ e njʉ̌m dǐ nyɨ́ yɨ́.
47004018	Ebě, bɨ̌h bé ɑgbɑ̂ míléme ɨ́ bisɑ́ bi dí enyɨ̂n bí. Bɨ̌h gbɑ́ myé ó, ɨ́ bisɑ́ bi dí ɑnyɨ̂n bí, ebě, byɑɑ́ bi dí enyɨ̂n bí, byé lɨ́ elɑɑ̌ mpʉ̌ ngúl mpɑ́ɑ́. Tó kœb ó, byɑɑ́ bi dí ɑnyɨ̂n bí bíɛ ó dí edǐ njʉ̌m dǐ e njʉ̌m dǐ.
47005001	Mɨnɑ́ bé lɨ́ egʉ́ɑ gɑ́ ó, mbɛ̌r kɑ́n mɨ́nɑ́ dí edi gɑ́ ɨ́ sí yɨ̂ʼ wɨ́, wé sí gbɔ́ɑ nó, Nzyɛ̌m mû ó sí komo gɑ́ mɨnɑ́ gúú ódiɑ́ ɨ́ jʉ́ó kʉ́. Wɨ́hɑɑ́ mbɛ̌r, wé ɑ́ bé ɑsumɔɔ e mebó mé bʉ̂r. Nzyɛ̌m nye mʉr tɨ̂ʼ ó b'ɑ́ sumo odiɑ́ wɑɑ́. Wɨ́hɑɑ́ ó ngɑ́ dǐ njʉ̌m dǐ e njʉ̌m dǐ.
47005002	Ebě, lɨ́ odiɑ́ wɨ̂, mɨnɑ́ jónó gɑ́ ó ɨ́ jɔʼ yɨ́yɛ̂h. Sɑ́ mɨ́nɑ́ dí ebuú gø̂m gɑ́ yɨ́, yé ó, mɨnɑ́ kɑ́ɑ céne gɑ́ odiɑ́ gɑ́ wɨ́nɑ́, lɨ́ etó di ɨ́ wɑɑ́ mû mɨnɑ́ gɑ́ ɨ́ jʉ́ó kʉ́ wɨ́.
47005003	Ebě, ɨ́ jɔ̌ʼ mbɛ̌r mpɑ̂ wɑɑ́, wé óbúblo mɨ́nɑ́ gɑ́ yɨ́, mɨnɑ́ bé ɑ́kɑ̌ bɑ́ʼɑ̌ beɔɔ ósuswɑ́h ɨ́ nkɛŋlɛ̂m.
47005004	Ebě, mɨnɑ́ gɑ́ bɨɛ, bʉr o jínɑ lɨ́ eswɑb ɨ́ bisɑʼ bîʼ tʉ́ŋlʉ̌ bɑ́, mɨnɑ́ bé lɨ́ ekʉ́ jóno gɑ̂. Yé ɑduho yɨ́ɛ e gǿmɑ́ épɛʼ nyʉ̂l bipúno nyɨ̂. Yê njɨ ó, mɨnɑ́ bé lɨ́ ekpɛl éswɑm gɑ́ nyʉ̂l jwɑ̂n. Nó ó, sɑ́ dí e nkul ejwe yɨ́, cwiʼ, yé ókʉ́ mine yé ɨ́ wʉlʉm.
47005005	Nó ó, mʉr ɑ́ sɑ̂ ó, mɨnɑ́ díʼee gɑ́ nó nyɑ́, nye ó Nzyɛ̌m. Nye ó b'ɑ́ ntɨh mɨnɑ́ gɑ́ Sísǐm mpʉ̌ jøʼ.
47005006	Sɑ́ tɨ̂ʼ ó mpûʼlɑ dí elóno bɨ́h ɨ́ miléme ɨ́ jɔʼ yɨ́yɛ̂h yɨ́. Bɨ̌h bé lɨ́ egʉ́ɑ gɑ́ ntémé ó, jɔʼ yɨ́yɛ̂h bɨ́h jínɑ tʉ́ŋlʉ̌ mimbór ményʉ̂l bipúno yɨ́, yé ó jɔʼ bɨ́h e Tî Yésʉs jínɑ e ncɛrɑ́ yɨ́.
47005007	Mɨnɑ́ cyé gɑ́ ó, ɨ́ búʼó, ɑbe lɨ́ ebee e mîh.
47005008	Mě lɛ́ɛ́ ó, bɨ̌h bé e mpûʼlɑ ɨ́ buo buo ɨ́ miléme. Mɨnɑ́ bé lɨ́ ebee gɑ́ embɨɑ ó, yé mbɨɑ ɨ́ jɔʼ mɨ́nɑ́ dí etwɑ̂ʼ gɑ́ ɨ́ nyʉ̂l bipúno nyɨ̂, lɨ́ esú ó, mɨnɑ́ tôʼ sul gɑ́ ɨ́ mpóʼo mé Tî Yésʉs.
47005009	Mɨnɑ́ dɑmɑ́ di gɑ́ ɨ́ nyʉ̂l bipúno, nkʉ̂ ó, mɨnɑ́ dɑmɑ́ twɑ̂ʼ gɑ́ tɨ̂, yé jɑlɑ ó, mɨnɑ́ nyɛ́ɛ sɑ́ɑ gɑ́ ó, Tî Yésʉs béyɨɨ syɛ́ɛlɑ yɨ́yɛ̂h mɨ́nɑ́ dí esɑ̂ gɑ́ yɨ́ mbɨ̂mbɨɑ́.
47005010	Ebě, yê mɨnɑ́ gɑ́ bɨ́bɛ̂h bi ó, mɨnɑ́ pyɑ́lɑɑ gɑ́ ɨ́ mpǒm mé Krîst lɨ́ esú é cíʼɑ́ mílɔ̌b gɑ́ wɨ́nɑ́. Mʉr nyɨnyɛ̂h óbi myɛ́nɑ ó, dû mpʉ bísyɛ́ɛlɑ byé, byé ɑ́ be ɨ́ jɔʼ nyé ɑ́ be ɨ́ cwiʼ yɨ́: nkʉ̂ byé ɑ́ be ó, ɨ́ mbɨɑ, nkʉ̂ ó, byé ɑ́ be ó, ɨ́ bébe.
47005011	Bɨ̌h bɨ́ gʉ́ɑ̌ sɑ́ dí esɑ̂ ó, mʉr jóʼɑɑ Nzyɛ̌m bʉ́ɑ́ yɨ́. Sɑ́ tɨ̂ʼ ó bɨ́h dí etô le edulo bʉ̂r yɨ́. Nzyɛ̌m, nyɨ́ kʉ́ gʉ́ɑ̌ mpʉ bɨ́h dí yɨ́. Mpûʼlɑ, nye me ɨ́ léme ó, mipɑhlɑ́ mílémé mín, mí gʉ́ɑ bɨ́h ntémé nó.
47005012	Sɑ́ dí etíne bɨ́h ó, bɨ̌h tílɑɑ nó yɨ́, yé ɑbe lɨ́ esú ó, bɨ̌h sêʼlɑɑ bɨ̌h bʉr o tɨ̂ʼ ɨ́ míh mɨ́n. Bɨ̌h jɑɑ́ tile yé ó, njɨ bɨ̌n bíʼee ekɑ̌n lé élɛ́ɛ ɨ́ jɔʼ bɨ́n dí ebɛ̂ʼ e bʉr o dí enkʉ́nɑ ɨ́ bisɑ̂ bi dí enyɨ̂n kʉ̌l bí bɑ́. Mbi bé dí enkʉ́nɑ wɨ́, wé ó mpʉ̌ sɑ́ lɛ́ɛ́, bisɑ̂ byɑɑ́ ó dí ɨ́ mbɨɑ. Bé ɑnkʉ́nɑ yɨ́ɛ ɨ́ lɔ̌b bísɑ́ bi dí bé ɨ́ miléme bí.
47005013	Yé bé bɨ̌h bé lɨ́ ekɑ́ɑ ógʉ̌ nó, bɨ̌h kɑ́ɑ́ ó, lɨ́ esú mé Nzyɛ̌m. Bɨ́h pɑ́hlé mílɔ̌b mpʉ mípɨpɨ́ʼ nɛ́ɛ: bɨ̌h sɑ́ nó ó, lɨ́ esú lɨ́n.
47005014	Sɑ́ dí etíne bɨ́h, ó bɨ̌h túnɑɑ Mbɨɑmbɨɑ Lɔ́ɔ́ mé Nzyɛ̌m yɨ́, yé ó kpɛ̌l Krîst ɑ́ gbɑ̂ bɨ̌h ɨ́ miléme yɨ́. Mbeɑ́ wɨ́h, wé ó, mpʉ mʉ̂r ngwɑ́r ɑ́ jwe lɨ́ ebúrɑ e bʉr bɨ́bɛ̂h yɨ́, yé lɛ́ʼlé mɨ́nɑ́ gɑ́ ó, bʉr bɨ́bɛ̂h, bé ɑ́ si jwe.
47005015	Nye ɑ́ si búrɑ e bʉr bɨ́bɛ̂h lɨ́ esú ó, bɨ́bɛ̂h cíʼɑɑ. Tyé yɨ́yɛ̂h bé jínɑ ɨ́ cwiʼ yɨ́, bicwiʼ byɔ́ɔ́, byé ɨ́ jɑlɑ le ebe e nyɔm ó, lɨ́ esú é mʉ̂r ɑ́ pɑ búrɑ e bé, ntɔ̂ʼ pɑh nyɑ́. Bé ɑkɑ̌ jɑlɑ le esɑ́ɑ myɔ́ɔ́ mínyɔm.
47005016	Ebe nó, tɑ́ɑre ɨ́ bɑ́ɑ́nɑ̂, bɨ̌h bé ɑkɑ̌ gʉ́ɑ mʉ̂r e nzɨ̌ ngǿɑ́ wɨ́h. Dɑmɑ́ jóʼǒ mpʉ bɨ́h ɑ́ nyɛɛ gʉgʉ́ɑ Krîst e nzɨ̌ ngǿɑ́ nyɑɑ́ yɨ́, nó ɨ́ bɑ́ɑ́nɑ̂, bɨ̌h bé ɑkɑ̌ gʉ́ɑ nyé nó.
47005017	Mbeɑ́ wɨ́h, wé mû ó wɨ̂: yé bé nyʉ́ʉ́ mʉ̂r, nyɨ́ pûhlɑ e Krîst nó, nye mû ó ejwɑ́n é mʉ̂r ó tɨ̂ʼ yɨ́. Minjʉ̌m bísɔ̂ʼ mímyɛ̂h, mí lɑɑ. Yê jɑɑ kɑ líʼ ó, njɨ mejwɑ́n e mejwɑ́n.
47005018	Nó ó, syɛ́ɛlɑ yɑɑ́ yɨ́yɛ̂h, yé duho ó, e Nzyɛ̌m. Nye ó b'ɑ́ sɑ̂ sɑɑ́ dí edirɑ mɨ́nɑ́ gɑ́ le onɔ́ɔ́ nyɨ́. Nye ɑ́ sɑɑ lɔ̌b gɑ́ wɨ́nɑ́ ó, ɨ́ nzɨ̌ mé Krîst. Nye ntémé ó b'ɑ́ tyêl bɨ̌h ɨ́ syɛ́ɛ́ ó, bɨ̌h níŋlɑɑ bʉ́ʉ́ bʉ̂r ɨ́ sɔ́mɑ́ bʉ̂r o bé e boo nɔ́ɔ́ mû ɨ́ sɑɑ́ bɑ́.
47005019	Ebě, Nzyɛ̌m ɑ́ sɑ̂ sɑɑ́ mû lɨ́ edirɑ bʉ̂r ó sí bɨ́bɛ̂h e né nyɨ́ ó, ɨ́ nzɨ̌ mé Krîst. Nye ɑ́ bé ɑlɑ́ɑ̌ bím bíbɑɑ bí ébébe nyé ɑ́ niʼe bé bí. Nye nzě tyêl bɨ́h bɨɛ ɨ́ syɛ́ɛ́ ó, bɨ̌h túnɑɑ bʉr lɔ́ɔ tɨ̂, ó bé nkʉ̂ bɑ̂ʼrɑ e mʉr bé e boo nɔ́ɔ́ mû ɨ́ sɑɑ́ nyɑɑ́ nyɑ́.
47005020	Nó bɨ̌h bé ó bʉr o mílʉ́mlʉ́ ɨ́ syɛ́ɛ́ mé Krîst. Yé ó mpʉ̌ sɑ́ lɛ́ɛ́, Nzyɛ̌m nye mʉr tɨ̂ʼ ó dí ejébe bɨ́n e nzɨ̌ njɨ́blɨ́ wɨ́h. Ɨ́ tyé mé Krîst, bɨ̌h mû lɨ́ ejɨʼlɑ e bɨ̌n ó nɛ́ɛ: kɑmɑɑ gɑ́ ó, bɨ̌n bɨɛ díʼee bɑɑ́ Nzyɛ̌m ɑ́ sɑ̂ sɑɑ́ pɑ́ʼ bé e boo nɔ́ɔ́ bɑ́.
47005021	Mʉr ɑ́ be ɑbe e mpɨŋ nyɑ́, nye ó wɑɑ́ Nzyɛ̌m ɑ́ jwir syɛ̂l misyóm lɨ́ esú gɑ́ lɨ́nɑ́ nyɑ́. Nye ɑ́ sɑ̂ nye nó ó, mɨnɑ́ nkʉ̂ di gɑ́ otîtyěl o bʉ̂r ɨ́ míh mé Nzyɛ̌m e nzɨ̌ mʉr wɑɑ́.
47006001	Ebě, Nzyɛ̌m lɛ́ɛ́ ó nɛ́ɛ: «Ɨ́ jɔʼ yé ɑ́ jɑlɑ yɨ́, me ɑ́ si jóʼo go. Ɨ́ móhó mé ɑ́ ciʼ bʉ́ʉ́ bʉ̂r wɨ́, me ɑ́ si kɛm go ntémé.» Nó mpʉ bɨ́h dí esɨséɑ̌ Nzyɛ̌m syɛ́ɛ́ gwɑ́r yɑɑ́ yɨ́, bɨ̌h bé lɨ́ ejɨʼlɑ e bɨ̌n ó, bɨ̌n ɑyɨ́ bi ncǿncǿɑ mé Nzyɛ̌m jwêh. Jɔ̌ʼ Nzyɛ̌m ɑ́ kɑm ó, nye óyɑlɑ mɨ́nɑ́ gɑ́ yɨ́ ó yɨ̂. Móhó nyé ɑ́ tyêl lɨ́ esú lé éciʼ mɨ́nɑ́ gɑ́ wɨ́ ó wɨ̂.
47006003	Bɨ̌h bé ɑgbɑ̂ mébɔ̌ʼ ɨ́ nzɨ̌, lɨ́ ebene ó, mʉr ɑ́mû jɑɑ́ cwe. Nó ntémé ó bɨ́h ngɑ́ séɑ̌ syɛ́ɛ́, mʉr ɑjwe bɨ́h mebě tɨ̂ʼ yɨ́.
47006004	Bɨ̌h lɛ́ʼlé e nzɨ̌ bisyɛ́ɛlɑ bíh ó, bɨ̌h kʉ́ bě tyeetye ó osyɛ̂l o mésɑ̂ mé Nzyɛ̌m. Bɨ̌h sɑ́ nó ó, e menzɨ̌ mɑ̂: esɑ̂ sɨ́n dɑmɑ́ jóʼo ɨ́ mitúú e mindɛ̌l tʉ́ŋlʉ̌, ejûhwo édi ɨ́ bi bísyɛ́ɛ́,
47006005	ejûhwo ébíʼé, ejûhwo mímbʉʼ, ejûhwo bíntʉ̌, ejûhwo mítútúú, ejûhwo móho, ejûhwo nzɑ̂,
47006006	edile e nyʉ̂l lɨ́h, ngǿɑ́ wɨ́h, bíhwó nyɨ́h, ncǿncǿɑ nyɨ́h, bisyɛ́ɛlɑ bɨ́h dí esɑ̂ e nzɨ̌ Sísǐm mé Nzyɛ̌m bí, kpɛ̌l yɨ́h dí ɑbě mbɑ́ʼrɑ́ e mikóo yɨ́,
47006007	túnó bɨ́h dí etúno ótyeetye wɨ́, nkǔl nɨ́nɨ́ɨ́ mé Nzyɛ̌m, bisɑ́ bí mɔ̂m bɨ́h dí elwímlɑ dɔ̂m lɨ́ esú lé ótîtyěl mé Nzyɛ̌m e tɨ̂ʼ bí, bîʼ le ejʉ̂m, byúú le emyɛ̌l,
47006008	ɨ́ jɔʼ bé dí ejwe bɨ́h kûm nkʉ̂ sɑ̂ bɨ́h pyêh yɨ́, ɨ́ jɔʼ bé dí eswêʼ míé mɨ́h nkʉ̂ gúmlo bɨ́h yɨ́, ɨ́ jɔʼ bé dí elɑ́ɑ ó, bɨ̌h bé ó bʉr o dí edímle bʉ̂r e nzɨ̌ mikóo, bɨ̌h bɨɛ yɨ́ɛ olɛ́ɑ bé ótyeetye bɑ́ yɨ́,
47006009	ɨ́ jɔʼ bé dí elɑ́ɑ bɨ́h ɨ́ sɔ́mɑ́ bʉ̂r o dí ɑgʉ́ŋɔɔ, bɨ̌h bɨɛ yɨ́ɛ bʉr o dí egʉ́ŋɔɔ bɑ́ yɨ́, ɨ́ jɔʼ bé dí elɑ́ɑ ó, bɨ̌h bé ó mimúu, bɨ̌h bɨɛ yɨ́ɛ bʉr o dí ɨ́ cwiʼ bɑ́ yɨ́, ɨ́ jɔʼ bɨ́h dí ejweŋɔɔ bíntɨ́ʼɑ́, bɨ̌h bɨɛ yɨ́ɛ ɑjʉ́ŋɔɔ yɨ́,
47006010	ɨ́ jɔʼ bé dí egbɑ̂ bɨ́h ebúʼ ɨ́ miléme, bɨ̌h bɨɛ yɨ́ɛ bʉr o dí esoho ɨ́ jɔʼ yɨ́yɛ̂h bɑ́ yɨ́, ɨ́ jɔʼ bɨ́h dí lɨ́ ejyêb, bɨ̌h bɨɛ lɨ́ ejwe bʉ̂r ɨ́ buo buo okúm le ogbɑɑ yɨ́, ɨ́ jɔʼ bɨ́h dí ɑbe e sɔ̂ʼ, bɨ̌h bɨɛ yɨ́ɛ e sɑ́ yɨ́yɛ̂h yɨ́.
47006011	Bɨ́ɔɔ́ bɨ́h! Okɛ́l bɨ́h! Bʉr ó Kórɨnt ɛ̌! Bɨ̌h bé ɑ́ si lwib e bɨ̌n ɨ́ hǿm, ɑsǒl sɔ̂ʼ. Bɨ̌h bé lɨ́ ekpɛl bɨ́n ɨ́ buo buo.
47006012	Bɨ̌h bé ɑtɛ́ɛ bɨ́n. Bɨ̌n ó dí etɛ́ɛ bɨ́h ɨ́ milémé mín.
47006013	Nó mě lwǐb e bɨ̌n ó mpʉ bwɑ́n bɑ̂m. Sɑ́ʼ gɑ́ me syɛ́ɛlɑ dí ejɑlɑ e kpɛ̌l yɑɑ́ yɨ́. Kpɛlɨɨ gɑ́ me ntémé ɨ́ buo buo.
47006014	Akɑ̌ bɑ́ʼɑ̌ bɑ̂ʼrɑ gɑ́ e bʉr o dí ɑjyɛ̂ʼwo e Nzyɛ̌m bɑ́, ebě, wɑ́ɑ̌ mbi mpúhlɑ́ tîtyěl mʉr, bé e bɨ́blɑ mʉ̂r dí tɨ̂ʼ nyɨ́? Jwê le ejúrʉ́ʉ́, byé e nkul epûhlɑ nyɑ́?
47006015	Krîst, bé e Béelzébul, bé e nkul edi cwíí wɑ́ɑ̌ mbi? Nkʉ̂ ntɔ̂ʼ ó, wɑ́ɑ̌ mbi nkɔ̂b mbûʼlɑ dí e nkul ebi, bé e hɑ́ɑ́den jøʼ gwɑ́r nyɨ́?
47006016	Nzê bʉr o dí eséɑ ɨ́ mpɑ́h Nzyɛ̌m bɑ́, bé e bɑɑ́ o dí etʉ̂to ɨ́ menzɑɑ́ bíyɨŋɑyɨ bí ónzyɛ̌m bɑ́, bé e nkul esʉ nkɑ̂m mpwɑ́r ɛ́? Ebě, menyʉ́l gɑ́ mɨ́nɑ́, mé ó mpɑ́h Nzyɛ̌m dí kublɑkúblɑ nyɨ́. Yé ó kwɑhɑ́ mpʉ̌ Nzyɛ̌m nye mʉr tɨ̂ʼ ɑ́ lɛ́ɛ yɨ́, ó: «Me ódi ɨ́ sɔ́mɑ́ yɔ́ɔ́, le eciʼe ɨ́ sɔ́mɑ́ yɔ́ɔ́ tʉ́ŋlʉ̌. Me óbe ó Nzyɛ̌m wɔ́ɔ́. Bɨ́ɛ, bé óbe ó bʉr bɑ̂m.»
47006017	Sɑ́ tɨ̂ʼ ó Dɑ̂, dí Nzyɛ̌m nkul nyɨnyɛ̂h nyɑ́, dí elɛ́ɛ ó: «Duhɑɑ gɑ́ ɨ́ sɔ́mɑ́ yɔ́ɔ́. Bɔ́ʼɑ́ɑ́ gɑ́ e bê. Anyɑmlě kúnɑ gɑ́ e sɑ́ dí e mpir yɨ́. Nó ó mé ónʉɑ bɨ́n e bisʉhʉʉ yɨ́.»
47006018	Nye ɑ́ lɛ́ɛ ntémé ó: «Me óbe ó sɔ́ŋ wɨ́n, bɨ̌n bé óbe mé ó, bwɑ̂n, bwɑ́ ó bʉbɑ́ le bwɑ́ ó bʉrʉ̂m.»
47007001	Nó, bɨ́ɔɔ́ o kpɛ̌l bɑ̂m ɛ̌! Mpʉ mɨ́nɑ́ gɑ́ dí e menkɛ̌ʼ ménɨ̌ yɨ́, mɨnɑ́ púbɑɑ gɑ́ mɨnɑ́ bʉr o tɨ̂. Mɨnɑ́ pɛ́ʼɛɛ gɑ́ bilœ̌ʼ bi dí ɨ́ mɨnɑ́ gɑ́ ɨ́ menyʉ̂l ti e miléme bí. Mɨnɑ́ kómlɑɑ gɑ́ kʉ̌ cyen gɑ́ wɨ́nɑ́, ó wé díʼee sɑ́ dí ci yɨ́, ɨ́ njwɑ́ɑ́wɑ́ mɨ́nɑ́ dí ejwɑ́ɑwo gɑ́ Nzyɛ̌m wɨ́.
47007002	Sɑ́ŋɑ́ɑ́ gɑ́ nzɨ̌ ó, bɨ̌n kpɛ́lɨɨ bɨ̌h. Bɨ̌h bé ɑ́ bé ɑbyɑʼ nyʉ́ʉ́ mʉ̂r. Bɨ̌h bé ɑ́ bé ɑlɛ̂ʼle nyʉ́ʉ́ mʉ̂r njør ɨ́ bébe bébe. Bɨ̌h bé ɑ́ bé ɑjíbe mʉ̂r sɔ̂ʼ.
47007003	Mé ɑlɛ́ɛ nó, ó bɨ̌n bíʼee mebě, ebě, me sí boó lɛ́ɛ ó, bɨ̌h bé lɨ́ ekpɛl bɨ́n kpɛ̌l ɑ́purɑpúrɑ; dɑmɑ́ be lɨ́ eswie, dɑmɑ́ be ɨ́ cwiʼ.
47007004	Mpûʼlɑ, nye ó me ɨ́ léme ɨ́ lɔ̌b wɨ́n. Bɨ̌h bé e nkul enkʉ́nɑ ɨ́ buo buo ɨ́ lɔ̌b wɨ́n. Me mû ó lǿŋlɑ́ e nkul ɨ́ léme. Dɑmɑ́ jóʼǒ mpʉ bɨ́h dídí ɨ́ bintɨ́ʼɑ́ tʉ́ŋlʉ̌ yɨ́, bisʉhʉʉ byɑ̂m, byé lɨ́ entɑɑ sʉ́ŋɑ.
47007005	Ebě, ɨ́ jɔʼ bɨ́h ɑ́ pyɑ̂l ɨ́ sí Mɑsedóniɑ yɨ́, bɨ̌h ɑ́ bé ɑbi égbɑlɑ́ ɨ́ nkǒ pɑ́ʼ bípúnó bíh. Bɨ̌h bé ɑ́ si jûhwo mitúú ɨ́ mipɑ́ʼ mímyɛ̂h. Ɨ́ nkǒ pɑ́ʼ ményʉ́l mɨ́h, bɨ̌h bé ɑ́ bɔmɑ ó e bitɔm; ɑ́ dwií ɨ́ milémé míh tʉ́ŋlʉ̌ nɛ́ɛ: bɨ̌h bé ɑ́ jóʼo ó bʉ́ɑ́.
47007006	Tó kœb ó, Nzyɛ̌m, nye lɨ́ ekɛm bʉ̂r o dí ɨ́ gɔ̂ʼrɑɑ e metyɛʼ me nyʉ̂l bɑ́. Nye ɑ́ si gbɑ̂ bɨ̌h nkul ɨ́ miléme ɨ́ jɔ̌ʼ Títos ɑ́ pyɑ̂l yɨ́.
47007007	Abě njɨ lɨ́ epyɑ́l lé, lé omér. Nye ɑ́ gbɑ̂ me nkul ɨ́ léme ntémé ó, lɨ́ elɛ́ɛ mé mpʉ nyé ɑ́ nyɛɛ súʼɔɔ kwɑ́ nyɨ́n yɨ́. Me ɑ́ kɑ bi nkul ɨ́ léme píe tɨ̂ʼ ntémé ó, ɨ́ jɔʼ nyé ɑ́ lɛ́ɛ bɨ̌h bigǿmɑ́ mílémé mín yɨ́, le elɛ́ɛ̌ mpʉ bɨ́n ɑ́ jɨ mejwê ɨ́ lɔ̌b wɑ̂m, le mpʉ bɨ́n dí ekpɛl mé ɨ́ buo buo yɨ́. Lɔ́ɔ wɑɑ́ ó b'ɑ́ bu gbɑ̂ me bisʉhʉʉ ɨ́ léme wɨ́.
47007008	Dɑmɑ́ be ó, mekɑnɑ́ mé ɑ́ cɛmɑ bɨ̌n mɑ́, mé ɑ́ si to kǿø mebúʼ mɨ́n, mé ɑjʉbɑ̌ sɔ̂ʼ tɨ̂. Yé bé, me ɑ́ si nyɛɛ jʉbɑ, dumo e mekɑnɑ́ mɑɑ́ nó, yé ɑ́ be ó, ɨ́ jɔʼ mé ɑ́ bee mpʉ mé ɑ́ to kǿø mebúʼ mɨ́n ɨ́ mɑ̂ jɔʼ yɨ́.
47007009	Nó ó, me lɨ́ esoho mékɑnɑ́ mɑɑ́ ɨ́ bɑ́ɑ́nɑ̂. Mé ɑsoho mé ebe mé ɑ́ sɑ̂ ó, bɨ̌n jóʼɑɑ mebúʼ, bɨ̌n ntɔ̂ʼ jʉbɑ ɨ́ lɔ̌b bísyɛ́ɛlɑ bín. Mě soho ó, ebě, ɨ́ jɔʼ bɨ́n ɑ́ jóʼo mebúʼ mɑɑ́, ntɔ̂ʼ jʉbɑ yɨ́, mé ɑ́ si jwir bɨ̌n miléme. Tó kœb ó, syɛ́ɛlɑ yɑɑ́, yé ɑ́ duho bɨ̌n ó kwɑ́ mé Nzyɛ̌m. Nó yɑɑ́ ó bɨ́n ɑ́ be ɑdímle sɔ̂ʼ ɨ́ lɔ̌b syɛ́ɛlɑ yɨ́h e yʉ́ʉ́ yɨ́.
47007010	Ebě, mebúʼ Nzyɛ̌m dí egbɑ̂ mɨ́nɑ́ gɑ́ ɨ́ miléme mɑ́, mé sɨ́sɑ́ ó, mʉr jwírɑɑ miléme. Njwirɑ́ míléme wɑɑ́ sɨ́sɑ́ ó, mɨnɑ́ bíʼee gɑ́ cwǐʼ njʉ̌m dǐ. Mʉr ɑ́ gbɑ́ŋɔɔ ebúʼ lɑɑ́ ɨ́ léme nyɑ́, nyé ɑbe lɨ́ ejʉbɑ ébúʼ nyé ɑ́ pɑ jóʼo lɨ́, píe tɨ̂. Tó kœb ó, jɔʼ bʉ̂r ó sí yɨ̂ʼ gbɨ́gbɑ́ mʉ̂r ebúʼ ɨ́ léme yɨ́, lé jɑɑ́ jʉ̂ nyɨ́hɑɑ́ ó, jʉ̂ jʉ́ʼóo.
47007011	Jwɛ́ʼɛ́ɛ́ gɑ́ sɔ̂ʼ njɨ sɑ́ Nzyɛ̌m ɑ́ gbɑ̂ bɨ̌n ɨ́ miléme yɨ́. Ebúʼ e dí esɑ̂ ó, mʉr jʉ́bɑɑ, duho ɨ́ bisyɛ́ɛlɑ byé lɨ́, lé ɑ́ be ɨ́ sɑ̂ ó: bɨ̌n díʼee e léme ngwɑ́r ɨ́ bɑ́nɑ́ bɑ́nɑ́ ó, bɨ̌n sɑ̂ʼ embɨɑ, bɨ̌n sɑ́ŋɑɑ nzɨ̌ dí ó, me tɨ́ʼee bibɑɑ bí ébébe mé ɑ́ niʼe bɨ̌n bí, bɨ̌n bíʼee túú le bʉ́ɑ́ ɨ́ miléme, bɨ̌n bíʼee mimpɑŋ bígǿmɑ́, bɨ̌n díʼee e sɨ́n ɨ́ miléme, bɨ̌n jwêʼ nye bintɨ́ʼɑ́ ɨ́ lɔ̌b wé. Ɨ́ menzɨ̌ mɑɑ́ mɨ́mɛ̂h, bɨ̌n bé ɑ́ lɛ̂ʼle ó, bɨ̌n bé ɑ́ be ó otîtyěl, ɑbe e mebě ɨ́ lɔ̌b wɑɑ́.
47007012	Mekɑnɑ́ mɑɑ́, mé ɑ́ bé ɑcɛmɔɔ, ɨ́ lɔ̌b mʉ̂r ɑ́ byɑʼ nyɑ́, nkʉ̂ ɨ́ lɔ̌b wɑɑ́ ɑ́ byɑʼɔɔ ɨ́ lɔ̌b wɑɑ́ nyɑ́. Me ɑ́ cɛmɑ bɨ̌n mekɑnɑ́ mɑɑ́ ó, yé nkʉ̂ gwɑ́ nyɨ̂n mpʉ bɨ́n dí ekpɛl bɨ́h ɨ́ buo buo yɨ́. Bɨ̌n bʉr o tɨ̂, jwɛ́ʼɛ́ɛ́ gɑ́ mpʉ bɨ́n dí yɨ́, ɨ́ míh mé Nzyɛ̌m.
47007013	Sɑ́ tɨ̂ʼ ó mílémé míh mû sí sulɑ sí yɨ́. Bɨ̌h dɑmɑ́ soho ɨ́ lɔ̌b nkûl bɨ́h dí e né ɨ́ miléme nyɨ́, sɑ́ dí ebuú gbɑ̂ bɨ́h bisʉhʉʉ ɨ́ miléme yɨ́, yé ó bisʉhʉʉ mé Títos, ebě, lémé wé, wé ɑ́ be ó, wé mû sí lóno ɨ́ bisʉhʉʉ ɨ́ lɔ̌b wɨ́n, bɨ̌n bɨ́bɛ̂h.
47007014	Yê tyeetye ó, me ɑ́ si nkʉ́nɑ ɨ́ lɔ̌b wɨ́n. Sɑ̂ gwɑ́r, me ɑ́ bé ɑsɔ́mɑ, ɨ́ lɔ̌b bísyɛ́ɛlɑ bín. Mpʉ bɨ́h ɑ́ lwib lɨ́ otyeetye ɨ́ jɔʼ yɨ́yɛ̂h yɨ́, Títos ɑ́ kɑ bee píe tɨ̂ʼ ó, mbi bɨ́h ɑ́ be lɨ́ enkʉ́nɑ ɨ́ lɔ̌b wɨ́n wɨ́, wé ɑ́ be ntémé ó tyeetye.
47007015	Nye lɨ́ ebuú kpɛl bɨ́n ɨ́ jɔʼ nyé dí etoŋlo méjóʼo mɨ́n, bɨ̌n óbɛ̂h yɨ́, le ɨ́ jɔʼ nyé tóŋló mpʉ bɨ́n ɑ́ nʉɑ nye e bʉ́ɑ́ le osɑ̂ʼsɑ̂ʼ yɨ́.
47007016	Me mû kɑ̌ buú soho ó, bɨ̌n bɨɛ, ebě, bɨ̌n bɨ́ sɑ̂ ó, me bûʼlɑɑ bɨ̌n ɨ́ milɔ̌b mímyɛ̂h.
47008001	Bɨ́ɔɔ́ bɨ́h le okɛ́l bɨ́h, bɨ̌h bé lɨ́ ekpɛl ó, bɨ̌n gʉ́ŋɑɑ lɔ̌b wɨ̂: Nzyɛ̌m ɑ́ si kʉ sʉ metyɛʼ me mpóm mé ɨ́ bisɔ́mɑ́ bí Mbɛ̌r-Nzyɛ̌m bi dí ɨ́ sí Mɑsedóniɑ bí.
47008002	Bé ɑ́ si kʉ bóblɔɔ e nzɨ̌ mitúú bé ɑ́ siɑ e myé mí. Dɑmɑ́ be ɨ́ nyɨnɑ le entéʼe lɔ́ɔ́, bisʉhʉʉ byɔ́ɔ́, byé ɑ́ si kʉ nyɨ̂n ɨ́ ponó e nzɨ̌ mingúlɑ́ myɔ́ɔ́.
47008003	Me ó dí mboʼlo wɔ́ɔ́. Mě lɛ́ɛ́ bɨ́n ó: bé ɑ́ si bu gbɑ̂, dû mpʉ nkûl mebi nyɔ́ɔ́ ɑ́ be yɨ́. Bé ɑ́ si kʉ gbɑ̂, lɑɑ̌ bím nkûl mebi nyɔ́ɔ́ ɑ́ be yɨ́. Bé bʉr o tɨ̂, bé ɑ́ cíʼe ɨ́ milémé myɔ́ɔ́ ó,
47008004	bé jɨ̂ʼlɑɑ e bɨ̌h e nkul ó, bɨ̌h nʉ́ŋɑɑ mingúlɑ́ myɔ́ɔ́, lɨ́ esúʼo bʉ̂r o mé Nzyɛ̌m o dí ɨ́ sí Yʉ́dɑ bɑ́. Nó ntémé ó bé ɑ́ kpɛl esyɛŋɑ e mɨnɑ́ gɑ́ ɨ́ mpúhlɑ́ miléme yɨ́.
47008005	Bé ɑ́ sɑ̂ syɛ́ɛlɑ̌ nɨ̌ ó, lɑɑ̌ mpʉ bɨ́h ɑ́ gwɑ bûʼlɑ ó, bé e nkul esɑ̂ yɨ́. Sɑ́ ésôʼ bé ɑ́ sɑ̂ yɨ́, yé ɑ́ be ó, etímle bé bʉr o tɨ̂ʼ ɨ́ mebó mé Tî Yésʉs. Píe tɨ̂ʼ ó bé ɑ́ kɑ tímle bé bʉr o tɨ̂ʼ bɨ̌h, lɨ́ esú lé édû mícíʼɑ́ mé Nzyɛ̌m yɨ́.
47008006	Sɑ́ tɨ̂ʼ ó bɨ́h ɑ́ jɨʼlɑ e Títos ó, nye tôʼ gʉ̂ʼ kwɑ́ nyɨ́n, le elóŋlǒ syɛ́ɛ́ nyé ɑ́ pɑ nyɛɛ séɑ yɨ́. Syɛ́ɛ́ yɑɑ́, yé ó syɛ́ɛ́ ésîl ésyɛŋ míngúlɑ́ mín.
47008007	Bɨ̌n bé ó okúmɑ́ ó bʉ̂r ɨ́ míh mé Nzyɛ̌m, lɑɑ bʉ́ʉ́ bʉ̂r. Bɨ̌n buú lɑɑ bʉ́ʉ́ bʉ̂r ó: ɨ́ mpwɑʼ búʼó yɨ́n, ɨ́ lɛ́ɑ́ bɨ́n bé lɨ́ elɛ́ɛ̌ lɔ́ɔ́ mé Nzyɛ̌m wɨ́, ɨ́ ngǿɑ́ ótyeetye wɨ́n, ɨ́ bím bɨ́n dí egbɑ̂ ményʉ́l mɨ́n ɨ́ syɛ́ɛ́ mé Nzyɛ̌m yɨ́, le ɨ́ bím bɨ́n dí ekpɛl bɨ́h yɨ́. Mpʉ yé dí nó yɨ́, sɨ́sɑ́ʼ gɑ́ mbɨɑmbɨɑ syɛ́ɛ́ yɑɑ́ e milémé mín mímyɛ̂h, ntémé ntɑɑ bʉ́ʉ́ bʉ̂r.
47008008	Sɑ́ mé múo nzě lɛ́ɛ bɨ́n nɨ̌, yé ɑbe bɨ́n bi ó, bɨ̌n sɑ̂ʼ yê. Mě jɑɑ́ kpɛl ó, njɨ elɛ̂ʼlě mpʉ̌ kpɛ̌l yɨ́n dí yɑɑ́ mpɑ̂ yɨ́. Mě jøʼ yé ó, e yɑɑ́ bʉ́ʉ́ bʉ̂r, bé ɑ́ be ɨ́ bɑ́nɑ́ bɑ́nɑ́ ó, bé lɛ̂ʼlɑɑ Nzyɛ̌m yɨ́.
47008009	Ebě, bɨ̌n bé lɨ́ egʉ́ɑ̌ mpʉ Tî gɑ́ wɨ́nɑ́, Yésʉs-Krîst ɑ́ cǿɑ e mɨnɑ́ gɑ́ yɨ́. Nye ɑ́ boo be ó kúmɑ́. Nye nzě líʼe ókúm le ogbɑɑ wé, nzě jwir nyé mʉr tɨ̂ʼ ɑ́ntéʼenteʼe mʉr, ó bɨ̌n kɑ́ɑ lîʼ le okúm le ogbɑɑ wɑɑ́ e nzɨ̌ entéʼe lé.
47008010	Mě lɛ́ɛ́ bɨ́n ɨ́ bɑ́ɑ́nɑ̂ʼ ó, sɑ́ mé dí ebee ó, yé óbuú be bɨ́n e nyɔm yɨ́. Ɨ́ mbú píhe, bɨ̌n ó b'ɑ́ be bʉr o bé ésôʼ bé ɑ́ cíʼe ɨ́ miléme ó, bé ósyɛ̌ŋ mɔnɨ́ yɑɑ́ bɑ́. Bɨ̌n ó b'ɑ́ be bʉr o bé ésôʼ ntémé bé ɑ́ tɑ́ɑre nzyɛ̌ŋ bɑ́.
47008011	Nó ó, ɨ́ bɑ́ɑ́nɑ̂, yé mbɨɑ ó, bɨ̌n swɑ̂hlɑɑ syɛ́ɛ́ yɑɑ́. Menzyɛ̌ŋ, mé síɑɑ mpʉ bɨ́n ɑ́ nyɛɛ gø̂m ó, bɨ̌n syɛŋ ó, syɛŋɨ́ɨ yɨ́. Syɛŋɨɨ gɑ́ bimɔnɨ́, dû mébi mɨ́n.
47008012	Ebě, bɨ́n jwé mʉ̂r yʉ́ʉ́ sɔ̂ʼ e bisʉhʉʉ nó, Nzyɛ̌m ókɑ̌m njwéɑ́ wɑɑ́, jøʼ e mebi bɨ́n dí e tɨ̂ʼ mɑ́. Nye ɑ́jøʼ wé e sɑ́ bɨ́n dí ɑbe e yé yɨ́.
47008013	Yé ɑbe lɨ́ esú ó, bɨ̌n díʼee ɨ́ sɔ́ɔlʉ, bʉ́ʉ́ bʉ̂r bɨ́ɛ di ɨ́ twíhɑ, duho ɨ́ syɛ́ɛ́ yɨ́n. Heʼé! Yé ɑbe nó. Mě kpɛl ó, bʉr bíʼee bisɑ̂ mebím.
47008014	Jɔʼ yɨ̂ʼ ó bɨ́n mû ɨ́ twíhɑ. Yé mbɨɑ ó, bɨ̌n súʼɑɑ bʉr o dí ɑbe e tɨ̂ʼ bɑ́. Bɨ́n bɨɛ óbe, ɑkɑ̌ be e tɨ̂, bɨ́ɛ e tɨ̂ʼ ɨ́ buo buo nó, bɨ́ɛ ntémé, bé ósúʼo bɨ́n. Jɔʼ yɑɑ́ ó bɨ́n le onɔ́ɔ́, bé óbe ó e bisɑ̂ mebím yɨ́.
47008015	Yé ó mpʉ yé dí tilɑ́ ɨ́ Kɑ́lɑr Nzyɛ̌m yɨ́. Yê cɛmɑ́ ó: «Ɨ́ sɔ́mɑ́ bʉ̂r o b'ɑ́ to tœ̂ʼ mɑ̂n bɑ́, bɑɑ́ bé ɑ́ bu tœ̂ʼ bɑ́, bé ɑ́ bé ɑbe e mɑ̂n ɨ́ buo buo ɨ́ jɔʼ bé ɑ́ de yɨ́. Bʉr o b'ɑ́ tœ̂ʼ bɑ́ tîtííɑ̌ bɑ́, bé ɑ́ bé ɑbe e mɑ̂n, ɑbuo.»
47008016	Nzyǒo e Nzyɛ̌m ɨ́ lɔ̌b syɛ́ɛlɑ yé! Nye ɑ́ si tyɛ̂b Títos ɨ́ léme ó, léme díʼee nye ɨ́ bɑ́nɑ́ bɑ́nɑ́ ó, nyě kɛm ó bɨ̌n. Bɨ̌h e né, bé ó jøʼ gwɑ́r ɨ́ pɑ̂ʼ wɑɑ́.
47008017	Títos ɑ́ si kɑm mpʉ bɨ́h ɑ́ jɨʼlɑ e né ó, nye tôʼ bee bɨ́n yɨ́. Sɑ̂ gwɑ́r, nye ɑ́ bé ɑtô ɨ́ lɔ̌b lʉ́mlʉ́ wɨ́h wé omér. Nye ɑ́ boo bě e léme ɨ́ bɑ́nɑ́ bɑ́nɑ́ ó, nyě tó ó gʉ̂ʼ kwɑ́ nyɨ́n, duho ɨ́ micíʼɑ́ mí lémé wé.
47008018	Bɨ̌h lómló bɨ́n nyɑ̌ ó, bé e nyʉ́ʉ́ mʉ̂r. Bʉr o bísɔ́mɑ́ bí Mbɛ̌r-Nzyɛ̌m, bé lɨ́ esêʼle nyɨ́hɑɑ́, ebě, nye lɨ́ elɛ́ɛ bʉ̂r Mbɨɑmbɨɑ Lɔ́ɔ.
47008019	Yé ɑbě njɨ nó. Bé ɑ́ pɛ̂h nye ntémé ó, nye níʼee ɨ́ sɔ́mɑ́ cyen yɨ́h, ó bɨ̌h e boo nɔ́ɔ́ séɑɑ syɛ́ɛ́ ɨ́ nzyɛ̌ŋ bimɔnɨ́ nyɑɑ́. Syɛ́ɛ́ yɑɑ́, yé ójwe Tî gɑ́ wɨ́nɑ́ kûm, le elɛ̂ʼlě gǿmɑ́ ésúʼo bʉ́ʉ́ bʉ̂r.
47008020	Mɔnɨ́ yɑɑ́, yé ɨ́ buo. Nó ó, bɨ̌h bi yé ó le ocwóó, ebě, nyʉ́ʉ́ mʉ̂r ɑ́mû jɑɑ́ ntuhlo bɨ́h, lɨ́ elɛ́ɛ ó, bɨ̌h bé lɨ́ ejéʼe ébi bímɔnɨ́ byɑɑ́.
47008021	Bɨ̌h bé lɨ́ egø̂m ésɑ̂ sɑ́ dí ɨ́ mbɨɑ yɨ́. Abě njɨ ɨ́ míh mé Tî Yésʉs mé omér, ɨ́ mɑɑ́ me bʉ̂r ntémé.
47008022	Mʉr lɛ̂l bɨ́h ngɑ́ lómlo bɨ́n nyɑ́, nye ó wɑɑ́ bɨ́h dí ebee ó, nye ó mʉr dí e nyɔm nyɑ́, ebě, nyɨ́ ntɑɑ mébʉ́blɑ́ mbɨ̂mbɨɑ́, le egbɑ̂ nyʉ̂l ɨ́ jwííí bijɔʼ bíbyɛ̂h ɨ́ milɔ̌b mé Nzyɛ̌m. Nó ó, nyɨ́ kɑ̌ buú gbɑ̂ nkûl ɨ́ yɨ̂ʼ jɔʼ, ebě, nyě e búʼó ɨ́ mipɑ́ʼ mímyɛ̂h ɨ́ milɔ̌b mi dí ejwɛ̂ʼ bɨ́n mí.
47008023	Ɨ́ pɑ́ʼ mé Títos, nye ó mʉr njoo yɑ̂m bɨ́h e nɔ́ɔ́ dí eboó séɑ̌ syɛ́ɛ́ nyɑ́. Ɨ́ pɑ́ʼ bʉ́ʉ́ bʉ̂r obɑ́ o bé e boo nɔ́ɔ́ dí enze gʉ̂ʼ bɑ́, bʉr o bísɔ́mɑ́ bí Mbɛ̌r-Nzyɛ̌m ó dí elómlo bɨ́n bɑ̌. Jɔʼ bʉ̂r dí ebeě syɛ́ɛ́ yɔ́ɔ́ yɨ́, bé lɨ́ egúmlǒ Yésʉs-Krîst tɨ̂.
47008024	Nó ɨ́ jɔʼ bé ópyɑ̂l kwɑ́ nyɨ́n yɨ́, lɛ́ʼlɑ́ɑ́ gɑ́ bʉr bɑɑ́ bijøʼ ngɑ́ lɛ̂ʼle bé ó, bɨ̌n bé lɨ́ ekpɛl bé bí. Bʉr o bísɔ́mɑ́ bí Mbɛ̌r-Nzyɛ̌m, bé ójʉ̂ʼrɑ ntémé kpɛ̌l yɨ́n yɑɑ́. Bʉr o ngɑ́ lómlɔɔ bɨ́n bɑ́, bé okɑm ó, bilwǐb bɨ́h ɑ́ lwib lɨ́ enkʉ́nɑ e bɨ̌n bí, byé ɑ́ be ó otyeetye.
47009001	Yé ɑpʉgʉ́ be bɨ́n e mɑ̂ nyɔm ó, me bɑ́ʼɑ tile ɨ́ lɔ̌b míngúlɑ́ mɨ́nɑ́ jɑ́lɑ́ le etô bʉ̂r o mé Nzyɛ̌m o dí ɨ́ sí Yʉ́dɑ bɑ́ e myé mí.
47009002	Ebě, me lɨ́ eboó gʉ́ɑ ó, miléme, myê bɨ̌n ɨ́ bɑ́nɑ́ bɑ́nɑ́ ó, bɨ̌n súʼɑɑ bê. Me lɨ́ enkʉ́nɑ ɨ́ lɔ̌b wɨ́n ɨ́ míh mé bʉ̂r ó Mɑsedóniɑ. Mě lɨ́lɛ́ɛ́ bé ó: «Bʉr ó Mbɛ̌r-Nzyɛ̌m dí ɨ́ sí Akɑyɨ̂ bɑ́, bé ɑ́ boo tɑ́ɑre mɔ́ɔ́ ménzyɛ̌ŋ ó ɨ́ mbú píhe.» Jɔʼ mé dí elwib e bé nó yɨ́, bʉr ɨ́ buo buo, bé lɨ́ esɑ̂ sɨ́n lɨ́ esúʼo bé ntémé.
47009003	Nó mɨ́ lómo bʉ́ʉ́ bɨ́ɔɔ́ gɑ́ bɨ́nɑ́ kwɑ́ nyɨ́n. Mě sɑ́ nó ó, bilwǐb mé ɑ́ lwilwib ɨ́ jɔʼ mé ɑ́ nkʉ́nɑ ɨ́ lɔ̌b wɨ́n bí, byé ɑyɨ́ kɑ̌ nyɨ̂n ó, byé ɑbe ótyeetye. Mě kpɛl ó, bɨ̌n díʼee minkʉmsɑ́ mpʉ mé ɑ́ lɛ́ɛ bʉr ó, bɨ̌n mû ó minkʉmsɑ́ yɨ́.
47009004	Yé ɑjɑlɑ le ebe ó, jɔʼ bɨ́h e bʉr ó Mɑsedóniɑ bé ópyɑ̂l kwɑ́ nyɨ́n yɨ́, bɨ̌h kœ́bɨɨ bɨ̌n lɨ́ elûhwɑ. Bɨ̌h bé ɑ́mû jɑɑ́ sɔ́mɑ ɨ́ míh mɔ́ɔ́. (Mé ɑgúm lɛ́ɛ bɨ́n bɨɛ.) Bɨ̌h bé ɑ́mû nkɛ́ɛ sôn, ebě, bɨ̌h bé ɑ́ si bûʼlɑ bɨ̌n ɨ́ nkǒ pɑ́ʼ jøʼ yɨ́n yɑɑ́.
47009005	Nó, me ɑ́ be ó lɨ́ bi ó, me lɛ́yɨɨ bʉ́ʉ́ bɨ́ɔɔ́ gɑ́ bɨ́nɑ́ ó, bé sɑ́mlɑɑ, tô gʉ̂ʼ kwɑ́ nyɨ́n. Mě kpɛl ó, bɨ̌n bɑ̂ʼlɑɑ nkɛ̌ʼ bɨ́n ɑ́ nyɛɛ jwe nyɨ́, ó bɨ̌n bé ósɑ̂ mínjwéɑ́ mí mɔnɨ́. Bimɔnɨ́ byɑɑ́, byé díʼee komɑ́ lɨ́ ekʉ̌m. Sɑ̂ yɑɑ́, yé ólɛ̂ʼle ɨ́ jɔʼ yɑɑ́ ó, bɨ̌n gbɑ́ mínjwéɑ́ myɑɑ́ ó, ɨ́ mpyɑʼɑ́, ɑbe ɨ́ tíínɑ́ bʉ̂r o bígǿmɑ́.
47009006	Gwɑ́ símsɑ gɑ́ sɨ̂: mʉr dí ebe mémpeʼ ɑbuo nyɑ́, nye ntémé ókpɛm ó, bwɑ́ méde ɑbuo. Mʉr dí ebe mémpeʼ ɨ́ buo buo nyɑ́, nyɨɛ ó ngɑ́ kpɛm méde ɨ́ buo buo.
47009007	Yé jɑlɑ ó, mʉr nyɨnyɛ̂h jwêʼ Nzyɛ̌m minjwéɑ́, dû mpʉ nyé ɑ́ pɑ cíʼe ɨ́ lémé wé yɨ́. Ayɨ́ jwe gɑ́ nye myɑ̌ e miléme mi dí ejʉbɑ mí, nkʉ̂ ɨ́ lɔ̌b tíínɑ́. Jwéʼ gɑ́ ɨ́ mpyɑʼɑ́, ebě, Nzyɛ̌m bee mbɨ̂mbɨɑ́ ó, mʉr dí ejwe ɨ́ mpyɑʼɑ́ nyɑ́.
47009008	Nzyɛ̌m, nyě e nkul esʉ bɨ́n metyɛʼ me mpóm mimbi mímyɛ̂h ó, bɨ̌n bíʼee ɨ́ jɔʼ yɨ́yɛ̂h sɑ́ yɨ́yɛ̂h dí bɨ̌n ɨ́ sɔ́ɔlʉ yɨ́. Nó ó bɨ́n ngɑ́ be ɨ́ tɨʼlɨ lɨ́ esú ó, bɨ̌n nʉ́ŋɑɑ nkɔb ɨ́ bisyɛ́ɛ́ bí émbɨɑ mimbi mímyɛ̂h yɨ́.
47009009	Yé ó mpʉ yé dí tilɑ́ ɨ́ Kɑ́lɑr Nzyɛ̌m yɨ́. Yê cɛmɑ́ ó: «Nye ɑ́ si jwe bɑɑ́ntéʼenteʼe o bʉ̂r bisɔ̂ʼ ɨ́ mpyɑʼɑ́. Otîtyěl nyé dí e wé wɨ́, wé ódi ó njʉ̌m dǐ e njʉ̌m dǐ.»
47009010	Nzyɛ̌m ó dí ejwe bʉ̂r mempeʼ me dí ebeŋɔɔ mɑ́. Nye ntémé ó dí ekɑb bʉ̂r mede bé ódɨde mɑ́. Nye ójwe bɨ́n mempeʼ ɨ́ mpyɑʼɑ́, sɑ̂ ntémé ó, mé búɑɑ. Nye ósɑ̂ ó, bʉr ɨ́ buo buo, bé dírɑɑ nyɔm e bisyɛ́ɛ́ bɨ́n dí eséɑ lɨ́ otîtyěl bí.
47009011	Jɔʼ yɑɑ́ ó bɨ́n ódi ókúmɑ́ ɨ́ menzɨ̌ mɨ́mɛ̂h, lɨ́ esú ó, bɨ̌n díʼee ojwɛ́nɑ lɨ́ esú é bʉ́ʉ́ bʉ̂r yɨ́, ɨ́ mbi dí ó, bʉr ɨ́ buo buo, bé jwêʼ Nzyɛ̌m nzyǒo, duho ɨ́ minjwéɑ́ mín, bɨ́h ngɑ́ tó kɑlɑ bé mí.
47009012	Ebě, ɨ́ jɔʼ bɨ́n séɑ́ bé syɛ́ɛ́ yɑɑ́ yɨ́, yé ɑbě njɨ lɨ́ esú ó, bɨ̌n súʼɑɑ bɑɑ́ntéʼenteʼe o bʉ̂r o mé Nzyɛ̌m. Heʼé, yé ósɑ̂ ntémé ó, bʉr ɨ́ buo buo jwêʼ Nzyɛ̌m nzyǒo.
47009013	Syɛ́ɛ́ bɨ́n ngɑ́ séɑ yɨ́, yé ólɛ̂ʼle bʉ̂r ó, bɨ̌n bɨ́ sul bɨ́n bʉr o tɨ̂ʼ sí, sɑ̂ méjóʼo, tɑ́ɑre ɨ́ jɔʼ bɨ́n ɑ́ kɑm Mbɨɑmbɨɑ Lɔ́ɔ́ mé Krîst yɨ́, kumo mûh. Bʉr, bé ójwě Nzyɛ̌m kûm tɨ̂. Bé ójwe nyé kûm ntémé ó, ɨ́ jɔʼ bé óbeě mpʉ bɨ́n ngɑ́ súʼo bé e mingúlɑ́ mín, kɑlɑ e bʉr bɨ́bɛ̂h yɨ́.
47009014	Bé óbee bɨ́n lɨ́ esɑ̂ nó wɑ́, bé óbuú kpɛl bɨ́n, le ejɨʼlɑ e Nzyɛ̌m lɨ́ esú lɨ́n ɨ́ buo buo. Bé ósɑ̂ nó ó, ɨ́ lɔ̌b ncǿncǿɑ nyé ɑ́ bu sɑ̂ bɨ̌n nyɨ́.
47009015	Mɨnɑ́ jwêʼ gɑ́ Nzyɛ̌m nzyǒo ɨ́ lɔ̌b étʉ́m nyé ɑ́ lómlo mɨnɑ́ gɑ́ lɨ́. Membɨɑ me dí tɨ̂ʼ mɑ́, mé ɑbe e tólɔ́ɔ.
47010001	Nó ó, mɛm mʉr tɨ̂, Pɑul, me lɨ́ ejɨʼlɑ e bɨ̌n ɨ́ metɑlɑ le ncǿncǿɑ mé Krîst,... Mɛm, mʉr bɨ́n dí epɑ̌ lɛ́ɛ ó: «Nye ɨ́ jɔr nyʉ̂l ɨ́ jɔʼ mɨ́nɑ́ gɑ́ le onɔ́ɔ́ dí gúmo gwɑ́r yɨ́», wɑɑ́ bɨ́n dí epɑ̌ lɛ́ɛ ntémé ó: «Nyě e lémé ébɨ̌h e mɨnɑ́ gɑ́ ɨ́ jɔʼ mɨ́nɑ́ gɑ́ le onɔ́ɔ́ dí e ncɛrɑ́ yɨ́» nyɑ́.
47010002	Mě jɨʼlɑ́ e bɨ̌n ó, mé ónze gʉ̂ʼ nó, bɨ̌n sɑ́ ɑsɑ̂ ó, me lɛ̂ʼlɑɑ bɨ̌n lémé ébɨ̌h wɑ̂m. Me ólɛ̂ʼle ébɨ̌h lɑɑ́ ó, bʉr o dí elɛ́ɛ ó, mě dúdú ó, kʉ̌ cyen bʉ̂r ó sí yɨ̂ʼ bɑ́. Me ólɛ̂ʼle bɨ́ɛ mpʉ mé dí e nkul elwib ɨ́ kpɛŋlɛm, ɑbɑ́ɑwo mʉ̂r yɨ́.
47010003	Yê tyeetye ó, mɨnɑ́ ciʼe gɑ́ ó, ɨ́ nyʉ̂l bipúno. Sɑ̂ gwɑ́r, dɔm mɨ́nɑ́ dí elwímlɑ gɑ́ lɨ́, mɨnɑ́ bé ɑbe lɨ́ elwímlɑ gɑ́ lé e nkul bipúno nyɑɑ́.
47010004	Ebě, bisɑ́ bí dɔ̂m gɑ́ bínɑ́, byé ɑbe míkømlɑ́ e nkul dí eduho ɨ́ bipúno nyɨ́. Nkul dí ɨ́ bisɑ́ bí dɔ̂m gɑ́ bínɑ́ nyɨ́, nyě duho ó kwɑ́ mé Nzyɛ̌m. Nkul nyɑɑ́ ó dí esɑ̂ ó, mɨnɑ́ búʼɑɑ gɑ́ mikóʼ mí dɔ̂m.
47010005	Sɑ́ yɨ́yɛ̂h dí ebɨ̂r lʉ̂, kɑmle bʉ̂r lɨ́ egʉ́ɑ̌ Nzyɛ̌m yɨ́, mɨnɑ́ bé lɨ́ enkɛŋ gɑ́ yé sí. Mɨnɑ́ lwímlɑ́ gɑ́ ó, mɨnɑ́ jwírɨɨ gɑ́ sɑ́ yɨ́yɛ̂h bʉ̂r dí ejøʼ ɨ́ milémé myɔ́ɔ́ yɨ́, yé díʼee yɑɑ́ dí esɑ̂ Krîst mejóʼo yɨ́.
47010006	Ɨ́ jɔʼ bɨ́n óbe, bɨ̌n mû sí sɑ̂ Nzyɛ̌m mejóʼo e menzɨ̌ mɨ́mɛ̂h yɨ́, bɨ́h ókœb bʉ́ʉ́ bʉ̂r jínɑ lɨ́ egbɔbɑ e Nzyɛ̌m nó, bɨ̌h bé obe ó ɨ́ cɑ̌r lɨ́ ejwe bé bintɨ́ʼɑ́.
47010007	Gwɑ́ jwɛ̂ʼ gɑ́ bisɑ̂ bi dí enyɨ̂n ɨ́ mîh ɨ́ ponó bí. Mʉ̂r kʉ́ gwɑ́ gʉ́ɑ ó, nye ó mʉr mé Krîst nó, nye gʉ́ŋɑɑ ntémé ó, mɨnɑ́ gɑ́ le onɔ́ɔ́ bɨ́bɛ̂h ó dí egúmo e Krîst ngwɑ́r wɑɑ́.
47010008	Tî Yésʉs ɑ́ si jwe me nkul jǿø. Nye ɑ́ jwe me nyɑ̌ ó, me gbɑ̂ʼ bɨ̌n nkul ɨ́ miléme, ɑbe lɨ́ esú lé éndɑ́mɑ bɨ́n. Me óbɛ̌m nkʉ́nɑ ɨ́ lɔ̌b nkûl jǿø nyɑ̌m nyɑɑ́, me l'ɑbi sôn.
47010009	Mé ɑkpɛl ó, bɨ̌n béyɨɨ ó, me lɨ́ ebɛ̂ŋ bɨ́n e nzɨ̌ mekɑnɑ́ mé dí ecɛmɑ bɨ́n mɑ́.
47010010	Ebě, bé lɨ́lɛ́ɛ́ ó: «Jɔ̌ʼ Pɑul dí ecɛmɑ bɨ́h mekɑnɑ́ yɨ́, nyě cɨcɛmɑ ó, milɔ̌b mi dí ɨ́ kɔblɑ lɨ́ ejóʼo mí. Nyě tile mɨ́nɑ́ gɑ́ ó, e lémé ébɨ̌h. Tó kœb ó, ɨ́ jɔʼ nyé dí ɨ́ sɔ́mɑ́ gɑ́ yɨ́nɑ́ yɨ́, nye ó mpʉ̌ tyɛʼ-bol; lwǐb yé ntémé, lwǐb épyéhɔɔ.»
47010011	Mě lɛ́ɛ́ e wɑɑ́ dí elwib nó nyɑ́ ó: «Ɨ́ jɔʼ bɨ́h dí lɨ́ ejɑɑ, cɛmɑ bɨ́n mekɑnɑ́, dumo e sɑ̂ swîh, nkʉ̂ sɑ̂ kɛl yɨ́, jɔʼ bɨ́h ópyɑ̂l kwɑ́ nyɨ́n yɨ́, sɑ̂ gwɑ́r yɑɑ́ ó bɨ́h ónyɛl ésɑ̂ ntémé yɨ́.»
47010012	Yé díʼee ɑbɑ́ kúnwo ɨ́ pɑ́ʼ wɑ̂m ó, me lɛ́yɨɨ ó, bɨ̌h e bʉr o dí esêʼle bé bʉr o tɨ̂ʼ bɑ́, bé ó mityé. Dɑmɑ́ jóʼo nó, bʉr o dí esêʼle bé bʉr o tɨ̂ʼ ónɨ̌, bé ɑbɑ́ be e pɨʼ, ebě, bé nʉɑ̌ jøʼ ó, e bé bʉr o tɨ̂ʼ lɨ́ esú lé égʉ́ɑ̌ bím bé mû lɨ́ ejɑɑ kʉ́ yɨ́.
47010013	Ɨ́ wɨ́h pɑ̂ʼ, bɨ̌h bé ɑ́nkʉ́nɑ ɨ́ bɨ̌h bʉr o tɨ̂ʼ, ntɑɑ sʉ́ŋɑ. Bɨ̌h bé ójɑɑ́ nkʉ́nɑ ó, njɨ ɨ́ lɔ̌b syɛ́ɛ́ Nzyɛ̌m ɑ́ kɑb bɨ̌h yɨ́, ɑbe ɨ́ bisɑ̂ biswîh. Juo bísyɛ́ɛ́ Nzyɛ̌m ɑ́ lyɑ́ŋle bɨ̌h yɨ́, yé ɑ́ bɨbe ó, tɑ́ɑre wɑ̂, tó kumo gʉ̂ʼ kwɑ́ nyɨ́n.
47010014	Bɨ̌h bé ɑntɑɑ mínjɨ̌ Nzyɛ̌m ɑ́ lyɑ́ŋle mí. Ntʉ́ʼ bɨ́h ɑ́ nyɛɛ to lɛ́ɛ lɔ́ɔ́ mé Krîst wɑɑ́ kwɑ́ nyɨ́n ɛ̌? Bɨ̌h ó bé ɑ́ kʉ tô le etúnǒ Mbɨɑmbɨɑ Lɔ́ɔ́ mé Krîst wɑɑ́, kumo kwɑ́ nyɨ́n.
47010015	Nó ó, bɨ̌h bé ɑntɑɑ mínjɨ̌ Nzyɛ̌m ɑ́ lyɑ́ŋle mí. Bɨ̌h bé ɑnkʉ́nɑ ɨ́ syɛ́ɛ́ yé onkɑ́n. Sɑ́ dí tɨ̂ʼ yɨ́, yé ó: búʼó yɨ́n, yé ótô le egǿe nó, bɨ̌h bé obi nkûl ebǔl syɛ́ɛ́ dí ɨ́ buǒ nyɔm yɨ́. Syɛ́ɛ́ yɑɑ́, yé óswîʼ njɨ ɨ́ minjɨ̌ Nzyɛ̌m ɑ́ boo lyɑ́ŋle mí.
47010016	Yé odib bɨ́h nzɨ̌ etô dóló le etutúnǒ Mbɨɑmbɨɑ Lɔ́ɔ ɨ́ mesí me dí ɨ́ buú cɛrɑ mɑ́. Bɨ̌h bé ɑkpɛl énkʉ́nɑ ɨ́ bɨ̌h bʉr o tɨ̂ʼ ɨ́ lɔ̌b syɛ́ɛ́ yé onkɑ́n.
47010017	Ebě, yê tilɑ́ ó: «Mʉr dí ekpɛ̌l lɔ̌b énkʉ́nɑ nyɑ́, nye ɨ́ jɑlɑ le enkʉ́nɑ ó, ɨ́ sɑ́ Dɑ̂ Nzyɛ̌m ɑ́ sɑ̂ yɨ́!»
47010018	Ebě, ntʉ wɑɑ́ dí esêʼle nyé mʉr tɨ̂ʼ nyɑ́, Dɑ̂ Nzyɛ̌m dí ekɑm. Nyě kɑm ó, wɑɑ́ nyé mʉr tɨ̂ dí epɑ̌ sêʼle nyɑ́.
47011001	Á dǐ bee bɨ́n lɨ́ ejûhwo ógʉ̌ wɑ̂m bɑ́ tîtííɑ̌ ɛ̌! Sɑ̂ gwɑ́r, júhwɑ́ɑ́ gɑ́ me lɨ́ ogʉ̌ wɑɑ́.
47011002	Ebě, me lɨ́ ebɑʼ bɨ́n, mbɔʼ wɑɑ́ lɨ́ esyɛŋɑ e wɑɑ́ mé Nzyɛ̌m. Mbɔʼ wɑɑ́, wé ó, ebě, sɔ́mɑ́ yɨ́n, yé ó mpʉ̌ bíŋ éséhe mé ɑ́ lîʼle kwɑ́ mé njʉ̂m wé yɨ́. Njʉ̂m wɑɑ́, nye ó Krîst.
47011003	Me lɨ́ ejóʼo bʉ́ɑ́. Mě kpɛ́ɛ́ ó, bɨ̌n ɑ́mû jɑɑ́ kʉ́ŋɔɔ, ntɔ̂ʼ jwirɑ e Krîst jɔʼ gwɑ́r ɨ́ jwirɨ̂, jøʼ gwɑ́r e gwɑ́r e mpʉ nyʉ́ɑ ɑ́ kʉ́ɑ Éfɑ, nye ntɔ̂ʼ bil ɨ́ mikóo yɨ́. Bɨ̌n ɑ́mû jɑɑ́ gwɑ̂ʼ le ejwě Krîst júu ntinɨ̂ e ntinɨ̂.
47011004	Bɨ̌n sɑ́ ó, kʉ́ bɑ́nɑ̌ jûhwo ó, nyʉ́ʉ́ mʉ̂r ntɑ́ɑ nzě lɛ́ɛ bɨ́n lɔ́ɔ́ mé Yésʉs swîh, ɑbě Yésʉs wɑɑ́ bɨ́h nyɨɛ dí etúno nyɑ́. Bɨ̌n bé ɨ́ cɑ̌r lɨ́ eníŋle gúú mbǐ sísǐm swîh ɨ́ menyʉ̂l mɨ́n, ɑbě Sísǐm mé Nzyɛ̌m. Bɨ̌n ntémé bé ɨ́ cɑ̌r lɨ́ ekɑm gúú lɔ́ɔ́ swîh, ɑbě Mbɨɑmbɨɑ Lɔ́ɔ bɨ́h nyɨɛ dí etúno wɨ́.
47011005	Mbeɑ́ wɑ̂m, wé yɨ́ɛ ó wɨ̂: bʉr o dí epɑ̌ nkʉ́nɑ le elɛ́ɛ ó, bé ó dí bʉr o mílʉ́mlʉ́ ómpɑ̂ bɑ́, sɑ́ bé dí e yé yɨ́, me ntémé, mě e yê.
47011006	Yé bé mé ɑbe mpɑ́ŋ lɔb nó, me yɨ́ɛ ó, e ngǿɑ́ bísɔ̂ʼ. Ɨ́ menzɨ̌ ménɨ̌ mɨ́mɛ̂h ó bɨ́h ɑ́ lɛ̂ʼle bɨ̌n mbi bʉ̂r bɨ́h dí wɨ́, ɨ́ míh mɨ́n ɨ́ ponó.
47011007	Me ɑ́ si lɛ́ɛ bɨ̌n Mbɨɑmbɨɑ Lɔ́ɔ́ mé Nzyɛ̌m, ɑnʉɑ myɛ́nɑ. Ɨ́ mpʉ mé ɑ́ sɑ̂ nó yɨ́, me ɑ́ si jɔr nyʉ̂l nyɑ̌m, le ebɨ̂n bɨ́n kʉ́. Nzê syɛ́ɛlɑ yɑɑ́, yé ɑ́ be syóm mé ɑ́ sɑ̂ wɨ́ ɛ́?
47011008	Bʉr ó Mbɛ̌r-Nzyɛ̌m dí ɨ́ bigúmo biswîh bɑ́, bé ó b'ɑ́ jɨjɛ́nɑ me. Me ɑ́ si gbɑ̂ bé lɨ́ ejyêb, lɨ́ eséɑ̌ syɛ́ɛ́ lɨ́ esú lɨ́n.
47011009	Ɨ́ jɔʼ mé ɑ́ be kwɑ́ nyɨ́n ɨ́ sɔ́ɔlʉ̌ mɔnɨ́ yɨ́, me ɑ́ bé ɑgbɑ̂ nyʉ́ʉ́ mʉ̂r túú wɑɑ́ ɨ́ nyʉ̂l, ebě, bɨ́ɔɔ́ bɑ̂m bé ɑ́ duhǒ sí Mɑsedóniɑ bɑ́, bé ɑ́ si nze me e mingúlɑ́, lɨ́ ejwe mé sɑ́ yɨ́yɛ̂h yé ɑ́ sɑ̂ me sɔ́ɔlʉ yɨ́. Nó ó, e menzɨ̌ mɨ́mɛ̂h, me ɑ́ si bɑʼle me mʉr tɨ̂, ɑgbɑ̂ bɨ́n túú ɨ́ nyʉ̂l. Me ótô dóló le ebɑʼle mé mʉr tɨ̂ʼ nó.
47011010	Mpʉ ótyeetye mé Krîst dí ɨ́ me yɨ́, mě lɛ́ɛ́ ó, me ótô le enkʉ́nɑ ɨ́ sí Akɑyɨ̂ ɨ́ lɔ̌b kʉ̌ cyen wɑɑ́. Abe e mʉr dí e nkul ekɑmle mé lɨ́ enkʉ́nɑ ɨ́ lɔ̌b wɑɑ́.
47011011	Me lɨ́ ebene énʉɑ bímɔnɨ́ bín ɨ́ yé? Nzê ebe mé dí ɑkpɛl bɨ́n ɛ́? Nzyɛ̌m, nye lɨ́ egʉ́ɑ ó, me lɨ́ ekpɛl bɨ́n!
47011012	Syɛ́ɛlɑ mé dí esɑ̂ bɨ́n yɨ̂, me ótô dóló le esɑ̂ yê, lɨ́ esú lé ékɑmle bʉ̂r o kpɛ́l épyɑ̂l kwɑ́ nyɨ́n e mesø̂ʼlʉ mɔ́ɔ́ bɑ́. Bé gǿm ó, bɨ̌h le onɔ́ɔ́, bé díʼee jøʼ gwɑ́r ɨ́ nkǒ pɑ́ʼ sɑ́ bé dí enkʉ́nɑ tɨ̂ʼ yɨ́.
47011013	Ebě, mbi bʉ̂r wɑɑ́, wé ɨ́ bébe. Bé ó bʉr o mílʉ́mlʉ́ o bíbɛr, osyɛ̂l o mésɑ̂ o míkóo. Bé lɨ́ ejwir bé bʉr o tɨ̂ʼ bʉr o mílʉ́mlʉ́ mé Krîst.
47011014	Nó ó, sɑ̂ yɑɑ́, yé ɑbě sɑ́ ékɑ̂m, ebě, Sɑ́tɑn nye mʉr tɨ̂, nye lɨ́ eboó liliŋ nyé mʉr tɨ̂ʼ éngeles mencyɛnwɑ.
47011015	Nó, yé ɑbě mpɑ̌ŋ sɑ́ ékɑ̂m ó, osyɛ̂l o mésɑ́ bé, bé nyɨ́nɨɨ ó, bé ó osyɛ̂l o mésɑ̂ o dí otîtyěl o bʉ̂r bɑ́. Ndumló wɔ́ɔ́, wé ódû ó mpʉ bísyɛ́ɛlɑ byɔ́ɔ́, byé ɑ́ be yɨ́.
47011016	Me lɨ́ ebɑ́ʼɑ̌ lɛ́ɛ ó, mʉ̌r sɑ́ ɑjøʼ ó, me ó gʉʼlʉgʉ́! Bɨ́n pɑ́hlé mé ɨ́ mbi wɑɑ́ nó, nʉŋɑɑ gɑ́ me bé mpʉ bɨ́n nʉ́nʉ́ɑ́ bígʉʼlʉgʉ́ yɨ́. Nó yɑɑ́ ó bɨ́n ójwe mé jɔʼ dí ó, me nkʉ́nɑɑ ɨ́ mɛm mʉr tɨ̂ʼ yɨ́!
47011017	(Sɑ́ mé dí elɛ́ɛ yɨ̂, yé ó sɑ́ Tî Yésʉs dí ɑkpɛl yɨ́. Ɨ́ jɔʼ mé dí enkʉ́nɑ yɨ̂, mě lwib ó, mpʉ̌ gʉʼlʉgʉ́.
47011018	Mě sɑ́ nó ó, ebě, bʉr ɨ́ buo buo, bé lɨ́ enkʉ́nɑ ɨ́ bisyɛ́ɛlɑ bípúnó byɔ́ɔ́. Me ntémé óbɛ̌m nkʉ́nɑ ɨ́ me mʉr tɨ̂ʼ ntémé nó.)
47011019	Ebě, bɨ̌n, mipɨpɨ́ʼ, bɨ̌n bé lɨ́ ekɑm éjûhwo bígʉʼlʉgʉ́.
47011020	Bɨ̌n bé lɨ́ ebɑ́nɑ̌ jûhwo mʉ̂r dí emɛ̂r bɨ́n lɨ́ okómó nyɑ́. Bɨ̌n bé lɨ́ ejûhwo ntémé mʉr dí ede bípúnó bín nyɑ́, le wɑɑ́ dí esɑ bɨ́n nyɑ́. Bɨ̌n bé lɨ́ ejûhwo mélɛ́ɛ́-nyʉ̂l, le mʉr dí eŋmɛ̂h bɨ́n mempɛ̂h nyɑ́.
47011021	Yé lɨ́ esɑ̂ mé sôn lɨ́ ekɑm ó, etyɛʼ bé lǿlǿǿ mé e lɑ̌ lɨ́, lé ó b'ɑ́ sɑ̂ ó, me ɑyɨ́ tû bɨ́n nó. Yé bé yé e nyʉ́ʉ́ mʉ̂r dí e nkul enkʉ́nɑ ɨ́ lɔ̌b syɛ́ɛlɑ yé e yʉ́ʉ́ nó, mɛm ntémé, me óbɛ̌m nkʉ́nɑ ɨ́ mbi ngwɑ́r e ngwɑ́r wɑɑ́. (Mě lwib nɑ́ɑ̌ ó, mpʉ̌ gʉʼlʉgʉ́.)
47011022	Nzê bɨ́ɛ bé ó bʉr o bé Ébrœ̂ ɛ̌? Me ntémé, me ó nye. Nzê bé ó bʉr o bé Ɨ́zrɑɛ̂l ɛ̌? Me ntémé, me ó nye. Nzê bé ó mpóʼo mé Abrɑhɑm ɛ̌? Me ntémé, me ó mʉr tɨ̂.
47011023	Nzê bé ó osyɛ̂l o mésɑ̂ mé Krîst ɛ̌? (Mě kʉ́ lwib ó, mpʉ̌ gʉʼlʉgʉ́!) Mɛm ó b'ɑ́ sɑhle. Ɨ́ pɑ́ʼ bísyɛ́ɛ́, mɛm ó b'ɑ́ sɑhle. Ɨ́ pɑ́ʼ égbɑ́ŋɔɔ ɨ́ mbʉʼ, mɛm ó b'ɑ́ sɑhle. Ɨ́ pɑ́ʼ mébíʼé, yé ɑbe e tólɔ́ɔ. Ɨ́ pɑ́ʼ méswie, me ɑ́ si jʉ́ŋɔɔ nzɔʼ nzɔʼ.
47011024	Nzɔʼ tɛ̂n, oYúden, bé ɑ́ si ŋmɛ̂h me mingɑ́hɑ́ mekɑ́m mélɛ̂l le ebǔ.
47011025	Bé ɑ́ si kɑhle me mimbɨ́ŋ nzɔʼ lɛ̂l. Me ɑ́ si lúmɔɔ mekóʼ jɔʼ gwɑ́r. Ɨ́ nzɔʼ lɛ̂l, me ɑ́ si pɑm le eswie ɨ́ jɔʼ mɛ̂l, mé ɑ́ bî ɨ́ medíbé yɨ́. Móhó ntinɨ̂ ndu e pum ntinɨ̂, me ɑ́ si jɑ́ɑlɑ lɨ́ obóʼó ó mɑ̂ŋ kʉ́ e kʉ́.
47011026	Mɨ́ jɑʼrɑ e bicyen nzɔʼ nzɔʼ. Me ɑ́ duho ó sí, lɨ́ entɑɑ méntíbé ménɨ́nɨ́ɨ́. Me ɑ́ si pɑm le eswie ɨ́ mebó bínzilngɑ̌n, le mɑɑ́ mé kúl yɑ̂m, le mɑɑ́ bíkúl bíswîh. Me ɑ́ si gwɑ jʉ́ŋɔɔ ɨ́ binkɑnɑ, le ɨ́ bilʉ̌n. Me ɑ́ si jɨ́blɑ, gwɑ́ jwe ɨ́ mɑ̂ŋ. Me ɑ́ si pɑm le eswie ɨ́ mebó mé ókrǐsten o bíbɛr.
47011027	Me ɑ́ si siɑ e túú bísyɛ́ɛ́, le mekɔblɑ. Me ɑ́ si di doho nzɔʼ nzɔʼ. Me ɑ́ si di ɨ́ nzɑ ndu e jwéh médíbé. Me ɑ́ si ci mede nzɔʼ nzɔʼ lɨ́ ejɨʼlɑ e Nzyɛ̌m. Me ɑ́ si jóʼo ejwóo, le edǐ suswɑ́h.
47011028	Mé ɑkɑ̌ gúm lɑ́ɑ byɑɑ́ byúú bíɛ. Sɑ́ dí ekɑ̌ kɑlwo tɨ̂ʼ kʉ́, yɑɑ́ dí edihle mé sí, yé ó: dʉ́ó lɨ́lɛ̂h, me lɨ́ esyɛ̌l bɑ́ ɨ́ lɔ̌b bísɔ́mɑ́ bí Mbɛ̌r-Nzyɛ̌m.
47011029	Yé bé nyʉ́ʉ́ mʉ̂r, nye ɨ́ tyɛʼ nó, sɨ́ɑ̌ yɑɑ́, yé lɨ́ etyeʼ mé nyʉ̂l. Bʉ̂r sí gbɑ̂ ébɔ̌ʼ ɨ́ nzɨ̌, nyʉ́ʉ́ mʉ̂r ntɔ̂ʼ bɨm lé nó, sɨ́ɑ̌ yɑɑ́, yé lɨ́ ebuú kpɑɑ mé ɨ́ léme.
47011030	Yé bé me ó lɨ́ bi ó, me nkʉ́nɑɑ nó, sɑ́ mé ónkʉ́nɑ tɨ̂ʼ yɨ́, yé óbe ó etyɛʼ lɑ̂m.
47011031	Wɑɑ́ dí Nzyɛ̌m mé Tî Yésʉs-Krîst, wɑɑ́ dí Sɔ́ŋ wé nyɑ́, nye lɨ́ egʉ́ɑ ó, mé ɑlɛ́ɛ bíbɛr. Nye díʼee e kûm njʉ̌m dǐ e njʉ̌m dǐ.
47011032	Ɨ́ Dɑmɑ̂s, ngóvinɑ mé njǿø-bʉ̌r Arétɑs ɑ́ be ɨ́ dible mébé mé Dɑmɑ̂s ó, nyě mɛ́r ó me.
47011033	Nó mé ɑ́ ntɑɑ kóʼ nkɑnɑ ó, ɨ́ wínɨ, sulɔɔ sí ɨ́ kwɑ́m tʉ́ŋlʉ̌, nzě sɔlwɑ bé ɨ́ mebô.
47012001	Nzê yê tyeetye ó, me ó lɨ́ bi ó, me nkʉ́nɑɑ ɛ̌? Syɛ́ɛlɑ yɑɑ́, yé ɑbe mɛ̂m e bɑ́ nyɔm! Dɑmɑ́ jóʼo nó, me pɑ́ɑ lɛ́ɛ bɨ́n yɨ́ɛ mpʉ mɛ̂m ɑ́ bi mbeɑ́ ésimɑ́ yɨ́, le egʉ́ɑ mísolɑ́ bísɑ́ Nzyɛ̌m ɑ́ lɛ̂ʼle me bí.
47012002	Me lɨ́ egʉ́ɑ nyʉ́ʉ́ mʉ̂r ɨ́ Krîst, mûh, mimbû kɑ́m e minɑ̂. Mʉr wɑɑ́ ɑ́ si nʉŋɔɔ, bɨ́nɔɔ kʉ́, lɑɑ̌ jʉ́o le ejwoo, tó pyɑ̂l tʉ́ŋlʉ̌ bɑɑ́ntɛ́n dí jʉ́o lɛ̂l yɨ́. (Yé bé nye ɑ́ tô ó, ti e nyʉ̂l bipúno nó, mé ɑgʉ́ɑ. Yé bé nye ɑ́ bé ɑtô e nyʉ̂l bipúno ɨ́ jɔʼ yɑɑ́ nó, me ntémé ɑgʉ́ɑ. Nzyɛ̌m nye omér ó dí ejɑɑ́ gʉ́ɑ.)
47012003	Nó ó, me lɨ́ egʉ́ɑ̌ mbi mʉ̂r wɑɑ́. (Yé bé nye ɑ́ be ó, ɨ́ nyʉ̂l tʉ́ŋlʉ̌ nó, mé ɑgʉ́ɑ. Yé bé nye ɑ́ bé ɑbe e nyʉ̂l ɨ́ jɔʼ yɑɑ́ nó, mɛm, mé ɑgʉ́ɑ. Nzyɛ̌m ó dí egʉ́ɑ.)
47012004	Ɨ́ mpʉ nyé ɑ́ bɨ́nɔɔ, tó pyɑ̂l Pɑrɑdîs yɨ́, nó ó nyé ɑ́ jóʼo mekɑ̌n me dí ɑbe e nkul etwóolɔɔ mɑ́. Yê mpéné ó, mʉr ɑcɨ mékɑ̌n mɑɑ́.
47012005	Me ójɑɑ́ nkʉ́nɑ ó, njɨ ɨ́ lɔ̌b mʉ̂r wɑɑ́. Sɑ̂ gwɑ́r, ɨ́ nkǒ pɑ́ʼ wɑ̂m, me ɑ́kóʼó nkʉ́nɑ ɨ́ mɛm mʉr tɨ̂. Alɑɑ ó, mě nkʉ́nɑ́ ó, lɨ́ etyɛʼ mé dí e lé lɨ́.
47012006	Mé nyɛ́l énkʉ́nɑ ɨ́ mɛm mʉr tɨ̂ʼ nɛ́ɛ: ntʉ̌ syɛ́ɛlɑ yɑɑ́ ngɑ́ liŋ mé gʉʼlʉgʉ́, ebě, me ólɛ́ɛ yɨ́ɛ otyeetye. Sɑ̂ gwɑ́r, mɨ́ kɑmle mé mʉr tɨ̂ʼ lɨ́ esɑ̂ nó, lɨ́ ebene ó, nyʉ́ʉ́ mʉ̂r ɑ́mû kɑ̌ jwɑ́ɑwo mé ɨ́ buo buo, lɑɑ̌ bím bísyɛ́ɛlɑ nyé dí ebee mé lɨ́ esɑ̂ bí. Nye ɑ́mû jwɑ́ɑwo mé ɨ́ buo buo, lɑɑ̌ bím mílɛ́ʼlɑ́ nyé ɑ́ pɑ jóʼo me lɨ́ ejwe bʉ̂r mí.
47012007	Nzyɛ̌m ɑ́ bee ó, mpuo mesimɑ́ mé ɑ́ bee mɑ́, mé ɑ́mû jɑɑ́ sɑ̂ ó, me nkɛ́yɨɨ nyʉ̂l. Nye nzě gbɑ̂ mé ekpɑɑ mpʉ éjwɑ̌ʼ ɨ́ nyʉ̂l bipúno tʉ́ŋlʉ̌. Lé ɑ́ be ó mpʉ éngeles mé Sɑ́tɑn ɑ́ be ó, nyě bí ó me nyɑ́. Me ɑ́mû jɑɑ́ nkɛ́ɛ nyʉ̂l, ntɑɑ̌ njɨ.
47012008	Me ɑ́ si jɨʼlɑ e Tî Yésʉs nzɔʼ lɛ̂l ɨ́ lɔ̌b ékpɑɑ lɑɑ́, ó nye pɛ́ʼɛɛ me lɑ̌.
47012009	Nó nyé ɑ́ kɑ yɑlɑ e me ó: «Ncǿncǿɑ mé dí elɛ̂ʼle gó nyɨ́, nyɨ́ jɑlɑ e go, ebě, nkul nyɑ̌m kʉ́ nyɨnyɨ̂n ntinɨ̂ e ntinɨ̂ ó, ɨ́ jɔʼ nyé gbɑ́ŋɔ́ɔ́ ɨ́ mʉr dí ɨ́ tyɛʼ nyɑ́ yɨ́.» Nó mé ókpɛl énkʉ́nɑ ɨ́ lɔ̌b étyɛʼ lɑ̂m ɨ́ mbi ngɑ́ sɑhle wɨ́ yɨ́. Nó ntémé ó nkûl mé Krîst ódi ɨ́ me yɨ́.
47012010	Sɑ́ tɨ̂ʼ ó mé dí e bisʉhʉʉ ɨ́ léme yɨ́, ó me díʼee tyɛʼ-bol, me lǿɔɔ, me síɑɑ e mitúú e mindɛ̌l, le ntémé, me tíblɔɔ le esɑ́ŋɔɔ míngɑmlɑ lɨ́ esú mé Krîst. Ebě, ɨ́ jɔʼ mé dí lɨ́ etyɛʼ yɨ́, ɨ́ jɔʼ gwɑ́r e gwɑ́r yɑɑ́ ó mé dí e nkul ntémé.
47012011	Me mû ó gʉʼlʉgʉ́, lɨ́ esí bɑ́nɑ̌ lwǐb mbi bílwǐb bínɨ̌. Bɨ̌n ó b'ɑ́ sɑ̂ ó, me díʼee yê, ebě, bɨ̌n ó b'ɑ́ tíne me lɨ́ esɑ̂ nó. Yé bé sɑ́ jɑ́lɑ nó, lɛ́ɛ́, bɨ̌n ó b'ɑ́ jwe me júu, ebě, mé ɑbe píhe bʉr o mílʉ́mlʉ́ o dí enkʉ́nɑ ó, bé ó me dóló bɑ́, dɑmɑ́ be ó, mé ɑbě sɔ̂ʼ.
47012012	Bijøʼ bi dí elɛ̂ʼle ó, me ó mʉr milʉ́mlʉ́ mé Yésʉs bí, me ɑ́ si kʉ lɛ̂ʼle bɨ̌n byɑ̌ ɨ́ ponó. Me ɑ́ si séɑ e bíhwó, e nzɨ̌ mesimɑ́, e bisɑ́ bí ékɑ̂m ti e bisyɛ́ɛlɑ bi nkûl nɨ́nɨ́ɨ́.
47012013	Yé mé ɑ́ to sɑ̂ kwɑ́ bʉ́ʉ́ óbûʼlɑ, mé ɑ́ be ɑsɑ̂ bɨ̌n bɨɛ yɨ́ ɛ́? Sɑ̂ gwɑ́r bɨ́n ɑ́ be ɑbee yɨ́, yé ɑ́ jɑɑ be ó, njɨ ɨ́ pɑ́ʼ mbɑʼlɑ́ wɑ̂m. Yê kwɑhɑ́ tyeetye ó, me ɑ́ bé ɑgbɑ̂ bɨ́n túú ɨ́ nyʉ̂l lɨ́ enkɛ́ɛ̌ mbeʼ wɨ́h. Juʼoo gɑ́ me lɨ́ esí bɑ́nɑ̌ sɑ̂ bɨ́n ebébe lɑɑ́!
47012014	Pɑɑ́ bee gɑ̂: jɔʼ lɛ̂l mé múo nze gʉ̂ʼ kwɑ́ nyɨ́n ó yɨ̂. Nó ó, me ɑ́kóʼó gbɑ̂ bɨ́n túú ɨ́ nyʉ̂l, ebě, mé ɑgø̂m sɔ̂ʼ e bɨ̌n. Mě jɑɑ́ gø̂m ó, njɨ bɨ̌n bʉr o tɨ̂, ebě, ntʉ bwɑ̂n jɑ́lɑ́ le esyɛŋ bísɔ̂ʼ lɨ́ esú lé ósɔ́ŋ bɔ́ɔ́. Osɔ́ŋ bɨ́ɛ ó jɑ́lɑ́ le esisyɛŋ bísɔ̂ʼ lɨ́ esú é bwɑ́n bɔ́ɔ́.
47012015	Nó ó, mɛm, me ókʉ́ dímlě mɔnɨ́ yɑ̂m, dímle ntémé cwiʼ yɑ̂m lɨ́ esú é cwiʼ yɨ́n. Nzê yé ó tîtyěl ɨ́ pɑ́ʼ wɨ́n ɨ́ jɔʼ mé tó dóló le ekpɛl bɨ́n pɑ̂ʼ e pɑ̂ʼ, bɨ̌n bɨɛ l'ɑkɑ̌ kpɛl mé yɨ́ ɛ́?
47012016	Bɨ̌n bé lɨ́ ekʉ́ gʉ́ɑ ó, yé ɑbe e mʉr ngwɑ́r ɨ́ sɔ́mɑ́ yɨ́n mé ɑ́ gbɑ̂ túú ɨ́ nyʉ̂l. Dɑmɑ́ jóʼo nó, bɨ̌n bɨɛ̌ lɨ́lɛ́ɛ́ ó mpʉ mé dí ɑ́nyɑ̂-mikóo yɨ́, nó ó mé ɑ́ mɛ̂r bɨ̌n ɨ́ mpilɑ míkóó yɑ̂m yɨ́.
47012017	Nzê me ɑ́ si jíbe yʉ́ʉ́ sɔ̂ʼ e nzɨ̌ bʉr o mílʉ́mlʉ́ bɑ̂m mé ɑ́ lómlo bɨ̌n bɑ́ ɛ́?
47012018	Me ɑ́ si jɨʼlɑ e Títos, bé e mɨ́ɔɔ́ wɨ́h ó, bé tôʼ kwɑ́ nyɨ́n ɨ́ menɔɔlʉ. Nzê Títos ɑ́ si nʉɑ bɨ̌n yʉ́ʉ́ sɔ̂ʼ ɛ̌? Nzê bɨ̌h e nɔ́ɔ́, bé ɑ́ bé ɑdû kʉ̌ cyen ngwɑ́r, e miléme jøʼ gwɑ́r e gwɑ́r ɛ́? Nye ɑ́ bé ɑdû ébo lɑ̂m ɛ̌?
47012019	Tɑ́ɑre mélú mé épíhe, kumo ɨ́ bɑ́ɑ́nɑ̂, bɨ̌n jɑɑ́ gbɨ̂gbɑ ɨ́ milʉ́ mín ó: «Pɑul mû ó lɨ́ esɑ̂ mínkɑr ɨ́ míh gɑ́ mɨ́nɑ́.» Yé ɑkúnwo bɑ́ nó. Mě jɑɑ́ kɑr nkɑ̂r nyɑ̌m ó, njɨ ɨ́ míh mé Nzyɛ̌m, ɨ́ mpʉ̌ Krîst dí ekpɛl yɨ́. Bʉr ó kpɛ̌l bɑ̂m ɛ̌! Bɨ̌h sɑ́ bísyɛ́ɛlɑ bínɨ̌ bíbyɛ̂h ó, lɨ́ esɑ̂ ó, búʼó yɨ́n, yé gǿɑɑ.
47012020	Ebě, mě kpɛ́ɛ́ ó, me ɑ́mû be, ɑbɑ́ʼɑ̌ bɔmɑ e bɨ̌n lɨ́ epyɑ́l lɑ̂m mpʉ mé dí egø̂m yɨ́. Bɨ̌n ɑ́mû kœb mé, ɑbě mpʉ bɨ́n bɨɛ dí egø̂m yɨ́. Me ɑ́mû kœb bɨ́n lɨ́ esɑ̂ bísyɛ́ɛlɑ bî: mentɛ́ɛ́, egú, mebúʼ, gǿmɑ́ épɨrɑ e bʉr, mesyɛ́ɛlɑ, mpǔʼ, nkɛ́ɑ́ nyʉ̂l, le bintʉ̌.
47012021	Sɑ́ dí esɑ̂ ó, me kpɛ́yɨɨ ebɑ́ʼɑ̌ nze gʉ̂ʼ kwɑ́ nyɨ́n yɨ́, yé ó, ebě, Nzyɛ̌m wɑ̌m ɑ́mû jɑɑ́ gbɑ̂ mé sôn ɨ́ nyʉ̂l ɨ́ míh mɨ́n. Me ɑ́mû jɑɑ́ sɔ́mɑ ɨ́ lɔ̌b buobuo bʉr o b'ɑ́ sɑ̂ syóm mélú mé épíhe bɑ́. Mé óbee ó, bé ɑpɑ̌ jwirɑ míléme nó, me ɑ́mû jɨ, ebě, bé ɑgwɑ̂ʼ ésɑ̂ bísyɛ́ɛlɑ bi dí edulo mpîr ɨ́ nyʉ̂l bí. Bɨ́ɛ ntémé njɨ lɨ́ etô dóló le elœʼ ményʉ̂l ɨ́ nzɨ̌ bijoó, le esɑ̂ bímolɑ́ nzɑm le ekomo, jøʼ gwɑ́r e gwɑ́r e mpʉ bé ɑ́ boo sɨsɑ̂ yɨ́.
47013001	Yé mû ó jɔʼ lɛ̂l mé múo nze gʉ̂ʼ kwɑ́ nyɨ́n yɨ́. Yê cɛmɑ́ ó: «Lɔ̌b wɨ́wɛ̂h, wé ójɑɑ́ cíʼɔɔ ó, njɨ ɨ́ jɔʼ óboʼlo obɑ́, nkʉ̂ olɛ̂l, bé óbe sí lwib ɨ́ mbi ngwɑ́r yɨ́.»
47013002	Me ɑ́ si nyɛɛ cɨ̂l bɨ̌n ɨ́ cyen mbɑ́ ɨ́ jɔʼ mɨ́nɑ́ bé ɑ́ be gɑ́ yɨ́. Me lɨ́ ebɑ́ʼɑ̌ cɨ̂l bɨ́n ɨ́ jɔʼ yɨ̂, ɨ́ jɔʼ mɨ́nɑ́ gɑ́ jínɑ e ncɛrɑ́ yɨ́ ó: mé ókɑ̌ bɑ́ʼɑ̌ nze gʉ̂ʼ kwɑ́ nyɨ́n nó, me ɑ́kɑ̌ kɑmle e mʉr ngwɑ́r ɨ́ sɔ́mɑ́ bʉ̂r o b'ɑ́ nyɛɛ sɑ̂ syóm mélú mé épíhe bɑ́, ti e bɑɑ́ jínɑ le esɑ̂ syóm bɑ́, bɨ́bɛ̂h.
47013003	Ebě, bɨ̌n bé lɨ́ esɑ́ɑ ébee bíjøʼ bi dí elɛ̂ʼle ó, Krîst ó dí elwib e nzɨ̌ nyɑ̌m bí. Krîst wɑɑ́, nyé ɑtyɛʼ ɨ́ pɑ́ʼ wɨ́n. Nye lɨ́ ekʉ́ buú lɛ̂ʼle bʉ̂r ó sɔ́mɑ́ yɨ́n nkul nyé.
47013004	Yê tyeetye ó, nye ɑ́ si kɑm ó, bé bómlɑɑ nye e binzɑ̂ŋ le ebɨ́nɔɔ nyé ɨ́ kolôs kʉ́. Nye ɑ́ jʉ́ŋɔɔ ó, ɨ́ lɔ̌b métyɛʼ mé ɑ́ be ɨ́ nyʉ̂l nyé mɑ́. Tó kœb ó, nye mû ó lɨ́ eciʼe ɨ́ nkul mé Nzyɛ̌m. Bɨ̌h bé ɨ́ tyɛʼ ɨ́ mpúhlɑ́ nyɨ́h e Krîst ɨ́ bɑ́ɑ́nɑ̂. Sɑ̂ gwɑ́r, mɨnɑ́ bé óciʼe gɑ́ ɨ́ nkul mpwɑ́r nyé dí egbɑ̂ bɨ́n ɨ́ menyʉ̂l nyɨ́.
47013005	Bɨ̌n bʉr o tɨ̂, sɑ́ʼ gɑ́ pyɑl ményʉ́l mɨ́n. Bɨ̌n ɑ jwɛ́ʼ nkʉ̂ bɨ̌n jínɑ lɨ́ ejyɛ̂ʼwo e Nzyɛ̌m. Bɨ̌n bʉr o tɨ̂, sɑ́ŋɑ́ɑ́ égʉ́ɑ gɑ́ nkʉ̂ bɨ̌n bé lɨ́ entɑɑ mébʉ́blɑ́. Bɨ̌n bé ɑpɑ̌ gwɑ́ gʉ́ɑ ɨ́ pɑ́ʼ wɨ́n ó, Yésʉs-Krîst ó dí ɨ́ bɨ̌n ɛ̌? Yé bé ɑbe nó wɑ́, lɛ́ɛ́, bɨ̌n bé ó obûʼlɑ o míkóo ó tɨ̂ʼ yɨ́.
47013006	Nó ó, mpûʼlɑ, nye me ɨ́ léme ó, bɨ̌n bé ógʉ́ɑ ó, bɨ̌h bɨɛ, bé ɑbe óbûʼlɑ o míkóo.
47013007	Nó ó, bɨ̌h jɨjɨʼlɑ́ e Nzyɛ̌m ó, bɨ̌n sɑ́ ɑsɑ̂ tɔʼ e syɛ́ɛlɑ ébébe egwɑ́r. Mé ɑbuú gø̂m ó, bʉr béyɨɨ ó, bɨ̌h bɨɛ, bé ó obûʼlɑ ompɑ̂. Mě jɑɑ́ gø̂m ó, njɨ bɨ̌n sɑ̂ʼ bisyɛ́ɛlɑ bimpɑ̂, dɑmɑ́ jóʼo ó, bé lɨ́ ebee bɨ́h nyɨɛ ó, bɨ̌h bé ó bʉr o míkóo.
47013008	Ebě, bɨ̌h bé ɑbe e nkul elwímlɑ le otyeetye. Nkul nyɨ́h, nye ó njɨ ɨ́ pɑ́ʼ élɨl ótyeetye.
47013009	Bɨ̌h bé lɨ́ esoho ɨ́ jɔʼ bɨ́h dí enyɨ̂n bítyɛʼ-bol, bɨ̌n bɨɛ bɑɑ́nkunkúl yɨ́. Lʉ́ ékɑ̌n ɨ́ minjɨʼlɑ míh wé ó, bɨ̌n gwɑ̂ kømlɨ mbɨ̂mbɨɑ́ nó.
47013010	Sɑ́ tɨ̂ʼ ó mé dí etile bísɑ́ bîʼ jɔʼ mé jínɑ ɑpɑ̌ pyɑ̂l gʉ̂ʼ yɨ́. Ɨ́ jɔʼ mé ópyɑ̂l gʉ̂ʼ yɨ́, me l'ɑnyɑmlě kœ̌b sɑ́ yé ósɑ̂ ó, me lɛ̂ʼlɑɑ bɨ̌n lémé ébɨ̌h e nkul jǿø nyɑ̌m yɨ́. Tî Yésʉs ɑ́ jwe me nkul nyɑɑ́ ó, me gbɑ̂ʼ bʉr nkul ɨ́ miléme, ɑbe lɨ́ esú lé éndɑ́mɑ bê.
47013011	Nó ó, bɨ́ɔɔ́ bɑ̂m le okɛ́l bɑ̂m ɛ̌! Mě lɛ́ɛ́ ó, diʼee gɑ́ mbɨ̂mbɨɑ́. Ciʼɑɑ gɑ́ lɨ́ otîtyěl. Jóʼɑ́ɑ́ gɑ́ melɨ́ mɑ̂m. Sísímsɑ́ɑ́ gɑ́ sɑ̂ gwɑ́r. Ciʼɑɑ gɑ́ ɨ́ mepyɛblɑ. Nó ó Nzyɛ̌m dí egbɑ̂ mɨ́nɑ́ gɑ́ ncǿncǿɑ ti e mepyɛblɑ byé nyɑ́, ódi e bɨ̌n yɨ́.
47013012	Bɨ́bɑ́rɑ́ɑ́ gɑ́ pɑ́ʼ nyɨ́n, nyʉ́ʉ́ bɑ́rɑ e nyʉ́ʉ́, le ejúulɑ mémúʼ njwíɑ́ dí ci wɨ́.
47013013	Bʉr o mé Nzyɛ̌m bɨ́bɛ̂h, bé lɨ́ esoho bɨ́n.
47013014	Ncǿncǿɑ mé Tî Yésʉs-Krîst, le kpɛ̌l mé Nzyɛ̌m Sɔ́ŋ ti e mpúhlɑ́ mé Sísǐm mé Nzyɛ̌m, byé
48001001	Yé ó mɛm Pɑul, mʉr milʉ́mlʉ́, ó dí ecɛmɑ bɨ́n mekɑnɑ́ mɑ̂. Mé ɑbe ɨ́ milʉ́mlʉ́ mé nyʉ́ʉ́ mʉ̂r. Twɑ́rɑ́ mé ɑ́ twɑ́rɔɔ wɨ́, wé ɑ́ bé ɑcɨɨ e nzɨ̌ mʉr. Yésʉs-Krîst, bé e Nzyɛ̌m Sɔ́ŋ, mʉr ɑ́ pɛh nye, dwih nyé lɨ́ ojwe nyɑ́, bé ó b'ɑ́ lómo me.
48001002	Bɨ̌h e bʉ́ʉ́ óbûʼlɑ o dí wɑ̂ʼ bɑ́, bé lɨ́ esoho bɨ́n, bʉr o bísɔ́mɑ́ bí Mbɛ̌r-Nzyɛ̌m bi dí ɨ́ sí Gɑlɑ́siɑ bí.
48001003	Metyɛʼ me mpóm le mepyɛblɑ, mé díʼee e bɨ̌n, duho e Nzyɛ̌m Sɔ́ŋ gɑ́ wɨ́nɑ́, bé e Tî Yésʉs-Krîst.
48001004	Yésʉs-Krîst nye mʉr tɨ̂ʼ ɑ́ si jwe cwiʼ yé, nzě búrɑ e misyóm gɑ́ mínɑ́. Mpʉ nyé ɑ́ jɑlɑ e myé yɨ́, nyɨ́ dwih mɨ́nɑ́ gɑ́ ɨ́ sɔ́mɑ́ ósyɛ̂l o mísyóm ó myɑ̌ wɨ̂. Yésʉs ɑ́ sɑ̂ nó ó, mpʉ̌ Nzyɛ̌m gɑ́ wɨ́nɑ́, wɑɑ́ dí ntémé Sɔ́ŋ gɑ́ wɨ́nɑ́ nyɑ́, ɑ́ kpɛl yɨ́.
48001005	Kûm díʼee e Nzyɛ̌m njʉ̌m dǐ e njʉ̌m dǐ. Amen.
48001006	Me lɨ́ ejéhe lɨ́ ejóʼǒ mpʉ bɨ́n mû sí kpɑ̂hwɑ̌ túmǒ koo e Nzyɛ̌m, mʉr ɑ́ jébe bɨ̌n ɨ́ ncǿncǿɑ mé Krîst nyɑ́ yɨ́! Bɨ̌n bɨ́ bɑ́nɑ̌ líʼe nyê, cyen mílémé mín nko gúú lɔ́ɔ́ swîh, wɑɑ́ bɨ́n dí ebee ó, wé ó gúú Mbɨɑmbɨɑ Lɔ́ɔ swîh wɨ́.
48001007	Sɑ̂ gwɑ́r, lɨ́ otyeetye, yé ɑbe e gúú Mbɨɑmbɨɑ Lɔ́ɔ swîh. Sɑ́ dí tɨ̂ʼ yɨ́, yé ó bʉr o dí egø̂m écéně Mbɨɑmbɨɑ Lɔ́ɔ́ mé Krîst bɑ́. Mekɑ̌n mɔ́ɔ́, mé mû ó lɨ́ etɨ̂l bɨ́n mekʉ̌ sí.
48001008	Bɨ́h bʉr o tɨ̂, nkʉ̂ éngeles duho ɨ́ jʉ́ó kʉ́, nzé túno bɨ́n «mbɨɑmbɨɑ lɔ́ɔ», syɛ́ɛlɑ e wɑɑ́ bɨ́h ɑ́ nyɛɛ túno bɨ̌n wɨ́ nó, Nzyɛ̌m syɛm mʉ̂r wɑɑ́!
48001009	Bɨ̌h bé ɑ́ si boo lɛ́ɛ bɨ̌n. Nó ó, ɨ́ bɑ́ɑ́nɑ̂, me lɨ́ ebɑ́ʼɑ̌ lɛ́ɛ bɨ́n yɑ̌ ó, mʉ̂r túnó bɨ́n «mbɨɑmbɨɑ lɔ́ɔ» swîh, syɛ́ɛlɑ e wɑɑ́ bɨ́n ɑ́ nyɛɛ jóʼo e bɨ̌h wɨ́ nó, mʉr wɑɑ́ lîʼ e meswomlʉ.
48001010	Nó ó, bɑ́ɑ́nɑ̂, nzê nó yé lɛ́ʼlé ó, nkɑm bʉr ó mé dí esɑ́ɑ ɛ̌? Nkʉ̂ ó, nyɑɑ́ mé Nzyɛ̌m ɨ́? Mě tile nó ó, lɨ́ esɑ́ɑ nkɑ̂m mé Nzyɛ̌m. Nzê me mû sɑ́ɑ ó, me sɑ̂ʼ mpʉ bʉ̂r dí egø̂m yɨ́ ɛ́? Yé bé mě dú ó, bigǿmɑ́ bí bʉ̂r nó, lɛ́ɛ́, mé ɑkɑ̌ be syɛ̂l mesɑ̂ mé Krîst.
48001011	Bɨ́ɔɔ́ bɑ̂m! Okɛ́l bɑ̂m! Me lɨ́ ekpɛl élɛ́ɛ bɨ́n, ó bɨ̌n gʉ́ŋɑɑ ó, Mbɨɑmbɨɑ Lɔ́ɔ mé dí etúno bɨ́n wɨ́, wé ɑ́ bé ɑduho ɨ́ pɨʼ bʉr.
48001012	Me ɑ́ bé ɑjóʼo wé ɨ́ num nyʉ́ʉ́ mʉ̂r. Abe ntémé e mʉr ɑ́ lɛ̂ʼle me wɑ̌. Yésʉs-Krîst nye mʉr tɨ̂ʼ ó b'ɑ́ gwîh me wɑ̌.
48001013	Bɨ̌n bé ɑ́ be ó sí jóʼǒ lɔ́ɔ dí edumo e me wɨ́. Bɨ̌n bé lɨ́ egʉ́ɑ̌ mpʉ mé ɑ́ ciciʼe mélú mé épíhe yɨ́, jɔʼ mé ɑ́ be, me jínɑ lɨ́ edû métum mé óYúden yɨ́. Bɨ̌n bé lɨ́ egʉ́ɑ̌ mpʉ mé ɑ́ titíble Mbɛ̌r-Nzyɛ̌m yɨ́. Me ɑ́ bɨbe e gǿmɑ́ ó, mě gbɑh ó wê.
48001014	Ɨ́ bʉr ó duo yɑ̂m, me ó b'ɑ́ bu dû metum mé óYúden. Me ɑ́ si gbɑ̂ nyʉ̂l nyɑ̌m ɨ́ swííí lɨ́ ebɑʼle métum bímpɑ́m bíh, byé ɑ́ líʼe mɑ́.
48001015	Sɑ̂ gwɑ́r, Nzyɛ̌m ɑ́ kɑ bee embɨɑ ɨ́ pɑ́ʼ wé ó, nye lɛ̂ʼlɑɑ me ncǿncǿɑ. Nó ó nyé ɑ́ jébe me, me jínɑ ɨ́ mo mé ɑ́yo, lɨ́ esú lé éséɑ nyé syɛ́ɛ́ yé yɨ́. Nye ɑ́ bee embɨɑ ɨ́ pɑ́ʼ wé ntémé ó, nye lɛ̂ʼlɑɑ me Mwɑ̂n wé, le elómo mé ó, me túnɑɑ Mbɨɑmbɨɑ Lɔ́ɔ́ wé ɨ́ bikúl bíswîh. Le nyé ɑ́ lɛ̂ʼle me Mwɑ̂n wé, le mé ntɔ̂ʼ ɑ́ nkɛ́ɛ, tô. Me ɑ́ bé ɑjî mʉ̂r ó, nye jwêʼ me metǿǿ.
48001017	Dɑmɑ́ jóʼo bɑɑ́ bé ɑ́ be bʉr o mílʉ́mlʉ́ mé Yésʉs-Krîst esôʼ e me bɑ́, me ɑ́ bé ɑtô Yerʉ́zɑlɛm, tó bee bê. Me ɑ́ jɑɑ tô ó, njɨ ɨ́ sí Arɑbî. Píe tɨ̂, me ɑ́ si bɑʼɑ tô Dɑmɑ̂s.
48001018	Ɨ́ jɔʼ mímbú mílɛ̂l, myé ɑ́ lɑɑ yɨ́, nó ó mé ɑ́ nze tô Yerʉ́zɑlɛm ó, me tô beě Kefɑ̂s, ó me gʉ́ŋɑɑ nye. Me ntɔ̂ʼ jɑ̂ gʉ̂ melû kɑ́m e metɛ̂n, bɨ̌h e nɔ́ɔ́ lɨ́ elɛ́ɛlɑ.
48001019	Me ɑ́ bé ɑbee nyʉ́ʉ́ mʉ̂r milʉ́mlʉ́ swîh. Me ɑ́ jɑɑ bee ó, njɨ Jɑcques, wɑɑ́ dí mɨ́ɔɔ́ mé Tî Yésʉs nyɑ́.
48001020	(Sɑ́ mé dí etile yɨ̂, yé ó tyeetye. Ɨ́ míh mé Nzyɛ̌m, me lɨ́ ebɑ́ʼɑ̌ lɛ́ɛ ó, mé ɑsɑ̂ bíbɛr.)
48001021	Píe tɨ̂, me nzě tô ɨ́ sí Siríɑ, ndu e yɑɑ́ Silisíɑ.
48001022	Tyé yɑɑ́ yɨ́yɛ̂h, kɑ̂r tɔʼ e sɔ́mɑ́ óbûʼlɑ mé Yésʉs-Krîst gwɑ́r yé ɑ́ be e nkul ejweʼe mpóm nyɑ̌m ɨ́ sí Yʉ́dɑ.
48001023	Sɑ̂ gwɑ́r, bé ɑ́ bě sí jóʼǒ sɑ́ bʉ́ʉ́ bʉ̂r, bé ɑ́ lwilwib yɨ́ ó: «Mʉr ɑ́ nyɛɛ titíble mɨnɑ́ gɑ́ mélú mé épíhe nyɑ́, nye mû lɛ̂ʼle mɨ́nɑ́ gɑ́ ɨ́ bɑ́ɑ́nɑ̂ʼ ó, búʼó nyé ɑ́ kpɨkpɛl egbɑh yɨ́.»
48001024	Nó ó bísɔ́mɑ́ bí Mbɛ̌r-Nzyɛ̌m byɑɑ́, byé ɑ́ nze jwe Nzyɛ̌m kûm ɨ́ lɔ̌b wɑ̂m.
48002001	Píe mimbû kɑ́m e minɑ̂, bɨ̌h e Bɑnɑbɑ̂s, bé ɑ́ si bɑʼɑ tô Yerʉ́zɑlɛm. Bɨ̌h bé ɑ́ tô ntémé ó, e Títos.
48002002	Me ɑ́ tô nó ó, ɨ́ pɨʼ Nzyɛ̌m ɑ́ gwîh me nyɨ́. Jɔʼ mé ɑ́ pyɑ̂l gʉ̂ʼ yɨ́, bɨ̌h le minjǿʼ mí Mbɛ̌r-Nzyɛ̌m nzě gø̂hlɑ. Me nzě lɛ̂ʼle bé mpʉ mé dí etúno bʉ̂r o bíkûl Mbɨɑmbɨɑ Lɔ́ɔ yɨ́. Me ɑ́ bé ɑkpɛl ó, syɛ́ɛ́ mé ɑ́ be lɨ́ eboó séɑ yɨ́, yé jwêʼ ntuʼ.
48002003	Dɑmɑ́ jóʼo ó mpʉ̌ Títos, mʉr minjoo wɑ̌m, dí mʉr Grɛ̂s yɨ́, bé ɑ́ bé ɑtíne nyé ó, nye cíʼɔɔ mpʉ́n.
48002004	Sɑ̂ gwɑ́r, bʉ́ʉ́ bʉ̂r, bé ɑ́ si gwɑ tíne nye nó, ebě, bʉ́ʉ́ ókrǐsten o bíbɛr, bé ɑ́ be ó ɨ́ sɔ́mɑ́ yɨ́h yɑɑ́. Bʉr bɑɑ́, bé ɑ́ swɑmɑ ɨ́ sɔ́mɑ́ yɑɑ́ ó, mesǒ, lɨ́ edǐ gʉ́ɑ, nkʉ̂ bɨ̌h, bʉr o dí ɨ́ mpúhlɑ́ e Yésʉs-Krîst bɑ́, bê tyeetye ó onzyɛh o bʉ̂r. Gǿmɑ́ yɔ́ɔ́, yé ɑ́ be ó, bé bɑ́ʼɑ liŋ bɨ́h bitúʼɑ̌.
48002005	Sɑ̂ gwɑ́r, bɨ̌h bé ɑ́ bé ɑsɑ̂ bé mejóʼo, dɑmɑ́ jóʼo ó, mɑ̂ jɔʼ tîtííɑ̌. Bɨ̌h bé ɑ́ bé ɑbîr ó, bé ndɑ́mɑɑ Mbɨɑmbɨɑ Lɔ́ɔ, pɛʼ ótyeetye wé. Bɨ̌h bé ɑ́ kpɨkpɛl ó, bɨ̌n jóʼɑɑ wé mpʉ wé ɑ́ boo be yɨ́.
48002006	Me nzě tó bee bɑɑ́ bé ɑ́ nyɨ̂n ɨ́ mîh ó, bé ó otyɛ̂b bé ésôʼ bɑ́. (Nkʉ̂ bé ó otyɛ̂b bé ésôʼ, nkʉ̂ bé ɑbe bê, nó yé ɑsɑ̂ mɛ̂m sɔ̂ʼ, ebě, Nzyɛ̌m, nyé ɑbe lɨ́ ejwɑ́ɑwo bʉ̂r mempǒm.) Bʉr o b'ɑ́ bu nyɨ̂n nó bɑ́, ɨ́ jɔʼ mé ɑ́ lɛ́ɛ bé Mbɨɑmbɨɑ Lɔ́ɔ mé dí etúno bʉ̂r wɨ́, bé ɑ́ bé ɑkɛl ékɑ̌n egwɑ́r tɨ̂ʼ kʉ́.
48002007	Yé ɑ́ bé ɑkúnwo nó, ebě, bé ɑ́ kɑm ó, Nzyɛ̌m, nyɨ́ ntɨh mé lɔ́ɔ wɑɑ́, ó me tôʼ le etutúno wé pɑ́ʼ bʉ̂r o dí ɑbě cíʼɑ́ mpʉ́n bɑ́. Nye ɑ́ jwe me wɑ̌ ó, lɨ́ esú é bíkúl bíswîh mpʉ nyé ɑ́ jwe Pierre wɑ̌ lɨ́ esú lé óYúden yɨ́.
48002008	Mʉr ngwɑ́r e ngwɑ́r ɑ́ séɑ e nkul ɨ́ Pierre tʉ́ŋlʉ̌, ó nye tôʼ kwɑ́ oYúden nyɑ́, nye ntémé ó dí eséɑ̌ jɔʼ yɨ́yɛ̂h ɨ́ me lɨ́ esú é bíkúl bíswîh.
48002009	Jɑcques, bé e Kefɑ̂s, ndu e Jeɑn, bé ó b'ɑ́ bu nyɨ̂n ɨ́ mîh ó, bé ó dí «mejwii me sɔ́ŋ» ɨ́ Mbɛ̌r-Nzyɛ̌m. Bé ɑ́ si gʉ́ɑ lɨ́ otyeetye ó, Nzyɛ̌m ɑ́ si lɛ̂ʼle me ncǿncǿɑ nyé. Bé ntɔ̂ʼ bɑ́rɑ e bɨ̌h e Bɑnɑbɑ̂s, lɨ́ elɛ̂ʼle ó, bɨ̌h ɑ́ kʉ be ó, ɨ́ mpúhlɑ́ miléme, bɨ̌h le onɔ́ɔ́. Bɨ̌h ntɔ̂ʼ di cwíí ó, bɨ̌h bé ótô kwɑ́ bʉr o dí ɑbe óYúden bɑ́. Bɨ́ɛ, bé ótô kwɑ́ oYúden.
48002010	Bé ɑ́ jɑɑ lɛ́ɛ bɨ̌h ó, njɨ bɨ̌h sɑ̂ʼ sɑ̂ gwɑ́r: esúʼo bɑ́ɑ́ntéʼenteʼe o bʉ̂r. Tó kœb ó, me ɑ́ boo be e tiŋé ɨ́ léme ó, me bɑ́nɑ́ sɑ̂ ó, syɛ́ɛlɑ yɑɑ́.
48002011	Píe tɨ̂, ɨ́ jɔ̌ʼ Kefɑ̂s ɑ́ nze kœb me ɨ́ Antiôs yɨ́, me ɑ́ si kʉ lwímlɑ e nye, ebě, yé ɑ́ si kʉ nyɨ̂n ɨ́ kpɛŋlɛm ó, nye ɑ́ be ó, e mebě.
48002012	Ɨ́ metɑ́ɑ́ré, bé e bʉr o bíkúl bíswîh, bé ɑ́ dɨde mede ó, lɨ́ epûhlɑ mébô gúmo gwɑ́r. Píe tɨ̂, Jɑcques ɑ́ si lómo bʉr gʉ̂. Jɔʼ bʉ̂r o mílʉ́mlʉ́ bé bɑɑ́, bé ɑ́ pyɑ̂l yɨ́, Kefɑ̂s ntɔ̂ʼ dulo nyʉ̂l, ɑkɑ̌ de e bʉr ó Antiôs bɨ́bɛ̂h gúmo gwɑ́r. Yé ɑ́ pyɑ̂l nye nó ó, ɨ́ bʉ́ɑ́ nyé ɑ́ jóʼo bʉr o bé ɑ́ kpɛl ó, obûʼlɑ díʼee cíʼɑ́ mpʉ́n bɑ́.
48002013	Bʉ́ʉ́ óbûʼlɑ bé ɑ́ byɛ̂l oYúden bɑ́, bé ɑ́ be ó, e miléme mimbɑ́ mímbɑ́, ɨ́ mpʉ mé Kefɑ̂s ntémé. Dɑmɑ́ jóʼǒ Bɑnɑbɑ̂s nye mʉr tɨ̂, nye ɑ́ si cwe ɨ́ metǿǿ mɔ́ɔ́. Bé e boo nɔ́ɔ́ bɨ́bɛ̂h, bé ɑ́ si nyɛl esɑ̂ míkóo.
48002014	Mpʉ mé ɑ́ bee ó, bé ɑ́ bé ɑkɑ̌ be lɨ́ ecye lɨ́ otyeetye mpʉ̌ Mbɨɑmbɨɑ Lɔ́ɔ dí etɨ́e mɨ́nɑ́ gɑ́ yɨ́, me nzě lwib e Kefɑ̂s, bɨ́bɛ̂h ɨ́ mediɑ́. Me ɑ́ lɛ́ɛ e né ó: «Guɑ mʉr dí Yúden nyɑ́, gǒ ciʼe wɑ̂ʼ ó mpʉ bʉ̂r o bíkúl bíswîh. Mpʉ yé dí nó yɨ́, gǒ kpɛl étíne bʉ̂r bɑ̂ʼ ó, bɨ́ɛ cíʼɑɑ mpʉ óYúden ɨ́ yé ɛ́?
48002015	«Mɨnɑ́ gɑ́ ó dí mimbyɛ́lɑ́ mí óYúden. Mɨnɑ́ bé ɑbe gɑ́ bʉr o bíkúl bíswîh, osyɛ̂l o mísyóm.
48002016	Sɑ̂ gwɑ́r, mɨnɑ́ bé lɨ́ egʉ́ɑ gɑ́ ó, mʉr, nyé ɑbi nkɑ̂m ɨ́ míh mé Nzyɛ̌m ɨ́ lɔ̌b mbɑʼlɑ́ métié. Mʉ̌r bi nkɑ̂m ó, ɨ́ lɔ̌b búʼó, lɨ́ ejyêʼ koo e Yésʉs-Krîst. Mɨnɑ́ bɨ́ jyɛ̂ʼwo ntémé e Yésʉs-Krîst. Búʼó gɑ́ yɨ́nɑ́ yɑɑ́, yé ɑduho ɨ́ mbɑʼlɑ́ metié. Mʉr ɑ́kóʼó bi nkɑ̂m ɨ́ míh mé Nzyɛ̌m ɨ́ lɔ̌b mbɑʼlɑ́ métié.
48002017	Mɨnɑ́ oYúden, mɨnɑ́ bɨ́ bûʼlɑ ó, mɨnɑ́ bé lɨ́ ebi gɑ́ nkɑm ɨ́ míh mé Nzyɛ̌m ɨ́ lɔ̌b mpúhlɑ́ gɑ́ nyɨ́nɑ́ e Krîst. Yé mû lɨ́ enyɨ̂n ó, mɨnɑ́ mû gɑ́ ó mpʉ bɑɑ́ mɨ́nɑ́ bé ɑ́ jɨjébe gɑ́ «osyɛ̂l o mísyóm» bɑ́. Nzê nó ó dí elɛ́ɛ ó, Krîst, nye lɨ́ etô e bʉr nko mísyóm ɛ̌? Heʼé, yé ɑbɑ́ be nó.
48002018	Mʉ̂r bɔ́ʼɑ́ le ebɑʼle métié, nzě bɑ́ʼɑ̌ kɑ̌ bee ó, mé e nyɔm nó, lɛ́ɛ́, mʉr wɑɑ́, nye lɨ́ ejwe nyé mʉr tɨ̂ʼ mebě.
48002019	Ɨ́ pɑ́ʼ métié mɑɑ́, me ó múu tɨ̂. Metié mɑɑ́, mé ó b'ɑ́ jʉ̂ me, ó cwiʼ yɑ̂m, yé jɑɑ́ di, njɨ lɨ́ esú lé éséɑ̌ Nzyɛ̌m syɛ́ɛ́. Ɨ́ jɔʼ bé ɑ́ jʉ̂ Yésʉs-Krîst lɨ́ ebomlo nyé e binzɑ̂ŋ, bɨ́nɔɔ nyé ɨ́ kolôs kʉ́ yɨ́, me ntémé ɑ́ si bomlɔɔ tɨ̂, bɨ̌h e nɔ́ɔ́.
48002020	Ntʉ mé dí eciʼe ɨ́ bɑ́ɑ́nɑ̂. Yésʉs-Krîst ó dí eciʼe tʉ́ŋlʉ̌ nyʉ̂l nyɑ̌m. Cwiʼ mé dí eciʼe ɨ́ sí yɨ̂ʼ yɨ́, mě ciʼe yé ó, njɨ ebe mé dí ejyɛ̂ʼwo e Mwɑ̂n mé Nzyɛ̌m. Nye ɑ́ si kpɛl me, nzě syɛ́ɛlɑ̌ cwiʼ yé lɨ́ esú é cwiʼ yɑ̂m.
48002021	Mé ɑpyêh ncǿncǿɑ mé Nzyɛ̌m. Mʉ̂r bé mbɨ̂mbɨɑ́ ɨ́ míh mé Nzyɛ̌m ɨ́ lɔ̌b mbɑʼlɑ́ nyé dí ebɑʼle métié wɨ́ nó, lɛ́ɛ́, Yésʉs-Krîst ɑ́ kʉ jwe ó, kwɑhɑ́ jwêh.»
48003001	Bɨ̌n bʉr ó Gɑlɑ́siɑ bé ó bigʉʼlʉgʉ́. Nzé ɑ́ bɑnɑ kʉ́ɑ bɨ̌n? Bɑ́b, bé ɑ́ si kʉ gwɑ lɛ̂ʼle bɨ̌n ɨ́ mitilɑ́, bɨ̌n nzě bee ɨ́ sʉ́lʉ́lʉ́ mpʉ̌ Yésʉs-Krîst ɑ́ jʉ́ŋɔɔ ɨ́ kolôs kʉ́ yɨ́.
48003002	Me ójî bɨ́n cíɑ́ mpwɑ́r nyɨ̂: nzê Nzyɛ̌m ɑ́ ntɨh bɨ̌n Sísǐm wé jɔʼ bɨ́n ɑ́ lóŋlo metié yɨ́ ɛ́? Nzê nye ɑ́ bé ɑntɨh wé ɨ́ jɔʼ bɨ́n ɑ́ bûʼlɑ Mbɨɑmbɨɑ Lɔ́ɔ bé ɑ́ lɛ́ɛ bɨ̌n wɨ́ ɛ́?
48003003	Wɑ́ɑ̌ mbi bígʉʼlʉgʉ́ bɨ́n dí wɨ̂? Bɨ̌n nyɨɛ sí pɑ̌ tɑ́ɑre éciʼe ɨ́ nkul dí eduho e Sísǐm mé Nzyɛ̌m nyɨ́. Nó ó bɨ̌n kɑ̌ kpɛl éswɑ̂hle ó, e nkul dí eduho ɨ́ nyʉ̂l bipúno nyɨ́?
48003004	Nzê bɨ̌n bé ɑ́ kʉ siɑ e mitúú ɨ́ buo buo ó, jwêh ɛ̌? Mé ɑbûʼlɑ ó, myé ó jwêh.
48003005	Ɨ́ jɔ̌ʼ Nzyɛ̌m dí entɨh bɨ́n Sísǐm wé, le esɑ̂ mésimɑ́ ménɨ́nɨ́ɨ́ pɑ́ʼ nyɨ́n yɨ́, nzê nyě sɑ́ nó ó ebe bɨ́n dí elóŋlo métié ɛ́? Nzê yé ó ebe bɨ́n dí ebûʼlɑ Mbɨɑmbɨɑ Lɔ́ɔ bɨ́n ɑ́ jóʼo wɨ́ ɛ́?
48003006	Yé ó mpʉ yé dí tilɑ́ ɨ́ Kɑ́lɑr Nzyɛ̌m yɨ́. Yê cɛmɑ́ ó: «Abrɑhɑm ɑ́ si jyêʼ koo e Nzyɛ̌m. Nzyɛ̌m nzě beě mpʉ̌ Abrɑhɑm ɑ́ jyɛ̂ʼwo e né yɨ́, Nzyɛ̌m ntɔ̂ʼ lɑ́ɑ ó, nye ó tîtyěl mʉr ɨ́ lɔ̌b búʼó yé yɑɑ́» yɨ́.
48003007	Gʉ́ŋɑ́ɑ́ gɑ́ bé ó, bʉr o dí ejyɛ̂ʼwo e Nzyɛ̌m bɑ́, bé ó dí bwɑ́n mé Abrɑhɑm.
48003008	Bé ɑ́ si boo tile ɨ́ Kɑ́lɑr Nzyɛ̌m ó, bʉr o bíkûl biswîh, bé óbi nkɑ̂m ɨ́ míh mé Nzyɛ̌m ó, ɨ́ lɔ̌b búʼó yɔ́ɔ́. Mbɨɑmbɨɑ Lɔ́ɔ́ wɨ̂, wé ɑ́ nyɛɛ túnɔɔ ó, Abrɑhɑm! Nzyɛ̌m ɑ́ lɛ́ɛ e né ó: «Me ósʉ bíkúl bíbyɛ̂h metyɛʼ mé mpóm ó, ɨ́ koo gô.»
48003009	Abrɑhɑm nzě jyêʼ koo e Nzyɛ̌m. Nó ó Nzyɛ̌m ɑ́ sʉ nye metyɛʼ me mpóm yɨ́. Jøʼ gwɑ́r e gwɑ́r yɑɑ́ ntémé ó Nzyɛ̌m ngɑ́ sʉ bʉ̂r bɨ́bɛ̂h o dí ejyɛ̂ʼwo e né bɑ́ metyɛʼ me mpóm yɨ́.
48003010	Ebě, mʉ̂r sí bûʼlɑ ó, Nzyɛ̌m ójwe nyé nkɑm ɨ́ lɔ̌b mbɑʼlɑ́ nyé dí ebɑʼle métié wɨ́ nó, lɛ́ɛ́, nyě e meswomlʉ, ebě, yê tilɑ́ ɨ́ Kɑ́lɑr Nzyɛ̌m ó: «Mʉr nyɨnyɛ̂h dí ɑbɑʼle métié mé Kɑ́lɑr Nzyɛ̌m mɨ́mɛ̂h nyɑ́, nyě e meswomlʉ.»
48003011	Mɨnɑ́ mû ó sí gʉ́ɑ gɑ́ ɨ́ pébébé ó, yé ɑbe e mʉr dí e nkul ebi nkɑ̂m ɨ́ míh mé Nzyɛ̌m ɨ́ lɔ̌b mbɑʼlɑ́ métié. Kɑ́lɑr Nzyɛ̌m, nye lɨ́ elɛ́ɛ tɨ̂ʼ ó: «Tîtyěl mʉr, nye óciʼe ó, ɨ́ lɔ̌b búʼó yé.»
48003012	Mʉr, nyé ɑbɑʼle métié ɨ́ lɔ̌b búʼó nyé dí ebûʼlɑ̌ Nzyɛ̌m yɨ́, ebě, Kɑ́lɑr Nzyɛ̌m, nye lɨ́ elɛ́ɛ ó: «Wɑɑ́ nyɨnyɛ̂h dí ebɑʼle métié nyɑ́, óbǐ cwiʼ ó, e nzɨ̌ metié mɑɑ́.»
48003013	Mpʉ mɨ́nɑ́ dí ɑbɑʼle gɑ́ metié yɨ́, nó ó, Nzyɛ̌m, nyɨ́ syɛm mɨ́nɑ́ gɑ̂. Sɑ̂ gwɑ́r, Yésʉs-Krîst ɑ́ si dwih mɨnɑ́ gɑ́ ɨ́ mpilɑ ébébe, le enʉɑ méswomlʉ mɑɑ́ mɨ́mɛ̂h ɨ́ nyʉ̂l nyé lɨ́ esú gɑ́ lɨ́nɑ́, ebě, yê tilɑ́ ɨ́ Kɑ́lɑr Nzyɛ̌m ó: «Mʉr nyɨnyɛ̂h ɑ́ cyelɔɔ ɨ́ lɨ́ kʉ́ nyɑ́, nye ó wɑɑ́ Nzyɛ̌m ɑ́ syɛm nyɑ́.»
48003014	Yésʉs-Krîst ɑ́ dwih mɨnɑ́ gɑ́ ɨ́ mpilɑ ébébe nó ó, lɨ́ esú é bʉ̂r o bíkúl bíswîh. Nye mû ó lɨ́ enzě ntɛŋ bɨ́n metyɛʼ me mpóm Nzyɛ̌m ɑ́ kɛʼ Abrɑhɑm ó, nye ósʉ mɑ́. Nye ɑ́ dwih mɨnɑ́ gɑ́ ntémé ó, mɨnɑ́ nkʉ̂ bi gɑ́ nkɛ̌ʼ mé Nzyɛ̌m. Nkɛ̌ʼ nyɑɑ́, nye ó Sísǐm wé. Nye ɑ́ kɛʼ ó, nye óntɨh mɨ́nɑ́ gɑ́ wɑ̌. Nyě ntɨh wé ó, ebe mɨ́nɑ́ dí ejyɛ̂ʼwo gɑ́ e né.
48003015	Bɨ́ɔɔ́ bɑ̂m! Okɛ́l bɑ̂m! Sɑ́ yɨ̂, yé ó kwɑhɑ́ syɛ́ɛlɑ bʉ̂r dí esɨsɑ̂ yɨ́. Mʉ̂r sí tile kɑ́lɑr bilíʼe mpʉ bʉ̂r dí boó sɨ̂sɑ yɨ́ nó, ɑbe e mʉr ókɑ̌ gbɛ́ɛ mítilɑ́ myɑɑ́. Mʉr swîh, nyé ɑbe e nkul ekɑ̌ kɛl lʉ́ʉ́ ékɑ̌n tɨ̂.
48003016	Jøʼ gwɑ́r e gwɑ́r yɑɑ́ ó Nzyɛ̌m ɑ́ jwe Abrɑhɑm bé e ntɑ wé nkɛ̌ʼ yɨ́. Kɑ́lɑr Nzyɛ̌m, nyé ɑlɛ́ɛ ó: «ontɑ». Nyě kʉ́ jɑɑ́ lɛ́ɛ ó, njɨ «ntɑ ngwɑ́r.» «Mě jwé ó, bɨ̌n e ntɑ gǒ.» Ntɑ mé Abrɑhɑm wɑɑ́, nye ó Yésʉs-Krîst.
48003017	Mbeɑ́ wɑ̂m ó wɨ̂: Nzyɛ̌m ɑ́ si boo líʼe nkɛ̌ʼ le Abrɑhɑm. Píe mimbû minter minɑ̂ e mekɑ́m mélɛ̂l, Nzyɛ̌m nzě tyêl óYúden metié. Metié mɑɑ́, mé ɑ́ bé ɑbe e nkul edímlě lɔ́ɔ́ Nzyɛ̌m ɑ́ boo lɛ́ɛ Abrɑhɑm wɨ́. Mé ntémé, mé ɑ́ bé ɑbe e nkul eteʼle nkɛ́ʼ nyé ɑ́ boo kɛʼ nye nyɨ́.
48003018	Yé bé Nzyɛ̌m kɑb mʉ̂r embɨɑ lé ɨ́ lɔ̌b mbɑʼlɑ́ mʉ̂r wɑɑ́ dí ebɑʼle métié wɨ́ nó, lɛ́ɛ́, nyé ɑntɨh nyé nyɑ̌ ɨ́ lɔ̌b nkɛ́ʼ. Tó kœb ó, Nzyɛ̌m ɑ́ jwe Abrɑhɑm nkɔb membɨɑ nyé ó, ɨ́ nkɛ̌ʼ nyé ɑ́ pɑ kɛʼ nye ɨ́ lɔ̌b ncǿncǿɑ nyé nyɨ́.
48003019	Yé bé nó wɑ́, Nzyɛ̌m ɑ́ tyêl metié mɑɑ́ ɨ́ yé ɛ́? Nye ɑ́ tyêl mé ó, ɨ́ lɔ̌b bísyɛ́ɛlɑ bí ébébe, lɨ́ esú é mɑ̂ jɔʼ, tó swîʼ ɨ́ jɔʼ ntɑ̂ mé Abrɑhɑm wɑɑ́ ónzě mpʉ̌ Nzyɛ̌m ɑ́ kɛʼ yɨ́. Nzyɛ̌m ɑ́ tyêl bʉr metié mɑɑ́ ó, lɨ́ enyɛɛ́ tímle bééngeles bé mɑ̌; bɨ́ɛ kɑ̌ nzě jwe mesɑɑ́-dɔm.
48003020	Mesɑɑ́-dɔm, nyě títyɛ́b ɨ́ jɔʼ yɨ́yɛ̂h ó, pɑ́ʼ menkɔ̌m mebɑ́. Sɑ̂ gwɑ́r, ɨ́ jɔ̌ʼ Nzyɛ̌m ɑ́ kɛʼ Abrɑhɑm membɨɑ yɨ́, Nzyɛ̌m, nye ɑ́ bé ɑlómo éngeles, nkʉ̂ mʉr ó, nye díʼee mesɑɑ́-dɔm pɑ́ʼ nyɔ́ɔ́ le Abrɑhɑm. Nye ɑ́ séɑ ó, nye omér.
48003021	Nzê yé lɨ́ elɛ́ɛ ó, metié le nkɛ̌ʼ mé Nzyɛ̌m nyɑɑ́, byé e mbɔ́ʼ ɛ̌? Heʼé, yé ɑbɑ́ be nó. Mbɔ́ʼ ntʉ́ʼ tɨ̂. Yé bé yé ɑ́ be ó, e lʉ́ʉ́ étié, lé ɑ́ gwɑ sɑ̂ ó, bʉr bíʼee cwiʼ nó, lɛ́ɛ́, mʉr ɑ́ gwɑ bi nkɑm ɨ́ míh mé Nzyɛ̌m e nzɨ̌ metié. Sɑ̂ gwɑ́r, yé ɑbe e lʉ́ʉ́ étié e dí esɑ̂ mɨ́nɑ́ gɑ́ syɛ́ɛlɑ mpɑ̂ yɑɑ́.
48003022	Gúmo yɑɑ́ ó Kɑ́lɑr Nzyɛ̌m dí elɛ́ɛ ó, bʉr ó sí yɨ̂ʼ bɨ́bɛ̂h, bé ɨ́ jǿǿ syóm yɨ́. Syóm wɔ́ɔ́, wé ɑ́ si kɑ̂ʼ bɨ́bɛ̂h menkɑrɑ. Sɑ̂ gwɑ́r, Nzyɛ̌m jwe nkɛ́ʼ nyé ó, ɨ́ bɑɑ́ bɨ́bɛ̂h dí ejyɛ̂ʼwo e Yésʉs-Krîst bɑ́. Nyě jwé bé nyɑ̌ ó, njɨ ɨ́ lɔ̌b búʼó yɑɑ́.
48003023	Ɨ́ mimbú mí píhe, Nzyɛ̌m ɑ́ bé ɑpɑ̌ kɑr nzɨ́ ó, bʉr jyɛ̂ʼwɑɑ e Yésʉs-Krîst. Jɔʼ yɑɑ́ ó mɨ́nɑ́ bé ɑ́ be gɑ́ ɨ́ mpilɑ métié tʉ́ŋlʉ̌ yɨ́. Mɨnɑ́ bé ɑ́ be gɑ́ ɨ́ mpilɑ yɑɑ́ ó, tó pyɑ̂l ɨ́ jɔ̌ʼ Nzyɛ̌m ɑ́ kɑ tɨ́e mɨnɑ́ gɑ́ nzɨ̌ ejyɛ̂ʼwo e Yésʉs-Krîst yɨ́.
48003024	Metié mɑɑ́, mé ɑ́ bɨbe ó mpʉ pɑ́lɑ bwɑ́ ó ntwǒm, mʉr ɑ́ lilîʼle mɨnɑ́ gɑ́ kwɑ́ mé Krîst nyɑ́. Nye ɑ́ sɑ̂ nó ó, mɨnɑ́ nkʉ̂ bi gɑ́ nkɑm ɨ́ míh mé Nzyɛ̌m ɨ́ lɔ̌b búʼó.
48003025	Ɨ́ bɑ́ɑ́nɑ̂, mpʉ̌ Nzyɛ̌m mû sí dib mɨ́nɑ́ gɑ́ nzɨ̌ ejyɛ̂ʼwo e Yésʉs-Krîst yɨ́, pɑ́lɑ wɑɑ́, nyé ɑkɑ̌ jǿø mɨ́nɑ́ gɑ̂.
48003026	Bɨ̌n bɨ́bɛ̂h mû ó bwɑ́n mé Nzyɛ̌m, ebě, bɨ̌n bé ɑ́ si jyɛ̂ʼwo e Yésʉs-Krîst.
48003027	Ebě, mʉr nyɨnyɛ̂h ɨ́ sɔ́mɑ́ yɨ́n ɑ́ duŋɔɔ e medíbé, pûhlɑ e Krîst nyɑ́, nyɨ́ bwɑ̂r Krîst ɨ́ nyʉ̂l.
48003028	Sɑ́ tɨ̂ʼ ó dí ɑkɑ̌ buú syɛ́ɛlɑ̌ sɔ̂ʼ pɑ́ʼ óYúden le bwɑ́ ó bíkûl yɨ́. Gǒ dɑmɑ́ bě túʼɑ̌, nkʉ̂ ntémé nzyɛh; dɑmɑ́ be mʉ́mɑ́, nkʉ̂ mʉrʉ̂m, nzyɛ́ɛ́lɑ́ ntʉ́ʼ bɑ́ tɨ̂, ebě, bɨ̌n bɨ́ pûhlɑ e Yésʉs-Krîst. Bɨ̌n bɨ́bɛ̂h mû kɑ̌ di ó, tɑ̂ŋ mʉr ngwɑ́r.
48003029	Yé bé bɨ̌n bé lɨ́ egúmo e Krîst nó, lɛ́ɛ́, bɨ̌n ntémé bé ó bwɑ́ bé óntɑ mé Abrɑhɑm. Bɨ̌n ntémé bé ó bʉr o ngɑ́ bi ménkɔb ɨ́ mbɨɑmbɨɑ bisɑ́ Nzyɛ̌m ɑ́ kɛʼ Abrɑhɑm bí bɑ́.
48004001	Me óbɑ́ʼɑ̌ jweʼlě lɔ̌b wɑɑ́ ɨ́ mbi wɨ̂: mʉ̂r bé e mwɑ̂n jɑ́lɑ́ le elîʼ e bisɑ́ byé nyɑ́ nó, ɨ́ jɔʼ mwɑ̂n wɑɑ́ jínɑ mɑ̂ ntwǒm yɨ́, yé ɑbe e sɑ́ dí elɛ̂ʼle ɨ́ ponó ó, mwɑ̂n wɑɑ́ ó dí e bisɑ̂ byɑɑ́ bíbyɛ̂h. Yé jɑɑ́ nyɨ̂n ó, njɨ nye ó túʼɑ̌.
48004002	Jɔʼ yɨ́yɛ̂h nyé jínɑ lɨ́ ontwǒm yɨ́, bɑ̂ʼ bʉ̂r, bé lɨ́ ejwijwe nyé metǿǿ. Bʉ́ʉ́, bé lɨ́ etirwo e bisyɛ́ɛ́ byé. Bé ósɨ̂sɑ nó ó, tó pyɑ̂l ɨ́ jɔʼ sɔ́ŋ wé ɑ́ cíʼe ɨ́ lémé wé ó, mwɑ̂n óntɑɑ yɨ́hɑɑ́ tyé yɨ́.
48004003	Jøʼ gwɑ́r e gwɑ́r yɑɑ́ ntémé, mɨnɑ́ bé ɑ́ be gɑ́ ó mpʉ bítúʼɑ̌, ɑgʉ́ɑ bísɑ́ bímpɑ̂. Mɨnɑ́ bé ɑ́ nî gɑ́ lɨ́ otúʼɑ̌ wɑɑ́ ó, mɨnɑ́ dúʼoo gɑ́ milɛ́ʼlɑ́ bʉ̂r ó sí yɨ̂ʼ dí ekûhlo mí.
48004004	Yé ntɔ̂ʼ kɑ̌ pyɑ̂l mbɨɑmbɨɑ jɔ̌ʼ Nzyɛ̌m ɑ́ boo tyêl yɨ́. Jɔʼ yɑɑ́ ó Nzyɛ̌m ɑ́ nze ntɨh Mwɑ̂n wé, ó nye ntɑ́ɑ nzě byɛ̂l ɨ́ mo nyʉ́ʉ́ mʉ́mɑ́. Mwɑ̂n wɑɑ́ ɑ́ be ó, ɨ́ mpilɑ métié tʉ́ŋlʉ̌.
48004005	Nye ɑ́ jɑlɑ le esɑ̂ nó ó, nye nkʉ̂ dwih bʉ̂r ɨ́ mpilɑ métié. Nye ɑ́ sɑ̂ mɨnɑ́ gɑ́ nó ó, nye nkʉ̂ tyêl mɨ́nɑ́ gɑ́ ɨ́ tyé bwɑ́n mé Nzyɛ̌m.
48004006	Nzyɛ̌m ɑ́ ntɨh mɨnɑ́ gɑ́ Sísǐm Mwɑ̂n wé ó, ebe bɨ́n dí nye bwɑ̂n. Nye mû ó sí nî ɨ́ milémé gɑ́ mínɑ́. Nye ó dí etitíne mɨ́nɑ́ gɑ́ ó, mɨnɑ́ jɨ̂ʼlɑɑ gɑ́ e Nzyɛ̌m, le elɛ́ɛ ó: « Abbɑ , Dɑ̂!»
48004007	Gúmo yɑɑ́, gó ɑkɑ̌ bě túʼɑ̌. Go mû ó mwɑ̂n wé. Yé bé go mû ó mwɑ̂n wé nó, lɛ́ɛ́, Nzyɛ̌m, nyɨ́ kɛʼ gó bilíʼe.
48004008	Ɨ́ mimbú mí píhe, bɨ̌n bé ɑ́ bé ɑpɑ̌ gʉ́ɑ̌ Nzyɛ̌m. Bɨ̌n bé ɑ́ bɨbe ó mpʉ bítúʼɑ̌, lɨ́ edû bíyɨŋɑyɨ bí ónzyɛ̌m bi dí ɑbe ónzyɛ̌m ompɑ̂ bí.
48004009	Dɑmɑ́ jóʼo nó, ɨ́ bɑ́ɑ́nɑ̂, bɨ̌n bɨ́ gʉ́ɑ̌ Nzyɛ̌m mpɑ̂. (Me bé lɨ́ edǐ lɛ́ɛ ó, Nzyɛ̌m, nyɨ́ gʉ́ɑ bɨ́n mpʉ bwɑ́n bé.) Bɨ̌n bé lɨ́ ebɑ́ʼɑ̌ dû mílɛ́ʼlɑ́ bʉ̂r ó sí yɨ̂ʼ dí ekûhlo, myɑɑ́ dí ɑbe e nkul mí ɨ́ yé? Bɨ̌n bé lɨ́ ebɑ́ʼɑ̌ kpɛl édi bítúʼɑ̌ byɔ́ɔ́ ɨ́ yé?
48004010	Bɨ̌n bé lɨ́ ejwɑ́ɑwo mʉ́ʉ́ mélû le bʉ́ʉ́ óngɔn, le byúú bíjɔʼ, ndu e myúú mímbû. Bɨ̌n bé lɨ́ etyêl ménzɔɔ ɨ́ bijɔʼ byɑɑ́, bɨ̌n bɨɛ lɨ́ ebûʼlɑ ó, mé e nyɔm ɨ́ míh mé Nzyɛ̌m. Bɨ̌n jøjøʼ ó, bisɑ̂ byɑɑ́, byê milémé mín ó, e nyɔm.
48004011	Me lɨ́ ejóʼo bʉ́ɑ́ ɨ́ lɔ̌b wɨ́n, ebě, yé ɑ́mû kɑ̌ nyɨ̂n ó, syɛ́ɛ́ mé ɑ́ séɑ ɨ́ sɔ́mɑ́ yɨ́n yɨ́, yé ɑ́ be ó jwêh.
48004012	Bɨ́ɔɔ́ bɑ̂m! Okɛ́l bɑ̂m! Diʼee gɑ́ mpʉ mê, jøʼ gwɑ́r e gwɑ́r e mpʉ mé mû sí dǐ mpʉ bɨ́n dí yɨ́. Bɨ̌n bé ɑ́ bé ɑsɑ̂ mé ebébe.
48004013	Bɨ̌n bé lɨ́ egʉ́ɑ ó, jɔʼ ésôʼ mé ɑ́ lɛ́ɛ bɨ̌n Mbɨɑmbɨɑ Lɔ́ɔ yɨ́, me ɑ́ dwoowo ɨ́ sɔ́mɑ́ yɨ́n ó, ɨ́ lɔ̌b mékpɑɑ mɑ̂m.
48004014	Dɑmɑ́ jóʼǒ mpʉ bɨ́n ɑ́ siɑ e mitúú ɨ́ lɔ̌b ésyɛ̂b lɑ̂m, bɨ̌n bé ɑ́ bé ɑpyêh mê, nkʉ̂ soŋɔɔ mê. Bɨ̌n bé ɑ́ si nʉɑ me mbɨ̂mbɨɑ́, go ó, me ɑ́ be ó, nkʉ̂ éngeles mé Nzyɛ̌m, nkʉ̂ ntɔ̂ʼ Yésʉs-Krîst nye mʉr tɨ̂.
48004015	Yé dí ekɑ̌ kɑmle bɨ́n lɨ́ esoho mé mpʉ bɨ́n ɑ́ nyɛɛ sʉsoho me yɨ́? Me lɨ́ ekʉ́ gʉ́ɑ̌ mbɨ̂mbɨɑ́ ó, yé bé bɨ̌n bé ɑ́ be ó e nkul epɛʼ míh mɨ́n, jwe mé mɑ̌ nó, lɛ́ɛ́, bɨ̌n bé ɑ́ be ɨ́ sɑ̂ mé syɛ́ɛlɑ yɑɑ́.
48004016	Mpʉ mé dí elɛ́ɛ bɨ́n otyeetye yɨ́, nzê yɨ́ kɑ̌ sɑ̂ ó, bɨ̌n nʉ́ŋɑɑ me mpʉ ntɨ̂m e mbɨn wɨ́n ɛ̌?
48004017	Bʉr o bíbɛr ónɨ̌, bé lɨ́ ebɑʼ bɨ́n, bɨ́ɛ lɨ́ ekpɛl ó, bɨ̌n nɑ́rɑɑ e bê. Sɑ̂ gwɑ́r, gǿmɑ́ yɔ́ɔ́, yé ɑmbɨɑ. Bé gǿm ó, bɨ̌n bɔ́ʼɑɑ e me, ebě, bɨ̌n nkʉ̂ bɨbɑʼ bê.
48004018	Yé mbɨɑ ó, ɨ́ jɔʼ mʉ̂r dí egø̂m yʉ́ʉ́ sɑ́ dí ɨ́ mbɨɑ yɨ́; nyě sɑ́ ɑsɑ̂ nó njɨ ɨ́ jɔʼ mé dí tɨ̂ʼ ɨ́ bɨ̌n yɨ́.
48004019	Bwɑ́n bɑ̂m, me mû ó mpʉ mʉ́mɑ́ mû lɨ́ ebɑ́ʼɑ̌ jɑʼrɑ e mǐn nyɑ́. Mekpɑɑ mé ótô le emɨmɛ̂r mé nó ó, tó pyɑ̂l pyɑ́lɑ́ɑ ɨ́ jɔ̌ʼ Yésʉs-Krîst óbe, nye mû sí gǿe ɨ́ menyʉ́l mɨ́n yɨ́.
48004020	Á dǐ bee mɨ́nɑ́ gɑ́ mû ó gúmo gwɑ́r! Ebě, ɨ́ jɔʼ yɑɑ́, me ɑ́ gwɑ lwib e bɨ̌n ó, e cwíí swîh. Léme, wê me ɨ́ mo ó, e bɑ́ ɨ́ lɔ̌b wɨ́n.
48004021	Jóʼlɑ́ɑ́ gɑ̂, bɨ̌n bʉr o dí elɛ́ɛ ó, bɨ̌n kpɛl édi ɨ́ mpilɑ métié tʉ́ŋlʉ̌ bɑ́. Lɛ́yɨ́ɨ́ gɑ́ me sɑ́ yɨ̂: nzê bɨ̌n bé ɑjóʼǒ sɑ́ métié mɑɑ́ dí elɛ́ɛ yɨ́ ɛ́?
48004022	Yê cɛmɑ́ ɨ́ Kɑ́lɑr Nzyɛ̌m ó, Abrɑhɑm ɑ́ si byɑ̂ bwɑ́n óbɑ́: nye ɑ́ si byɑ̂ nyʉ́ʉ́ mwɑ̂n ɨ́ bwɑ̂ bɑɑ́, bé e túʼɑ̌ mʉ́mɑ́ yé. Nyʉ́ʉ́, nye ɑ́ byɑ̂ ó, bé e dimé mʉ́mɑ́ yé.
48004023	Mwɑ̂n mé túʼɑ̌ ɑ́ byɛ̂l ó, mbyɛ́lɑ́ nyʉ̂l bipúno e bijwehé jøʼ gwɑ́r e gwɑ́r e mpʉ bwɑ́n bɨ́bɛ̂h pɑ́ boó bîbyɛl yɨ́. Nó ó, mwɑ̂n wɑɑ́ mé dimé mʉ́mɑ́ yé, nyɨɛ ɑ́ si byɛ̂l dû mpʉ nkɛ́ʼ mé Nzyɛ̌m ɑ́ be yɨ́.
48004024	Sɑ̂ yɑɑ́, yé ó jweʼle. Yé lɨ́ etɨ́e mɨ́nɑ́ gɑ́ yʉ́ʉ́ sɔ̂ʼ: bʉbɑ́ obɑ́ bɑɑ́, Agɑ̂r bé e Sɑrɑ, bé lɨ́ elɛ̂ʼle mímbi mimbɑ́ Nzyɛ̌m ɑ́ tyêl mempʉ́n pɑ́ʼ bé e bʉr mí. Agɑ̂r, nye ó b'ɑ́ be túʼɑ̌. Bím bwɑ̂n nyé ɑ́ bibyɑ̂ bɑ́, bé ɑ́ jɑɑ bɨbe ó, njɨ bitúʼɑ̌. Agɑ̂r, nye mʉr tɨ̂, nye ó jweʼle. Nye ó mpʉ sɑ́ɑ́ Nzyɛ̌m ɑ́ boo sɑ̂ e nzɨ̌ mé Moïse nyɨ́. Nye ɑ́ ntɨh bʉr nyɑ̌ ó, lɨ́ ecø̂ʼ é Sinɑ́yɨ̂.
48004025	Agɑ̂r, nye ó jweʼle écø̂ʼ é Sinɑ́yɨ̂, dí ɨ́ sí Arɑbî lɨ́. Nye ntémé, nye ó jweʼlě nkɑnɑ̌ Yerʉ́zɑlɛm, yɑɑ́ ɨ́ jɔʼ yɨ̂, ebě, bʉr bɨ́bɛ̂h o dí edi tɨ̂ʼ bɑ́, bé ó bitúʼɑ̌.
48004026	Sɑ̂ gwɑ́r, mpɑ̌ŋ Yerʉ́zɑlɛm dí tɨ̂ʼ yɨ́, yé ó yɑɑ́ dí ɨ́ jʉ́ó kʉ́ yɨ́. Bʉr o dí tɨ̂ʼ bɑ́, Nzyɛ̌m nyɨ́ tɑ́ɑ̌ góo, le edwih bé ɨ́ mpilɑ métié, pɛʼ bé ɨ́ fɑ́. Nkɑnɑ yɑɑ́ ó dí dimé nyɔ́ŋ gɑ́ wɨ́nɑ́.
48004027	Yé ó mpʉ yé dí tilɑ́ ɨ́ Kɑ́lɑr Nzyɛ̌m yɨ́. Yê cɛmɑ́ ó: «Guɑ kǔn mʉ́mɑ́, wé ɑ́ be ɑbyɑ̂ mwɑ̂n wɨ́, sohɑ́ɑ. Guɑ mʉmɑ́ ɑ́ be ɑpɑ̌ jóʼo mín nyɑ́, sohɑɑ kʉ́kʉ́. Ebě, mʉmɑ́ dí nzihle, ɑbe e njʉ̂m nyɑ́, nyě e bwɑ̂n ɨ́ buo buo, lɑɑ wɑɑ́ dí e njʉ̂m nyɑ́.»
48004028	Bɨ́ɔɔ́ bɑ̂m! Okɛ́l bɑ̂m! Bɨ̌n bɨɛ bé ó bwɑ́n bé ɑ́ byɛ̂l mpʉ̌ Nzyɛ̌m ɑ́ kɛʼ yɨ́. Bɨ̌n bé ó mpʉ̌ Isɑɑc, wɑɑ́ Nzyɛ̌m ɑ́ tɑɑre ekɛʼ, ntɔ̂ʼ ntɨh nyɑ́.
48004029	Jɔ̌ʼ Agɑ̂r ɑ́ bě sí byɑ̂ wé mwɑ̂n mpʉ bʉ́ʉ́ bwɑ̂n dí eboó bibyɛ̂l yɨ́, mwɑ̂n wɑɑ́ ɑ́ si bu tíble mwɑ̂n Sɑrɑ ɑ́ kɑ byɑ̂ e nkul Sísǐm mé Nzyɛ̌m nyɑ́. Syɛ́ɛlɑ gwɑ́r e gwɑ́r yɑɑ́ ó mɨ́nɑ́ dí ebee gɑ́, kumǒ bɑ́ɑ́nɑ̂.
48004030	Yé dí tilɑ́ ɨ́ Kɑ́lɑr Nzyɛ̌m? Yê cɛmɑ́ ó: «Sǒʼ túʼɑ̌, bé e mwɑ̂n wé, ebě, mwɑ̂n mé túʼɑ̌, nyé ɑjɑlɑ le enʉɑ bílíʼé bí sɔ́ŋ wé. Mwɑ̂n mé dimé mʉ́mɑ́ ó jɑ́lɑ́ le enʉɑ bílíʼé bí sɔ́ŋ wé.»
48004031	Bɨ́ɔɔ́ bɑ̂m! Okɛ́l bɑ̂m! Mɨnɑ́ bé ɑbe gɑ́ bwɑ́n ó túʼɑ̌ mʉ́mɑ́. Mɨnɑ́ gɑ́ bé ó bwɑ́ ó dimé mʉ́mɑ́.
48005001	Krîst ɑ́ pɛʼ mɨnɑ́ gɑ́ ɨ́ dǐ ótúʼɑ̌ ó, mɨnɑ́ díʼee gɑ́ onzyɛh o bʉ̂r. Nó ó, gbɑ́ʼ gɑ́ nkul lɨ́ ebɑʼlě dǐ yɨ́n yɑɑ́. Mʉ̌r sɑ́ ɑkɑm ó, nye bɑ̂ʼlɑɑ di ɨ́ dǐ ótúʼɑ̌.
48005002	Mɛ̌m Pɑul, mě lɛ́ɛ́ bɨ́n ó: bɨ́n sí kpɛl ó, bʉr cíʼɑɑ bɨ̌n mpʉ́n nó, lɛ́ɛ́, syɛ́ɛlɑ̌ Krîst ɑ́ sɑ̂ bɨ̌n yɨ́, yé ɑ́kɑ̌ be bɨ́n e nyɔm.
48005003	Mě bɑ́ʼɑ́ lɛ́ɛ bɨ́n ó, mʉ̂r óbǐ cíʼɑ́ mpʉ́n nó, nyé olîʼ ɨ́ mpilɑ métié mɑɑ́ tʉ́ŋlʉ̌. Nɑ́ɑ̌ yé ó, mʉr wɑɑ́, nye ɨ́ jɑlɑ le ebɑʼle métié mɑɑ́ mɨ́mɛ̂h.
48005004	Bɨ̌n, bʉr o dí elɛ́ɛ ó, bɨ̌n bé óbi nkɑ̂m ɨ́ míh mé Nzyɛ̌m ɨ́ lɔ̌b mbɑʼlɑ́ métié wɨ́n bɑ́, bɨ̌n e Krîst, bɨ́ bɔ́ʼɑ! Bɨ̌n bɨ́ pɔʼɑ̌ súm Nzyɛ̌m ɑ́ gwɑ be ó, nye ósʉ bɨ́n metyɛʼ me mpóm mé yɨ́.
48005005	Bɨ̌h bɨɛ, bé ɑ́ si jyɛ̂ʼwo e Nzyɛ̌m. Nyɨ́ gbɑ̂ bɨ́h mpûʼlɑ ɨ́ miléme ó, nye ójwe bɨ́h nkɑm. Bɨ̌h bé e mpûʼlɑ nyɑɑ́ ó, e nzɨ̌ Sísǐm mé Nzyɛ̌m.
48005006	Nyʉ́ʉ́ mʉ̂r óbe ɨ́ mpúhlɑ́, bé e Yésʉs-Krîst nó, lɛ́ɛ́, ecíʼɔɔ mpʉ́n, lé ɑ́kɑ̌ be nyé e nyɔm. Nyé óbe, ɑcíʼɔɔ mpʉ́n nó, syɛ́ɛlɑ yɑɑ́, yé ɑ́ntɨ̂ʼ sɔ̂ʼ. Yé ó jøʼ gwɑ́r ɨ́ pɑ́ʼ mʉ̂r wɑɑ́. Sɑ́ dí e nyɔm yɨ́, yé ó búʼó dí enyɨ̂n ɨ́ bisyɛ́ɛlɑ bi ncǿncǿɑ yɨ́.
48005007	Bɨ̌n bé ɑ́ nyɛɛ be ó, lɨ́ ekʉ́ swim ɨ́ juo bíjʉ́ʉ́. Nzé ɑ́ kɑ kɑmle bɨ̌n lɨ́ edû ótyeetye?
48005008	Ndulɑ́ mʉ̂r wɑɑ́ ɑ́ dulo bɨ̌n píhe wɨ́, wé ɑduho kwɑ́ mé Nzyɛ̌m, mʉr ɑ́ jébe bɨ̌n nyɑ́.
48005009	«Ejye egwɑ́r, lé ó b'ɑ́ bol mejye mé num mɨ́mɛ̂h.»
48005010	Tî Yésʉs, nyɨ́ gbɑ̂ mé mpûʼlɑ ɨ́ léme ɨ́ pɑ́ʼ wɨ́n ó, bɨ̌n bé ópɨpɑhlě mpʉ mé dí epɑhle yɨ́. Me lɨ́ egʉ́ɑ ntémé ó, mʉr mû lɨ́ ejwe mílɛ́ʼlɑ́ mi dí etɨ̂l bɨ́n mekʉ̌ sí mí nyɑ́, ójweŋɔɔ mébě tɨ̂, nyě dɑmɑ́ be wɑ́ɑ̌ mbi mʉ̂r.
48005011	Bɨ́ɔɔ́ bɑ̂m! Okɛ́l bɑ̂m! Yé bé me lɨ́ etô le etíne bʉ̂r dóló ó, bé cíʼɔɔ mpʉ́n nó, lɛ́ɛ́, bé ɑbe lɨ́ ekɑ̌ tíble mê. Wɑɑ́ dí etíne bʉ̂r ó, bé cíʼɔɔ mpʉ́n nyɑ́, nyě sɑ́ɑ́ ó, nye dwíhɨɨ ebɔ̌ʼ Nzyɛ̌m ɑ́ gbɑ̂ ɨ́ nzɨ̌ lɨ́. Ebɔ̌ʼ lɑɑ́, lé ó mbi éswiě Krîst ɑ́ jwe ɨ́ kolôs kʉ́ lɨ́.
48005012	Bʉr o dí entɨ̂ʼ bɨ́n bɑ́, bé tôʼ dóló: bé cǿhøø bé bʉr o tɨ̂.
48005013	Bɨ́ɔɔ́ bɑ̂m! Okɛ́l bɑ̂m! Nzyɛ̌m ɑ́ jébe bɨ̌n ó, nye pɛ́ʼɛɛ bɨ̌n lɨ́ mpilɑ ébébe, bɨ̌n búlɑɑ ɨ́ fɑ́. Ɨ́ tyé yɨ́n yɑɑ́ tʉ́ŋlʉ̌, ɑkɑm gɑ́ ó, bɨ̌n sɑ̂ʼ syóm ményʉ́l gɑ́ mɨ́nɑ́ dí egø̂m wɨ́. Kpɛlɑɑ gɑ̂. Séɑ́ɑ́ gɑ́ ntémé pɑ́ʼ nyɨ́n.
48005014	Metié mɨ́mɛ̂h, mé lɨ́ ebɔmɑ le etié egwɑ́r ó: «Kpɛlɨɨ mɨ́ɔɔ́ gǒ mʉr mpʉ gó dí ekpɛl gó mʉr tɨ̂ʼ yɨ́!»
48005015	Sɑ̂ gwɑ́r, bɨ́n ókoʼlɑ, le etɛ̂l pɑ́ʼ nyɨ́n mpʉ ótír ó méntwǐʼ dí esɑ̂ yɨ́ nó, bɨ̌n ɑ bɑ̂ʼ. Bɨ̌n bé ɑ́mû síe lɨ́ ejǿølɑ pɑ́ʼ nyɨ́n.
48005016	Sɑ́ tɨ̂ʼ ó mé dí elɛ́ɛ bɨ́n ó, dúʼóó gɑ́ nzɨ̌ Sísǐm mé Nzyɛ̌m dí etɨ́e bɨ́n nyɨ́ yɨ́. Bɨ́n sí sɑ̂ nó nɛ́ɛ: bɨ̌n bé ɑ́kɑ̌ sɑ̂ bísyɛ́ɛlɑ ményʉ́l mɨ́n dí egø̂m bí.
48005017	Ebě, menyʉ́l gɑ́ mɨ́nɑ́, mé jɑɑ́ gøgø̂m ó, njɨ bisyɛ́ɛlɑ̌ Sísǐm mé Nzyɛ̌m dí ebene bí. Sísǐm mé Nzyɛ̌m wɨ́ɛ, wé jɑɑ́ kpɛl ó, njɨ byɑɑ́ ményʉ́l gɑ́ mɨ́nɑ́ dí ebene bí. Bigǿmɑ́ mé Nzyɛ̌m le byɑɑ́ gɑ́ bínɑ́, mɨnɑ́ gɑ́ bʉr o tɨ̂, byé lɨ́ elwímlɑ pɑ́ʼ nyɔ́ɔ́. Tɨ̂ʼ ó bɨ́n dí ɑbe e nkul esɑ̂ syɛ́ɛlɑ dí epɑ́lwo bɨ́n ɨ́ miléme yɨ́.
48005018	Sísǐm mé Nzyɛ̌m ótɨ́e bɨ́n nzɨ̌ nó, lɛ́ɛ́, bɨ̌n bé ɑ́kɑ̌ be ɨ́ mpilɑ métié tʉ́ŋlʉ̌.
48005019	Bisyɛ́ɛlɑ bi dí epɑ́lwo mɨ́nɑ́ gɑ́ ɨ́ miléme, byɑɑ́ ményʉ́l gɑ́ mɨ́nɑ́ dí egø̂m bí, byé ɑsɑ̂ dɨ̂ʼ. Byé ó dí: elœʼ nyʉ̂l ɨ́ nzɨ̌ bijoó, esɑ̂ bísyɛ́ɛlɑ bi dí edulo mpîr ɨ́ nyʉ̂l bí, esɑ̂ bímolɑ́ nzɑm le ekomo,
48005020	ngúmlɑ́ bíyɨŋɑyɨ bí ónzyɛ̌m, sɛ́ɑ́ mímǐr mí éleme, ntémé pɑ́ʼ bʉ̂r e bʉr, megô, nzwíí, ebúʼ, gǿmɑ́ épɨrɑ e bʉr, nzyɛ́ɛ́lɑ́ mecwíí, mpɔ́ʼɑ́ menkɔ̌m,
48005021	gǿmɑ́ bísɑ́ byé onkɑ́n, mpur menyoʼ, elɔ̂ʼwɑ lɨ́ ede méde, tótôʼ. Mpʉ mé ɑ́ boo lɛ́ɛ bɨ̌n ɨ́ metɑ́ɑ́ré yɨ́, me lɨ́ ebɑ́ʼɑ̌ cɨ̂l bɨ́n ó, bʉr o dí esɑ̂ mímbi bísyɛ́ɛlɑ byɑɑ́ bɑ́, bé ɑ́kóʼó nʉɑ̌ diɑ́ ɨ́ Mpóʼo mé Nzyɛ̌m, jɑlɑ e nkɔb líʼe nyɔ́ɔ́.
48005022	Sɑ̂ gwɑ́r, Sísǐm mé Nzyɛ̌m, nyě e byé bísyɛ́ɛlɑ nyé dí esɑ̂ ɨ́ mɨnɑ́ gɑ́ bí. Byé ó dí: kpɛ̌l, bisʉhʉʉ, mepyɛblɑ, bíhwó, njɨ́ʼɑ́ nkóó, ncǿncǿɑ, edirɑ ménkɛ̌ʼ,
48005023	embɨɑ é njør le emɑ̂r é léme. Lʉ́ʉ́ étié, lé ɑpɑ̌ kɑmle mʉ̂r lɨ́ esɑ̂ bísyɛ́ɛlɑ bínɨ̌.
48005024	Bʉr o dí egúmo e Krîst bɑ́, bé ɑ́ si bene bibébebébe bígǿmɑ́ bíbyɛ̂h. Bisɑ́ bí ébébe bé ɑ́ bɨbe e byé ɨ́ miléme bí, byé ɑkɑ̌ bɑ́ʼɑ̌ be. Bé ó mpʉ̌ sɑ́ lɛ́ɛ́, bɨ́ jʉ̂ bígǿmɑ́ byɑɑ́, lɨ́ ebomlo byé e binzɑ̂ŋ, bɨ́nɔɔ byé ɨ́ kolôs kʉ́.
48005025	Yé bé yê tyeetye ó, mɨnɑ́ dí gɑ́ ɨ́ mpúhlɑ́ e Sísǐm mé Nzyɛ̌m nó, mɨnɑ́ dúʼoo gɑ́ nzɨ̌ Sísǐm mé Nzyɛ̌m dí etɨ́e gɑ́ mɨnɑ́ nyɨ́.
48005026	Mɨnɑ́ bé ɑyɨ́ nkɛ́ɛ gɑ́ menyʉ̂l gɑ́ mɨ́nɑ́. Mɨnɑ́ bé ɑjɑlɑ le egbɑ̂ gɑ́ bʉ́ʉ́ bʉ̂r ebúʼ ɨ́ miléme. Mɨnɑ́ bé ɑjɑlɑ le egø̂m gɑ́ bisɑ́ byé onkɑ́n.
48006001	Bɨ́ɔɔ́ bɑ̂m! Okɛ́l bɑ̂m! Bɨ́n óbee mʉ̂r lɨ́ esɑ̂ syóm nó, bɨ̌n bʉr o dí e Sísǐm mé Nzyɛ̌m ɨ́ miléme bɑ́, kɛmɨɨ gɑ́ nye ó, nye pɔ́ʼɑɑ ɨ́ nzɨ̌ nyɑɑ́. Sɑ̂ gwɑ́r, tɨ́ɑ́ɑ́ gɑ́ nye e mekɑ̌n ɨ́ tɑlɑ tɑlɑ. Mʉr nyɨnyɛ̂h ɨ́ sɔ́mɑ́ yɨ́n, nye jwɛ́ʼɛɛ ntémé mpʉ nyé mʉr tɨ̂ʼ dí yɨ́, ebě, nye ntémé ɑ́mû dumɑ ɨ́ mebʉ́blɑ́.
48006002	Nkɛ́yɨ́ɨ́ gɑ́ mimbeʼ mi bʉ́ʉ́ bʉ̂r. Bɨ́n sɑ́ nó wɑ́, lɛ́ɛ́, bɨ̌n bɨ́ dû étié Krîst ɑ́ líʼe mɨnɑ́ e lé lɨ́.
48006003	Ebě, nɛ́ɛ: nyʉ́ʉ́ mʉ̂r bé lɨ́ ejøʼ ó, nye ó mpɑ̌ŋ sɔ̂ʼ, nyɨɛ yɨ́ɛ ɑbě mpɑŋ mʉ̂r nó, mʉr wɑɑ́, nyě dímlé ó, nye mʉr tɨ̂.
48006004	Mʉr nyɨnyɛ̂h pɑ̂hlɑɑ syɛ́ɛ́ yé, nye mʉr tɨ̂ʼ dí eséɑ yɨ́. Syɛ́ɛ́ yɑɑ́, yé óbě mbɨ̂mbɨɑ́ nó, nye mɛ́ɛlɑɑ ɨ́ lɔ̌b syɛ́ɛ́ nyé mʉr tɨ̂ʼ ɑ́ pɑ séɑ yɨ́ yɑɑ́. Nyě sɑ́ ɑmɛɛlɑ ebe nyé dí ejøʼɑ e nyʉ́ʉ́ mʉ̂r.
48006005	Ebě, mʉr nyɨnyɛ̂h, nye ɨ́ jɑlɑ le esɑ̂ syɛ́ɛlɑ̌ Nzyɛ̌m ɑ́ pɑ jwe nye yɨ́.
48006006	Mʉr di ejɨ̂ʼ mílɔ̌b mé Nzyɛ̌m nyɑ́, nye kɑ́bɑɑ bisɑ́ bí émbɨɑ byé bíbyɛ̂h e mʉr dí ejwe nyé milɛ́ʼlɑ́ nyɑ́.
48006007	Mʉ̌r sɑ́ ɑjéʼě sɨ̂: Nzyɛ̌m ɑ́pyéhɔ́ɔ́ jwêh. Mpeʼ mbêl pemé dí ebe yɨ́, yé ó ngɑ́ sûʼlɑ méde nyé ókpɛm mɑ́.
48006008	Mʉr dí edû bígǿmɑ́ bi nyʉ̂l nyé nyɑ́, óbi éswie duho ɨ́ bisyɛ́ɛlɑ bi tɨ̂. Tó kœb ó, wɑɑ́ dí edû sɑ́ Sísǐm mé Nzyɛ̌m dí ekpɛl yɨ́ nyɑ́, óbǐ cwǐʼ njʉ̌m dǐ. Sísǐm mé Nzyɛ̌m ó dí entɨh nyé cwiʼ yɑɑ́.
48006009	Mɨnɑ́ tôʼ dóló le esɨsɑ̂ gɑ́ bisyɛ́ɛlɑ bimpɑ̂, ɑkɑ̂r. Mɨ́nɑ́ bé ɑbîr gɑ́ bisyɛ́ɛlɑ byɑɑ́ nó, mɨnɑ́ bé ódirɑ gɑ́ nyɔm tɨ̂, píe mɑ̂ jɔʼ.
48006010	Ɨ́ mpʉ yé dí nó yɨ́, mɨ́nɑ́ bí gɑ́ epʉ́lɑ e tɨ̂ʼ nó, mɨnɑ́ gbɑ̂ʼ gɑ́ nkul ó, mɨnɑ́ cǿɑɑ gɑ́ e bʉr bɨ́bɛ̂h. Sɑ̂ gwɑ́r, kʉ́ buú cǿɑ gɑ́ e bʉr ó Mbɛ̌r-Nzyɛ̌m gɑ́ wɨ́nɑ́, dí bʉr ó búʼó gwɑ́r bɑ́.
48006011	Pɑɑ́ bee gɑ́ bikɑŋɑ́ bínɨ́nɨ́ɨ́ mé mû lɨ́ etile bɨ́n ɨ́ bɑ́ɑ́nɑ̂ʼ e mbó wɑ̂m mɛm mʉr tɨ̂ʼ bí!
48006012	Bʉr o dí ekpɛl ényɨ̂n ótîtyěl bɑ́, bé ó dí etíne bɨ́n ó, bɨ̌n cíʼɑɑ mpʉ́n. Bé sɑ́ nó ó, bʉr nkʉ̂ bîr bɨ́ɛ l'ɑtíblɔɔ. Bé lɨ́ ekpɛ́ɛ bʉ̂r o dí ebeně lɔ́ɔ dí edumo le eswie Krîst ɑ́ jwe ɨ́ kolôs kʉ́ lɨ́.
48006013	Tɔʼ e mʉr ngwɑ́r dí ebɑʼle métié mé Moïse. Dɑmɑ́ jóʼǒ bɑɑ́ o dí etíne bɨ́n ó, bɨ̌n cíʼɔɔ mpʉ́n bɑ́, bé bʉr o tɨ̂ʼ ntémé, bé ɑbɑʼle mê. Bé kpɛl yɨ́ɛ ó, bɨ̌n cíʼɔɔ mpʉ́n. Nó ó, bé ónkʉ́nɑ ɨ́ bibɑm byé ólîʼ ɨ́ bipúnó bín bí.
48006014	Yé sɑ́ ɑbɑ́ kúnwo ɨ́ pɑ́ʼ wɑ̂m ó, me nkʉ́nɑɑ ɨ́ sɑ̂ swîh. Me nkʉ́nɑɑ ɨ́ sɔ̂ʼ njɨ mbi éswie Tî gɑ́ wɨ́nɑ́, Yésʉs-Krîst ɑ́ jwe ɨ́ kolôs kʉ́ wɨ́. Eswie lé lɑɑ́, lé ó b'ɑ́ sɑ̂ ó, bisɑ́ bí sí yɨ̂, byé ɑyɨ́ kɑ̌ be mé e nyɔm. Lɨ́ sɑ̂ ntémé ó, bʉr ó sí yɨ̂, bé ɑyɨ́ kɑ̌ nʉɑ mé, gbɑ̂ ɨ́ nkɔb.
48006015	Yé ɑsyɛ́ɛlɑ̌ sɔ̂ʼ nkʉ̂ mʉr, nyɨ́ cíʼɔɔ mpʉ́n, nkʉ̂ nyé ɑcíʼɔɔ nyê. Bwɑʼbwɑ̌ʼ sɔ̂ʼ, yé ó njɨ cwiʼ éjwɑ́n Nzyɛ̌m dí ejwe mɨ́nɑ́ gɑ́ yɨ́.
48006016	Bʉr bɨ́bɛ̂h o dí edû nzɨ́ nyɨ̂ʼ bɑ́, bé ó dí ɨ́ mpɑ̌ŋ Mpóʼo Ɨ́zrɑɛ̂l mé Nzyɛ̌m. Nzyɛ̌m gbɑ̂ʼ bé mepyɛblɑ ɨ́ miléme. Nye jɨ́ʼɨɨ bé nkoó.
48006017	Tɑ́ɑre ɨ́ bɑ́ɑ́nɑ̂, mʉr ɑkɑ̌ bɑ́ʼɑ̌ kɛl mé túú swîh, ebě, bibɑm mé dí e tɨ̂ʼ ɨ́ nyʉ̂l nyɑ̌m bî, byé lɛ́ʼlé ó, me lɨ́ egúmo e Yésʉs.
48006018	Bɨ́ɔɔ́ bɑ̂m! Okɛ́l bɑ̂m! Tî gɑ́ wɨ́nɑ́, Yésʉs-Krîst, nye sʉ́ʼoo bɨ̌n metyɛʼ me mpóm mé ɨ́ milémé mín. Amen.
49001001	Yé ó mɛm Pɑul, mʉr milʉ́mlʉ́ mé Yésʉs-Krîst ɨ́ lɔ̌b gǿmɑ́ mé Nzyɛ̌m ó dí ecɛmɑ bɨ́n mekɑnɑ́ mɑ̂. Mě tile ó, bɨ̌n, bʉr o dí egúmo e Yésʉs-Krîst, bɑɑ́ o dí bʉr o bé ébûʼlɔɔ, o dí [Éfɛsɔs] bɑ́.
49001002	Metyɛʼ me mpóm le mepyɛblɑ, mé díʼee e bɨ̌n, duho e Nzyɛ̌m Sɔ́ŋ gɑ́ wɨ́nɑ́, bé e Tî Yésʉs-Krîst.
49001003	Mɨnɑ́ gúmlɑɑ gɑ́ wɑɑ́ dí Nzyɛ̌m mé Tî gɑ́ wɨ́nɑ́, Yésʉs-Krîst, wɑɑ́ dí Sɔ́ŋ wé nyɑ́. Nzyɛ̌m, nyɨ́ sʉ mɨ́nɑ́ gɑ́ metyɛʼ me mpóm ɨ́ mpúhlɑ́ gɑ́ nyɨ́nɑ́ e Krîst. Nyɨ́ kɑm ntémé ó, mɨnɑ́ bíʼee gɑ́ mimbi métyɛʼ me mpóm mé Sísǐm mé Nzyɛ̌m mɨ́mɛ̂h me dí eduho ɨ́ jʉ́ó kʉ́ mɑ́. Nyě sɑ́ mɨ́nɑ́ gɑ́ nó ó,
49001004	mɨnɑ́ gúmlɑɑ gɑ́ nye, ebě, nye ɑ́ si boo twɑ̂r mɨnɑ́ gɑ̂, tɑ́ɑre ɨ́ jɔ̌ʼ kʉ́ e sí, byé ɑ́ be ɑpɑ̌ bě kuhɑ́ yɨ́. Nye ɑ́ twɑ̂r mɨnɑ́ gɑ́ ó, mɨnɑ́ gúmɑɑ gɑ́ e né, ɨ́ nzɨ̌ mé Krîst, ɑbe e sɑ́ ébébe nyé ónwɑ̂hle mɨ́nɑ́ gɑ́ e tɨ̂.
49001005	Nye ɑ́ be ɨ́ kpɛl mɨ́nɑ́ gɑ̂, nye nzě cíʼe ɨ́ lémé wé ó, nyě tyél ó mɨnɑ́ gɑ́ ɨ́ tyé bwɑ́n bé ɨ́ nzɨ̌ mé Yésʉs-Krîst. Nye ɑ́ sɑ̂ nó ó, ɨ́ kpɛ̌l yé ti e micíʼɑ́ myé nye mʉr tɨ̂.
49001006	Mɨnɑ́ jwêʼ gɑ́ nye júu ndu e kûm ɨ́ lɔ̌b ncǿncǿɑ nyé! Nyɨ́ buú cǿɑ e mɨnɑ́ gɑ́ e nzɨ̌ Mwɑ̂ kpɛ̌l wé.
49001007	Mwɑ̂n wɑɑ́ ó b'ɑ́ pyêl mecié mé, ntɔ̂ʼ búrɑ e mɨnɑ́ gɑ̂. Nye ɑ́ sɑ̂ nó ó, nye tɑ́ŋɑɑ góo, ó nye dwíhɨɨ mɨnɑ́ gɑ́ ɨ́ mpilɑ ébébe. Nye ó b'ɑ́ sɑ̂ ntémé ó, Nzyɛ̌m pɛ́ʼɛɛ bibɑɑ bí ébébe nyé ɑ́ niʼe mɨnɑ́ gɑ́ bí. Nzyɛ̌m ɑ́ sɑ̂ mɨnɑ́ gɑ́ bisyɛ́ɛlɑ byɑɑ́ ó, lɨ́ elɛ̂ʼle mɨ́nɑ́ gɑ́ mpwɑʼ ncǿncǿɑ nyé.
49001008	Nye ɑ́ lɛ̂ʼle mɨnɑ́ gɑ́ ncǿncǿɑ nyé nyɑɑ́ ó, e nzɨ̌ ocwóó wé wɨ́wɛ̂h le pɨʼ nyé.
49001009	Nyě títyɛ́b mɨ́nɑ́ gɑ́ ɨ́ miléme ó, mɨnɑ́ gʉ́ŋɑɑ gɑ́ micíʼɑ́ mí lémé wé, myɑɑ́ myé ɑ́ boo lɛ́ɔɔ ɨ́ lwǐb ódîm mí. Yé ó sɑ́ nyé ɑ́ nyɛɛ jøʼ, kɑ̌ sɑ̂ ɨ́ kpɛ̌l yé nye mʉr tɨ̂ʼ yɨ́.
49001010	Bijøʼ byé byɑɑ́, byé ɑ́ nze kɑ gwíhɔɔ ó, píe bijɔʼ byé ɑ́ jɑlɑ le elɑɑ bí, byé ɑ́ sil elɑɑ yɨ́. Nzyɛ̌m ɑ́ boo cíʼe ɨ́ léme ó, bisɑ̂ bi dí ɨ́ jʉ́o, le ejwoo, le ɨ́ sí yɨ̂ʼ bí, bíbyɛ̂h, byé ɨ́ jɑlɑ le eswɑ̂l ó, ɨ́ jǿǿ mʉ̂r ngwɑ́r, Krîst.
49001011	Mɨnɑ́ bɨ́ pûhlɑ gɑ́ e Yésʉs-Krîst ɨ́ twɑ́rɑ́ Nzyɛ̌m ɑ́ twɑ̂r mɨnɑ́ gɑ́ yɨ́. Nye ɑ́ boo twɑ̂r mɨnɑ́ gɑ̂ ó, kʉ́ e sí jínɑ ɑpɑ̌ kuhɔɔ. Yé ɑ́ be ó mpʉ nyé ɑ́ boo jøʼ yɨ́, nyɨɛ mʉr dí egbɑ̂ nkûl ɨ́ sɑ́ yɨ́yɛ̂h, le esɑ̂ ó, bijøʼ le micíʼɑ́ mí lémé wé, byé lǿŋlɨɨ nyɑ́.
49001012	Nye ɑ́ kpɛl ó, bʉr jwêʼ nye júu e kûm ɨ́ lɔ̌b syɛ́ɛlɑ nyé ɑ́ sɑ̂ ɨ́ sɔ́mɑ́ gɑ́ yɨ́nɑ́, mɨnɑ́ gɑ́ bɨɛ, bʉr o nyé ɑ́ nyɛɛ gbɑ̂ mpûʼlɑ ɨ́ miléme ɨ́ nzɨ̌ mé Krîst bɑ́ yɨ́.
49001013	Bɨ̌n ntémé, tɑ́ɑre ɨ́ jɔʼ bɨ́n ɑ́ túnɔɔ lɔ́ɔ dí tyeetye wɨ́ yɨ́, bɨ̌n nzě tɑ́ɑre ébûʼlɑ wê, kumǒ kumɑ́ɑ mûh, gʉ́ɑ ntémé ó, wé ó Mbɨɑmbɨɑ Lɔ́ɔ dí eciʼ bɨ́n wɨ́. Le bɨ́n ɑ́ bûʼlɑ Mbɨɑmbɨɑ Lɔ́ɔ wɑɑ́, lě Nzyɛ̌m ntɔ̂ʼ ɑ́ ntɨh bɨ̌n Sísǐm wé nyé ɑ́ boo kɛʼ wɨ́. Sísǐm wé wɑɑ́ ó dí jweʼle kwɑ́ nyɨ́n dí elɛ̂ʼle ó, bɨ̌n bé ó bʉr bé, ɑ́ntɑ nye yɨ́.
49001014	Nyě ntɨh mɨ́nɑ́ gɑ́ Sísǐm wɑɑ́ ó, mpʉ̌ jøʼ dí elɛ̂ʼle mɨ́nɑ́ gɑ́ mepwɑ̌ʼ Nzyɛ̌m ngɑ́ jwe mɨ́nɑ́ gɑ́, jɑlɑ e nkɔb líʼe gɑ́ nyɨ́nɑ́ mɑ́ yɨ́. Mɨnɑ́ bé óbi gɑ́ mé ó, ɨ́ jɔʼ nyé óbe, nye mû sí dwih bʉ̂r o dí egúmo e né bɑ́ ɨ́ mpilɑ ébébe yɨ́. Mɨnɑ́ jwêʼ gɑ́ nye júu e kûm ɨ́ syɛ́ɛlɑ yé yɑɑ́.
49001015	Sɑ́ tɨ̂ʼ ó mé dí ejwě Nzyɛ̌m nzyǒo ɨ́ lɔ̌b wɨ́n yɨ́. Mɨ́ boó jóʼǒ mpʉ bɨ́n dí ejyɛ̂ʼwo e Tî Yésʉs le ekpɛl bʉ̂r ó Mbɛ̌r-Nzyɛ̌m yɨ́. Mé ɑgwɑ̂ʼ éjwe nyé nzyǒo ɨ́ jɔʼ yɨ́yɛ̂h mé dí etoŋlo bɨ́n, me ntémé lɨ́ ejɨʼlɑ e né yɨ́.
49001017	Me lɨ́ ejɨʼlɑ e Nzyɛ̌m dí e kûm, wɑɑ́ dí Sɔ́ŋ mé Tî gɑ́ wɨ́nɑ́, Yésʉs-Krîst nyɑ́, ó nye tyɛ́bɨɨ bɨ̌n ɨ́ miléme, ó bɨ̌n cwólwɑɑ, le ntémé ó, nye gwíhɨɨ bɨ̌n misolɑ́ mílɔ̌b myé. Myé óbe bɨ́n e nyɔm, lɨ́ esú ó, bɨ̌n gʉ́ŋɑɑ nye.
49001018	Nye bɛ́yɨɨ bɨ̌n mîh me dí ɨ́ milémé mín tʉ́ŋlʉ̌ mɑ́, ó bɨ̌n gʉ́ŋɑɑ metʉ́m bʉ̂r ó Nzyɛ̌m ɑ́ jébe bɑ́, dí ebóno e né mɑ́. Bɨ̌n gʉ́ŋɑɑ ntémé kûm nɨ́nɨ́ɨ́ bɨ́n ngɑ́ nʉɑ, jɑlɑ e nkɔb líʼe nyɨ́n nyɨ́. Nyě komo ékʉ̌m lɑɑ́ ɨ́ buo buo ó, lɨ́ esú lé éjwe bʉ̂r bɨ́bɛ̂h o dí egúmo e né bɑ́.
49001019	Mě jɨʼlɑ́ ntémé ó, bɨ̌n gʉ́ŋɑɑ nkǔl nɨ́nɨ́ɨ́ nyé, nyɑɑ́ dí entɑɑ̌ sɑ́ yɨ́yɛ̂h nyɨ́. Bɨ̌n gʉ́ŋɑɑ ntémé mpʉ nyé dí enze mɨ́nɑ́ gɑ́ ɨ́ nkɔ̌m e nkǔl nɨ́nɨ́ɨ́ nyɑɑ́ yɨ́. Nyě gbɨ́gbɑ́ nkûl nyé nyɨnyɛ̂h ó, lɨ́ esúʼo mɨ́nɑ́ gɑ̂, bʉr o b'ɑ́ jyêʼ koo e né bɑ́.
49001020	Nkul nyé, nye lɨ́ eséɑ ɨ́ mɨnɑ́ gɑ̂ mpʉ nyé ɑ́ séɑ ntémé ɨ́ Krîst ɨ́ jɔʼ Sɔ́ŋ ɑ́ pɛh nye lɨ́ ojwe, dil nyé ɨ́ jʉ́ó kʉ́ ɨ́ mbó éjʉ́m wé yɨ́.
49001021	Nzyɛ̌m ɑ́ dil nye ɨ́ mecǿǿ mé jǿø yɑɑ́ ó, kʉ́ misísǐm mí éjúrʉ́ʉ́ mi dí milʉ̂ mí, le myɑɑ́ mi dí e nkul jǿø mí, le myɑɑ́ mi dí e pîm mí, le myɑɑ́ mi dí e menkul ménɨ́nɨ́ɨ́ mí. Krîst ó dí e díe e dí ɨ́ buú gúmlɔɔ lɨ́. Díe lɑɑ́ ó dí elɑɑ míé mɨ́mɛ̂h bʉ̂r dí ekɛn ɨ́ mpóʼo sí yɨ̂ʼ mɑ́, le mɑɑ́ bé ókɛn ɨ́ mpóʼo ngɑ́ tyélɔɔ nyɨ́ mɑ́.
49001022	Nzyɛ̌m ɑ́ si gbɑ̂ sɑ́ yɨ́yɛ̂h ɨ́ jǿǿ yé. Nye ntémé ɑ́ si nʉɑ nye, jwě Mbɛ̌r-Nzyɛ̌m ó, nye díʼee lʉ̂.
49001023	Mbɛ̌r-Nzyɛ̌m, wé ó nyʉ̂l mé Krîst. Krîst, nye ó lǿŋlɑ́ ɨ́ Mbɛ̌r-Nzyɛ̌m ɨ́ gúmó yɨ́yɛ̂h. Krîst ngwɑ́r e ngwɑ́r wɑɑ́ ntémé ó dí elóno ɨ́ mpóʼo nyɨnyɛ̂h nyɑ́.
49002001	Ɨ́ mimbú mí píhe, bɨ̌n bé ɑ́ be ó ojwe nkǒ pɑ́ʼ sísǐm, tɨ̂ ɨ́ bijyɛʼ bín, le misyóm bɨ́n ɑ́ sɑ̂ mí.
49002002	Bɨ̌n bé ɑ́ be lɨ́ edudû kʉ̌ cyen ébébe bʉ̂r ó sí yɨ̂ʼ bɨ́bɛ̂h. Bɨ̌n bé ɑ́ dudû ɨ́ bíi yɑɑ́ ó, sísǐm éjúrʉ́ʉ́ dí tyélɑ́ ɨ́ diɑ́ jǿǿ yé pɑ́ʼ jʉ́o le ejwoo wɨ́. Sísǐm wɑɑ́ ó dí etyɛ̂b bʉ̂r ɨ́ miléme ɨ́ bɑ́ɑ́nɑ̂ʼ ó, bé bénɑɑ ejyɛ̂ʼwo e Nzyɛ̌m.
49002003	Mɨnɑ́ bɨ́bɛ̂h, bé ɑ́ nyɛɛ dudû gɑ́ ó, kʉ̌ cyen ngwɑ́r e ngwɑ́r wɑɑ́. Mɨnɑ́ bé ɑ́ jɑɑ sɨsɑ́ɑ gɑ́ ó, njɨ elóŋlo bísyɛ́ɛlɑ bí ébébe ményʉ́l gɑ́ mɨ́nɑ́, mé ɑ́ kʉ bu gø̂m ó, mɨnɑ́ sɑ̂ʼ bí. Bigǿmɑ́ byɑɑ́ ó b'ɑ́ jɑɑ bu pɨpɑ́lwo mɨnɑ́ gɑ́ ɨ́ miléme. Sɑ́ yé ɑ́ kʉ jɑlɑ e njør wɨ́h oYúden yɨ́, yé ɑ́ be ó, bɨ̌h jɑ̂ʼrɑɑ e nkpɑɑ mé Nzyɛ̌m, jøʼ gwɑ́r e gwɑ́r e mpʉ bʉ̂r o dí ɑbe óYúden bɑ́, bé ɑ́ jɑlɑ le ejɑʼrɑ e nye yɨ́.
49002004	Tó kœb ó, Nzyɛ̌m, nye ɨ́ buú jɨ̂ʼ mɨ́nɑ́ gɑ́ nkoó. Nó nyé ɑ́ nze lɛ̂ʼle mɨnɑ́ gɑ́ mpʉ nyé ɑ́ bu kpɛl mɨnɑ́ gɑ́ kpɛ̌l ɑ́purɑpúrɑ yɨ́.
49002005	Mɨnɑ́ bé ɑ́ si gbɑh gɑ́ metié mé Nzyɛ̌m, ntɔ̂ʼ jwe lɨ́ ejɑlɑ e syóm wɑɑ́. Dɑmɑ́ jóʼo nó, nye ɑ́ si bɑnɑ ciʼ mɨnɑ́ gɑ́ ɨ́ lɔ̌b mpúhlɑ́ gɑ́ nyɨ́nɑ́ e Krîst. (Bɨ̌n bé ɑ́ bi cwiʼ ó, e nzɨ̌ ncǿncǿɑ̌ Nzyɛ̌m ɑ́ lɛ̂ʼle bɨ̌n nyɨ́.)
49002006	Nzyɛ̌m ɑ́ si pɛh mɨnɑ́ gɑ́ e Yésʉs-Krîst, ntɔ̂ʼ dil mɨ́nɑ́ gɑ́ le onɔ́ɔ́ ɨ́ mecǿǿ ɨ́ jʉ́ó kʉ́, e nzɨ̌ mpúhlɑ́ gɑ́ nyɨ́nɑ́ e Krîst.
49002007	Nye ɑ́ cǿɑ e mɨnɑ́ gɑ́ nó ó, lɨ́ esú lé élɛ̂ʼle mímyɑ̌ mímyɛ̂h mi dí ebyɛ̂l mí, kpɛ̌l yé dí ɑ́purɑpúrɑ, dí elɑɑ byúú bíkpɛ̌l bíbyɛ̂h yɨ́. Nye ɑ́ sɑ̂ mɨnɑ́ gɑ́ embɨɑ lɑɑ́ ó, ɨ́ mpúhlɑ́ gɑ́ nyɨ́nɑ́ e Yésʉs-Krîst.
49002008	Ebě, ncǿncǿɑ mé Nzyɛ̌m ó b'ɑ́ ciʼ bɨ̌n, lɨ́ nzɨ̌ búʼó. Cwiʼ yɑɑ́, yé ɑduho kwɑ́ nyɨ́n, bɨ̌n bʉr o tɨ̂. Yé ó njwéɑ́ mé Nzyɛ̌m.
49002009	Nye ɑ́ bé ɑcǿɑ e bɨ̌n ɨ́ lɔ̌b yʉ́ʉ́ syɛ́ɛlɑ mpɑ̂ yɨ́n. Nó ntémé, yé ɑjɑlɑ ó, mʉr nkʉ́nɑɑ ɨ́ nye mʉr tɨ̂.
49002010	Mɨnɑ́ gɑ́ bé ó bʉr ó Nzyɛ̌m ɑ́ sɑ̂ e mebó mé nye mʉr tɨ̂ʼ bɑ́. Nye ɑ́ kuho mɨnɑ́ gɑ́ ɨ́ nzɨ̌ mé Yésʉs-Krîst ó, mɨnɑ́ díʼee gɑ́ bʉr o dí esɑ̂ nyé bisyɛ́ɛlɑ bimpɑ̂ bɑ́. Nzyɛ̌m nye mʉr tɨ̂ʼ ó b'ɑ́ boo cíʼe ɨ́ lémé wé ó, mɨnɑ́ sɑ̂ʼ gɑ́ nye byɑ̌.
49002011	Tʉtoŋlo gɑ́ mpʉ bɨ́n ɑ́ byɛ̂l yɨ́: bɨ̌n, bʉr o bíkúl bíswîh, bé ó bɑɑ́ óYúden dí ejébe ó, «bʉr o dí ɑcíʼɔɔ mpʉ́n bɑ́». (Nɑ́ɑ̌ yé ó, bʉr o jébé bɨ́n nó bɑ́, bé jɨ́jébé bé bʉr o tɨ̂ʼ ó, «bɑɑ́ bé ɑ́ cíʼɔɔ mpʉ́n ɨ́ bipúnó bíh bɑ́». Tó kœb ó, sɑ́ yé ɑ́ sɑ̂ ó, bé cíʼɔɔ mpʉ́n nyɑɑ́ yɨ́, yé ɑ́ be ó bʉr.)
49002012	Toŋlɑɑ gɑ́ ntémé mpʉ bɨ́n ɑ́ nyɛɛ bɨbě dǐ gwɑ́r yɨ́. Bɨ̌n e Krîst, bé ɑ́ bé ɑpɑ̌ pûhlɑ. Bɨ̌n bé ɑ́ si pɨ́mɔɔ ɨ́ kúl bʉ̂r o bé Ɨ́zrɑɛ̂l. Ɨ́ nkǒ pɑ́ʼ sɑ́ɑ́ Nzyɛ̌m ɑ́ sɑ̂ nyɨ́, ti e menkɛ̌ʼ mé, bɨ̌n bé ɑ́ be ó, bʉr o bíkúl bíswîh, ɑbe e bɑ́ nkɔ̂b tɨ̂. Ɨ́ jɔʼ yɑɑ́ yɨ́yɛ̂h, bɨ̌n bé ɑ́ bé ɑbe e mpûʼlɑ ɨ́ miléme. Ɨ́ sí yɨ́yɛ̂h, bʉr o bíkúl bín, bé ɑ́ bé ɑgʉ́ɑ̌ Nzyɛ̌m.
49002013	Tó kœb ó, ɨ́ bɑ́ɑ́nɑ̂, bɨ̌n mû ó sí pûhlɑ e Yésʉs-Krîst. Bɨ̌n bʉr o b'ɑ́ nyɛɛ be e ncɛrɑ́ e Nzyɛ̌m bɑ́, bɨ̌n mû ó bɑ̌ʼ e né, cɨɨ ɨ́ nzɨ̌ mecié mé Krîst.
49002014	Ebě, Krîst nye mʉr tɨ̂ʼ ó b'ɑ́ nze gbɑ̂ mɨnɑ́ gɑ́ mepyɛblɑ ɨ́ miléme. Nye ó b'ɑ́ sɑ̂ ó, oYúden ti e bɑɑ́ o dí ɑbe óYúden bɑ́, bé díʼee kûl gwɑ́r. Mpʉ nyé ɑ́ bîr nyʉ̂l nyé ó, nye jwêʼ yɨ́, tɨ̂ʼ ó nyé ɑ́ búʼo kóʼ wé ɑ́ bɨbɛ̂ʼ mɨnɑ́ gɑ́ ó, mɨnɑ́ nwímlɑɑ gɑ́ pɑ́ʼ gɑ́ nyɨ́nɑ́ wɨ́.
49002015	Nye ɑ́ gbɑ̂ mepyɛblɑ pɑ́ʼ gɑ́ nyɨ́nɑ́ ó, ɨ́ jɔʼ nyé ɑ́ pɛʼ metié mé Moïse, le mempéné ti e bici bíbyɛ̂h yɨ́. Nye ɑ́ pɛʼ byé ó, nye nkʉ̂ nʉɑ bíkúl bíbɑ́ gɑ́ bínɑ́, ntɔ̂ʼ syɛŋ byé ɨ́ nye mʉr tɨ̂, byé nkʉ̂ sûʼlɑ éjwɑ́n é kûl, nøølɑ e mʉr ngwɑ́r.
49002016	Ɨ́ jɔʼ nyé ɑ́ bomlɔɔ ɨ́ kolôs kʉ́ yɨ́, nye ɑ́ si sɑ̂ sɑɑ́ pɑ́ʼ gɑ́ nyɨ́nɑ́ e Nzyɛ̌m, le esɑ̂ ó, bʉr o bíkúl bíbɑ́ gɑ́ bínɑ́ byɑɑ́, díʼee mpʉ mʉ̂r ngwɑ́r. Mɨnɑ́ bé ɑ́ kɑ gwɑ̂ʼ enwimlɑ pɑ́ʼ gɑ́ nyɨ́nɑ́ ó, ɨ́ jɔʼ nyé ɑ́ jwe yɨ́.
49002017	Krîst ɑ́ nze ɨ́ sí yɨ̂ʼ ó, nye ntɑ́ɑ nzě túno bɨ́n, bʉr o b'ɑ́ be e ncɛrɑ́ e né bɑ́, lɔ́ɔ́ wɨ̂: Nzyɛ̌m, nyɨ́ gbɑ̂ mépyɛblɑ pɑ́ʼ nyɨ́n le onɔ́ɔ́. Nye ɑ́ túno lɔ́ɔ́ mépyɛblɑ ngwɑ́r e ngwɑ́r wɑɑ́ ntémé ó, kwɑ́ nyɨ́h, oYúden, bʉr o b'ɑ́ bɨbě bɑ̌ʼ e Nzyɛ̌m bɑ́.
49002018	Krîst ó b'ɑ́ kɑr nzɨ̌ ó, bikúl bíbɑ́ gɑ́ bínɑ́ sîhlɑɑ bɑ̌ʼ e Nzyɛ̌m Sɔ́ŋ, lɨ́ ecɨɨ e nzɨ̌ mʉr ngwɑ́r e ngwɑ́r: Sísǐm mé Nzyɛ̌m.
49002019	Nó yé lɛ́ʼlé ó, bɨ̌n bé ɑkɑ̌ be bʉ̂r o bíkûl e biloo, nkʉ̂ ojwóo. Bɨ̌n mû ó bʉr o mpóʼo mé Nzyɛ̌m jøʼ gwɑ́r e gwɑ́r e bʉr o b'ɑ́ nyɛɛ gúmo e né, duho myɑ̂ bɑ́. Bɨ̌n mû ó bʉr ó mbɛ̌r bʉ̂r mé Nzyɛ̌m ntémé.
49002020	Bɨ̌n bé ó mpʉ̌ poro bé ɑ́ lúmo ɨ́ mbɛ̌r yɨ́. Nkɑn mbɛ̌r nyɨɛ, nye ó bʉr o mílʉ́mlʉ́ mé Yésʉs, bé le ogwíhɑ o mílɔ̌b mé Nzyɛ̌m. Yésʉs-Krîst nye mʉr tɨ̂ʼ ó dí mejwii me sɔ́ŋ.
49002021	Nye ntémé ó dí esumǒ mbɛ̌r wɑɑ́, lɨl wê, le ebeʼ wê. Nyě sɑ́ nó ó, wé díʼee ci lɨ́ esú ó, Tî Yésʉs nkʉ̂ kœ̌b mpɑ̌ŋ mbɛ̌r édi tɨ̂.
49002022	Tî Yésʉs ó dí esɑ̂ ntémé ó, bɨ̌n tyélɔɔ ɨ́ bityé bín tɨ̂, misumɑ́ lɨ́ odiɑ́ Nzyɛ̌m ngɑ́ di tɨ̂ʼ wɨ́. Sísǐm wé ó dí elɛ̂ʼle bígúmó bɨ́n jɑ́lɑ́ le etyɛ̂b ɨ́ nzumó mbɛ̌r wɑɑ́ bí.
49003001	Nó, mɛm Pɑul, mʉr dí mbʉʼ ɨ́ syɛ́ɛ́ mé Krîst ɨ́ lɔ̌b nyɔm wɨ́n, bʉr o dí ɑbe óYúden bɑ́ nyɑ́...
49003002	Nzê bɨ̌n bé ɑ́ bé ɑsí jóʼǒ mpʉ̌ Nzyɛ̌m ɑ́ sɑ̂ ó, me díʼee syɛ̂l mesɑ̂ wé lɨ́ esú lɨ́n yɨ́ ɛ́? Nye ɑ́ si kʉ lɛ̂ʼle me ncǿncǿɑ nyé, me nkʉ̂ di bɨ́n e nyɔm.
49003003	Nye ɑ́ níŋle me ɨ́ syɛ́ɛ́ yɑɑ́ ó, ɨ́ jɔʼ gwɑ́r e gwɑ́r nyé ɑ́ jwe me pɨʼ lɨ́ esimɑ́ yɨ́. Nye ɑ́ sɑ̂ nó ó, me nkʉ̂ pɑ̂ʼlɑ bɨ́n lwǐb ódîm yé. Bɨ̌n gʉ́ɑ́ nó ó, e nzɨ̌ bwɑ́ mékɑ̌n mé dí etile bɨ́n mɑ̂.
49003004	Bɨ́n lɑ́ɑ́ mékɑnɑ́ mɑ̂ʼ nó, bɨ̌n bé ojʉ̂ʼrɑ̌ sɑ́ mé mû sí gʉ́ɑ, dumo e Krîst yɨ́. Sɑ̂ yɑɑ́, yê ɨ́ pɑ́ʼ bʉ́ʉ́ bʉ̂r ó, lwǐb ódîm.
49003005	Ɨ́ mimbú mí píhe, mimyɑ̌ mi bʉ̂r ɨ́ buo buo, bé ɑ́ bé ɑgʉ́ɑ épɑ̂ʼlɑ̌ solɑ́ lɔ̌b wɑɑ́. Ɨ́ bɑ́ɑ́nɑ̂, Nzyɛ̌m mû kɑ̌ gwîh wé ó, e nzɨ̌ Sísǐm wé. Sísǐm mé Nzyɛ̌m nyɨɛ, nyě gwíh wé ó, kwɑ́ bʉr o mílʉ́mlʉ́ mé Yésʉs-Krîst o dí ci bɑ́, bé le ogwíhɑ o mílɔ̌b mé Nzyɛ̌m.
49003006	Misolɑ́ mílɔ̌b myɑɑ́ míɛ, myé ó mî: Mbɨɑmbɨɑ Lɔ́ɔ mɨ́nɑ́ dí etúno gɑ́ wɨ́, wé sɑ́ ó, bɨ̌n, bʉr o bíkûl, bíʼee ntémé mepwɑʼ mé Nzyɛ̌m, jɑlɑ e nkɔb líʼe nyɨ́n, jøʼ gwɑ́r e gwɑ́r le oYúden. Bɨ̌n le onɔ́ɔ́ ó dí bicíl bí nyʉ̂l mpwɑ́r. Bɨ̌n le onɔ́ɔ́ ntémé bé óbeě mpʉ̌ Nzyɛ̌m ngɑ́ dirɑ ménkɛ̌ʼ mé yɨ́.
49003007	Nzyɛ̌m ɑ́ si kʉ bu séɑ e nkul nyé kwɑ́ nyɑ̌m ɨ́ buo buo, e nzɨ̌ ncǿncǿɑ nyé. Nye ɑ́ si jwe me sɔ̂ʼ, ɑbe e myɛ́nɑ. Sɑ́ tɨ̂ʼ, yé ɑ́ be ó dǐ syɛ̂l mesɑ̂ wé.
49003008	Ɨ́ sɔ́mɑ́ bʉ̂r o bɨ́h le onɔ́ɔ́ dí egúmo e Nzyɛ̌m bɑ́, bʉ́ʉ́ bɨ́bɛ̂h ó dí ejɑlɑ le enyɛɛ́ gbɑ́ŋɔɔ ɨ́ nkɔb. Dɑmɑ́ jóʼo nó, Nzyɛ̌m ɑ́ si lɛ̂ʼle me ncǿncǿɑ nyé, ó me túnɑɑ Mbɨɑmbɨɑ Lɔ́ɔ́ mé Yésʉs-Krîst kwɑ́ bʉr o dí ɑbe óYúden bɑ́, ó bé gʉ́ŋɑɑ okúm le ogbɑɑ̌ Krîst dí enze mɨ́nɑ́ gɑ́ e wɑ̌ wɨ́, nzɑmedwɑh e mpʉ wé dí ɑgʉ́ŋɔɔ wɨ́wɛ̂h yɨ́.
49003009	Nye ɑ́ jwe me syɛ́ɛ́ ntémé ó, me pɑ̂ʼlɑɑ jøʼ nyé ɑ́ boo cíʼe ɨ́ lémé wé yɨ́, pyêl yé ɨ́ jwê. Nzyɛ̌m, kwih bisɑ́ bíbyɛ̂h, ɑ́ nyɛɛ sol jøʼ yé yɑɑ́ ɨ́ mimbú mí píhe ó, bʉr jóʼɑɑ sɔ̂ʼ njɨ lwǐb ódîm, yé omér.
49003010	Yé kɑ lîʼ ɨ́ bɑ́ɑ́nɑ̂ʼ ó, njɨ epɑ̂ʼlɑ̌ jøʼ yé yɑɑ́, pyêl yé ɨ́ jwê lɨ́ esú lé écɨ̂l mísísǐm mí éjúrʉ́ʉ́ mi dí e jǿø mí le myɑɑ́ mi nkûl, myɑɑ́ mi dí pɑ́ʼ jʉ́o le ejwoo mí. Myé mû ó lɨ́ ekɑ̌ jɨ̂ʼ yé kwɑ́ gɑ́ nyɨ́nɑ́, bʉr ó Mbɛ̌r-Nzyɛ̌m, le egʉ́ɑ̌ mpʉ ócwóó mé Nzyɛ̌m dí ɨ́ buo mímbi wɨ́.
49003011	Ɨ́ jɔʼ kʉ́ e sí, byé ɑ́ be ɑpɑ̌ bě kuhɑ́ yɨ́, Nzyɛ̌m ɑ́ boo cíʼe ɨ́ lémé wé ó, nye ónzě dirɑ̌ jøʼ yɑɑ́ ó, cɨɨ ɨ́ nzɨ̌ Tî gɑ́ wɨ́nɑ́, Yésʉs-Krîst.
49003012	Ɨ́ mpúhlɑ́ gɑ́ nyɨ́nɑ́ e Krîst, ɨ́ jɔʼ mɨ́nɑ́ jyéʼ gɑ́ koo e né yɨ́, mɨnɑ́ bé lɨ́ epyɑ̂l gɑ́ kwɑ́ mé Nzyɛ̌m, ɑbɑ́ɑwǒ sɔ̂ʼ, ɑbe ntémé e yʉ́ʉ́ sɑ́ ngɑ́ ntɨ̂ʼ yɨ́.
49003013	Sɑ́ tɨ̂ʼ ó mé dí ebene ó, bɨ̌n jóʼɑɑ mebúʼ ɨ́ mitúú mé dí esiɑ e myé lɨ́ esú lɨ́n mí yɨ́. Lɨ́ otyeetye, myê bɨ̌n ó sɑ́ bɨ́n jɑ́lɑ́ le enkʉ́nɑ tɨ̂ʼ yɨ́.
49003014	Sɨ́ɑ̌ yɑɑ́ ó mé dí ebɨʼ mébóó ɨ́ míh mé Nzyɛ̌m Sɔ́ŋ, jɨʼlɑ e né ɨ́ lɔ̌b wɨ́n yɨ́.
49003015	Mbɛ̌r bʉ̂r wɨ́wɛ̂h dí ɨ́ jʉ́ó kʉ́ le kɑ̂ʼ ɨ́ sí yɨ̂ʼ wɨ́, wé ó mbɛ̌r bʉ̂r Nzyɛ̌m Sɔ́ŋ ɑ́ jwe njør wé wɨ́.
49003016	Mě jɨʼlɑ́ e né ó, nye gbɑ̂ʼ bɨ̌n nkul ɨ́ milémé mín tʉ́ŋlʉ̌ e nzɨ̌ Sísǐm wé lɨ́ esú ó, bɨ̌n díʼee e nkul nyɑɑ́ ɨ́ miléme lǿŋlɑ́, lɨ́ edû mpwɑ̂ʼ kûm nyé.
49003017	Mě jɨʼlɑ́ ntémé e né ó, Krîst nʉ́ŋɑɑ odiɑ́ wé tʉ́ŋlʉ̌ milémé mín ɨ́ nzɨ̌ búʼó yɨ́n. Mě jɨʼlɑ́ e né ntémé ó, bɨ̌n kpɛ́lɑɑ pɑ́ʼ nyɨ́n, bɨ̌n nkʉ̂ tyɛ̂b ɨ́ búʼó gɑ́ yɨ́nɑ́ ɨ́ lyɑhwó. Bɨ̌n tyɛ́bɨɨ tɨ̂ʼ mekʉ̌ sí ɨ́ sɨ́ŋ.
49003018	Nó ntémé ó, bɨ́n e bʉr o mé Nzyɛ̌m bɨ́bɛ̂h ngɑ́ bi nkûl egʉ́ɑ̌ kpɛ̌l ɑ́purɑpúrɑ̌ Krîst dí e yé ɨ́ pɑ́ʼ gɑ́ nyɨ́nɑ́ yɨ́. Bɨ̌n gʉ́ŋɑɑ mpʉ̌ kpɛ̌l yé dí esúʼo mɨ́nɑ́ gɑ́ ɨ́ menzɨ̌ mɨ́mɛ̂h yɨ́: le ebére kʉ́, le esulo sí, le ebwɑ̌ʼ bwɑʼɑ́ɑ, le ejɑɑ́ jɑŋɑ́ɑ yɨ́.
49003019	Mě jɨʼlɑ́ ntémé e Nzyɛ̌m ó, bɨ̌n gʉ́ŋɑɑ mpwɑʼ kpɛ̌l mé Krîst dí elɑɑ̌ sɑ́ yɨ́yɛ̂h mɨ́nɑ́ dí e nkul egʉ́ɑ gɑ́ yɨ́, tó pyɑ̂l ɨ́ jɔ̌ʼ Nzyɛ̌m óbe, nye mû sí lóŋlo bɨ́n e sɑ́ nyé mʉr tɨ̂ʼ dí lǿŋlɑ́ e yé yɨ́.
49003020	Kûm díʼee e Nzyɛ̌m, wɑɑ́ dí e nkul esɑ̂ sɑ́ yɨ́yɛ̂h, lɑɑ̌ bím mɨ́nɑ́ dí ejî gɑ́, nkʉ̂ jøʼ yɨ́ nyɑ́. Nyě sɑ́ sɑ́ yɨ́yɛ̂h ó, dû nkûl nɨ́nɨ́ɨ́ dí eséɑ ɨ́ mɨnɑ́ gɑ́ nyɨ́.
49003021	Kûm díʼee e né e nzɨ̌ Mbɛ̌r-Nzyɛ̌m ti e Yésʉs-Krîst ntémé, tó pyɑ̂l ɨ́ mimyɑ̌ mi bʉ̂r mímyɛ̂h njʉ̌m dǐ e njʉ̌m dǐ. Amen.
49004001	Nó, mɛm mʉr dí mbʉʼ mé Tî Yésʉs nyɑ́, mě jɨʼlɑ́ e bɨ̌n ó, bɨ̌n dúʼoo mbɨɑmbɨɑ kʉ̌ cyěn Nzyɛ̌m ɑ́ jébe bɨ̌n ó, bɨ̌n dúʼoo wɨ́.
49004002	Jɔrɨɨ gɑ́ menyʉ́l mɨ́n pɑ́ʼ nyɨ́n. Diʼee gɑ́ bʉr o dí ɨ́ tɑlɑ̌ njør bɑ́, le bʉr o bíhwó. Jújúhwɑ́ɑ́ gɑ́ pɑ́ʼ nyɨ́n ɨ́ lɔ̌b kpɛ̌l bɨ́n dí e yé yɨ́.
49004003	Sísǐm mé Nzyɛ̌m tyɛ́bɨɨ bɨ̌n ɨ́ miléme, ó bɨ̌n díʼee e mepyɛblɑ pɑ́ʼ nyɨ́n. Mépyɛblɑ mɑɑ́, mé ódi bɨ́n simɑ́ ɨ́ miléme nó, sɔ́mɑ́ gɑ́ yɨ́nɑ́, yé ójɑɑ́ di ó, njɨ gwɑ́r. Gbɑ́ʼ gɑ́ nkul, ó bɨ̌n díʼee lémé ngwɑ́r nó.
49004004	Nyʉ̂l mé Krîst, nye ó mpwɑ́r. Sísǐm mé Nzyɛ̌m, nye ó ngwɑ́r. Mpûʼlɑ mpwɑ́r ó dí bɨ̌n ɨ́ miléme, tɑ́ɑre ɨ́ jɔ̌ʼ Nzyɛ̌m ɑ́ jébe bɨ̌n yɨ́.
49004005	Njǿø gɑ́ wɨ́nɑ́, nye ó ngwɑ́r. Mɨnɑ́ kɑm gɑ́ ó, búʼó gwɑ́r. Mɨnɑ́ duŋɔɔ gɑ́ ó, ndubó ngwɑ́r.
49004006	Wɑɑ́ dí Nzyɛ̌m bʉ̂r bɨ́bɛ̂h, dí ntémé Sɔ́ŋ bʉr bɨ́bɛ̂h nyɑ́, nyé ó njɨ ngwɑ́r. Nye lɨ́ ejǿø̌ sɑ́ yɨ́yɛ̂h. Nye ntémé ó dí eséɑ, cɨɨ e nzɨ̌ sɑ́ yɨ́yɛ̂h. Nye ɨ́ sɑ́ yɨ́yɛ̂h.
49004007	Mɨnɑ́ gɑ́ óbɛ̂h, bé ɑ́ be ó sí bi mínjwéɑ́ mimbi mimbi lɨ́ edû mpʉ̌ Krîst nyɨɛ ɑ́ ntɨh mɨnɑ́ gɑ́ myɑ̌ yɨ́.
49004008	Sɑ́ tɨ̂ʼ ó yé dí tilɑ́ ó: «Jɔʼ nyé ɑ́ bɨ́nɔɔ ɨ́ jʉ́ó kʉ́ yɨ́, nye ɑ́ si ntɑɑ ontɨ̂m le obɨn bé. Nye nzě tô e bé lɨ́ okómó. Nye ntɔ̂ʼ kɑb bʉ̂r ó sí minjwéɑ́.»
49004009	(Ekɑ̌n e dí ó: «Nye ɑ́ si bɨ́nɔɔ ɨ́ jʉ́ó kʉ́» lɨ́, lé lɛ́ɛ́ yé? Nó yé ó, nye ɑ́ si sulo, nî ɨ́ sí yɨ̂, bɑ́nɑ̌ tó kpɑ̂hlɑ ɨ́ sí yɨ̂ʼ tʉ́ŋlʉ̌.
49004010	Mʉr ɑ́ sulo ɨ́ sí yɨ̂ʼ nyɑ́, nye ntémé ó b'ɑ́ bére, lɑɑ̌ jʉ́o, le ejwoo le bɑɑ́ntɛ́n. Tɑ́ɑre ɨ́ tyé yɑɑ́, nzě kumo ɨ́ gúmó yɨ́yɛ̂h, nye ó ngɑ́ jǿø̌ sɑ́ yɨ́yɛ̂h.)
49004011	Nye ɑ́ be ɨ́ jwe bʉ̂r minjwéɑ́ mimbi mimbi. Nye nzě sɑ̂ ó, bɑ̂ʼ bʉ̂r, bé díʼee bʉr o mílʉ́mlʉ́ mé Yésʉs; bɑ̂ʼ bɨ́ɛ, ogwíhɑ o mílɔ̌b; bʉ́ʉ́ bɨ́ɛ, otúnɑ ó Mbɨɑmbɨɑ Lɔ́ɔ; bʉ́ʉ́ bʉ̂r ntémé, otyɛ̂b bé ésôʼ ó Mbɛ̌r-Nzyɛ̌m; bʉ́ʉ́, olɛ̂ʼlɑ o mílɔ̌b mé Nzyɛ̌m.
49004012	Nyě sɑ́ nó ó, lɨ́ esú é bʉ̂r o mé Nzyɛ̌m, ó bé díʼee bʉr o dí e nkul elóŋlǒ syɛ́ɛ́ yé bɑ́. Nyě lɛ́ʼlé bé esɑ̂ nó ó, lɨ́ esú lé éjwě Mbɛ̌r-Nzyɛ̌m (dí nyʉ̂l mé Krîst wɨ́) megǿe.
49004013	Ɨ́ mbi wɑɑ́ ó, mɨ́nɑ́ gɑ́ óbɛ̂h ngɑ́ be gɑ́ ɨ́ mpúhlɑ́, cɨɨ ɨ́ nzɨ̌ búʼó gwɑ́r yɨ́. Mɨnɑ́ bé ógʉ́ɑ gɑ́ Mwɑ̂n mé Nzyɛ̌m ɨ́ pébébé. Mɨnɑ́ bé ópɔʼɑ gɑ́ lɨ́ ontwǒm, tô gɑ́ lɨ́ obwɑm. Mɨnɑ́ bé ócéne gɑ́ ɨ́ mipɑ́ʼ mímyɛ̂h, lɨ́ esûʼlɑ̌ nʉɑ̌ tyé mé Krîst nye mʉr tɨ̂.
49004014	Jɔʼ yɑɑ́ ó mɨ́nɑ́ ngɑ́ pɔʼɑ gɑ́ ɨ́ tyé bwɑ́ ó ntwǒm ɨ́ nkǒ pɑ́ʼ búʼó yɨ́. Milɛ́ʼlɑ́ míswîh, myé ɑ́kɑ̌ ntyeŋ mɨ́nɑ́ gɑ̂, nkʉ̂ dímle mɨ́nɑ́ gɑ́ ɨ́ nzɨ̌ mikóo. Bɑɑ́nyɑ̂-mikóo bɑɑ́, bé gǿm ó, bé mɛ́rɨɨ mɨnɑ́ gɑ́ ɨ́ mpilɑ mépɨʼ yɔ́ɔ́, le ntémé ó, mɨnɑ́ nʉ́ŋɑɑ gɑ́ bijyɛʼ byɔ́ɔ́.
49004015	Tó kœb ó, mɨ́nɑ́ lɛ́ɛ́ gɑ́ otyeetye tʉ́ŋlʉ̌ kpɛ̌l nó, mɨnɑ́ bé ógǿe le ebwɑʼ gɑ̂, tótôʼ, tó pyɑ̂l ɨ́ jɔʼ mɨ́nɑ́ ngɑ́ di gɑ́ mbɨmɑ́ ɨ́ Krîst tʉ́ŋlʉ̌, mʉr pɑ́ dǐ lʉ̂ gɑ́ wɨ́nɑ́ nyɑ́.
49004016	Nye ó mʉr dí epûhlɑ mɨ́nɑ́ gɑ́ óbɛ̂h, ó mɨnɑ́ díʼee gɑ́ nyʉ̂l mpwɑ́r nyɑ́. Bicíl bí nyʉ̂l byɑɑ́, nyě dirɑ byé ɨ́ mebɨ̌l ó, e misihé. Misihé myɑɑ́ ó dí entɛŋ bícíl bí nyʉ̂l bisɑ̂ bi dí byé e nyɔm bí. Sihé wɨ́wɛ̂h, wé ɨ́ jɑlɑ le esúʼo nyʉ̂l ó, lɨ́ edû mpʉ̌ Nzyɛ̌m ɑ́ komlo wɨ́hɑɑ́ yɨ́. Nkul nyé ó dí esɑ̂ ó, nyʉ̂l nyɑɑ́ gǿɑɑ mbɨ̂mbɨɑ́. Mpúhlɑ́ obûʼlɑ, nye lɨ́ etô le egǿe dóló ɨ́ jɔʼ bʉ̂r o dí tɨ̂ʼ bɑ́ dí ekpɛlɑ yɨ́.
49004017	Nó sɑ́ mé múo nzě lɛ́ɛ bɨ́n, le eboʼlo ɨ́ díé mé Tî Yésʉs yɨ̂, yé ó: mʉr ɑdû gɑ́ kʉ̌ cyen óhɑ́ɑ́den dí edû wɨ́. Bé jɑɑ́ sɑ̂ nó ó, njɨ ebě, ocwóó wɔ́ɔ́, wé ó jwêh.
49004018	Sɑ́ écwólwo lɔ́ɔ́, lé ɑkɑ̌ siŋɑ. Bé mû ó, e ncɛrɑ́ e cwiʼ mé Nzyɛ̌m, tɨ̂ lɨ́ egʉʼlɑ bé dí e lé lɨ́, le elele e míléme lɔ́ɔ́.
49004019	Ɨ́ sɔ́ɔlʉ pɨ̂ʼ wɔ́ɔ́, bɨ́ swɑ̂hle mímbi mébébé mɨ́mɛ̂h lɨ́ esɑ̂. Bé lɨ́ esɑ̂ bímolɑ́ nzɑm le ekomo. Bé sɑ́ ntémé ó, bisyɛ́ɛlɑ bi dí edulo mpîr ɨ́ nyʉ̂l bí, ɑbe e njɨ.
49004020	Ntʉ̌ mbi wɑɑ́ bɨ́n ɑ́ lɛ̂ʼlɔɔ ɨ́ jɔʼ bɨ́n ɑ́ jɨ̂ʼ eciʼe ɨ́ Krîst yɨ́.
49004021	Bɨ̌n bé ɑ́ si gwɑ kʉ jóʼo sɑ́ yɨ́yɛ̂h dí edumo e né yɨ́. Bɨ̌n bé ɑ́ si lɛ̂ʼlɔɔ ɨ́ díé lé tʉ́ŋlʉ̌. Bé ɑ́ lɛ̂ʼle bɨ̌n, lɨ́ edû ótyeetye mé Yésʉs ó,
49004022	bɨ̌n túmɑɑ koo, bîr métum me myɑ̂ mɨ́n, myɑ̌h njʉ̌m nyʉ̂l bɨ́n ɑ́ nyɛɛ be e né nyɨ́. Bigǿmɑ́ bí njʉ̌m nyʉ̂l nyɑɑ́, byé lɨ́ edímle bʉ̂r ɨ́ nzɨ̌ mikóo myɔ́ɔ́, cyen bé lɨ́ eswie.
49004023	Yé jɑlɑ ó, bɨ̌n bíʼee ejwɑ́n é pɨ̂ʼ, ndu e sísǐm jwɑ̂n.
49004024	Bé ɑ́ lɛ̂ʼle bɨ̌n ntémé ó, eswɑm nyʉ̂l jwɑ̂n Nzyɛ̌m ɑ́ komlo bɨ̌n nyɨ́. Bɨ̌n bé osûʼlɑ bʉ̂r ojwɑ̂n e cwǐʼ Nzyɛ̌m nye mʉr tɨ̂ʼ ɑ́ komlo lɨ́ esú lɨ́n yɨ́. Bɨ̌n bé otyɛ̂b le otîtyěl ompɑ̂ ɨ́ míh mé Nzyɛ̌m le edi bʉ̂r bé lɨ́ otyeetye.
49004025	Nó mʉr, nyé ɑjɑlɑ le ekɑ̌ lɛ́ɛ mɨ́ɔɔ́ wé mʉr bibɛr. Nye lɛ́yɨɨ nye sɔ̂ʼ njɨ otyeetye, ebě, mɨnɑ́ gɑ́ mû ó bicíl bí nyʉ̂l mpwɑ́r.
49004026	«Lémé lónó bɨ́n ɨ́ nkpɑɑ nó, sɑ́ ɑsɑ̂ gɑ́ yɨ́ɛ syóm.» Mʉ̂r kóbló bɨ́n ebúʼ nó, sɑ́ ɑbîr gɑ́ ó, ebúʼ lɑɑ́ díʼee bɨ̌n ɨ́ miléme, tó pyɑ̂l ɨ́ mejwíne mé pum.
49004027	Mʉ̌r sɑ́ ɑjwe sɔ́ŋ meleme gúmó étyêl ébo.
49004028	Mʉr ɑ́ bɨbe njíblʉ̌ nyɑ́, nye gwɑ́ʼɑɑ jíbe. Nye séɑɑ syɛ́ɛ́ dí e nyɔm yɨ́, e mebó mé, ɨ́ mbi dí ó, nye díʼee e sɑ́ nyé ósúʼo bɑ́ɑ́ntéʼenteʼe o bʉ̂r e yé yɨ́.
49004029	Mʉr ɑlwib gɑ́ ekɑ̌n e dí e bibol tɨ̂ʼ lɨ́. Nye lwíbɨɨ njɨ sɑ́ ngɑ́ be e nyɔm lɨ́ esú lé égbɑ̂ bʉ́ʉ́ bʉ̂r pîm ɨ́ búʼó yɨ́. Nye jɑ́ɑ lwǐb njɨ sɑ́ dí ɨ́ mbɨɑ yɨ́, lɨ́ esú ó, Nzyɛ̌m sʉ́ʼoo bʉr o dí ejóʼo yé bɑ́ metyɛʼ me mpóm.
49004030	Mʉr ɑgbɑ̂ gɑ́ Sísǐm mé Nzyɛ̌m ebúʼ ɨ́ léme. Sísǐm wɑɑ́, wé ó mpʉ̌ jøʼ nyé ɑ́ gbɑ̂ ɨ́ bɨ̌n yɨ́. Nzyɛ̌m ɑ́ gbɑ̂ bɨ̌n jøʼ yɑɑ́ ó, bɨ̌n nkʉ̂ gʉ́ɑ tɨ̂ʼ ó, nye ótɑ́ɑ̌ góo, le edwih bɨ́n ɨ́ mpilɑ ébébe, pɛʼ bɨ́n ɨ́ fɑ́.
49004031	Akɑ̌ sɑ̂ gɑ́ otié. Pɛʼɛɛ gɑ́ ebúʼ, le nkpɑɑ ɨ́ miléme. Syɛ́hlɑ́ɑ́ gɑ́ megô ndu e melǿø. Pɛʼɛɛ gɑ́ ebébe é léme ɨ́ milémé mín.
49004032	Lɨlɛ́ʼlɑ́ɑ́ gɑ́ ncǿncǿɑ pɑ́ʼ nyɨ́n, bɨ̌n óbɛ̂h. Jɨ́ʼɨ́ɨ́ gɑ́ bʉr bɨ́bɛ̂h ekpɑɑ nkóó. Pɛʼɛɛ gɑ́ bibɑɑ bí ébébe bɨ́n ɑ́ pɑ niʼlɑ bʉ́ʉ́ bʉ̂r bí, mpʉ̌ Nzyɛ̌m ɑ́ pɛʼ byɑɑ́ nyé ɑ́ niʼe bɨ̌n ɨ́ nzɨ̌ mé Krîst bí yɨ́.
49005001	Bɑŋɑɑ gɑ́ Nzyɛ̌m, ebě, bɨ̌n mû ó bwɑ̂n nyé dí ekpɛl bɑ́.
49005002	Kpɛlɑɑ gɑ̂, mpʉ̌ Krîst ɑ́ kpɛl mɨnɑ́ gɑ́ yɨ́. Nye ɑ́ si syɛ́ɛlɑ cwiʼ yé lɨ́ esú é bícwiʼ gɑ́ bínɑ́. Nye ɑ́ jwe cwiʼ yé ó, nye díʼee mpʉ tír bé dí ecíʼě Nzyɛ̌m tɑ̂ŋ njwéɑ́ nyɑ́. Njwéɑ́ wɑɑ́, wé e menumó Nzyɛ̌m dí ɨ́ buú kpɛl mɑ́.
49005003	Sɑ̂ gwɑ́r, mʉ̌r sɑ́ ɑjóʼo lʉ́ʉ́ dʉ́o ó, yé e nyʉ́ʉ́ mʉ̂r sɔ́mɑ́ yɨ́n dí esɑ̂ bímolɑ́ nyɑ́, nkʉ̂ byúú bísyɛ́ɛlɑ bi dí edulo mpîr ɨ́ nyʉ̂l bí. Yé sɑ́ ɑbe ntémé e mʉr dí ecyěn lémé wé ɨ́ nzɔ́ɔ́ bísɑ̂ nyɑ́. Bibɨ́blɑ bísyɛ́ɛlɑ byɑɑ́, byé ɑjɑlɑ e bʉr o dí ci bɑ́.
49005004	Yé ɑjɑlɑ ntémé ó, bɨ̌n lwíbɨɨ mekɑ̌n mé ésɔ́m, nkʉ̂ lwǐb ógʉ̌, nkʉ̂ lwǐb bíswóólʉ́. Yé ɑjɨ ó, bɨ̌n sɑ̂ʼ nó. Yé mbɨɑ ó, bɨ̌n jwêʼ Nzyɛ̌m nzyǒo.
49005005	Gʉ́ŋɑ́ɑ́ gɑ́ ó, mʉr dí elœʼ nyʉ́l nyé ɨ́ nzɨ̌ bijoó nyɑ́, le wɑɑ́ dí edulo mpîr ɨ́ nye mʉr tɨ̂ʼ nyɑ́, le wɑɑ́ dí egbɑ̂ mîh ɨ́ bisɑ́ byé onkɑ́n bɑ́, mʉr dí e mbi bísyɛ́ɛlɑ byɑɑ́ nyɑ́, nye ɑ́kóʼó bi nkɔ̂b ɨ́ Mpóʼo mé Krîst, dí nyɑɑ́ mé Nzyɛ̌m nyɨ́. Ɨ́ jɔʼ mʉ̂r gbɑ́ mîh ɨ́ bisɑ́ byé onkɑ́n yɨ́, syɛ́ɛlɑ yɑɑ́ kʉ́ lɛ̂ʼle ó, mʉr wɑɑ́, nye lɨ́ ejwe bíyɨŋɑyɨ bí ónzyɛ̌m kûm.
49005006	Mʉ̌r sɑ́ ɑdímle bɨ́n e nzɨ̌ lwǐb dí ɑbe e nyɔm yɨ́. Bisyɛ́ɛlɑ bí ébébe bínɨ̌ ó ngɑ́ sɑ̂ ó, Nzyɛ̌m lɛ̂ʼlɑɑ nkpɑɑ nyé kwɑ́ bʉr o dí egbɔbɑ e né bɑ́.
49005007	Nó, ɑnʉɑ gɑ́ ntœ̌b ɨ́ bisyɛ́ɛlɑ bi bʉ̂r ónɨ̌.
49005008	Ɨ́ mimbú mí píhe, bɨ̌n bé ɑ́ bɨbe ó, lɨ́ ejúrʉ́ʉ́. Nó ó, ɨ́ bɑ́ɑ́nɑ̂ mpʉ bɨ́n mû sí pûhlɑ e Tî Yésʉs yɨ́, bɨ̌n mû ó ɨ́ jwê. Nó ó, dúʼóó gɑ́ kʉ̌ cyen dí ejɑlɑ e bʉr o dí ɨ́ jwê bɑ́ wɨ́.
49005009	Mě lɛ́ɛ́ nó ó, ebě, bʉr o dí ɨ́ jwê bɑ́ bɨɛ, bé lɨ́ egúmo mímbi mi mpúmó mímyɛ̂h: membɨɑ, otîtyěl, le otyeetye.
49005010	Gʉ́ŋɑ́ɑ́ gɑ́ sɑ́ Tî Yésʉs dí ebeě mbɨ̂mbɨɑ́ yɨ́.
49005011	Mʉ̌r sɑ́ ɑkɑ̌ bɑ́ʼɑ̌ nʉɑ ntœ́b ɨ́ bisyɛ́ɛlɑ bí éjúrʉ́ʉ́. Bisyɛ́ɛlɑ byɑɑ́, byé ɑbe e nyɔm. Cinɑɑ gɑ́ nkɔb nyɨ́n nyɑɑ́. Bɨ̌n ɑ gwíh syóm dí tɨ̂ʼ wɨ́.
49005012	Yé ɨ́ buú sɑ̂ mɨ́nɑ́ gɑ́ sôn lɨ́ etwóolo bísyɛ́ɛlɑ bé dí esɑ̂ ɨ́ mesǒ bí, dɑmɑ́ be ó, mɨnɑ́ jɑɑ́ túbo gɑ́ ó, njɨ míe!
49005013	Jɔʼ mɨ́nɑ́ pyél gɑ́ bisyɛ́ɛlɑ byɑɑ́ ɨ́ mesǒ, cyen byé ɨ́ jwê yɨ́, njʉl, wé lɨ́ enzě kʉn byê.
49005014	Ebě, sɑ́ yɨ́yɛ̂h njʉl dí ekʉn yɨ́, yé mû ó lɨ́ epɑn mímbɑh. Sɑ́ tɨ̂ʼ ó bé dí elɛ́ɛ ó: «Guɑ mʉr dí ɨ́ jô nyɑ́, jɨmɑ́ɑ. Duhɑɑ ɨ́ sɔ́mɑ́ ójwe. Krîst pɑ́nɑɑ go mimbɑh, cyen gó ɨ́ jwê» yɨ́.
49005015	Nó gwɑ́ jwɛ̂ʼ gɑ́ kʉ̌ cyen bɨ́n dí edû wɨ́. Aciʼe gɑ́ mpʉ bígʉʼlʉgʉ́. Ciʼɑɑ gɑ́ mpʉ mípɨpɨ́ʼ.
49005016	Séɑ́ɑ́ gɑ́ mbɨ̂mbɨɑ́ ɨ́ mpɑ̌ŋ bijɔʼ bi dí epyɑ̂l bɨ́n bí, ebě, melú mɨ́nɑ́ dí eciʼe gɑ́ mɑ̂, mé ɨ́ bébe.
49005017	Mʉ̌r sɑ́ ɑgʉʼlɑ. Sɑ́ŋɑ́ɑ́ gɑ́ ó, bɨ̌n jɨ́ʼɨɨ bisyɛ́ɛlɑ Tî Yésʉs ɑ́ cíʼe ɨ́ lémé wé ó, bɨ̌n sɑ̂ʼ bí.
49005018	Mʉ̌r sɑ́ ɑpuro ményoʼ, ebě, mʉr dí elɔ̂ʼwɑ lɨ́ ede ményoʼ nyɑ́, nyě dímlé ó lʉ́ wé. Diʼee gɑ́ lǿŋlɑ́ e Sísǐm mé Nzyɛ̌m.
49005019	Jyɛyɨɨ gɑ́ mesø̂ʼlʉ lɨ́ esú é Nzyɛ̌m, le mejéme, ndu e mejémé Sísǐm wé dí elɛ̂ʼle bɨ́n ó, bɨ̌n jyɛ́yɨɨ mɑ́. Jyɛyɨɨ gɑ́ mé lɨ́ esêʼle Tî Yésʉs, e milémé mín mímyɛ̂h.
49005020	Ɨ́ jɔʼ yɨ́yɛ̂h, jwéʼ gɑ́ Nzyɛ̌m Sɔ́ŋ nzyǒo ɨ́ sɑ́ yɨ́yɛ̂h, le epɨr e díé mé Tî gɑ́ wɨ́nɑ́, Yésʉs-Krîst.
49005021	Sɨ́sɑ́ʼ gɑ́ mejóʼo pɑ́ʼ nyɨ́n, ebě, bɨ̌n bé lɨ́ ejwɑ́ɑwǒ Krîst.
49005022	Bɨ̌n bʉbɑ́, sɑ́ʼ gɑ́ mejóʼo le ojʉ́m bɨ́n mpʉ bɨ́n dí esɑ̂ Tî Yésʉs mejóʼo yɨ́.
49005023	Ebě, mʉrʉ̂m, nye ó lʉ́ mʉ́mɑ́ wé, mpʉ̌ Krîst dí lʉ́ Mbɛ̌r-Nzyɛ̌m yɨ́. Krîst nye mʉr tɨ̂ʼ ó dí Ciʼ-bʉr ɨ́ pɑ̂ʼ Mbɛ̌r-Nzyɛ̌m, dí nyʉ̂l nyé wɨ́.
49005024	Nó ó, jøʼ gwɑ́r mpʉ̌ Mbɛ̌r-Nzyɛ̌m dí esɑ̂ Krîst mejóʼo yɨ́, bʉbɑ́, bé ɨ́ jɑlɑ le esɑ̂ ójʉ́m bɔ́ɔ́ mejóʼo ɨ́ sɑ́ yɨ́yɛ̂h.
49005025	Bɨ̌n bʉrʉ̂m, mʉr nyɨnyɛ̂h, nye kpɛ́lɨɨ mʉmɑ́ wé mpʉ̌ Krîst ɑ́ kpɛl Mbɛ̌r-Nzyɛ̌m yɨ́. Nye ɑ́ si jwe cwiʼ yé, lɨ́ ebúrɑ e Mbɛ̌r-Nzyɛ̌m.
49005026	Nye ɑ́ sɑ̂ nó ó, wé nkʉ̂ gúmo e Nzyɛ̌m, nyé osí jøø wé e medíbé ti e lwǐb yé.
49005027	Ebě, nye ɑ́ kpɛl ó, wé nkʉ̂ tyɛ̂b ɨ́ míh mé ɨ́ nkɛ́lɛm: ɑbe le ebɑr, nkʉ̂ milur, nkʉ̂ yʉ́ʉ́ sɔ̂ʼ dí ɨ́ bébe yɨ́. Wé ójɑɑ́ gúmo ó, njɨ e né, ɑbe e sɑ́ ébébe nyé ónwɑ̂hle wé e tɨ̂.
49005028	Nó, ɨ́ pɑ́ʼ ójʉ̂m, bé kpɛ́lɨɨ bʉbɑ́ bɔ́ɔ́ jøʼ gwɑ́r e gwɑ́r e mpʉ bé dí ekpɛl bé bʉr o tɨ̂ʼ yɨ́. Wɑɑ́ nyɨnyɛ̂h kpɛ́l mʉ́mɑ́ wé nyɑ́, nyě kpɛl ntémé ó nyʉ̂l nyé nye mʉr tɨ̂.
49005029	Abe e mʉr dí enwim nyʉ̂l nyé, nye mʉr tɨ̂. Nye lɨ́ ejwijwe nyʉ̂l nyé mede le ebɑʼle nyê. Mbi ngwɑ́r wɑɑ́ ó Krîst dí ebɑʼlě Mbɛ̌r-Nzyɛ̌m yɨ́.
49005030	Ebě, mɨnɑ́ gɑ́ bɨ́bɛ̂h, bé ó bicíl bí nyʉ̂l byé.
49005031	Yê tilɑ́ ó: «Sɑ́ tɨ̂ʼ ó mʉ́rʉ̂m óbɔ́ʼɑ e sɔ́ŋ, bé e nyɔ̌ŋ wé, tó pûhlɑ e mʉmɑ́ wé yɨ́. Bé e nɔ́ɔ́ obɑ́, bé ójɑɑ́ kɑ̌ sûʼlɑ ó, njɨ nyʉ̂l mpwɑ́r.»
49005032	Wɑ̂m mbeɑ́, mɛm Pɑul ó wɨ̂: mɛ̌m bee ó, lwǐb ódîm nɨ̌ lɛ́ʼlé mɨ́nɑ́ gɑ́ ó, jweʼlě sɑ́ nɨ́nɨ́ɨ́ yɨ̂: lɔ̌b ébɑ̂, wé jweʼle ó, Krîst, bé e Mbɛ̌r-Nzyɛ̌m.
49005033	Yé ntémé, yê ɨ́ pɑ́ʼ wɨ́n ó: mʉrʉ̂m nyɨnyɛ̂h, nye ɨ́ jɑlɑ le ekpɛl mʉ́mɑ́ wé ɑ́ntɑ nye mpʉ nyé dí ekpɛl nyé mʉr tɨ̂ʼ yɨ́. Mʉmɑ́ nyɨɛ jwɑ́ɑwɑɑ njʉ̂m wé.
49006001	Bwɑ̂n, sɑ́ʼ gɑ́ obyɛ̂l bɨ́n mejóʼo, ɨ́ mpúhlɑ́ nyɨ́n e Tî Yésʉs. Nó, yé ó tîtyěl.
49006002	Etié e dí ó: «Jwéʼ sʉ́ŋ e nyʉ̌ŋ júu» lɨ́, lé ó b'ɑ́ nyɛɛ nze e menkɛ̌ʼ lɨ́ metié mɨ́mɛ̂h.
49006003	Lé ɑ́ dumlo ó: «Yé nkʉ̂ bě mbɨ̂mbɨɑ́ ɨ́ pɑ́ʼ gô. Melú mé cwiʼ gó óciʼe ɨ́ sí yɨ̂ʼ mɑ́, mé nkʉ̂ buo.»
49006004	Bɨ̌n osɔ́ŋ ó bwɑ̂n, ɑkóblokoblo gɑ́ bwɑ́n bɨ́n ebúʼ. Cɨ́lɨ́ɨ́ gɑ́ bê, lɨ́ ejwe bé mpɑ̌ŋ lɛ́ʼlɑ́ mé Tî Yésʉs.
49006005	Bitúʼɑ̌, bɨ̌n bé ɨ́ jɑlɑ le esɑ̂ ójǿø bɨ́n, bɑɑ́ o dí bʉr ó sí yɨ̂ʼ bɑ́, mejóʼo. Jwɑ́ɑ́wɑ́ɑ́ gɑ́ bê, le ejwe bé júu. Séɑ́ɑ́ gɑ́ bé e milémé mímyɛ̂h, mpʉ̌ sɑ́ lɛ́ɛ́, bɨ̌n séɑ́ ó Krîst syɛ́ɛ́.
49006006	Mʉr ɑséɑ gɑ́ syɛ́ɛ́ njɨ ɨ́ jɔʼ bé dí epɑ́lɑ nyé yɨ́. Mʉ̌r sɑ́ ɑséɑ lɨ́ esú é mésø̂ʼlʉ me bʉ̂r. Mpʉ bɨ́n mû osyɛ̂l o mésɑ̂ mé Krîst yɨ́, séɑ́ɑ́ gɑ́ bé syɛ́ɛ́, lɨ́ elóŋlǒ gǿmɑ́ mé Nzyɛ̌m, e milémé mín mímyɛ̂h.
49006007	Séɑ́ɑ́ gɑ́ bé syɛ́ɛ́ e mpɑ̌ŋ gǿmɑ́, mpʉ̌ sɑ́ lɛ́ɛ́, bɨ̌n séɑ́ ó Tî Yésʉs syɛ́ɛ́ yɑɑ́.
49006008	Gʉ́ŋɑ́ɑ́ gɑ́ ó, mʉ̂r séɑ́ mpɑ̌ŋ syɛ́ɛ́ nó, Tî Yésʉs ójwe nyé myɛ́nɑ tɨ̂, nyě dɑmɑ́ bě túʼɑ̌, nkʉ̂ mʉr dí nzyɛh nyɑ́.
49006009	Bɨ̌n ojǿø, sɑ́ʼ gɑ́ bitúʼɑ̌ bín bisyɛ́ɛlɑ bimpwɑ́r bínɨ̌. Akɑ̌ bɛ̂ŋ gɑ́ byê. Bɨ̌n bé ɨ́ jɑlɑ le egʉ́ɑ gɑ́ ó, njǿø wɨ́n le onɔ́ɔ́, bɨ̌n óbɛ̂h, nye ɨ́ jʉ́ó kʉ́. Nye ɑ́jwɑ́ɑ́wó bʉ̂r mempǒm.
49006010	Ekɑ̌n lé épíhé mé mû o nzě lɛ́ɛ bɨ́n lɨ̂, lé ó, bɨ̌n gbɑ̂ʼ nkul ɨ́ mpúhlɑ́ nyɨ́n e Tî Yésʉs. Biʼee gɑ́ pîm nɨ́nɨ́ɨ́, duho e né.
49006011	Bwɑ́rɑ́ɑ́ gɑ́ mimbór mí dɔ̂m Nzyɛ̌m dí ejwe bɨ́n mí, mbi dí ó, jɔ̌ʼ sɔ́ŋ meleme ónzě sɑ́ɑ édímle bɨ́n ɨ́ nzɨ̌ mikóo myé yɨ́, bɨ̌n tyɛ́bɨɨ mekʉ̌ sí ɨ́ sɨ́ŋ.
49006012	Ebě, yé ɑbe ó, mɨnɑ́ tɛ́l gɑ́ ó, e bʉr ó sí yɨ̂. Mɨnɑ́ lwímlɑ́ gɑ́ ó, le misísǐm mi dí milʉ̂ mí, le myɑɑ́ mi nkûl, le myɑɑ́ mi dí ejǿø ɨ́ mpóʼo ejúrʉ́ʉ́ lɨ̂ʼ mí, le meleme me dí pɑ́ʼ jʉ́o le ejwoo mɑ́.
49006013	Sɑ́ tɨ̂ʼ ó mé dí elɛ́ɛ bɨ́n ó, nʉŋɑɑ gɑ́ bisɑ́ bí dɔ̂m ɨ́ mebó mé Nzyɛ̌m yɨ́. Bébebébe móhó, wé ópyɑ̂l bɨ́n nó, bɨ̌n bé óbe e nkul elwímlɑ. Bɨ́n óbe, sí lwímlɑ, ɨ́ lwímlɑ lwímlɑ, ntɑɑ̌ sɑ́ yɨ́yɛ̂h nó, bɨ̌n bé otyɛ̂b mekʉ̌ sí ɨ́ sɨ́ŋ, ɑpɨ́ŋlɑ ɨ́ jɔʼ ébébe yɑɑ́.
49006014	Nó, tyɛ́bɨ́ɨ́ gɑ́ ɨ́ tyé dɔ̂m, mekʉɑ́ ɨ́ binyɑ̂. Bɨ̌n ɑ dí le otyeetye. Wé óbe bɨ́n ó mpʉ kɑ́nɑ́ dɔm, dí yémlɑ́ ɨ́ sɨ́ŋ lɨ́ odyɛ́m nyɑ́. Diʼee gɑ́ ntémé otîtyěl o bʉ̂r. Otîtyěl wɑɑ́, wé díʼee bɨ̌n mpʉ mímbór bínkóho bé dí ebwɑ̂r, myɑɑ́ dí ekɑmle e bɨr mí.
49006015	Diʼee gɑ́ minkʉmsɑ́ lɨ́ esú ó, bɨ̌n túnɑɑ Mbɨɑmbɨɑ Lɔ́ɔ dí egbɑ̂ bʉ̂r mepyɛblɑ ɨ́ miléme wɨ́. Túnó wɑɑ́, wé díʼee bɨ̌n mpʉ óngʉb.
49006016	Jyɛ́ʼwɑ́ɑ́ gɑ́ e Nzyɛ̌m. Njyɛ́ʼwɑ́ wɑɑ́, wé díʼee bɨ̌n mpʉ nkúo dɔm ngɑ́ dímě siʼe mékʉɑ́ me dɔ̂m mé Sɑ́tɑn nyɨ́.
49006017	Biʼee gɑ́ cwǐʼ njʉ̌m dǐ. Yé díʼee bɨ̌n mpʉ̌ ntʉ́m dɔ̂m. Bɨ̌n ɑ nʉ́ɑ́ lwǐb mé Nzyɛ̌m. Yé díʼee bɨ̌n mpʉ pɑ̂-sʉ̌ŋ Sísǐm mé Nzyɛ̌m dí ejwe bɨ́n nyɑ́.
49006018	Sɑ́ʼ gɑ́ sɑ̂ yɑɑ́ yɨ́yɛ̂h e minjɨʼlɑ, le ejî ó, Nzyɛ̌m súʼɑɑ bɨ̌n. Jɨʼlɑɑ gɑ́ ɨ́ jɔʼ yɨ́yɛ̂h ɨ́ mpʉ̌ Sísǐm mé Nzyɛ̌m dí etɨ́e bɨ́n yɨ́. Tɨ̂ʼ ntémé, ɑtyɛʼ gɑ́ lɨ́ edi ɨ́ doho. Ɨ́ jɔʼ yɨ́yɛ̂h, tirwɑɑ gɑ́ e syɛ́ɛ́ mínjɨʼlɑ lɨ́ esú é bʉ̂r o mé Nzyɛ̌m bɨ́bɛ̂h.
49006019	Jɨʼlɑɑ gɑ́ ntémé e Nzyɛ̌m ɨ́ lɔ̌b wɑ̂m, ó nye jwêʼ me mekɑ̌n mé lwíbɨɨ ɨ́ hǿm, ɑbɑ́ɑwǒ sɔ̂ʼ mɑ́. Me pɑ̂ʼlɑɑ lwǐb ódîm dí edumo e Mbɨɑmbɨɑ Lɔ́ɔ yɨ́, bʉr gʉ́ŋɑɑ yê.
49006020	Me, mʉr milʉ́mlʉ́, mû kɛ́ʼɑ́ ménkɑrɑ ó, ɨ́ lɔ̌b Mbɨɑmbɨɑ Lɔ́ɔ. Jɨʼlɑɑ gɑ́ e Nzyɛ̌m, ó me pɑ̂ʼlɑɑ wé ɨ́ hǿm mpʉ wé jɑ́lɑ́ le epɑ̂ʼlɔɔ yɨ́.
49006021	Tisikôs, mɨ́ɔɔ́ kpɛ̌l gɑ́ wɨ́nɑ́, dí diɑ̂kɔn ɨ́ Tî Yésʉs nyɑ́, nye ntémé ó dí mʉr ebûʼlɔɔ. Nye ólɛ́ɛ bɨ́n sɑ́ yɨ́yɛ̂h dí edumo e me yɨ́, le ɨ́ lɔ̌b syɛ́ɛ́ mé mû lɨ́ eséɑ yɨ́.
49006022	Mě lómló bɨ́n nyɑ̌ ó, nye tôʼ lɛ́ɛ bɨ́n milɔ́ɔ́ mí cwiʼ yɨ́h, le enzě gbɑ̂ bɨ́n pîm ɨ́ búʼó.
49006023	Nzyɛ̌m Sɔ́ŋ, bé e Tî Yésʉs-Krîst, bé gbɑ̂ʼ bɨ̌n, bɨ́ɔɔ́ bɨ́h, mepyɛblɑ ɨ́ miléme, ti e kpɛ̌l ndu e búʼó.
49006024	Nzyɛ̌m sʉ́ʼoo bʉr bɨ́bɛ̂h o dí ekpɛl Tî gɑ́ wɨ́nɑ́ Yésʉs-Krîst, kpɛ̌l ɑ́purɑpúrɑ bɑ́ metyɛʼ me mpóm.
50001001	Yé ó mɛm Pɑul, bɨ̌h e Timothée, osyɛ̂l o mésɑ̂ mé Yésʉs-Krîst. Bɨ̌h tile ó bɨ̌n, bʉr bɨ́bɛ̂h o dí egúmo e Yésʉs-Krîst, bɑɑ́ bé ɑ́ pûhlɑ e né, le edǐ Fílipi bɑ́. Bɨ̌h tile ntémé ó, otyɛ̂b bé ésôʼ ó Mbɛ̌r-Nzyɛ̌m le odiɑ̂kɔn.
50001002	Metyɛʼ me mpóm le mepyɛblɑ, mé díʼee e bɨ̌n, duho e Nzyɛ̌m Sɔ́ŋ gɑ́ wɨ́nɑ́, bé e Tî Yésʉs-Krîst.
50001003	Me lɨ́ ejwě Nzyɛ̌m wɑ̌m nzyǒo jɔʼ yɨ́yɛ̂h mé dí etoŋlo bɨ́n yɨ́.
50001004	Jɔʼ yɨ́yɛ̂h mé dí ejɨʼlɑ lɨ́ esú lɨ́n yɨ́, mě jɨʼlɑ́ ó, e bisʉhʉʉ.
50001005	Ebě, mpʉ bɨ́n ɑ́ syɛŋɑ mebô e me yɨ́, yé ɑ́ be ɨ́ mbɨɑ. Bɨ̌n bé ɑ́ si bɑ̂ʼrɑ e me lɨ́ etúnǒ Mbɨɑmbɨɑ Lɔ́ɔ, tɑ́ɑre ɨ́ dʉ́ó lé ésôʼ, kumo mûh.
50001006	Me lɨ́ ekʉ́ gʉ́ɑ̌ sɑ́ yɨ̂: ó Nzyɛ̌m, nyɨ́ tɑ́ɑre éjwir mílémé mín mbɨ̂mbɨɑ́. Me lɨ́ egʉ́ɑ ntémé ó, nye ótô le esɑ̂ nó, tó pyɑ̂l ɨ́ jɔʼ nyé ósîl ékomlo bɨ́n ɨ́ dʉ́ó Yésʉs-Krîst óbɑ́ʼɑ̌ nze yɨ́.
50001007	Yé jɑlɑ ó, me pɑ̂hlɑɑ lɔ̌b wɨ́n ɨ́ mbi wɑɑ́, ebě, me lɨ́ ecǿɑ e bɨ̌n ɨ́ buo buo. Nzyɛ̌m ɑ́ si cǿɑ e mɨnɑ́ gɑ́ óbɛ̂h jøʼ gwɑ́r. Dɑmɑ́ jóʼǒ mpʉ mé dí mbʉʼ yɨ́, dɑmɑ́ jóʼǒ mpʉ mé dí eboʼlǒ Mbɨɑmbɨɑ Lɔ́ɔ́ mé Nzyɛ̌m yɨ́, metyɛʼ me mpóm mé Nzyɛ̌m, mé lɨ́ esøø ɨ́ mɨnɑ́ gɑ́ ó tɨ̂.
50001008	Á dǐ bee mɨ́nɑ́ gɑ́ mû ó gúmo gwɑ́r! Nzyɛ̌m, nye me ó mboʼlo! Me lɨ́ ekpɛl bɨ́n bɨ́bɛ̂h mpʉ̌ Yésʉs-Krîst dí ekpɛl bɨ́n yɨ́.
50001009	Minjɨʼlɑ mé dí ejɨʼlɑ lɨ́ esú lɨ́n mí, myé ó: ó kpɛ̌l yɨ́n, yé bwɑ́ʼɑɑ bwɑʼɑ́ɑ. Kpɛ̌l yɨ́n, yé gǿɑɑ lɨ́ ocwóó le pɨʼ.
50001010	Sɑ́ tɨ̂ʼ ó bɨ́n ngɑ́ gʉ́ɑ épɛ̂h bísɑ̂ bi dí ɨ́ buú mbɨɑ bí yɨ́. Ɨ́ jɔʼ Krîst óbɑ́ʼɑ̌ nze yɨ́, nye ókœb ó, bɨ̌n mû ó e miléme ɨ́ sɔ́ɔ́ɔ́, ɑbe e mebě.
50001011	Nó ó bɨ́n ngɑ́ di ótîtyěl o bʉ̂r lɨ́ edû kʉ̌ cyen mpɑ̂ ɨ́ mpúhlɑ́ nyɨ́n e Yésʉs-Krîst yɨ́. Bʉr, bé óbuú jwě Nzyɛ̌m kûm le esêʼle nyé ɨ́ lɔ̌b wɨ́n.
50001012	Nó ó, bɨ́ɔɔ́ bɑ̂m, mě gǿm ó, bɨ̌n gʉ́ŋɑɑ ó, sɑ́ yé ɑ́ pyɑ̂l me yɨ́, yé ó b'ɑ́ tíne Mbɨɑmbɨɑ Lɔ́ɔ ó, wé bɑ́ʼɑ myɑŋlɑ.
50001013	Ojwéelɑ o mímbʉʼ bɨ́bɛ̂h dí wɑ̂ʼ kwɑ́ mé njǿø bɑ́, bé e bʉr oswîh, bé mû ó lɨ́ eboó gʉ́ɑ ó, me ó mbʉʼ ɨ́ lɔ̌b syɛ́ɛ́ mé Krîst mé dí eséɑ yɨ́.
50001014	Mpʉ mé dí wɑ̂ʼ ɨ́ mbʉʼ wɨ̂ʼ yɨ́, yé lɨ́ esɑ̂ ó, bʉ́ʉ́ bɨ́ɔɔ́ gɑ́ bɨ́nɑ́, bé jyɛ̂ʼwɑɑ e Tî Yésʉs. Bé lɨ́ ebɑ́nɑ̌ lɛ́ɛ̌ lɔ́ɔ́ mé Nzyɛ̌m ɨ́ hǿm, ɑbɑ́ɑwǒ sɔ̂ʼ. Bé lɛ́ɛ́ wé ó, lɑɑ̌ bím bé ɑ́ nyɛɛ lɨlɛ́ɛ wé yɨ́.
50001015	Yê tyeetye ó, bɑ̂ʼ bʉ̂r, bé lɨ́ etúnǒ lɔ́ɔ́ mé Krîst ɨ́ lɔ̌b nzwíí, bɨ́ɛ lɨ́ edǐ pɨrɑ e me, ebě, bé kpɛl ó, bé lwíbɨɨ, lɑɑ mê. Bʉ́ʉ́ bʉ̂r bɨ́ɛ tútúnó wé ó, e mpɑ̌ŋ gǿmɑ́.
50001016	Bé sɑ́ nó ó, ɨ́ lɔ̌b kpɛ̌l bé dí ekpɛl mé yɨ́, lɨ́ egʉ́ɑ ó, Nzyɛ̌m ɑ́ dil me wɑ̂ʼ ó, me nkʉ̂ kɑmle e Mbɨɑmbɨɑ Lɔ́ɔ.
50001017	Nó ó, bʉr ónɨ̌, bé lɨ́ etúnǒ lɔ́ɔ́ mé Krîst ó, lɨ́ epɨrɑ e me. Sɑ̂ yɑɑ́, yé ɑduho bé ɨ́ milémé mímpɑ̂. Bé lɨ́ epɨrɑ e me, bɨ́ɛ lɨ́ ejøʼ ó, bé óko mé túú swîh tyé yɨ́yɛ̂h mé jínɑ ɨ́ mbʉʼ yɨ́.
50001018	Yé ɑlɛ́ɛ mé sɔ̂ʼ. Me ó lɨ́ bisʉhʉʉ ɨ́ lɔ̌b wɑɑ́, ebě, bé lɨ́ etúnǒ lɔ́ɔ́ mé Krîst. Wé mû ó lɨ́ etúnɔɔ e menzɨ̌ mɨ́mɛ̂h, dɑmɑ́ jóʼo ó, e nyɑɑ́ mikóo, dɑmɑ́ be ó, e nyɑɑ́ mpɑ̂. Me óbɑ́ʼɑ̌ tô dóló le esoho,
50001019	ebě, me lɨ́ egʉ́ɑ ó, me óbeě cwiʼ, duho ɨ́ minjɨʼlɑ mín, duho ntémé ɨ́ kɔmlʉ́ Sísǐm mé Yésʉs-Krîst dí ekɑmle e me wɨ́.
50001020	Mě e mpûʼlɑ ɨ́ léme ó, me ɑ́kóʼó sɔ́mɑ bɑ́ ɨ́ yʉ́ʉ́ syɛ́ɛlɑ yɑ̂m e yʉ́ʉ́. Me ntémé, mě e mpûʼlɑ ó, me ótô le edû kʉ̌ cyen mpɑ̂ ɨ́ hǿm, ɑbɑ́ɑwǒ sɔ̂ʼ mpʉ mé ɑ́ boo sɨsɑ̂ yɨ́, lɨ́ esú ó, bʉr tôʼ dóló le egúmlǒ Krîst. Mě dɑmɑ́ ciʼe, nkʉ̂ ntémé jwe, bé ótô le egúmlǒ Krîst ɨ́ lɔ̌b wɑ̂m.
50001021	Nó ó, ɨ́ wɑ̂m pɑ̂ʼ, cwiʼ yɑ̂m, yé ó Krîst. Myɛ́nɑ mɑ̂m, mé ó eswie.
50001022	Mé ótô le eciʼe mʉ́ʉ́ mélû ɨ́ nkǒ pɑ́ʼ nyʉ̂l bipúno nó, me óbee émbɨɑ tɨ̂ʼ lɨ́ eséɑ bísyɛ́ɛ́ bíswîh ɨ́ melû me dí enze mɑ́. Sɑ́ tɨ̂ʼ ó mé dí ɑpɑ̌ gʉ́ɑ̌ sɑ́ mé ópɛ̂h yɨ́.
50001023	Me ó lʉ̂ ɨ́ nzɑmɑ́ pɑ́ʼ ménzɨ̌ mebɑ́ mɑɑ́. Ɨ́ wɨ̂ʼ pɑ̂ʼ, me lɨ́ egø̂m émɔɑ ɨ́ bʉ̂b, tó gbɑlɑ kwɑ́ mé Krîst. Sɑ̂ yɑɑ́ ó dí ɨ́ buú mbɨɑ.
50001024	Ɨ́ gúú pɑ̂ʼ, yé lɨ́ ebuú jɨ ó, me bɑ́ʼɑ ciʼe mʉ́ʉ́ mélû ɨ́ sí yɨ̂ʼ ɨ́ lɔ̌b nyɔm wɨ́n.
50001025	Ebe mé dí ekʉ́ gʉ́ɑ nó, me lɨ́ egʉ́ɑ ntémé ó, me ótô le eciʼe. Mɨnɑ́ bé ódi gɑ́ ɨ́ cwiʼ. Yé óbe bɨ́n e nyɔm, ó bɨ̌n tôʼ dóló le esoho ɨ́ búʼó.
50001026	Nó ɨ́ jɔʼ mé óbɑ́ʼɑ̌ nzě dǐ bɑ̌ʼ e bɨ̌n yɨ́, bɨ̌n bé óbuú soho ɨ́ syɛ́ɛlɑ̌ Yésʉs-Krîst dí esɑ̂ mé yɨ́.
50001027	Sɑ̂ gwɑ́r, dúʼóó gɑ́ kʉ̌ cyen dí ejɑlɑ e bʉr o dí ebûʼlɑ̌ Mbɨɑmbɨɑ Lɔ́ɔ́ mé Krîst bɑ́ wɨ́. Bɨ́n sɑ́ nó wɑ́, me ókpɛl éjóʼǒ lɔ́ɔ́ búʼó yɨ́n ó, bɨ̌n jínɑ ó ɨ́ mpúhlɑ́ e nzɨ̌ Sísǐm ngwɑ́r. Bɨ̌n bé lɨ́ egbɑ̂ nkûl lɨ́ edi e léme ngwɑ́r, le ecye ɨ́ nzɨ̌ búʼó mpʉ̌ Mbɨɑmbɨɑ Lɔ́ɔ dí elɛ̂ʼle yɨ́. Mě dɑmɑ́ nze, nzě bee bɨ́n, nkʉ̂ ntémé di wɑ̂, me ójóʼo yɨ́ɛ lɔ́ɔ́ tɨ̂.
50001028	Mě kpɛl éjóʼo ntémé ó, bɨ̌n bé ɑkɑ̌ jóʼo ékɛ̂n lɨ́ ontɨ̂m le obɨn bɨ́n. Mpʉ bé dí ebene bɨ́n, bɨ̌n bɨɛ l'ɑkpɛ́ɛ bé yɨ́, yé ó jǐm éswie lɔ́ɔ́, ó bé ódîm. Ɨ́ pɑ́ʼ wɨ́n wɨ́ɛ, yé ó jøʼ dí elɛ̂ʼle ó, bɨ̌n bé e cwǐʼ njʉ̌m dǐ Nzyɛ̌m dí ejwe yɨ́.
50001029	Nzyɛ̌m ɑ́ dib bɨ̌n nzɨ̌ ó, bɨ̌n gúmlɑɑ Krîst, ɑbě njɨ ɨ́ jɔʼ bɨ́n dí ebûʼlɑ nyé yɨ́, kʉ́ buú be ntémé, ɨ́ jɔʼ bɨ́n dí esiɑ e mitúú ɨ́ mpúhlɑ́ nyɨ́n e nɔ́ɔ́ yɨ́.
50001030	Nó ó, bɨ̌n mû ó lɨ́ elwímlɑ dɔ̂m empwɑ́r bɨ́n ɑ́ bee me lɨ́ elwímlɑ lɨ́. Mpʉ bɨ́n dí egʉ́ɑ yɨ́, me jínɑ ó, lɨ́ etô dóló le elwímlɑ lê.
50002001	Búʼó bɨ́n dí ebûʼlɑ̌ Yésʉs-Krîst yɨ́, yé ɑsí gbɑ̂ bɨ̌n nkul ɨ́ miléme ɛ̌? Kpɛ̌l yé, yé ɑsí jwe bɨ́n nkul ɨ́? Nzê bɨ̌n bɨ́ pûhlɑ e Sísǐm mé Nzyɛ̌m? Bɨ̌n bé ɑsí kpɛlɑ le ejɨ̂ʼ nkóó pɑ́ʼ nyɨ́n? Mpʉ yé dí nó yɨ́,
50002002	diʼee gɑ́ e lwǐb gwɑ́r. Kpɛlɑɑ gɑ́ pɑ́ʼ nyɨ́n. Diʼee gɑ́ e léme ngwɑ́r, cwíí mpwɑ́r. Bɨ́n sɑ́ nó wɑ́, yé óbuú jwe mé bisʉhʉʉ.
50002003	Apɨrɑ gɑ́ pɑ́ʼ nyɨ́n. Ankɛ́ɛ gɑ́ menyʉ̂l pɑ́ʼ nyɨ́n. Mʉr nyɨnyɛ̂h, nye jwêʼ bʉ́ʉ́ bʉ̂r júu, lɑɑ̌ mpʉ nyé dí ebee nyé mʉr tɨ̂ʼ yɨ́.
50002004	Mʉr nyɨnyɛ̂h ɨ́ sɔ́mɑ́ yɨ́n, nyě sɑ́ ɑgø̂m sɑ́ yé óbe nyé e nyɔm yɨ́. Mʉr nyɨnyɛ̂h ɨ́ sɔ́mɑ́ yɨ́n, nye tóŋlɑɑ ntémé sɑ́ bʉ́ʉ́ bʉ̂r, bé ódirɑ̌ nyɔm e tɨ̂ʼ yɨ́.
50002005	Diʼee gɑ́ e lémé kpɛ̌l, mpʉ̌ Yésʉs-Krîst ɑ́ kpɛl bɨ̌n yɨ́!
50002006	Nye ɑ́ boo be ó, mbi mʉ̂r wé ɑ́ be jøʼ gwɑ́r e gwɑ́r e Nzyɛ̌m wɨ́. Nó, nye ɑ́ bé ɑbee ó mpʉ bé e Nzyɛ̌m, bé ɑ́ be mityé yɨ́, nye ɑ́ dɛn dǐ tyé Nzyɛ̌m yé yɑɑ́ ó, dɛnɨ́ɨ.
50002007	Líʼe nó, nye ɑ́ si dwih nyʉ̂l ɨ́ tyé mbi mʉ̂r wɑɑ́ ɨ́ menzɨ̌ mɨ́mɛ̂h, kɑ̌ sûʼlɑ̌ dǐ tyé túʼɑ̌ mʉ̂r. Nɑ́ɑ̌ yé ó, nye ɑ́ be ó, nye mû mʉr mpʉ mɨ́nɑ́ gɑ̂.
50002008	Ɨ́ cwiʼ mʉ̂r nyé ɑ́ nʉɑ yɨ́, nye ɑ́ si jɔr nyʉ̂l nyé. Nye ɑ́ si sɑ̂ Nzyɛ̌m mejóʼo, dɑmɑ́ jóʼo nyé ɑ́ lómo nye ó, nye ntɑ́ɑ jwě bébebébe eswie ɨ́ kolôs kʉ́.
50002009	Sɑ́ tɨ̂ʼ ó Nzyɛ̌m ɑ́ bu bɨ̂n nye kʉ́, jwe nyé nkul jǿø ɨ́ bisɑ́ bíbyɛ̂h yɨ́.
50002010	Nye ɑ́ jwe nye byɑ̌ ó, mʉr nyɨnyɛ̂h bɨ́ʼɨɨ nye mebóó sí, jwe nyé kûm. Bisɑ́ bíbyɛ̂h, byé ójwě Yésʉs kûm, tɑ́ɑre e bisɑ́ bíbyɛ̂h bi dí ɨ́ jʉ́ó kʉ́ bí, kɑlɑ e byɑɑ́ bi dí ɨ́ sí yɨ̂ʼ bí, dumlo e byɑɑ́ bi dí tʉ́ŋlʉ̌ bwɑ̌h bí.
50002011	Nó ntémé ó mʉ̂r nyɨnyɛ̂h ókɑm ó, Yésʉs-Krîst ó dí Tî yɨ́. Nye ósɑ̂ nó ó, lɨ́ ebeʼ kûm mé Nzyɛ̌m Sɔ́ŋ.
50002012	Nó, osó bɑ̂m ɛ̌, bɨ̌n bé ɑ́ be ó sí sɑ̂ Nzyɛ̌m mejóʼo ɨ́ jɔʼ mɨ́nɑ́ bé ɑ́ be gɑ́ gúmo gwɑ́r yɨ́. Nó ɨ́ bɑ́ɑ́nɑ̂, ɨ́ mpʉ mé dí ɑkɑ̌ be kwɑ́ nyɨ́n yɨ́, bɨ̌n bé ɨ́ jɑlɑ le etô dóló le esɑ̂ nó. Nzyɛ̌m, nyɨ́ ciʼ bɨ́n. Nó, séɑ́ɑ́ gɑ́ e bʉ́ɑ́ le osɑ̂ʼsɑ̂ʼ lɨ́ esú ó, bɨ̌n dúʼoo kʉ̌ cyen wɑɑ́.
50002013	Ebě, Nzyɛ̌m ó dí ejwe bɨ́n gǿmɑ́ édû nzɨ́ mpɑ̂ nyɑɑ́. Nye ntémé ó dí ejwe bɨ́n nkul ó, bɨ̌n jɑ́nɑɑ tɨ̂ʼ mbɨ̂mbɨɑ́.
50002014	Sɑ́ʼ gɑ́ sɑ́ yɨ́yɛ̂h ɑbe e ntʉ̌, nkʉ̂ mpɨ̌r!
50002015	Sɑ́ tɨ̂ʼ ó bɨ́n óbe, ɑbe e mebě yɨ́. Bɨ̌n bé óbe ó, e miléme ɨ́ sɔ́ɔ́ɔ́, kwɑhɑ́ bwɑ́n mé Nzyɛ̌m. Bɨ̌n bé ɑ́be e sɑ́ ébébe bé ónwɑ̂hle bɨ́n e tɨ̂. Témé memɔ́ʼ mé ónzyɛ́h ó bʉ̂r o b'ɑ́ dîm bɑ́, bɨ̌n bé óbuú pɑ̌n jwê mpʉ ócwícwén ɨ́ jʉ́ó kʉ́.
50002016	Bɨ̌n bé ólɛ̂ʼle bé milɔ̌b mí cwiʼ. Nó ó mé óbe e sɑ́ énkʉ́nɑ tɨ̂ʼ ɨ́ móhó Krîst óbɑ́ʼɑ̌ nze wɨ́. Me ógʉ́ɑ ɨ́ jɔʼ yɑɑ́ ó, lelelelě syɛ́ɛ́ mé ɑ́ séɑ yɨ́, yé ɑ́ bé ɑjwě ntuʼ.
50002017	Bɨ̌n mû ó lɨ́ esɑ̂ Nzyɛ̌m sɑ́ nyé dí egø̂m yɨ́. Yé duho ó, ɨ́ búʼó yɨ́n. Nó ó, bé e nkul ecíʼe mé wɑ̂ mpʉ̌ njwéɑ́. Yé bé nó wɑ́, lɛ́ɛ́, mecié mɑ̂m, mé ósøø ɨ́ minjwéɑ́ bɨ́n dí ejwe nyé mí, mé osyɛŋɑ e myê. Bé ósɑ̂ mé nó wɑ́, me ómɛɛlɑ tɨ̂. Mé opûhlɑ e bɨ̌n ɨ́ sʉhʉʉ yɑ̂m.
50002018	Jøʼ gwɑ́r e gwɑ́r yɑɑ́ ntémé e bɨ̌n, ɨ́ jɔʼ bɨ́n dí ɨ́ bisʉhʉʉ yɨ́, gbɑ́ʼ gɑ́ me ntémé tɨ̂!
50002019	Tî Yésʉs, nye lɨ́ egbɑ̂ mé mpûʼlɑ ɨ́ léme ó, me mû ó kúno elómlo bɨ́n Timothée. Me óbuú soho ɨ́ jɔʼ mé ójóʼǒ lɔ́ɔ́ wé óduho gʉ̂, dumo e sɔ́mɑ́ yɨ́n wɨ́ yɨ́.
50002020	Mé ɑbe e mʉr swîh mpʉ mé Timothée. Bisyɛ́ɛlɑ bi dí ejwɛ̂ʼ nyɔm wɨ́n bí, byé lɨ́ ekʉ́ pɑ́lwo nyé ɨ́ léme.
50002021	Ebě, bʉ́ʉ́ bʉ̂r bɨ́ɛ sɑ́ɑ́ ó, njɨ minyɔm myɔ́ɔ́. Bé ójóʼǒ sɑ́ dí edumo e Yésʉs-Krîst yɨ́ nó, bé ɑnʉɑ yé, gbɑ̂ ɨ́ nkɔb.
50002022	Bɨ̌n bʉr o tɨ̂, bé lɨ́ egʉ́ɑ̌ mbɨɑmbɨɑ kʉ̌ cyěn Timothée ɑ́ dû wɨ́ le mpʉ nyé dí me mpʉ mwɑ̂n yɨ́, ebě, nyɨ́ jûhwǒ syɛ́ɛ́ bɨ́h e né dí eséɑ lɨ́ etúnǒ Mbɨɑmbɨɑ Lɔ́ɔ yɨ́.
50002023	Nó ó, nye ó wɑɑ́ mé dí ebûʼlɑ ó, me óntɨh bɨ́n nyɑ̌ ɨ́ jɔʼ mé óbeě mpʉ mílɔ̌b myɑ̂m ngɑ́ cíʼɔɔ yɨ́.
50002024	Tî Yésʉs, nyɨ́ gbɑ̂ mé mpûʼlɑ ɨ́ léme ó, me ntémé ónzě bee bɨ́n kɑ́m e kɑ́m.
50002025	Nó ó, yé ɑ́ jɨ ó, me bwóolɑɑ bɨ̌n Epɑfrɔ́ditɔs, mɨ́ɔɔ́ gɑ́ wɨ́nɑ́. Bɨ̌h e nɔ́ɔ́ ó dí eséɑ̌ syɛ́ɛ́ le elwímlɑ ɨ́ lɔ̌b mé Yésʉs-Krîst. Bɨ̌n bé ɑ́ ntɨh me nyɑ̌ ó, ɨ́ lʉ́mlʉ́ wɨ́n, ó nye ntɑ́ɑ nzě súʼo mé e bisɑ́ byé ɑ́ sɑ̂ me sɔ́ɔlʉ bí.
50002026	Nye lɨ́ ekpɛl ébee bɨ́n óbɛ̂h. Nye ɑ́ be ntémé ó, lɨ́ esyɛ̌l bɑ́ ɨ́ léme, ebě, bɨ̌n bé ɑ́ si jóʼo ó, nye ɑ́ be ó mbêl.
50002027	Nye ɑ́ si kʉ bíle. Nye ɑ́ duho ó ɨ́ kɑ sóo. Sɑ̂ gwɑ́r, Nzyɛ̌m ɑ́ si jɨ̂ʼ nye nkoó. Abe nyé e nye, ndu e mɛm mʉr tɨ̂ʼ ntémé. Nye ɑ́ ciʼ nye ó, ebě, nye ɑ́ si kɑmle e me. Nye ɑ́ bé ɑkɑm ó, me bɑ́ʼɑ kɑ̌ buú jóʼo ébúʼ, ntɑɑ̌ njɨ.
50002028	Nó ó, léme, wê me ɨ́ bɑ́nɑ́ bɑ́nɑ́ ó, me bwóolɑɑ bɨ̌n nyɑ̌, bɨ̌n nkʉ̂ bɑ́ʼɑ̌ soho ɨ́ buo buo ɨ́ jɔʼ bɨ́n óbee nyé yɨ́. Mɛm ntémé, me ɑ́kɑ̌ buú syɛ̌l bɑ́ ɨ́ pɑ́ʼ wɨ́n.
50002029	Nó ó, jɔʼ nyé ópyɑ̂l ɨ́ sɔ́mɑ́ yɨ́n yɨ́, bɨ̌n ɑ nʉ́ɑ́ nyé e bisʉhʉʉ bíbyɛ̂h ebe nyé dí mɨ́ɔɔ́ gɑ́ wɨ́nɑ́ ɨ́ mpúhlɑ́ e Tî Yésʉs. Jwéʼ gɑ́ mbi bʉ̂r o dí mpʉ mé Epɑfrɔ́ditɔs bɑ́ júu.
50002030	Ebě, nye ɑ́ be ó sí gwɑ́ jwe ɨ́ lɔ̌b syɛ́ɛ́ mé Krîst. Nye ɑ́ gwɑ jwe ó, lɨ́ enzě kɛm mê, lɨ́ enze mé e mingúlɑ́ bɨ́n ɑ́ be ɑbe e nkul ejwe mé mí.
50003001	Bɨ́ɔɔ́ bɑ̂m! Okɛ́l bɑ̂m! Me lɨ́ esûʼlɑ̌ lɛ́ɛ bɨ́n ó, sohɑɑ gɑ́ ɨ́ mpúhlɑ́ nyɨ́n e Tî Yésʉs. Yé ɑkɔblɑ mé ó, me bɑ́ʼɑ cɛmɑ̌ sɑ́ mê nyɛɛ cɛmɑ́ bɨ́n yɨ́. Yé ntémé ó mé múo nzě sɑ̂ lɨ́ esú é nyɔm wɨ́n yɨ́.
50003002	Cɨ́ɑ́ɑ́ gɑ́ bibɨ̂blɑ bílóbilɑ byɑɑ́. Cɨ́ɑ́ɑ́ gɑ́ ompyê bɑɑ́. Cɨ́ɑ́ɑ́ gɑ́ bʉr o ndɨ́ ecíʼe bʉ̂r mpʉ́n lɨ́ ebébe bɑ́.
50003003	Mɨnɑ́ gɑ́ bɨɛ ó dí e mpɑ̌ŋ cíʼɑ́ mpʉ́n, wɑɑ́ Nzyɛ̌m nye mʉr tɨ̂ʼ dí ecíʼe wɨ́. Mɨnɑ́ gɑ́ ó dí ejwě Nzyɛ̌m kûm ɨ́ Sísǐm wé tʉ́ŋlʉ̌. Mɨnɑ́ jɑɑ́ nkʉ́nɑ gɑ́ ó, njɨ ɨ́ Yésʉs-Krîst. Mɨnɑ́ bé ɑjyɛ̂ʼwo gɑ́ e bisyɛ́ɛlɑ bi bʉ̂r ó sí yɨ̂.
50003004	Me óbɛ̌m bûʼlɑ mɛ̂m mʉr tɨ̂. Yé bé yé e nyʉ́ʉ́ mʉ̂r dí e nkul egúmlo nyé mʉr tɨ̂ʼ ɨ́ lɔ̌b bípúnó byé nó, lɛ́ɛ́, me ó dí elɑɑ nyê.
50003005	Me ɑ́ byɛ̂l ó, ɨ́ kúl bʉ̂r o bé Ɨ́zrɑɛ̂l, ɨ́ mbɛ̌r bʉ̂r mé Benjɑmin, nyɛ̂r Ebrœ̂. Me ɑ́ cíʼɔɔ mpʉ́n ó, me mû e melû mwom lɨ́ ebyɛ̂l lɑ̂m. Me ɑ́ si nî ɨ́ sɔ́mɑ́ óFɑrizyɛ̂n, lɨ́ esɑ̂ sɨ́n lɨ́ ebɑʼle métié.
50003006	Me ɑ́ si bu tíble Mbɛ̌r-Nzyɛ̌m. Ɨ́ nkǒ pɑ́ʼ métié, me ɑ́ be ó tîtyěl mʉr, ɑbe le etié egwɑ́r lé ɑ́ mɛ̂r me.
50003007	Me ɑ́ jwɛ̂ʼ ɨ́ jɔʼ yɑɑ́ ó, bisɑ̂ byɑɑ́. Me nzě kɑ̌ bee ó, Krîst ó dí e nyɔm, lɑɑ byê. Bíɛ, byé ó tʉ̂toʼó.
50003008	Yé ó nó! Me mû lɨ́ ebee bísɑ̂ byɑɑ́ bíbyɛ̂h ó, byé ó jwêh, ebě, sɑ́ dí ɨ́ buú mbɨɑ yɨ́, yé ó, me dúʼoo Yésʉs. Me ɑ́ si gwɑ sû mpɑ̌ŋ bisɔ̂ʼ, ebě, sɑ́ dí ɨ́ buú mbɨɑ yɨ́, yé ó, me gʉ́ŋɑɑ Tî wɑ̌m Yésʉs-Krîst. Ebe mé dí ejyɛ̂ʼwo e né, me ɑ́ si bîr bisɑ́ bíbyɛ̂h byé ɑ́ nyɛɛ be e nyɔm ɨ́ pɑ́ʼ wɑ̂m bí. Nó ó, me mû bee byé ó, mpʉ̌ sɑ́ jɑ́lɑ́ le emyɑhɔɔ̌ dwǐʼ yɨ́. Mě bír byé nó ó, jɑ́ŋɑ́ me nkʉ̂ bi mɑ̂m myɛ́nɑ. Mé óbe ó Krîst.
50003009	Mě gǿm ó, yé nyɨ́nɨɨ mpʉ bɨ́h e Krîst mû ɨ́ mpúhlɑ́ yɨ́. Mé ɑgø̂m ébi nkɑ̂m ɨ́ míh mé Nzyɛ̌m ɨ́ lɔ̌b mbɑʼlɑ́ métié. Mě gǿm ó, Nzyɛ̌m jwêʼ me nkɑm ɨ́ lɔ̌b búʼó mé dí ebûʼlɑ̌ Krîst yɨ́.
50003010	Sɑ́ mé dí egø̂m yɨ́, yé ó, me gwɑ̂ gʉ́ɑ̌ Krîst. Mě gǿm ntémé ó, Nzyɛ̌m séɑɑ ɨ́ me mpʉ nyé ɑ́ séɑ e nkul lɨ́ epɛ̌h Yésʉs-Krîst yɨ́. Me síɑɑ e mitúú mímpwɑ́r Krîst ɑ́ bi mí. Eswie lɑ̂m nkʉ̂ nøølɑ ntémé e lɑɑ́ lé.
50003011	Ebě, mpûʼlɑ, nye me ɨ́ léme ó, me ntémé, me ópɑh, bǐ cwiʼ.
50003012	Mé ɑpɑ̌ be e nkul elɛ́ɛ ó, me mû ó sí swim, pyɑ̂l lɨ́ odumo. Sɑ̂ gwɑ́r, me lɨ́ etô dóló le egbɑ̂ nkûl, ó me nkʉ̂ mɛ̂r myɛ́nɑ mé kɑ́m, ebě, Yésʉs Krîst mû ó sí boó mɛ̂r mê.
50003013	Bɨ́ɔɔ́ bɑ̂m! Okɛ́l bɑ̂m! Mé ɑpɑ̌ bûʼlɑ ó, mɨ́ nʉɑ myɛ́nɑ mé dí egø̂m mɑ́. Sɑ́ mé dí ejɑɑ́ sœ̂ŋ yɨ́, yé ó, me jɨ́hɑɑ bisɑ́ bí píhe, kɑ̌ cyěn lémě nko bísɑ́ jínɑ me dóló bí.
50003014	Me lɨ́ egbɑ̂ nkûl lɨ́ etô dóló, tó pyɑ̂l lɨ́ odumo. Me lɨ́ egø̂m ébi myɛ́nɑ mé Nzyɛ̌m nyé dí ejébe mɨ́nɑ́ gɑ́ ó, mɨnɑ́ tô bi gɑ́, cɨɨ ɨ́ nzɨ̌ mé Yésʉs-Krîst mɑ́. Mé ó komɑ́ ɨ́ jʉ́ó kʉ́.
50003015	Mɨnɑ́ gɑ́ óbɛ̂h, bʉr o mû sí tɔ́mɑ bɑ́, mɨnɑ́ bé ɨ́ jɑlɑ le edi gɑ́ e mbǐ tɔŋlɑ́ ngwɑ́r nɨ̌. Nzyɛ̌m ntémé ó ngɑ́ lɛ̂ʼle bɨ́n tɔŋlɑ́ yɑɑ́.
50003016	Mɨnɑ́ dúʼoo gɑ́ nzɨ̌ mpwɑ́r mɨ́nɑ́ dí gɑ́ tɨ̂ʼ ɨ́ bɑ́ɑ́nɑ̂ʼ nyɨ́, jɔʼ yɨ́yɛ̂h.
50003017	Bɨ́ɔɔ́ bɑ̂m! Okɛ́l bɑ̂m! Bɑŋɑɑ gɑ́ me, bɨ̌n óbɛ̂h. Mɨnɑ́ bɨ́ lɛ̂ʼle gɑ́ jweʼle. Nó ó, bɨʼɨɨ gɑ́ míh mɨ́n ɨ́ bʉr o dí eciʼě mpʉ̌ jweʼle yɑɑ́ dí yɨ́ bɑ́. Bɨ̌n ɑ dú bê.
50003018	Me lɨ́ eboó lɛ́ɛ bɨ́n sɨ̂ʼ yɨ̂ʼ jɔʼ yɨ́yɛ̂h. Me lɨ́ ebɑ́ʼɑ̌ bɑ̂ʼle yé ɨ́ bɑ́ɑ́nɑ̂ʼ e myɛ́ɛlé ɨ́ mîh: buobuo obûʼlɑ, bé ó tɨ̂, bɑɑ́ dí edû bébebébě kʉ̌ cyen bɑ́. Bé lɛ́ʼlé e nzɨ̌ nyɑɑ́ ó, bé lɨ́ entémlě lɔ́ɔ́ mé Krîst, ɑ́ jwe ɨ́ kolôs nyɑ́.
50003019	Bɨ́hɑɑ́, ndumló wɔ́ɔ́, wé ó edîm tyeetye. Bé lɨ́ ejɑɑ́ gʉ́ɑ̌ njɨ nzyɛ̌m ngwɑ́r ɨ́ sí yɨ̂: mimo myɔ́ɔ́. Bé gúgúmló ó, bisɑ̂ bi dí ɨ́ buú sɑ́mle bé bí. Sɑ̂ gwɑ́r dí etirwo bé ɨ́ miléme yɨ́, yé ó njɨ bisɑ́ bí sí yɨ̂.
50003020	Ɨ́ pɑ́ʼ gɑ́ wɨ́nɑ́, mɨnɑ́ gɑ́ bɨ́ɛ bé ó bʉr o dí egúmo e jʉ́ó kʉ́ bɑ́. Mɨnɑ́ mû ó lɨ́ ebóno gɑ́ Ciʼ-bʉr gɑ́ wɨ́nɑ́. Nye ó dí Tî Yésʉs-Krîst, ngɑ́ duho ɨ́ jʉ́ó kʉ́, nze kɑ̂ʼ ɨ́ sí yɨ̂ʼ nyɑ́.
50003021	Nye ójwir bísɑ́ ményʉ́l gɑ́ mɨ́nɑ́ mɑ̂. Menyʉ́l gɑ́ mɨ́nɑ́, mé ókɑ̌ nøølɑ e nyʉ̂l nyé, dí e kûm nyɨ́. Nyě e nkul egbɑ̂ bísɑ́ bíbyɛ̂h ɨ́ jǿǿ yé. Nó ntémé ó nyé dí e nkul ejwe mɨ́nɑ́ gɑ́ menyʉ́l mé mɑɑ́ yɨ́.
50004001	Bɨ́ɔɔ́ bɑ̂m le okɛ́l bɑ̂m mé dí ekpɛl bɑ́, me lɨ́ ebuú gø̂m ébɑ́ʼɑ̌ bee bɨ́n. Bɨ̌n ó dí ejwe mé bisʉhʉʉ ɨ́ buo buo ɨ́ léme. Bɨ̌n ó ngɑ́ sɑ̂ ó, Nzyɛ̌m jwêʼ me myɛ́nɑ, mpʉ̌ kɑ́rɑ́ɑ́ júu. Tyɛ́bɨ́ɨ́ gɑ́ mekʉ̌ sí ɨ́ sɨ́ŋ ɨ́ nzɨ̌ Tî Yésʉs dí etɨ́e bɨ́n nyɨ́.
50004002	Me lɨ́ ejɨʼlɑ e bɨ̌n, Evódiɑ bé e Sʉntíke mpʉ bɨ́n mû sí pûhlɑ e Tî Yésʉs yɨ́, diʼee gɑ́ ntémé cwíí mpwɑ́r.
50004003	Me lɨ́ ejɨʼlɑ ntémé e go, mpɑ̌ŋ mɨ́ɔɔ́ wɑ̌m, ó go tôʼ komlo bʉ́bɑ́ ónɨ̌, ó bé díʼee cwíí, ebě, bé ó bʉr o bɨ́h le onɔ́ɔ́ bé ɑ́ siɑ e túú lɨ́ etúnǒ Mbɨɑmbɨɑ Lɔ́ɔ bɑ́. Bé e Klemɑ̂ŋ ti e bʉ́ʉ́ bʉ̂r, bé ɑ́ si séɑ ntémé nó. Míé mɔ́ɔ́, mé ó mitilɑ́ ɨ́ kɑ́lɑr cwiʼ tʉ́ŋlʉ̌.
50004004	Diʼee gɑ́ jɔʼ yɨ́yɛ̂h ɨ́ bisʉhʉʉ ɨ́ mpúhlɑ́ nyɨ́n e Tî Yésʉs. Me lɨ́ ebɑ́ʼɑ̌ lɛ́ɛ ó, sohɑɑ gɑ̂.
50004005	Mě kpɛl ó, bɨ̌n lɛ̂ʼlɑɑ bʉr bɨ́bɛ̂h mpʉ bɨ́n dí e lémé ncǿncǿɑ yɨ́. Sɑ́ʼ gɑ́ nó, ebě, Dɑ̂, nye mû ó kúno enze.
50004006	Asyɛl gɑ́ bɑ́ ɨ́ yʉ́ʉ́ sɔ̂ʼ. Jɨʼlɑɑ gɑ́ e Nzyɛ̌m ɨ́ bijɔʼ bíbyɛ̂h, ɨ́ bisɑ́ bíbyɛ̂h bɨ́n dí ejɨ bí. Jwǐjwéʼ gɑ́ nye nzyǒo ɨ́ jɔʼ yɨ́yɛ̂h ɨ́ bisɑ́ nyé dí ejwe bɨ́n bí.
50004007	Nzyɛ̌m óbɑʼle mílémé mín ti e misísǐm mín ó, e nzɨ̌ mepyɛblɑ mé. Milémé mín lónɑɑ ɨ́ mepyɛblɑ ɨ́ mpúhlɑ́ nyɨ́n e Yésʉs-Krîst, ebě, mepyɛblɑ mé Nzyɛ̌m dí entɑɑ ócwóó wɨ́wɛ̂h mɑ́, mé óbɑʼle mílémé mín ti e misísǐm mín ɨ́ Yésʉs-Krîst.
50004008	Bɨ́ɔɔ́ bɑ̂m! Okɛ́l bɑ̂m! Me lɨ́ esûʼlɑ̌ lɛ́ɛ bɨ́n ó nɛ́ɛ: pɑhlɑɑ gɑ́ bisɑ́ bímpɑ̂ ndu e byɑɑ́ bi dí e medile bí. Pɑhlɑɑ gɑ́ bisɑ̂ bi dí tyeetye bí. Pɑhlɑɑ gɑ́ bidimé bísɔ̂ʼ, le byɑɑ́ bi dí tîtyěl bí. Pɑhlɑɑ gɑ́ bisɑ̂ bi dí ɨ́ púpúpú le ebuú kpɛlɔɔ bí. Pɑhlɑɑ gɑ́ milɔ̌b bʉ̂r dí egúmlo mí.
50004009	Gwɑ́ bɑʼle gɑ́ milɔ̌b mímyɛ̂h bɨ́n ɑ́ jɨ̂ʼ ɨ́ me le ekɑm mí. Lɔ́ɔ́ wɨ́wɛ̂h bɨ́n ɑ́ jóʼo me lɨ́ elɛ́ɛ, le sɑ́ yɨ́yɛ̂h bɨ́n ɑ́ bee me lɨ́ esɑ̂ yɨ́, bɑʼlɑɑ gɑ́ byê. Nzyɛ̌m, mʉr dí egbɑ̂ mɨ́nɑ́ gɑ́ mepyɛblɑ ɨ́ miléme nyɑ́, ódi ɨ́ bɨ̌n.
50004010	Me lɨ́ ebuú soho bɨ́n ɨ́ mpǒm mé Tî Yésʉs, ebě, ɨ́ jɔʼ yɨ̂, bɨ̌n bɨ́ bɑ́ʼɑ̌ toŋlo mé ɨ́ mpʉ bɨ́n ɑ́ boo tʉtoŋlo me yɨ́. Sɑ̂ gwɑ́r, bɨ̌n bé ɑ́ nyɛɛ be ó, ɑbe e nzɨ̌ dí ó, bɨ̌n lɛ̂ʼlɑɑ me nó nyɨ́.
50004011	Mé lwíb nó wɑ́, yé ɑlɛ̂ʼle ó, me lɨ́ egø̂m sɔ̂ʼ, ebě, mɨ́ boó jɨ̂ʼ ó, me sóhɑɑ sɑ́ mé dí e yé yɨ́.
50004012	Me lɨ́ egʉ́ɑ éciʼe lɨ́ ejyêb. Me lɨ́ egʉ́ɑ éciʼe ɨ́ twíhɑ ntémé. Me ɑ́ si jɨ̂ʼ lɨ́ edǐ mbɨ̂mbɨɑ́ ɨ́ bityé bíbyɛ̂h, ɨ́ diɑ́ yɨ́yɛ̂h mé dí edi yɨ́. Mě dɑmɑ́ be e mede, nkʉ̂ ntémé di ɨ́ nzɑ, mě dɑmɑ́ bi bísɑ̂ ɨ́ buo buo, nkʉ̂ ntémé di le ejyêb, me yɨ́ɛ ó mbɨ̂mbɨɑ́.
50004013	Mě e nkul esɑ̂ bísɑ́ bíbyɛ̂h nó ɨ́ nzɨ̌ mé Krîst, mʉr dí ejwe mé nkul nyɑɑ́ nyɑ́.
50004014	Dɑmɑ́ jóʼo nó, bɨ̌n bé ɑ́ si kʉ sɑ̂ embɨɑ lɨ́ enʉɑ nkɔ̂b ɨ́ mitúú myɑ̂m.
50004015	Bɨ̌n bʉr ó Fílipi, bɨ̌n bʉr o tɨ̂, bɨ̌n bé lɨ́ egʉ́ɑ ɨ́ jɔʼ mé ɑ́ duhǒ sí Mɑsedóniɑ, lɨ́ etɑ́ɑre étó túnǒ Mbɨɑmbɨɑ Lɔ́ɔ yɨ́, bɨ̌n ó b'ɑ́ be Mbɛ̌r-Nzyɛ̌m ngwɑ́r wé ɑ́ susúʼo me wɨ́. Bɨ̌n omér ó b'ɑ́ soho ɨ́ jɔʼ mé ɑ́ bee embɨɑ yɨ́, nkʉ̂ súʼo mê ɨ́ jɔʼ mé ɑ́ bɔmɑ le ebébe yɨ́.
50004016	Ebě, ɨ́ jɔʼ mé ɑ́ bě Tesɑloníkɑ yɨ́, bɨ̌n bé ɑ́ si nze me e mingúlɑ́, lɨ́ ejwe mé sɑ́ mé ɑ́ be lɨ́ egø̂m yɨ́, lɑɑ̌ jɔʼ gwɑ́r.
50004017	Mé ɑpʉgʉ́ buú gø̂m njwéɑ́ wɨ́n, wé mʉr tɨ̂. Mě jɑɑ́ gø̂m ó, njɨ bɨ̌n dírɑɑ nyɔm, ɨ́ melû me dí enze mɑ́, ɨ́ lɔ̌b sɑ́ bɨ́n ngɑ́ jwe mé yɨ́.
50004018	Me ɑ́ si bi sɑ́ yɨ́yɛ̂h bɨ́n ɑ́ lómlo me yɨ́. Bím yɑɑ́, yé ɨ́ buo. Me mû ó, ɨ́ twíhɑ ɨ́ lɔ̌b bísɑ́ Epɑfrɔ́ditɔs ɑ́ nze e byé bí. Nzyɛ̌m, nye lɨ́ ebee mínjwéɑ́ mín mbɨ̂mbɨɑ́ mpʉ mínjwéɑ́ mi dí edíʼɔɔ nyé e mbɨɑmbɨɑ menumó mí. Yé ó mbi mínjwéɑ́ Nzyɛ̌m dí ekpɛl wɨ́.
50004019	Nó ó, Nzyɛ̌m wɑ̌m, nye ólóŋlo bɨ́n bisɑ́ bɨ́n dí esɑ́ɑ bí, jwe bɨ́n byɑ̌ ɨ́ buo buo, lɨ́ edû mpwɑ̂ʼ okúm wé. Nye ósɑ̂ nó lɨ́ esú lɨ́n, bʉr o dí ɨ́ mpúhlɑ́ e Yésʉs-Krîst bɑ́.
50004020	Kûm díʼee e wɑɑ́ dí Nzyɛ̌m gɑ́ wɨ́nɑ́, wɑɑ́ dí ntémé Sɔ́ŋ gɑ́ wɨ́nɑ́ nyɑ́, njʉ̌m dǐ e njʉ̌m dǐ. Amen.
50004021	Sohɑɑ gɑ́ me mʉr nyɨnyɛ̂h dí egúmo e Yésʉs-Krîst, wɑɑ́ ɑ́ pûhlɑ e né nyɑ́. Bɨ́ɔɔ́ bɑ̂m le okɛ́l bɑ̂m bɨ́bɛ̂h bɨ́h le onɔ́ɔ́ dí wɑ̂ʼ bɑ́, bé lɨ́ esoho bɨ́n.
50004022	Sɔ́mɑ́ Mbɛ̌r-Nzyɛ̌m yɨ́yɛ̂h dí kɑ̂ʼ yɨ́, yé lɨ́ esoho bɨ́n, kʉ́ buú be, bɑɑ́ o dí ɨ́ mbɛ̌r mé Njǿø Kɛ́ɛzɑ bɑ́.
50004023	Ncǿncǿɑ mé Tî Yésʉs-Krîst, nye díʼee e bɨ̌n óbɛ̂h.
51001001	Yé ó mɛm Pɑul, mʉ̌r Nzyɛ̌m ɑ́ jébe ɨ́ lɔ̌b gǿmɑ́ yé ó, me díʼee mʉr milʉ́mlʉ́ mé Yésʉs-Krîst nyɑ́. Bɨ̌h e mɨ́ɔɔ́ gɑ́ wɨ́nɑ́ Timothée ó dí ecɛmɑ bɨ́n mekɑnɑ́ mɑ̂. Bɨ̌h tile ó,
51001002	bʉr o dí egúmo e Nzyɛ̌m, bɑɑ́ o dí ɨ́ Kolósiɑ bɑ́. Bɨ̌n bé ó bɨ́ɔɔ́ bɨ́h ɨ́ Krîst tʉ́ŋlʉ̌, bʉr o bé ébûʼlɔɔ. Metyɛʼ me mpóm le mepyɛblɑ, mé díʼee e bɨ̌n, duho e Nzyɛ̌m Sɔ́ŋ gɑ́ wɨ́nɑ́.
51001003	Ɨ́ jɔʼ yɨ́yɛ̂h bɨ́h dí ejɨʼlɑ e Nzyɛ̌m lɨ́ esú lɨ́n yɨ́, bɨ̌h bé lɨ́ ejwe nyé nzyǒo, nyɨɛ mʉr dí Sɔ́ŋ mé Tî gɑ́ wɨ́nɑ́ Yésʉs-Krîst nyɑ́.
51001004	Nó ó, bɨ̌h bé ɑ́ si jóʼo lɔ́ɔ́ búʼó bɨ́n dí ebûʼlɑ̌ Yésʉs-Krîst, le kpɛ̌l bɨ́n dí ekpɛl óbûʼlɑ yɨ́.
51001005	Búʼó le kpɛ̌l yɨ́n yɑɑ́ duho ó, ɨ́ mpûʼlɑ dí bɨ̌n ɨ́ miléme, ó bɨ̌n bé óbǐ sɑ́ dí bɨ̌n komɑ́ ɨ́ jʉ́ó kʉ́ yɨ́. Mbɨɑmbɨɑ Lɔ́ɔ dí le otyeetye wɨ́, wé ó b'ɑ́ nyɛɛ lɛ̂ʼle bɨ̌n syɛ́ɛlɑ yɑɑ́.
51001006	Mbɨɑmbɨɑ Lɔ́ɔ, wé lɨ́ emyɛmɑ le etɨ́e bʉ̂r metum mejwɑ̂n ó, ɨ́ sí yɨ́yɛ̂h mpʉ wé dí esɑ̂ ɨ́ sɔ́mɑ́ yɨ́n, tɑ́ɑre ɨ́ jɔʼ ésôʼ bɨ́n ɑ́ nyɛɛ jóʼo wé yɨ́. Bɨ̌n bé ɑ́ be ó sí jóʼo bʉ̂r lɨ́ elwǐb lɔ̌b ncǿncǿɑ mé Nzyɛ̌m. Bɨ̌n bé ɑ́ si gwɑ kʉ jɨ̂ʼ le egʉ́ɑ lɨ́ otyeetye sɑ́ nyé dí yɨ́.
51001007	Yé ó mpʉ bɨ́n ɑ́ jóʼo lɔ́ɔ wɑɑ́ e nzɨ̌ mé Epɑfrɑ̂s yɨ́. Nye ó mʉr bɨ́h e né dí eséɑ̌ syɛ́ɛ́ Nzyɛ̌m, wɑɑ́ bɨ́h dí ekpɛl nyɑ́. Nye ó mʉr ebûʼlɔɔ dí ekʉ́ séɑ e Krîst lɨ́ esú lɨ́n nyɑ́.
51001008	Nye ó b'ɑ́ lɛ́ɛ bɨ̌h kpɛ̌l Sísǐm mé Nzyɛ̌m ɑ́ jwe bɨ̌n lɨ́ esú é bɨ́ɔɔ́ gɑ́ bɨ́nɑ́ yɨ́.
51001009	Sɑ́ tɨ̂ʼ ó bɨ́h jɨʼlɑ́ e Nzyɛ̌m lɨ́ esú lɨ́n, ɑgwɑ̂ʼ yɨ́. Tɑ́ɑre ɨ́ móhó bɨ́h ɑ́ jóʼo bé lɨ́ elwib, dumo e bɨ̌n wɨ́, nzě kumǒ kumɑ́ɑ mûh, bɨ̌h jɨʼlɑ́ e Nzyɛ̌m ó, nye lóŋlɑɑ bɨ̌n pɨʼ dí ó, bɨ̌n gʉ́ŋɑɑ sɑ́ nyé ɑ́ cíʼe ɨ́ lémé wé yɨ́. Nye jwêʼ bɨ̌n ocwóó wɨ́wɛ̂h, le esɑ̂ ó, bɨ̌n gʉ́ŋɑɑ milɛ́ʼlɑ́ Sísǐm mé Nzyɛ̌m dí ejwe mí.
51001010	Nó ó, bɨ̌n bé óbɛ̌m cyě mpʉ Tî Yésʉs dí ekpɛl yɨ́, le esɑ̂ ɨ́ jɔʼ yɨ́yɛ̂h sɑ́ nyé dí ekpɛl yɨ́. Bɨ̌n bé ótô dóló le egúmo mímpɑŋ mi mpúmó ɨ́ bisyɛ́ɛlɑ bimpɑ̂ bín bíbyɛ̂h. Tóʼ gɑ́ dóló le egǿe ɨ́ pɨʼ le ngǿɑ́ mé Nzyɛ̌m.
51001011	Bɨ̌h jɨjɨʼlɑ́ e né ntémé ó, nye tyɛ́bɨɨ bɨ̌n ɨ́ miléme, ó bɨ̌n séɑɑ bisyɛ́ɛ́ bí nkûl mimbi mímyɛ̂h e nkul ɨ́ buo buo nyé dí e né nyɨ́. Bɨ̌n sɨ̂seɑ nó ó, e bíhwó, le esiɑ e mitúú, ti e bisʉhʉʉ.
51001012	Bɨ̌h bé lɨ́ ejwě Nzyɛ̌m Sɔ́ŋ nzyǒo, ebě, bɨ̌n bé ɑ́ si bi nyɨ́n nkɔ̂b líʼe ɨ́ Mpóʼo nyé, jøʼ gwɑ́r e gwɑ́r e bʉ́ʉ́ bʉ̂r bɨ́bɛ̂h o dí egúmo e né bɑ́. Bɨ̌n le onɔ́ɔ́ ó b'ɑ́ cyenɔɔ ɨ́ jwê.
51001013	Nzyɛ̌m, nyɨ́ dwih mɨ́nɑ́ gɑ́ le onɔ́ɔ́ ɨ́ mpél éjúrʉ́ʉ́, ntɛŋ mɨ́nɑ́ gɑ́ ɨ́ mpóʼo Mwɑ̂ kpɛ̌l wé dí ejǿø nyɨ́.
51001014	Nzyɛ̌m ɑ́ tɑ́ɑ góo, le edwih mɨ́nɑ́ gɑ́ ɨ́ mpilɑ ébébe ó, ɨ́ nzɨ̌ Mwɑ̂n wé. Mwɑ̂n wɑɑ́ ó b'ɑ́ sɑ̂ ó, Nzyɛ̌m pɛ́ʼɛɛ bibɑɑ bí ébébe nyé ɑ́ niʼe bɨnɑ́ gɑ́ bí.
51001015	Yésʉs-Krîst ó dí gulo mé Nzyɛ̌m Sɔ́ŋ. Nzyɛ̌m wɑɑ́, nyé ɑbe lɨ́ ebeɔɔ yɨ́ɛ. Nzyɛ̌m ɑ́ tyêl nye ó ɨ́ nkʉ̂ŋ méjwéʼé mé mʉ̂r, kʉ́ sɑ́ yɨ́yɛ̂h nyé ɑ́ kuho yɨ́.
51001016	Ebě, Nzyɛ̌m ɑ́ kuho sɑ́ yɨ́yɛ̂h ó, e nzɨ̌ nyé. Dɑmɑ́ jóʼo bísɑ̂ bi dí ɨ́ jʉ́o le ejwoo bí, dɑmɑ́ be byɑɑ́ bi dí ɨ́ sí yɨ̂ʼ bí, bisɑ́ bi dí enyɨ̂n, ndu e byɑɑ́ bi dí ɑnyɨ̂n bí, misísǐm mí éjúrʉ́ʉ́ mi dí ɨ́ mɔ́ɔ́ mécǿǿ mí, le myɑɑ́ mi dí e menkul ménɨ́nɨ́ɨ́ mí, le myɑɑ́ mi dí milʉ̂ mí, le myɑɑ́ mi dí e nkul jǿø mí. Sɑ̂ yɨ́yɛ̂h, yé ɑ́ kuhɔɔ ó, e nzɨ̌ nyé. Bíbyɛ̂h, byé ɑ́ jɑɑ kuhɔɔ ó, njɨ lɨ́ ebeʼ kûm nyé.
51001017	Nye ɑ́ boo be ó tɨ̂, sɑ̂ gwɑ́r ɑpɑ̌ bě kuhɑ́. Bisɑ́ bíbyɛ̂h bi dí tɨ̂ʼ bí, byé jɑɑ́ di ó, njɨ ɨ́ lɔ̌b syɛ́ɛ́ yé.
51001018	Mɨ́nɑ́ jǿʼ gɑ́ Mbɛ̌r-Nzyɛ̌m e nyʉ̂l mʉr nó, lɛ́ɛ́, Krîst ó dí lʉ̂. Cwiʼ jwɑ̂n, yé ɑ́ tɑ́ɑre ó, e nye. Nye ó mʉr esôʼ ɑ́ pɑh, duho lɨ́ ojwe nyɑ́. Mpʉ nyé dí nó yɨ́, nye ó dí elɑɑ̌ sɑ́ yɨ́yɛ̂h ɨ́ medile.
51001019	Nyě tyɛ́b bísɑ́ bíbyɛ̂h esôʼ ó, ebě, Nzyɛ̌m ɑ́ bee embɨɑ ɨ́ pɑ́ʼ wé ó, nyě dǐ ntinɨ̂ e ntinɨ̂ ó, ɨ́ nye.
51001020	Nye ɑ́ cíʼe ntémé ɨ́ lémé wé ó, milɔ̌b mi dí pɑ́ʼ bé e bʉr bɨ́bɛ̂h mí, nyě komlo myé ó, ɨ́ nzɨ̌ Mwɑ̂n wé. Nzyɛ̌m ɑ́ sɑ̂ sɑɑ́ e bʉr ó, ɨ́ nzɨ̌ mecié me Mwɑ̂n wé ɑ́ jwe ɨ́ kolôs kʉ́ nyɑ́. Dɑmɑ́ jóʼo bísɑ̂ bi dí kɑ̂ʼ sí bí, dɑmɑ́ be byɑɑ́ bi dí ɨ́ jʉ́ó kʉ́ bí: Nzyɛ̌m ɑ́ gbɑ̂ bʉr bɨ́bɛ̂h mepyɛblɑ ɨ́ miléme ó, duho lɨ́ esøø e mécié mé Krîst mé ɑ́ søø sí lɨ́.
51001021	Ɨ́ mimbú mí píhe, bɨ̌n bé ɑ́ be ó, e ncɛrɑ́ e Nzyɛ̌m. Tɑ́ɑre e mbi écwólwo bɨ́n ɑ́ be e lé lɨ́, kumǒ kumɑ́ɑ e bisyɛ́ɛlɑ bí ébébe bɨ́n ɑ́ sɨsɑ̂ bí, bɨ̌n bé ɑ́ jɑɑ bɨbe ó, njɨ ontɨ̂m le obɨn mé Nzyɛ̌m.
51001022	Nó ó, ɨ́ bɑ́ɑ́nɑ̂, Nzyɛ̌m, nyɨ́ sɑ̂ sɑ́ɑ́ pɑ́ʼ nyɨ́n le onɔ́ɔ́, ó bɨ̌n nkʉ̂ pyɑ̂l ɨ́ míh mé e miléme ɨ́ sɔ́ɔ́ɔ́, ɑbe e mebě, ɑbe e sɑ́ ébébe nyé ójwe bɨ́n mebě e tɨ̂ʼ yɨ́. Nye ɑ́ sɑ̂ sɑɑ́ nyɑɑ́ ó, ɨ́ nzɨ̌ Mwɑ̂n wé ɨ́ jɔʼ nyé ɑ́ bîr cwiʼ yé, le ekɑm ó, nyʉ̂l bipúno nyé, nye jwêʼ yɨ́.
51001023	Bɨ́n ótô dóló le ejyɛ̂ʼwo e Tî Yésʉs, le etyɛ̂b mekʉ̌ sí ɨ́ sɨ́ŋ nó, go ó, milémé mín, myé odi ɨ́ puuu. Mʉr ɑpɨ́ŋlɑ gɑ̂! Mʉ̌r sɑ́ ɑbîr ó, bé sɑ̂ʼ ó, bɨ̌n léhee, nkʉ̂ sóŋlǒ Mbɨɑmbɨɑ Lɔ́ɔ bɨ́n ɑ́ jóʼo wɨ́. Mbɨɑmbɨɑ Lɔ́ɔ wɑɑ́, wé mû lɨ́ etúnɔɔ ó, ɨ́ sí yɨ́yɛ̂h, ɨ́ pɑ́ʼ bʉ̂r bɨ́bɛ̂h dí sí jʉ́o bɑ́. Mɛm Pɑul ɑ́ tyélɔɔ ɨ́ syɛ́ɛ́ ó, me lɛ́yɨɨ bʉr wɑ̌.
51001024	Bɑ́ɑ́nɑ̂, me mû ó e bisʉhʉʉ ɨ́ léme ɨ́ lɔ̌b mítúú mé dí esiɑ e myé lɨ́ esú lɨ́n mí. Mitúú Yésʉs-Krîst ɑ́ be ɑsiɑ e myé mí, míɛ ó mɛ̂m dí ekɑ̌ siɑ e myé ɨ́ bipúno byɑ̂m bî. Mě jóʼó mégunwɑ me tɨ̂ʼ ó, lɨ́ esú é nyʉ̂l mé Krîst, dí Mbɛ̌r-Nzyɛ̌m nyɨ́.
51001025	Me mû ó syɛ̂l mesɑ̂ mé Mbɛ̌r-Nzyɛ̌m. Nzyɛ̌m ó b'ɑ́ tyêl me ɨ́ dǐ yɑɑ́. Nye ɑ́ tyêl me tɨ̂ʼ ó, me séɑɑ lɨ́ esú lɨ́n, lɨ́ etúnǒ lɔ́ɔ́ wé wɨ́wɛ̂h.
51001026	Wé ɑ́ nyɛɛ bɨbe ó, ɨ́ lwǐb ódîm, sɑ́ Nzyɛ̌m ɑ́ sol ɨ́ mimyɑ̌ mi bʉ̂r, duho myɑ̂ yɨ́. Tó kœb ó, nyɨ́ kɑ̌ lɛ̂ʼle wé ɨ́ kpɛŋlɛm kwɑ́ bʉr o dí egúmo e né bɑ́.
51001027	Ebě, Nzyɛ̌m ɑ́ be lɨ́ ekpɛl élɛ̂ʼle bé jøʼ nyé ɑ́ be e yé mesǒ yɨ́, jøʼ dí ɨ́ buú mbɨɑ, yɑɑ́ dí e nyɔm lɨ́ esú é bíkúl bíbyɛ̂h yɨ́. Solɑ́ jøʼ yɑɑ́, yé ó: Krîst, nye mû ó sí pûhlɑ e bɨ̌n. Bɨ̌n mû e mpûʼlɑ ɨ́ miléme ó, bɨ̌n óbi kûm tɨ̂.
51001028	Sɑ́ tɨ̂ʼ ó bɨ́h dí etúnǒ lɔ́ɔ́ mé Krîst pɑ́ʼ bʉ̂r bɨ́bɛ̂h yɨ́. Bɨ̌h bé lɨ́ ecɨ̂l mʉ̂r nyɨnyɛ̂h. Bɨ̌h bé lɨ́ elɛ̂ʼle bʉ̂r bɨ́bɛ̂h le ocwóó wɨ́wɛ̂h, ó bɨ̌h nkʉ̂ tyêl bé ɨ́ míh mé Nzyɛ̌m, bé osí pɑ̌ gwɑ́ tɔ́mɑ ɨ́ mipɑ́ʼ mímyɛ̂h ɨ́ nzɨ̌ mé Krîst.
51001029	Sɑ́ tɨ̂ʼ ó mé dí eséɑ̌ syɛ́ɛ́ yɨ̂ʼ yɨ́. Mě séɑ́ yé ó, e nkul. Tó kœb ó, nkul mé dí eséɑ e né nyɨ́, nyě duho ó, kwɑ́ mé Krîst. Nkul nyé nyɑɑ́ ó dí eséɑ ɨ́ me tʉ́ŋlʉ̌ nyɨ́.
51002001	Mě kpɛl ó, bɨ̌n gʉ́ŋɑɑ bisyɛ́ɛ́ mé dí eséɑ lɨ́ esú lɨ́n bí. Yé ntémé, yé ó lɨ́ esú é bʉ̂r ó Lɑodiséɑ, ndu e bɑɑ́ bɨ́bɛ̂h dí ɑpɑ̌ bee mé mpǒm bɑ́.
51002002	Syɛ́ɛ́ mé dí eséɑ yɨ́, mě séɑ́ yé ó, me nkʉ̂ gbɑ̂ bɨ́n nkul ɨ́ miléme, le esɑ̂ ó, bɨ̌n kpɛ́lɑɑ, le egwɑ́ pûhlɑ. Bɨ̌n nkʉ̂ gʉ́ɑ̌ búʼó gɑ́ yɨ́nɑ́ ɨ́ pébébé, sɑ́ dí bɨ̌n e nyɔm ɨ́ buo buo yɨ́. Bɨ̌n gʉ́ŋɑɑ ntémé Krîst, mʉ̌r Nzyɛ̌m ɑ́ sol ɨ́ lwǐb ódîm nyɑ́.
51002003	Ocwóó le ngǿɑ́ wɨ́wɛ̂h, bɨ̌n bé ɨ́ jɑlɑ le esɑ́ɑ byé ó ɨ́ Krîst tʉ́ŋlʉ̌. Byé ó Nzyɛ̌m ɑ́ sol ɨ́ nye bí.
51002004	Mě lwib e bɨ̌n ɨ́ mbi wɨ̂ʼ ó, mʉ̌r sɑ́ ɑkʉ́ɑ bɨ́n ɨ́ nzɨ̌ mikóo dí ɨ́ buú kpɛlɔɔ mí.
51002005	Mě dɑmɑ́ cɛrɑ e bɨ̌n ɨ́ nkǒ pɑ́ʼ nyʉ̂l, me yɨ́ɛ ó bɑ̌ʼ e bɨ̌n ɨ́ nkǒ pɑ́ʼ sísǐm. Me lɨ́ ejóʼo bísʉhʉʉ lɨ́ ebeě mpʉ̌ sɔ́mɑ́ yɨ́n dí ɨ́ kpɨ́ɨ́ɨ́ yɨ́. Me lɨ́ esoho ntémé mpʉ bɨ́n dí ejyêʼ koo e Krîst yɨ́.
51002006	Mpʉ yê tyeetye ó, bɨ̌n bé ɑ́ si bi Yésʉs-Krîst tɑ̂ŋ Njǿø wɨ́n yɨ́, diʼee gɑ́ ɨ́ mpúhlɑ́ e né.
51002007	Búʼó bɨ́n dí e yé yɨ́, yé pɑ́hɑɑ mikɑɑlé. Yé tôʼ le egǿe, le ebwɑʼ. Jyɛ́ʼwɑ́ɑ́ gɑ́ e búʼó gɑ́ yɨ́nɑ́ ɨ́ jyɛʼwó mpʉ bé ɑ́ lɛ̂ʼle bɨ̌n yɨ́. Tóʼ le ejwe gɑ́ Nzyɛ̌m nzyǒo dóló ɨ́ bisɑ́ nyé dí esɑ̂ bɨ́n bí.
51002008	Akɑm gɑ́ mekɑ̌n mé dí jwêh, mɑɑ́ me dí edímle bʉ́ʉ́ bʉ̂r ɨ́ nzɨ̌ mikóo myɔ́ɔ́ mɑ́. Ajóʼǒ sɑ́ bé dí ejébe ó, «ocwóó ó sí yɨ̂ʼ» yɨ́. Abîr gɑ́ ó, mʉr gbɑ̂ʼ bɨ̌n lɨ́ okómó wé ɨ́ nzɨ̌ nyɑɑ́. Mekɑ̌n ménɨ̌, mé duduho ó, ɨ́ metum me bʉ̂r ó sí yɨ̂, ndu e milɛ́ʼlɑ́ bʉ̂r ó sí yɨ̂ʼ dí ekûhlo mí. Milɛ́ʼlɑ́ myɑɑ́, myé ɑduho kwɑ́ mé Krîst.
51002009	Ebě, Nzyɛ̌m di ntinɨ̂ e ntinɨ̂ ó, ɨ́ nyʉ̂l mé Krîst.
51002010	Bɨ̌n bé ɑ́ be ó sí dirɑ mínyɔm mímyɛ̂h ɨ́ mpúhlɑ́ nyɨ́n e Krîst. Nye ó dí lʉ̂ kʉ́ misísǐm mí éjúrʉ́ʉ́ mímyɛ̂h: le myɑɑ́ mi dí milʉ̂ mí, le myɑɑ́ mi dí e nkul jǿø mí.
51002011	Ɨ́ mpúhlɑ́ nyɨ́n e Krîst, bɨ̌n bé ɑ́ si cíʼɔɔ mpʉ́n dí eduho kwɑ́ mé Krîst nyɨ́. Mpʉ́n nyɑɑ́ ó dí elɛ̂ʼle ó, bɨ̌n bɨ́ dwih nyʉ̂l ebébe nyɨnyɛ̂h. Bɨ̌n bé ɑ́ bé ɑcíʼɔɔ yɨ́ɛ mpʉ́n mpʉ bʉ́ʉ́ bʉ̂r dí ecîciʼɔɔ yɨ́.
51002012	Ɨ́ ndubó bɨ́n ɑ́ duŋɔɔ wɨ́, bɨ̌n bé ɑ́ si debe, bɨ̌n e Krîst ɨ́ jɔʼ gwɑ́r. Bɨ̌n e né ntémé ó b'ɑ́ pɑh, ebe bɨ́n dí ebûʼlɑ nkûl nɨ́nɨ́ɨ́ mé Nzyɛ̌m. Nkǔl nɨ́nɨ́ɨ́ nyɑɑ́ ó b'ɑ́ pɛh nye.
51002013	Ɨ́ mimbú mí píhe, bɨ̌n bé ɑ́ be ó ojwe nkǒ pɑ́ʼ sísǐm, tɨ̂ ɨ́ misyóm mín, le mpʉ bɨ́n ɑ́ be ɑpɑ̌ teʼle nkûl misyóm mín yɨ́. Nó ó, ɨ́ bɑ́ɑ́nɑ̂, Nzyɛ̌m, nyɨ́ sɑ̂ ó, bɨ̌n e boo Krîst, bé níʼee ɨ́ cwiʼ mpɑ̂ sɔ́mɑ́ gwɑ́r. Nzyɛ̌m, nyɨ́ pɛʼ bíbɑɑ bí ébébe bíbyɛ̂h nyé ɑ́ niʼe mɨnɑ́ ɨ́ lɔ̌b mísyóm gɑ́ mínɑ́ mímyɛ̂h.
51002014	Mitilɑ́ myé ɑ́ lɨlɛ̂ʼle mebě gɑ́ mɨ́nɑ́ mí, nyɨ́ pɛʼ myé ɨ́ mɨnɑ́ gɑ́, bomlo myé e binzɑ̂ŋ ɨ́ kolôs. Mitilɑ́ myɑɑ́, myé ó b'ɑ́ lɨlɛ̂ʼle mempéné mé ɑ́ lwîlwimlɑ e mɨnɑ́ gɑ́ mɑ́.
51002015	Nzyɛ̌m, nyɨ́ pɑr mísísǐm mí éjúrʉ́ʉ́ le meleme bisɑ́ bí dɔ̂m bé ɑ́ be e byé bí. Nye ɑ́ ntɑɑ bé ó, ɨ́ jɔ̌ʼ Krîst ɑ́ jwe ɨ́ kolôs yɨ́. Nyɨ́ líʼe mísísǐm myɑɑ́ ɨ́ gœr gœ́r, lúʼo nkûl, ɨ́ míh mé bʉ̂r ɨ́ kpɛŋlɛm.
51002016	Abîr gɑ́ ó, mʉr jwêʼ bɨ̌n mebě ɨ́ sɑ́ bɨ́n dí ede yɨ́: nkʉ̂ menyoʼ, nkʉ̂ mede. Bé ɑyɨ́ pɑhle bɨ́n ɨ́ lɔ̌b mbwɑlɑ́ ménzɔɔ wɔ́ɔ́, nkʉ̂ ɨ́ lɔ̌b ébʉ́ʼ lé ébɑ́m lé ɑ́lomó. Bé ɑyɨ́ pɑhle bɨ́n ntémé ɨ́ lɔ̌b mbɑʼlɑ́ móhó sɑ́bɑt.
51002017	Milɔ̌b mínɨ̌ mímyɛ̂h, myé ó sisîm, dí elɛ̂ʼlě sɑ̂ mpɑ̂ dí enze yɨ́. Nó ó, otyeetye o tɨ̂ʼ wɨ́ɛ, wé ó Krîst.
51002018	Mpʉ bɨ́n di ɑjɔr ményʉ̂l ɨ́ míh bééngeles, nkʉ̂ jwɑ́ɑwo bé yɨ́, mʉ̂r jwé bɨ́n mebě me mpéne, duho tɨ̂ʼ nó, ɑnʉɑ gɑ́ lwǐb yé, gbɑ̂ ɨ́ nkɔb. Bisɑ́ bé dí ebee lɨ́ esimɑ́ bí ó bé dí enʉɑ, gbɑ̂ ɨ́ nkɔb. Mimbi mi bʉ̂r myɑɑ́, myé ó lǿŋlɑ́ e nkɛ́ɑ́ nyʉ̂l. Bé nkɨ́nkɛ́ɛ́ ményʉ́l mɔ́ɔ́ ó, jwêh, ebě, bitɔŋlɑ́ byɔ́ɔ́, byé jɑɑ́ duho ó, njɨ ɨ́ nkul misyóm myɔ́ɔ́ tʉ́ŋlʉ̌.
51002019	Bé ɑkɑ̌ mɛ̂r Yésʉs-Krîst ɨ́ kpɨ́ɨ́ɨ́, nyɨɛ mʉr dí yɨ́ɛ lʉ̂, cíl nyʉ̂l dí ekɑb nkûl nyé ɨ́ bicíl bí nyʉ̂l biswîh yɨ́. Nye ó dí esyɛŋ byé, le elɛ̂ʼle byé mpʉ byé jɑ́lɑ́ le edirɑ ɨ́ mebɨ̌l ndu e misihé yɨ́. Nye ntémé ó dí esɑ̂ ó, nyʉ̂l nyɑɑ́ tôʼ le egǿě mpʉ̌ Nzyɛ̌m dí ekpɛl yɨ́.
51002020	Bɨ̌n e Krîst, bé ɑ́ si jwe eswie empwɑ́r. Sɑ́ tɨ̂ʼ ó mílɛ́ʼlɑ́ bʉ̂r ó sí yɨ̂ʼ dí ekûhlo mí, dí ɑbe lɨ́ ekɑ̌ jǿø bɨ́n yɨ́. Ɨ́ tɨ̂ʼ, mʉ̌r sɑ́ ɑkɑ̌ dû mémpéné mé dí eduho ɨ́ milɛ́ʼlɑ́ myɑɑ́ mɑ́, nkʉ̂ bɑ́ʼɑ̌ ciʼě mpʉ̌ sɑ́ lɛ́ɛ́, bɨ̌n gúmó ó, e sí yɨ̂.
51002021	Bé ó dí elɛ́ɛ ó: «Ade yɨ̂. Abóblo yɨ̂. Akúnɑ e yɨ̂.»
51002022	Bʉr ó b'ɑ́ tyêl mempéné mɑɑ́, ti e milɛ́ʼlɑ́ myɑɑ́. Wɨ́nɨ̌ mbi mémpéné, wé jɑɑ́ jwɛ̂ʼ ó, njɨ bisɑ̂ bi dí esíe ɨ́ jɔʼ bʉ̂r dí edirɑ mínyɔm myɔ́ɔ́ e byé bí.
51002023	Mempéné mɔ́ɔ́, mé ɑjɑlɑ le ejweŋɔɔ̌ júu. Mé jɑɑ́ sɑ̂ ó, njɨ mʉr lóŋlɑɑ bigǿmɑ́ bí nyʉ̂l bipúno nyé. Metié mɑɑ́, mé kʉ́ nyɨnyɨ̂n ó, mpʉ̌ sɑ́ lɛ́ɛ́, mê le ocwóó tʉ́ŋlʉ̌, ebě, mé ó dí elɛ́ɛ ó, mʉ̌r mbɨɑ ó, dû yébé nyé mʉr tɨ̂ʼ pɑ kúhló wɨ́, le ejɔr nyʉ̂l nyé, le ejwe nyʉ̂l nyé bintɨ́ʼɑ́.
51003001	Yé bé yê tyeetye ó, bɨ̌n e Krîst, bé ɑ́ be ó sí duho lɨ́ eswie, bɑ́ʼɑ̌ bǐ cwiʼ nó, sɑ́ŋɑ́ɑ́ gɑ́ bé ebi bísɑ̂ bi dí ɨ́ jʉ́ó kʉ́ bí. Byé ó, ɨ́ gúmó Krîst dí ɨ́ mbó éjʉ́m mé Nzyɛ̌m yɨ́.
51003002	Bisyɛ́ɛlɑ bi dí epɑ́lwo bɨ́n ɨ́ miléme bí, byé díʼee njɨ byɑɑ́ bí jʉ́ó kʉ́, ɑbe byɑɑ́ bí sí yɨ̂.
51003003	Ebě, bɨ̌n bɨ́ jwe. Cwiʼ yɨ́n mû ó lɨ́ esǒ kwɑ́ mé Krîst. Sɑ́ tɨ̂ʼ ó bícwiʼ bín e Nzyɛ̌m mû mpúhlɑ́ yɨ́.
51003004	Krîst ó dí ejwe mɨ́nɑ́ gɑ́ mpɑ̌ŋ cwiʼ. Jɔʼ nyé óbɑ́ʼɑ̌ nyɨ̂n bʉ̂r ɨ́ mîh ɨ́ kpɛŋlɛm yɨ́, bɨ̌n le onɔ́ɔ́, bé ónyɨ̂n sɔ́mɑ́ e kûm nyɨnyɛ̂h.
51003005	Sɑ́ dí ɨ́ bɨ̌n, yɑɑ́ dí eduho ɨ́ sí yɨ̂ʼ yɨ́, jʉ́ʼóó gɑ́ yê. Yé ó dí: bimolɑ́, bisyɛ́ɛlɑ bi dí edulo mpîr ɨ́ nyʉ̂l bí, gǿmɑ́ ékœkœb bʉ́bɑ́, gǿmɑ́ ésɑ̂ bísɑ̂ bi dí ɨ́ bébe bí, le nzɔ́ɔ́ bísɑ̂. Ebě, mʉr dí e yé nyɑ́, nye ó jøʼ gwɑ́r e gwɑ́r e wɑɑ́ dí ejwě yɨŋɑyɨ̌ nzyɛ̌m kûm nyɑ́.
51003006	Bisyɛ́ɛlɑ bí ébébe byɑɑ́ ó ngɑ́ sɑ̂ ó, Nzyɛ̌m lɛ̂ʼlɑɑ nkpɑɑ nyé.
51003007	Ɨ́ mimbú mí píhe, ɨ́ jɔʼ bɨ́n ɑ́ jɑɑ ciciʼe njɨ lɨ́ esɑ̂ syóm yɨ́, kʉ̌ cyen bɨ́n ɑ́ dudû wɨ́, wé ɑ́ be ntémé ó njɨ nó.
51003008	Nó ó, ɨ́ bɑ́ɑ́nɑ̂, pɑɑ́ kɑ̌ bîr gɑ́ bé bisyɛ́ɛlɑ byɑɑ́ bíbyɛ̂h: nkpɑɑ, ebúʼ, ebébe é léme, melǿø le mekɑ̌n mé ésɔ́m. Byé sɑ́ ɑduho ɨ́ num wɨ́n.
51003009	Asɑ̂ gɑ́ bibɛr pɑ́ʼ nyɨ́n, ebě, bɨ̌n bɨ́ boó bîr métum me myɑ̂ mɨ́n ti e bisyɛ́ɛlɑ bi tɨ̂.
51003010	Bɨ̌n bɨ́ bwɑ̂r métum mejwɑ̂n. Bɨ̌n mû ó mejwɑ́n mé bʉ̂r ó Nzyɛ̌m Kwih-bʉr. Nye lɨ́ etô le eliŋ bɨ́n mejwɑ́n, ɑbe e léné mpʉ nyé mʉr tɨ̂. Nyě sɑ́ nó ó, bɨ̌n gwɑ̂ gʉ́ɑ nyé mbɨ̂mbɨɑ́.
51003011	Ɨ́ cwiʼ jwɑ̂n yɑɑ́, ɑdû gɑ́ bwɑ́ mímbɔ́ʼ bɑ̂: Nyɑ̂ʼ, nye ó Yúden; nyɑ̂ʼ nyɨɛ, mʉr Grɛ̂s. Nyɑ̂ʼ, nye ó cíʼɑ́ mpʉ́n; nyɑ̂ʼ nyɨɛ, nyé ɑbě cíʼɑ́ mpʉ́n. Nyɑ̂ʼ, nye ó ɑyogoyogo. Nyɑ̂ʼ, nye ó mʉr dí ejweŋɔɔ nzóʼ nyɑ́. Nyɑ̂ʼ, nye ó túʼɑ̌; nyɑ̂ʼ nyɨɛ, nye ó nzyɛh. Ebě, Krîst ó dí lʉ̂ sɑ́ yɨ́yɛ̂h. Sɑ́ yɨ́yɛ̂h, yé jyɛ́ʼwó ó, e né.
51003012	Bɨ̌n ó dí bʉ̌r Nzyɛ̌m ɑ́ twɑ̂r, bɑɑ́ o dí egúmo e né, nyé dí ɨ́ buú kpɛl bɑ́. Nó ó, sɑ́ʼ gɑ́ njɨ́ʼɑ́ nkóó pɑ́ʼ nyɨ́n, le ncǿncǿɑ. Sulɨɨ gɑ́ menyʉ́l mɨ́n sí. Diʼee gɑ́ bʉr o dí ɨ́ tɑlɑ̌ njør bɑ́, le bʉr o bíhwó.
51003013	Júhwɑ́ɑ́ gɑ́ ebébe pɑ́ʼ nyɨ́n, ɑlwib. Mʉ̂r bé e nyʉ́ʉ́ mbûʼlɑ, bé e lɔ̌b nó, bʉr bɑɑ́, bé ɨ́ jɑlɑ le epɛʼlɑ bíbɑɑ bí ébébe bé ɑ́ niʼlɑ pɑ́ʼ nyɔ́ɔ́ bí. Pɨpɛʼ gɑ́ bibɑɑ bí ébébe pɑ́ʼ nyɨ́n mpʉ Tî gɑ́ wɨ́nɑ́ ɑ́ pɛʼ byɑɑ́ nyé ɑ́ niʼe mɨnɑ́ gɑ́ bí.
51003014	Ɨ́ bisyɛ́ɛlɑ byɑɑ́ bíbyɛ̂h, sɑ́ dí tɨ̂ʼ yɨ́, yé ó, bɨ̌n kpɛ́lɑɑ, ebě, kpɛ̌l ó dí elɑr bɨ́n ɨ́ lídídí.
51003015	Krîst tyɛ́bɨɨ bɨ̌n ɨ́ miléme, ó bɨ̌n díʼee e miléme mi dí milǿŋlɑ́ ɨ́ mepyɛblɑ mí. Sɑ́ tɨ̂ʼ ó Nzyɛ̌m ɑ́ jébe bɨ̌n ó, bɨ̌n pûhlɑɑ ɨ́ nyʉ̂l mpwɑ́r yɨ́. Jwǐjwéʼ gɑ́ nye nzyǒo ɨ́ jɔʼ yɨ́yɛ̂h ɨ́ bisɑ́ nyé dí esɑ̂ bɨ́n bí.
51003016	Kɑmɑɑ gɑ́ ó, lwǐb mé Krîst, yé lóŋlɑɑ milémé mín. Milémé mín, myé díʼee ekʉ̌m lɨ́ esú é lwǐb yé yɑɑ́. Jwijweelɑɑ gɑ́ pɑ́ʼ nyɨ́n milɛ́ʼlɑ́ mi dí le ocwóó mí. Jwijweelɑɑ gɑ́ metǿǿ pɑ́ʼ nyɨ́n. Jyɛyɨɨ gɑ́ mesø̂ʼlʉ lɨ́ esú é Nzyɛ̌m, mejéme, ti e bijyɛɛ́ biswîh Sísǐm ngɑ́ lɛ̂ʼle bɨ́n bí. Mejéme mɑɑ́, mé óduho ó, bɨ̌n e miléme mi dí ejwě Nzyɛ̌m nzyǒo mí.
51003017	Sɑ́ yɨ́yɛ̂h bɨ́n dí esɑ̂, nkʉ̂ lɛ́ɛ yɨ́, yé díʼee pɨrɑ́ e díé mé Tî Yésʉs. Jwéʼ gɑ́ Nzyɛ̌m Sɔ́ŋ nzyǒo ɨ́ díé lé.
51003018	Bɨ̌n bʉbɑ́, sɑ́ʼ gɑ́ ojʉ́m bɨ́n mejóʼo, ebě, mpʉ́nʉ̌ ó bʉ̂r o mû sí pûhlɑ e Tî Yésʉs bɑ́, jɑ́lɑ́ le esɑ̂ yɨ́.
51003019	Ojʉ̂m, kpɛlɨɨ gɑ́ bʉbɑ́ bɨ́n. Asɑ̂ gɑ́ bé ebébe é léme.
51003020	Bwɑ̂n, sɑ́ʼ gɑ́ obyɛ̂l bɨ́n mejóʼo, ebě, Tî Yésʉs, nye lɨ́ ebeě syɛ́ɛlɑ yɑɑ́ mbɨ̂mbɨɑ́.
51003021	Obyɛ́l ó bwɑ̂n, ɑsɑ̂ gɑ́ ó, bwɑ́n bɨ́n, bé jóʼɑɑ túú ɨ́ miléme. Milémé myɔ́ɔ́, myé ɑ́mû jɑɑ́ kwɑlwo.
51003022	Bitúʼɑ̌, sɑ́ʼ gɑ́ ojǿǿ bɨ́n mejóʼo ɨ́ sɑ́ yɨ́yɛ̂h. Asɑ̂ gɑ́ bé mejóʼo njɨ ɨ́ jɔʼ bé dí ejwɛ̂ʼ bɨ́n yɨ́. Syɛ́ɛlɑ yɑɑ́, yé lɨ́lɛ́ʼlé ó, bɨ̌n kolo bé ó, kolɑ́ɑ. Bɨ̌n bʉr o dí ejwɑ́ɑwo Tî Yésʉs bɑ́, sɑ́ʼ gɑ́ nye mejóʼo e milémé mín mímyɛ̂h.
51003023	Sɑ́ʼ gɑ́ sɨ́n lɨ́ eséɑ̌ syɛ́ɛ́ yɨ́n yɨ́yɛ̂h mbɨ̂mbɨɑ́. Séɑ́ɑ́ gɑ́ nó, lɨ́ esú é Tî Yésʉs, ɑbe bʉ̂r.
51003024	Gʉ́ŋɑ́ɑ́ gɑ́ ó, Tî Yésʉs ókʉ́ jɛ́nɑ e bɨ̌n tɨ̂. Bɨ̌n bé óbi mémbɨɑ nyé dí ekomo bʉ̂r bé mɑ́. Mé óbe ó nkɔb líʼe nyɨ́n. Mpɑ̌ŋ njǿø bɨ́n dí eséɑ e né nyɑ́ ó dí Krîst.
51003025	Syɛ̂l ebébe nyɨɛ óbǐ sɑ́ dí ejɑlɑ le ebébe lé yɨ́, ebě, Nzyɛ̌m, nyé ɑbe lɨ́ ejwɑ́ɑwo bʉ̂r mempǒm.
51004001	Bɨ̌n ojǿø, sɨ́sɑ́ʼ gɑ́ bitúʼɑ̌ bín bisyɛ́ɛlɑ bi dí tîtyěl, byɑɑ́ bi dí ejɑlɑ bí. Ajɨhɑ gɑ́ ó, bɨ̌n ntémé, bé e wɨ́n njǿø, wɑɑ́ dí ɨ́ jʉ́ó kʉ́ nyɑ́!
51004002	Jɨjɨʼlɑɑ gɑ́ e Nzyɛ̌m ɨ́ jɔʼ yɨ́yɛ̂h. Tirwɑɑ gɑ́ syɛ́ɛ́ mínjɨʼlɑ. Jwéʼ gɑ́ nye nzyǒo ɨ́ bisɑ́ nyé dí esɑ̂ bɨ́n bí.
51004003	Jɨʼlɑɑ gɑ́ ntémé lɨ́ esú lɨ́h. Nzyɛ̌m díbɨɨ bɨ̌h nzɨ̌ ó, bɨ̌h túnɑɑ Mbɨɑmbɨɑ Lɔ́ɔ́ wé, ó bɨ̌h pɑ̂ʼlɑɑ lwǐb ódîm dí edumo e Krîst yɨ́. Me ó kɛ́ʼɑ́ ɨ́ mbʉʼ ɨ́ lɔ́ɔ wɑɑ́ mé dí eboó tutúno wɨ́.
51004004	Jɨʼlɑɑ gɑ́ e Nzyɛ̌m, ó me túnɑɑ wé, pɑ̂ʼlɑ mékɑ̌n mpʉ yé dí ejɑlɑ yɨ́.
51004005	Ciʼɑɑ gɑ́ le ocwóó ɨ́ míh mé bʉ̂r o dí ɑbe ókrǐsten bɑ́. Yé díʼee bɨ̌n jɔʼ bɨ́n jɑ́lɑ́ le esɑ̂ nó yɨ́.
51004006	Mekɑ̌n mɨ́n, mé ɨ́ jɑlɑ le ebe ɨ́ jɔʼ yɨ́yɛ̂h ó, ɨ́ mbɨɑ mbɨɑ, lǿŋlɑ́ e nyɔm. Gwɑ́ yɨyɑlɑ gɑ́ e mʉr nyɨnyɛ̂h mbɨ̂mbɨɑ́.
51004007	Mɨ́ɔɔ́ kpɛ̌l gɑ́ wɨ́nɑ́ Tisikôs ókɑ̌ lɛ́ɛ bɨ́n sɑ́ yɨ́yɛ̂h dí edumo e me yɨ́. Nye ó syɛ̂l mesɑ̂ mé Nzyɛ̌m dí ebûʼlɔɔ nyɑ́, mʉr njoo yɑ̂m bɨ́h e nɔ́ɔ́ dí eséɑ̌ syɛ́ɛ́ mé Tî Yésʉs nyɑ́.
51004008	Nye ó mʉr mé ɑ́ lómo bɨ̌n nyɑ́, ó nye tôʼ lɛ́ɛ bɨ́n mpʉ̌ cwiʼ yɨ́h dí elɑɑ yɨ́, le esul bɨ́n miléme sí.
51004009	Me lɨ́ ebwóolo ntémé mɨ́ɔɔ́ kpɛ̌l gɑ́ wɨ́nɑ́ Onezímos. Nye ó mʉr ebûʼlɔɔ, wɑɑ́ ɑ́ nyɛɛ duho kwɑ́ nyɨ́n, nze wɑ̂ʼ nyɑ́. Bé ólɛ́ɛ bɨ́n sɑ́ yɨ́yɛ̂h mû lɨ́ esyɛ́ɛ kɑ̂ʼ yɨ́.
51004010	Arîstɑrk, mʉr bɨ́h e nɔ́ɔ́ dí mimbʉʼ wɑ̂ʼ nyɑ́, nye lɨ́ esoho bɨ́n. Mɑrc, mɨ́ɔɔ́ mé Bɑnɑbɑ̂s, nye lɨ́ esoho bɨ́n ntémé. (Bɨ̌n mû ó sí boó bi mékɑnɑ́ mé ɑ́ cɛmɑ, dumo e né mɑ́. Nyé sí tô gʉ̂ʼ kwɑ́ nyɨ́n nɛ́ɛ: bɨ̌n ɑ kʉ́ gwɑ́ bɑʼle nyê.)
51004011	Yésʉs, wɑɑ́ dí e lʉ́ʉ́ díe ó, «Yʉstʉ̂s» nyɑ́, nye ntémé ó dí esoho bɨ́n. Bʉr olɛ̂l bɑɑ́, bé ó dí oYúden o b'ɑ́ bûʼlɑ, bɑɑ́ bé ɑ́ kɨkɛm me lɨ́ etúnǒ Mbɨɑmbɨɑ Lɔ́ɔ, dumo e Mpóʼo mé Nzyɛ̌m bɑ́. Bé ɑ́ si bu gbɑ̂ me nkul ɨ́ léme.
51004012	Epɑfrɑ̂s, mʉr ɑ́ duho kwɑ́ nyɨ́n nyɑ́, nye lɨ́ esoho bɨ́n. Nye ó syɛ̂l mesɑ̂ mé Krîst. Nye lɨ́ ejɨʼlɑ e Nzyɛ̌m e nkul jɔʼ yɨ́yɛ̂h ɨ́ lɔ̌b wɨ́n ó, bɨ̌n tyɛ́bɨɨ mekʉ̌ sí ɨ́ sɨ́ŋ, bɨ̌n díʼee otɔ́mɑ́ bʉ̂r ɨ́ mipɑ́ʼ mímyɛ̂h, le egʉ́ɑ bísyɛ́ɛlɑ bíbyɛ̂h Nzyɛ̌m dí ekpɛl bí ɨ́ pébébé.
51004013	Mě boʼlo ɨ́ wé pɑ̂ʼ ó, nye lɨ́ ebuú nʉɑ̌ túú lɨ́ esú lɨ́n, ti e bʉr ó Lɑodiséɑ, ndu e bɑɑ́ ó Ierɑ́polî.
51004014	Luc, njomo bʉr mɨ́nɑ́ dí ekpɛl gɑ́ nyɑ́, bé e Demɑ̂s, bé lɨ́ esoho ntémé bɨ̌n.
51004015	Sohɑɑ gɑ́ me obûʼlɑ dí Lɑodiséɑ bɑ́, ti e Nɛmfɑ̂, bé e bʉr ó Mbɛ̌r-Nzyɛ̌m o dí enzě bʉbɔmɑ e bé ɨ́ mbɛ̌r wé bɑ́.
51004016	Jɔʼ bɨ́n ósîl élɑ́ɑ mékɑnɑ́ mɑ̂ʼ yɨ́, bɨ̌n ɑ cyén mé ɨ́ Mbɛ̌r-Nzyɛ̌m dí Lɑodiséɑ wɨ́. Bé ntémé tô lɑ́ɑ mé gʉ̂. Bɨ̌n bɨɛ bé okɑ̌ lɑ́ɑ mɑɑ́ mé óduhǒ Lɑodiséɑ mɑ́.
51004017	Lɛ́yɨ́ɨ́ gɑ́ ntémé le Arkípɔs ó, nye gbɑ̂ʼ nkul ɨ́ syɛ́ɛ́ Tî Yésʉs ɑ́ lómo nye ó, nye séɑɑ yɨ́. Nye lóŋlɑɑ yê.
51004018	Mě kʉ́ tile ékɑ̌n lɨ̂ʼ ó, e mbó wɑ̂m: Ajɨhɑ gɑ́ ó, me ó ɨ́ mbʉʼ. Metyɛʼ me mpóm mé Nzyɛ̌m, mé díʼee e bɨ̌n.
52001001	Yé ó mɛm Pɑul ó dí ecɛmɑ bɨ́n mekɑnɑ́ mɑ̂, bɨ̌h e Silɑ̂s ndu e Timothée. Bɨ̌h tile ó, bʉr ó Mbɛ̌r-Nzyɛ̌m o dí Tesɑloníkɑ, bɑɑ́ o dí egúmo e Nzyɛ̌m Sɔ́ŋ ndu e Tî Yésʉs-Krîst bɑ́. Metyɛʼ me mpóm le mepyɛblɑ, mé díʼee e bɨ̌n.
52001002	Bɨ̌h bé lɨ́ ejwě Nzyɛ̌m nzyǒo ɨ́ bijɔʼ bíbyɛ̂h ɨ́ lɔ̌b wɨ́n, jɔʼ bɨ́h dí ejɨʼlɑ e né yɨ́.
52001003	Ɨ́ minjɨʼlɑ bɨ́h dí ejɨʼlɑ e wɑɑ́ dí Nzyɛ̌m gɑ́ wɨ́nɑ́, wɑɑ́ dí ntémé Sɔ́ŋ gɑ́ wɨ́nɑ́ nyɑ́ mí, bɨ̌h bé lɨ́ etoŋlǒ syɛ́ɛ́ bɨ́n ɑ́ séɑ ɨ́ lɔ̌b búʼó yɨ́n yɨ́. Yé ɑ́ be ó, ɨ́ kpɛ̌l bɨ́n dí ekpɛ̌l Nzyɛ̌m yɨ́. Bɨ̌h toŋlo ntémé mitúú bɨ́n ɑ́ siɑ e myé ɨ́ nzɨ̌ mpûʼlɑ Tî Yésʉs-Krîst ɑ́ gbɑ̂ bɨ̌n ɨ́ miléme nyɨ́ mí. Bɨ̌h sɑ́ nó ó, ɨ́ mpǒm mé Nzyɛ̌m gɑ́ wɨ́nɑ́, dí Sɔ́ŋ gɑ́ wɨ́nɑ́ nyɑ́.
52001004	Bɨ́ɔɔ́ bɑ̂m! Okɛ́l bɑ̂m! Bʉr ó Nzyɛ̌m dí ekpɛl bɑ́! Bɨ̌h bé lɨ́ egʉ́ɑ ó, nyɨ́ twɑ̂r bɨ́n, ó bɨ̌n díʼee bʉr bé.
52001005	Ebě, ɨ́ jɔʼ bɨ́h ɑ́ lɛ́ɛ bɨ̌n Mbɨɑmbɨɑ Lɔ́ɔ́ mé Krîst yɨ́, bɨ̌n bé ɑ́ bé ɑnʉɑ̌ lɔ́ɔ wɑɑ́ le epɨ̂h. Yé ó, ebě, ɨ́ jɔʼ yɑɑ́, Nzyɛ̌m ɑ́ si lɛ̂ʼle bɨ̌n nkǔl nɨ́nɨ́ɨ́ nyé tɨ̂. Sísǐm wé, wé ɑ́ si sulo ntémé ɨ́ bɨ̌n. Bɨ̌n bé ɑ́ nze kɑ gʉ́ɑ ɨ́ jɔʼ yɑɑ́ ó, lɔ́ɔ wɑɑ́, wé ɑ́ kʉ be ó, tyeetye. Bɨ̌n bé lɨ́ egʉ́ɑ ntémé mpʉ mɨ́nɑ́ bé ɑ́ bɨbe gɑ́ yɨ́. Bɨ̌h bé ɑ́ ciciʼe nó ó, lɨ́ esú lé édi bɨ́n e nyɔm.
52001006	Bɨ̌n ntɔ̂ʼ dû kʉ̌ cyen wɨ́h e boo Tî Yésʉs. Bɨ̌h bé ɑ́ si bee bɨ̌n lɨ́ ebûʼlɑ̌ Mbɨɑmbɨɑ Lɔ́ɔ, dɑmɑ́ jóʼo ɨ́ mitúú bɨ́n ɑ́ siɑ e myé mí. Ɨ́ mitúú tʉ́ŋlʉ̌, bɨ̌n bé ɑ́ si lóno ɨ́ bisʉhʉʉ̌ Sísǐm mé Nzyɛ̌m ɑ́ ntɨh bɨ̌n bí.
52001007	Nó ó mpʉ bɨ́n ɑ́ ciʼe nó yɨ́, obûʼlɑ bɨ́bɛ̂h dí ɨ́ sí Mɑsedóniɑ ndu e yɑɑ́ Akɑyɨ̂ bɑ́, bé mû ó lɨ́ egø̂m ó, bicwiʼ byɔ́ɔ́, byé nǿølɑɑ e byɑɑ́ bín.
52001008	Lɔ́ɔ́ dí edumo e Tî Yésʉs wɨ́, wé ɑ́ myɑŋlɑ ó, e bɨ̌n, bʉr o dí ebûʼlɑ̌ Nzyɛ̌m bɑ́. Ɨ́ bigúmó bíbyɛ̂h, bʉr, bé mû ó lɨ́ ejóʼo nó. Lɔ́ɔ́ dí edumo e búʼó yɨ́n wɨ́, wé ɑ́ bé ɑswîʼ ɨ́ sí Mɑsedóniɑ, nkʉ̂ ɨ́ yɑɑ́ Akɑyɨ̂. Bɨ̌h bé ɑkɑ̌ bɑ́ʼɑ̌ nʉɑ̌ túú lɨ́ elɛ́ɛ bʉ̂r yʉ́ʉ́ sɔ̂ʼ dí edumo e syɛ́ɛlɑ yɨ́n yɨ́.
52001009	Bé bʉr o tɨ̂ʼ ó dí elɛ́ɛ bɨ́h mpʉ bɨ́n ɑ́ soho bɨ̌h yɨ́, le mpʉ bɨ́n ɑ́ túmo koo e biyɨŋɑyɨ bí ónzyɛ̌m, kɑ̌ jɑɑ́ dû njɨ̌ Nzyɛ̌m yɨ́. Bɨ̌n mû ó lɨ́ eséɑ e mpɑ̌ŋ Nzyɛ̌m dí kublɑkúblɑ nyɑ́.
52001010	Bé lɨ́lɛ́ɛ́ ntémé ó, bɨ̌n mû ó lɨ́ ebóno Mwɑ̂n mé Nzyɛ̌m ngɑ́ duho ɨ́ jʉ́ó kʉ́ nyɑ́. Nye ó wɑɑ́ Nzyɛ̌m ɑ́ pɛh, dwih lɨ́ ojwe nyɑ́. Yésʉs wɑɑ́ ó b'ɑ́ ciʼ mɨnɑ́ gɑ̂, lɨ́ esɑ̂ ó Nzyɛ̌m sɑ́ ɑlɛ̂ʼle mɨ́nɑ́ gɑ́ nkpɑɑ nyé ɨ́ móhó nyé ócíʼe mílɔ̌b wɨ́. Móhó wɑɑ́, wé mû ó kúno epyɑ̂l.
52002001	Bɨ́ɔɔ́ bɑ̂m! Okɛ́l bɑ̂m! Bɨ̌n bʉr o tɨ̂, bɨ̌n bé lɨ́ egʉ́ɑ ó, nzéɑ́ mé ɑ́ nze bee bɨ̌n wɨ́, wé ɑ́ bé ɑbě jwêh.
52002002	Bɨ̌n bé lɨ́ egʉ́ɑ ntémé mpʉ bɨ́h ɑ́ bɔmɑ e túú le cére ɨ́ Fílipi, bɨ̌h jínɑ ɑpɑ̌ pyɑ̂l kwɑ́ nyɨ́n yɨ́. Jɔʼ bɨ́h ɑ́ pyɑ̂l ɨ́ sɔ́mɑ́ yɨ́n yɨ́, Nzyɛ̌m wɨ́h ɑ́ si gbɑ̂ bɨ̌h menyɑn ɨ́ miléme ó, bɨ̌h lɛ́yɨɨ bɨ̌n Mbɨɑmbɨɑ Lɔ́ɔ́ mé Krîst témé bʉr o dí elwímlɑ e bɨ̌h bɑ́.
52002003	Mpʉ bɨ́h dí ejwe bɨ́n nkul ɨ́ nzɨ̌ Mbɨɑmbɨɑ Lɔ́ɔ́ wé yɨ́, yé ɑ́ bé ɑbě gwih ɨ́ wɨ́h pɑ̂ʼ. Yé ɑ́ bé ɑduho ɨ́ lémé mpîr, nkʉ̂ ɨ́ mikóo mé nyʉ́ʉ́ mʉ̂r.
52002004	Yé ɑ́ be ó mpʉ̌ Nzyɛ̌m dí ekpɛl yɨ́. Nye ó b'ɑ́ nyɛɛ bóblo bɨ̌h, ntɔ̂ʼ kɑ̌ gʉ́ɑ ɨ́ pébébé ó, bɨ̌h bé ó bʉr o jɑ́lɑ́ le egwɑ́ bɑʼlě Mbɨɑmbɨɑ Lɔ́ɔ́ wé bɑ́. Sɑ́ tɨ̂ʼ ó bɨ́h dí etúno wé mpʉ nyɨ́ɛ ógwɑ́ kpɛl yɨ́. Bɨ̌h bé ɑsɑ́ɑ élwib ɨ́ mbi bʉ̂r dí ekpɛl mí. Bɨ̌h túnó wé ó, lɨ́ edû gǿmɑ́ mé Nzyɛ̌m, nyɨɛ mʉr dí epɑhle bítɔŋlɑ́ mílémé gɑ́ mínɑ́ nyɑ́.
52002005	Gʉ́ŋɑ́ɑ́ gɑ́ ntémé ó, bɨ̌h bé ɑ́ bé ɑbe lɨ́ esêʼle bɨ́n. Bɨ̌h bé ɑ́ bé ɑsɑ̂ míkóo ɨ́ nyɔm énʉɑ bísɑ́ bín. Nzyɛ̌m, nye me ó mboʼlo!
52002006	Bɨ̌h bé ɑ́ bé ɑsɑ́ɑ ó, bɨ̌n gúmlɑɑ bɨ̌h. Bɨ̌h bé ɑ́ bé ɑsɑ́ɑ kûm, duho e bʉ́ʉ́ bʉ̂r. Tó kœb ó, bɨ̌h bé ɑ́ be ó, bɛ̌m lɛ̂ʼle bɨ́n jǿǿ yɨ́h, ɨ́ mpʉ bɨ́h dí bʉr o mílʉ́mlʉ́ mé Krîst yɨ́.
52002007	Sɑ̂ gwɑ́r, bɨ̌h bé ɑ́ be kwɑ́ nyɨ́n ó, e minjør ɨ́ tɑlɑ tɑlɑ, nøølɑ e ɑ́byɛɛ́ dí etirwo e bwɑ̂n nyɑ́.
52002008	Bɨ̌h bé ɑ́ be ɨ́ buú kpɛl bɨ́n. Sɑ́ tɨ̂ʼ ó bɨ́h ɑ́ be ɑlɛ́ɛ bɨ̌n sɔ̂ʼ njɨ Mbɨɑmbɨɑ Lɔ́ɔ́ mé Nzyɛ̌m wé omér yɨ́. Bɨ̌h bé ɑ́ gø̂m ó, bɨ̌n dírɑɑ minyɔm ɨ́ bicwiʼ bíh ntémé. Bɨ̌n ɑ́ be ɨ́ buú nyɑn bɨ́h ɨ́ miléme.
52002009	Bɨ́ɔɔ́ bɑ̂m! Okɛ́l bɑ̂m! Bɨ̌h bé ɑ́ si kʉ séɑ bisyɛ́ɛ́ bí nkûl. Bɨ̌n bʉr o tɨ̂, bɨ̌n bé lɨ́ egʉ́ɑ nó. Jɔʼ yɨ́yɛ̂h bɨ́h ɑ́ lɨlɛ́ɛ bɨ̌n Mbɨɑmbɨɑ Lɔ́ɔ́ mé Nzyɛ̌m yɨ́, bɨ̌h ntémé ɑ́ be lɨ́ eséɑ bísyɛ́ɛ́ mébô, móhó e pum. Bɨ̌h bé ɑ́ sɑ̂ nó ó, bɨ̌h sɑ́ ɑgbɑ̂ bɨ́n túú ɨ́ nyʉ̂l lɨ́ enkɛ́ɛ̌ mbeʼ wɨ́h.
52002010	Bɨ̌n bé e nkul eboʼlo, ti e Nzyɛ̌m nye mʉr tɨ̂ʼ ó: bɨ̌h bé ɑ́ be ó miléme ɨ́ sɔ́ɔ́ɔ́ ɨ́ mîh mé Nzyɛ̌m. Bɨ̌h bé ɑ́ be pɑ́ʼ nyɨ́n, obûʼlɑ ó, otîtyěl o bʉ̂r le bʉr o dí ɑbe e mebě bɑ́.
52002011	Bɨ̌n bé lɨ́ ekʉ́ gʉ́ɑ ntémé ó, bɨ̌h bé ɑ́ si cǿɑ e mʉr nyɨnyɛ̂h ɨ́ sɔ́mɑ́ yɨ́n mpʉ sɔ́ŋ dí ecǿɑ e bwɑ́n bé yɨ́.
52002012	Bɨ̌h bé ɑ́ si cɨ̂l bɨ̌n, le epóblo bɨ́n, le eboʼlo ó, bɨ̌n bé ɨ́ jɑlɑ le edû kʉ̌ cyěn Nzyɛ̌m dí ekpɛl wɨ́. Ciʼɑɑ gɑ́ nó, ebě, nye ɑ́ jébe bɨ̌n ó, bɨ̌n níʼee ɨ́ Mpóʼo nyé, gúmó kûm nyé dí yɨ́.
52002013	Sɑ́ tɨ̂ʼ ó bɨ́h dí ejwě Nzyɛ̌m nzyǒo ɨ́ bijɔʼ bíbyɛ̂h yɨ́, ebě, ɨ́ jɔʼ bɨ́h ɑ́ lɛ́ɛ bɨ̌n lɔ́ɔ́ wé yɨ́, bɨ̌n bé ɑ́ si bûʼlɑ wê. Bɨ̌n bé ɑ́ bé ɑnʉɑ wé mpʉ̌ lɔ́ɔ́ dí eduho ɨ́ num mʉ̂r bipúno wɨ́. Bɨ̌n bé ɑ́ kʉ nʉɑ wé ó, mpʉ̌ lɔ́ɔ́ mé Nzyɛ̌m lɨ́ otyeetye. Lɔ́ɔ́ mé Nzyɛ̌m wɑɑ́, wé lɨ́ eséɑ ɨ́ bɨ̌n obûʼlɑ.
52002014	Bɨ́ɔɔ́ bɑ̂m! Okɛ́l bɑ̂m! Bʉr o bísɔ́mɑ́ bí Mbɛ̌r-Nzyɛ̌m bi dí egúmo e Yésʉs-Krîst, byɑɑ́ dí ɨ́ sí Yʉ́dɑ bí, bé ɑ́ si bee mitúú. Bɨ̌n ntémé mû ó lɨ́ esiɑ e mitúú mímpwɑ́r myɑɑ́. Bɨ̌n le onɔ́ɔ́ mû ó lɨ́ ekʉ́ nøølɑ ɨ́ pɑ̂ʼ wɑɑ́, ebě, bʉr ó kúl bʉ̂r yɨ́n, bɨ́ tíble bɨ́n mpʉ óYúden dí eboó titíble bɨ́ɔɔ́ bɔ́ɔ́ bé ɑ́ bûʼlɑ Yésʉs bɑ́.
52002015	OYúden bɑɑ́, bé ɑ́ si jʉ̂ Tî Yésʉs. Bé ó b'ɑ́ nyɛɛ jʉjʉ̂ ogwíhɑ o mílɔ̌b mé Nzyɛ̌m. Bé ntémé ó b'ɑ́ so bɨ̌h ɨ́ sí yɔ́ɔ́. Bé ó bʉr ó Nzyɛ̌m dí ekpɑɑ ébúʼ e bé bɑ́. Bé lwímlɑ́ ó, e bʉr bɨ́bɛ̂h.
52002016	Mpʉ bɨ́h dí ekpɛl étô le elɛ́ɛ bíkúl bíswîh mpʉ̌ Nzyɛ̌m dí e nkul eciʼ bé yɨ́, oYúden bɨ́ɛ, bé lɨ́ ebene, ndu e l'ekɑmle bɨ́h lɨ́ esɑ̂ nó. Ɨ́ syɛ́ɛlɑ yɑɑ́, bé mû ó sí lóŋlo bísyɛ́ɛlɑ bí ébébe byɔ́ɔ́. Sɑ́ tɨ̂ʼ ó Nzyɛ̌m ɑ́ kɑ lɛ̂ʼle nkpɑɑ nyé ɨ́ pɑ́ʼ wɔ́ɔ́ yɨ́.
52002017	Bɨ́ɔɔ́ bɑ̂m! Okɛ́l bɑ̂m! Jɔʼ mɨ́nɑ́ bé ɑ́ bɔ́ʼɑ gɑ́, ɑkɑ̌ beelɑ mémpǒm yɨ́, gʉ́ŋɑ́ɑ́ gɑ́ ó, yé ɑ́ bé ɑbe e mpɔ́ʼɑ́ miléme. Bɨ̌h bé ɑ́ si bu gø̂m ebee bɨ́n. Miléme, myé ɑ́ be bɨ̌h ɨ́ bɑ́nɑ́ bɑ́nɑ́ ó, bɨ̌h bɑ́ʼɑ pyɑ̂l kwɑ́ nyɨ́n.
52002018	Bɨ̌h bé ɑ́ si bu gø̂m nó. Mɛm Pɑul ɑ́ si sɑ̂ nó, bijɔʼ bijɔʼ, ɑbɑ́nɑbɑnɑ, ebě, Sɑ́tɑn ɑ́ be lɨ́ ekɑmle bɨ́h lɨ́ etô gʉ̂.
52002019	Onzé dí egbɑ̂ bɨ́h mpûʼlɑ ɨ́ miléme? Bisʉhʉʉ bɨ́h dí esoho bî, byé duhó le onzé? Ɨ́ jɔʼ Tî gɑ́ wɨ́nɑ́ Yésʉs ónze yɨ́, yɑ́ɑ̌ syɛ́ɛ́ bɨ́h ngɑ́ lɛ̂ʼle nyé, lɨ́ esú ó, nye bórɨɨ bɨ̌h kɑ́rɑ́ɑ́ júu ɛ̌? Bɨ̌n ó ngɑ́ sɑ̂ ó, bɨ̌h nʉ́ŋɑɑ kûm ɨ́ jɔʼ yɑɑ́.
52002020	Bɨ̌h kʉ́ nkʉ́nɑ le emɛɛlɑ ó ɨ́ lɔ̌b wɨ́n.
52003001	Mpʉ bɨ́h ɑ́ be ɑkɑ̌ jûhwo édǐ njɨ nó yɨ́, bɨ̌h bé ɑ́ kɑ bee ó, dɑmɑ́ jóʼo ó, bɨ̌h bé ólîʼ wɑ̂ʼ ɨ́ ntɛ̂ʼ ɨ́ Atɛ̂n,
52003002	bɨ̌h bé ɨ́ jɑlɑ yɨ́ɛ le elómǒ Timothée kwɑ́ nyɨ́n. Nye ó mɨ́ɔɔ́ gɑ́ wɨ́nɑ́ ndu e syɛ̂l mesɑ̂ mé Nzyɛ̌m, dí etúnǒ Mbɨɑmbɨɑ Lɔ́ɔ́ mé Krîst nyɑ́. Bɨ̌h bé ɑ́ lómo nye ó, nye lɨ́lɨɨ bɨ̌n ɨ́ búʼó, le esɑ̂ ó, bɨ̌n tôʼ dóló le ejyɛ̂ʼwo e Krîst.
52003003	Mpʉ bʉ̂r bóbló bɨ́n ɨ́ bɑ́ɑ́nɑ̂ʼ yɨ́, bɨ̌h bé ɑ́ lómo nye ó, bɨ̌n sɑ́ ɑdímlě búʼó ɨ́ lɔ̌b mébʉ́blɑ́ mɑɑ́. Bɨ̌n bʉr o tɨ̂, bɨ̌n bé lɨ́ egʉ́ɑ ó, bintɨ́ʼɑ́ bínɨ̌, byé ó sɑ́ Nzyɛ̌m ɑ́ boo kɑb mɨnɑ́ gɑ́ yɨ́.
52003004	Jɔʼ bɨ́h ɑ́ be pɑ́ʼ nyɨ́n yɨ́, bɨ̌h bé ɑ́ si bɑʼɑ lɛ́ɛ e bɨ̌n ó, bɨ̌h bé ósiɑ e bintɨ́ʼɑ́. Yé ntémé, yé ɑ́ si pyɑ̂l nó mpʉ bɨ́n dí egʉ́ɑ yɨ́.
52003005	Nó ó mpʉ mé ɑ́ be ɑkɑ̌ be e nkul ejûhwo yɨ́, yé ó mé ɑ́ lómo Timothée ó, me gʉ́ŋɑɑ tyé búʼó yɨ́n mû yɨ́. Léme, wé ɑ́ si koro me ɨ́ lɔ̌b wɨ́n, ó yʉ́ʉ́ jɔʼ, mpʉ̌ Sɑ́tɑn ɑ́ bóblo bɨ̌n yɨ́, bɨ̌n bé ɑ́ si to dîm ɨ́ nyʉ́ʉ́ nzɨ́ swîh. Me ɑ́ syɛl bɑ́ ntémé ó, yʉ́ʉ́ jɔʼ, syɛ́ɛ́ bɨ́h ɑ́ séɑ pɑ́ʼ nyɨ́n yɨ́, yɨ́ jwě ntuʼ.
52003006	Nó ó, Timothée ɑlúno duho gʉ̂, le elɛ́ɛ bɨ́h mbɨɑmbɨɑ milɔ́ɔ ɨ́ lɔ̌b wɨ́n. Nyɨ́ lɛ́ɛ̌ mpʉ bɨ́n dí ejyɛ̂ʼwo e Yésʉs, le ekpɛlɑ yɨ́. Nye lɨ́ elɛ́ɛ ntémé mpʉ bɨ́n dí etoŋlo bɨ́h bitɔŋlɑ́ bimpɑ̂ yɨ́, le elɛ́ɛ ntémé mpʉ bɨ́n dí e jwéh ébee bɨ́h jøʼ gwɑ́r mpʉ bɨ́h dí egø̂m ébee bɨ́n yɨ́.
52003007	Bɨ́ɔɔ́ bɑ̂m! Okɛ́l bɑ̂m! Dɑmɑ́ jóʼo ó, bɨ̌h bé ɨ́ mitúú le bintɨ́ʼɑ́ tʉ́ŋlʉ̌, bɨ̌n bɨ́ sɑ̂ ó, bɨ̌h sóhɑɑ, miléme sulɑ sí, ebě, bɨ̌n bé lɨ́ ejyɛ̂ʼwo e Yésʉs.
52003008	Jɔʼ yɨ̂, bɨ̌h mû ó sí ciʼe, ebe bɨ́n jínɑ lɨ́ etyɛ̂b mekʉ̌ sí ɨ́ sɨ́ŋ ɨ́ mpúhlɑ́ nyɨ́n e Tî Yésʉs.
52003009	Bɨ̌h gʉ́ŋɑɑ ó, bɨ̌h jwêʼ Nzyɛ̌m nzyǒo ɨ́ lɔ̌b wɨ́n nyɑ́? Bɨ̌h bé lɨ́ esoho ɨ́ míh mé Nzyɛ̌m ɨ́ buo buo ɨ́ lɔ̌b wɨ́n.
52003010	Móhó e pum, bɨ̌h kʉ́ buú jɨʼlɑ e Nzyɛ̌m ó, mɨnɑ́ béelɑɑ gɑ́ mempǒm. Bɨ̌h bé lɨ́ egø̂m ó, bɨ̌h swɑ̂hlɑɑ lɔ́ɔ bɨ́h ɑ́ nyɛl elɛ́ɛ bɨ́n ó, bɨ̌n bé ɨ́ jɑlɑ le ebûʼlɑ wɨ́.
52003011	Bɨ̌h bé lɨ́ ejɨʼlɑ e wɑɑ́ dí Nzyɛ̌m gɑ́ wɨ́nɑ́, wɑɑ́ dí ntémé Sɔ́ŋ gɑ́ wɨ́nɑ́ nyɑ́, nye mʉr tɨ̂, ndu e Tî gɑ́ wɨ́nɑ́ Yésʉs ó, bé jwêʼ bɨ̌h nzɨ̌ ó, bɨ̌h kúmɑɑ ɨ́ sɔ́mɑ́ yɨ́n.
52003012	Tî Yésʉs tyɛ́bɨɨ bɨ̌n ɨ́ miléme, ó kpɛ̌l bɨ́n dí ekpɛlɑ pɑ́ʼ nyɨ́n yɨ́, yé bwɑ́ʼɑɑ. Nye sɑ̂ʼ ntémé ó, bɨ̌n kpɛ́lɨɨ ntémé bʉr oswîh ɨ́ buo buo, kpɛ̌l yɑɑ́, yé nkʉ̂ bwɑʼ. Yé syɛ́yɨɨ nó, bɨ̌n kpɛ́lɨɨ bé mpʉ bɨ́h dí ekpɛl bɨ́n yɨ́!
52003013	Nye gbɑ̂ʼ bɨ̌n nkul ɨ́ miléme ó, myé díʼee bɨ̌n ɨ́ sɔ́ɔ́ɔ́, ɑbe e mebě ɨ́ mpǒm mé mʉr dí Nzyɛ̌m gɑ́ wɨ́nɑ́, wɑɑ́ dí ntémé Sɔ́ŋ gɑ́ wɨ́nɑ́ nyɑ́. Diʼee gɑ́ nó, tó kumo ɨ́ jɔʼ Tî gɑ́ wɨ́nɑ́ Yésʉs óbɑ́ʼɑ̌ nze yɨ́. Nye ónze ó, bé e bɑɑ́ nyé ɑ́ twɑ̂r ɨ́ sɔ́mɑ́ bʉ̂r bɨ́bɛ̂h bɑ́.
52004001	Bɨ́ɔɔ́ bɑ̂m! Okɛ́l bɑ̂m! Bɨ̌h bé ɑ́ si tɨ́e bɨ̌n mpʉ bɨ́n jɑ́lɑ́ le eciʼě mbǐ cwǐʼ Nzyɛ̌m dí ekpɛl wɨ́ yɨ́. Bɨ̌n ntémé mû ó lɨ́ eciʼe nó. Dɑmɑ́ jóʼo nó, bɨ̌h bé lɨ́ ejî bɨ́n, le etɨ́e bɨ́n ɨ́ díé mé Tî Yésʉs ó, bɨ̌n tôʼ le esɑ̂ njɨ nó, ɨ́ buo buo!
52004002	Bɨ̌n bé lɨ́ egʉ́ɑ mílɛ́ʼlɑ́ bɨ́h ɑ́ jwe bɨ̌n ɨ́ díé mé Tî Yésʉs mí.
52004003	Ebě, sɑ́ Nzyɛ̌m dí ekpɛl yɨ́, yé ó, bɨ̌n díʼee bʉr o dí ci bɑ́. Ebe nó, syɛ́hlɑ́ɑ́ gɑ́ esɑ̂ bímolɑ́.
52004004	Nyě kpɛl ntémé ó, mʉr nyɨnyɛ̂h, nye gʉ́ŋɑɑ mpʉ mʉ̂r jɑ́lɑ́ le ebêm wé mʉ́mɑ́ yɨ́. Nye bémɨɨ nye ɨ́ mbi dí elɛ̂ʼle ó, nye ó ci ɨ́ míh mé Nzyɛ̌m, nye ntémé e medile ɨ́ míh mé njʉ̂m wɨ́.
52004005	Njʉ̂m nyɨɛ díʼee e mʉmɑ́ wé wɑɑ́, ɑbe ɨ́ tíínɑ́ bígǿmɑ́ mébomo mpʉ mínjéʼe-Nzyɛ̌m dí esɨsɑ̂ yɨ́.
52004006	Mʉ̌r sɑ́ ɑbyɑʼ mɨ́ɔɔ́ wé mʉr lɔ̌b ɨ́ mbi wɑɑ́, nkʉ̂ sɑ̂ nyé ebébe. Bɨ̌h bé ɑ́ si boo lɛ́ɛ bɨ̌n, cɨ̂l bɨ́n ó, Tî Yésʉs ójwě ntɨ́ʼɑ́ ó, bɑɑ́ o dí esɑ̂ syóm ɨ́ lɔ̌b wɑɑ́ bɑ́.
52004007	Ebě, Nzyɛ̌m ɑ́ jébe mɨnɑ́ gɑ́ ó, mɨnɑ́ díʼee gɑ́ bʉr o dí ci bɑ́. Nye ɑ́ bé ɑbɑ́ŋle mɨ́nɑ́ gɑ̂ lɨ́ esú ó, mɨnɑ́ sɑ̂ʼ gɑ́ bisyɛ́ɛlɑ bi mpîr.
52004008	Nó ó, bɑɑ́ o dí epyêh métǿǿ mɑ̂ʼ ɨ́ lɔ̌b nɨ̌ bɑ́, bé ɑpyêh mʉ̂r. Bé pyéh ó Nzyɛ̌m, wɑɑ́ dí entɨh bɨ́n Sísǐm wé nyɑ́.
52004009	Ɨ́ lɔ̌b wɨ̂, ɨ́ lɔ̌b kpɛ̌l dí pɑ́ʼ bɨ́ɔɔ́ e bɨ́ɔɔ́ yɨ́, yé ɑbe e sɑ́ mé gúm kɑ̌ tile bɨ́n, ebě, bɨ̌n bʉr o tɨ̂, bé ɑ́ si jɨ̂ʼ ekpɛlɑ. Nzyɛ̌m ó b'ɑ́ lɛ̂ʼle bɨ̌n.
52004010	Bɨ́ɔɔ́ bɑ̂m! Okɛ́l bɑ̂m! Bɨ̌n bé lɨ́ ekpɛl bɨ́ɔɔ́ bɨ́n dí ɨ́ sí Mɑsedóniɑ wɨ́wɛ̂h bɑ́ ɨ́ mbi wɑɑ́. Sɑ̂ gwɑ́r, bɨ̌h tɨ́é bɨ́n ó nɛ́ɛ: tóʼ gɑ́ dóló le ekpɛlɑ gɑ̂.
52004011	Tyélɨ́ɨ́ gɑ́ esôʼ ó, bɨ̌n cíʼɑɑ ɨ́ mepyɛblɑ. Mʉr jwɛ́ʼɛɛ njɨ bisyɛ́ɛ́ byé nye mʉr tɨ̂. Nye séɑɑ bisyɛ́ɛ́ byé e mebó mé. Nó ó mé ɑ́ boo tɨ́e bɨ̌n yɨ́.
52004012	Dúʼóó gɑ́ kʉ̌ cyen mpɑ̂ bʉ̂r o dí ejéʼě Nzyɛ̌m bɑ́, bé óbee mbɨ̂mbɨɑ́ wɨ́. Mʉ̌r sɑ́ ɑbóno nkɔ́m ɨ́ ti ti ti.
52004013	Nó ó, bɨ́ɔɔ́ bɑ̂m, mě kpɛl ó, bɨ̌n gʉ́ŋɑɑ esúʼlɑ́ é bʉ̂r o mû sí jwe bɑ́ ɨ́ pébébé. Bɨ́n ójéʼě lɔ̌b wɑɑ́ nó, nyʉ̂l ɑ́mû tyɛʼ bɨ́n ɨ́ mpʉ me bʉ̂r o dí ɑbe e mpûʼlɑ ɨ́ miléme ó, bé ópɑh bɑ́.
52004014	Ɨ́ mpʉ mɨ́nɑ́ dí ebûʼlɑ gɑ́ ó, Yésʉs ɑ́ si jwe, bɑ́ʼɑ̌ pɑh yɨ́, nó ó mɨ́nɑ́ dí ebûʼlɑ gɑ́ ntémé ó, Nzyɛ̌m ópɛh ójwe ɨ́ nzɨ̌ mé Yésʉs, ntɔ̂ʼ dɑ̂ʼre bé e boo Yésʉs jøʼ gwɑ́r yɨ́.
52004015	Sɑ́ bɨ́h dí elɛ́ɛ bɨ́n wɑ̂ʼ yɨ́, yé ó lɛ́ɑ́ Tî gɑ́ wɨ́nɑ́. Jɔʼ nyé óbɑ́ʼɑ̌ nze yɨ́, mɨnɑ́ gɑ́, bʉr o dí ɨ́ cwiʼ bɑ́, mɨnɑ́ bé ɑ́tô gɑ́ esôʼ, ojwe bɨ́ɛ lîʼ píhe.
52004016	Ebě, Tî Yésʉs nye mʉr tɨ̂ʼ ósulo. Njǿø beéngeles, nye ólwib e cwíí jǿø. Sébé mé Nzyɛ̌m ólwib. Ojwe bé ɑ́ boo pûhlɑ e Yésʉs-Krîst bɑ́, bé ónyɛɛ́ pɑh.
52004017	Nó ó, píe tɨ̂, mɨnɑ́ gɑ́, bʉr o dí ɨ́ cwiʼ, bɑɑ́ bé ɑ́ lîʼ mikublɑkúblɑ bɑ́, mɨnɑ́ bé óbére gɑ́ ɨ́ jwiné tʉ́ŋlʉ̌, tó swɑ́lɔɔ e bé gúmo gwɑ́r. Nzyɛ̌m ósyɛŋ mɨ́nɑ́ gɑ́ le onɔ́ɔ́ gʉ̂. Mɨnɑ́ gɑ́ le onɔ́ɔ́ bé óbɔmɑ e Tî Yésʉs lɨ́ ejwoo kʉ́. Mɨnɑ́ gɑ́ le Tî Yésʉs, bé ódidi ó, njʉ̌m dǐ e njʉ̌m dǐ.
52004018	Sɑ́ tɨ̂ʼ ó bɨ́n jɑ́lɑ́ le egbɑ̂ bɨ́n bʉr o tɨ̂ʼ nkul ɨ́ miléme, lɨ́ elɛ́ɑ mílɔ̌b mínɨ̌ pɑ́ʼ nyɨ́n yɨ́.
52005001	Bɨ́ɔɔ́ bɑ̂m! Okɛ́l bɑ̂m! Ɨ́ nkǒ pɑ́ʼ bíjɔʼ e mimbû, yé ɑbe e sɑ́ mʉ̂r kɑ́ɑ tile bɨ́n.
52005002	Ebě, bɨ̌n bʉr o tɨ̂, bé lɨ́ ekʉ́ gʉ́ɑ ɨ́ pébébé ó, ɨ́ jɔʼ Tî Yésʉs óbɑ́ʼɑ̌ nze yɨ́, nye ópyɑ̂l bʉ̂r metørɑ̂ mpʉ mínjíblʉ̌ dí eboó pipyɑ̂l ɨ́ mipum yɨ́.
52005003	Bʉr, bé ólɨlɛ́ɛlɑ pɑ́ʼ nyɔ́ɔ́ ó: «Sɑ́ yɨ́yɛ̂h, yé mû ó mbɨ̂mbɨɑ́; sɑ́ ébébe, yé ɑbe e nkul esɑ̂ gɑ́ mɨnɑ́.» Ɨ́ jɔʼ yɑɑ́, ebébe, lé ópyɑ̂l bé metørɑ̂, ntɔ̂ʼ dímle bɨ́bɛ̂h. Sí, yé ólîʼ tʉ̂toʼó. Bé ɑ́be e nkul ekɨ̂ŋ mébébe mɑɑ́. Bé óbe ó mpʉ ɑ́bubúm. Jɔʼ mín dí emɛ̂r nyé yɨ́, nyé ɑbe e nkul ekɨ̂ŋ mékpɑɑ me mín.
52005004	Bɨ́ɔɔ́ bɑ̂m! Okɛ́l bɑ̂m! Bɨ̌n bé ɑjéʼě lɔ̌b wɑɑ́. Bɨ̌n bé ɑ́tørɑ̌ móhó wɑɑ́. Wé ɑ́pyɑ̂l bɨ́n mpʉ̌ njíblʉ̌.
52005005	Bɨ̌n bé ó bɑɑ́ o dí ecye ɨ́ jwê, ɨ́ jɔʼ yé dí móhó yɨ́. Mɨnɑ́ bé ɑbe gɑ́ mpʉ bʉ̂r o dí entímɑ lɨ́ ejúrʉ́ʉ́ bɑ́.
52005006	Ɨ́ mpʉ yé dí nó yɨ́, bɨ̌n bé ɑjɑlɑ le ejɑ̂ bíjô mpʉ bʉ́ʉ́ bʉ̂r dí esɑ̂ yɨ́. Nó ó, diʼee gɑ́ ɨ́ mpʉ̂n. Mɑ́rɑ́ɑ́ gɑ́ miléme.
52005007	Ebě, bɑɑ́ o dí ejɑ̂ bíjô bɑ́, bé jɑ́ ó, ɨ́ pum. Minyʉnyóʼ, myé puro ményoʼ ó, ɨ́ pum.
52005008	Sɑ̂ gwɑ́r, mɨnɑ́ gɑ́ bé ó bʉr ó móhó. Mɨnɑ́ bé ɨ́ jɑlɑ le emɑ̂r gɑ́ miléme. Mɨnɑ́ jyɛ̂ʼwɑɑ gɑ́ e Nzyɛ̌m, le ekpɛl bʉ̂r. Búʼó ndu e kpɛ̌l, byé bɑ̂ʼlɑɑ mɨnɑ́ gɑ́ mpʉ mímbór bínkóho mi dí ebɑʼle nyʉ̂l nkɔ́ɔ́ mí. Mpûʼlɑ, nye lónɑɑ bɨ̌n ɨ́ miléme lɨ́ ebónǒ cwǐʼ njʉ̌m dǐ. Mpûʼlɑ nyɑɑ́, nye óbɑ́nɑ̌ bɑʼle mɨ́nɑ́ gɑ́ mpʉ̌ búró bínkóho dí ebɑʼlě lʉ́ nkɔ́ɔ́ yɨ́.
52005009	Ebě, Nzyɛ̌m ɑ́ bé ɑtwɑ̂r mɨ́nɑ́ gɑ́ ó, mɨnɑ́ jɑ̂ʼrɑɑ gɑ́ e nkpɑɑ nyé. Nye ɑ́ twɑ̂r mɨnɑ́ gɑ́ ó, mɨnɑ́ bíʼee gɑ́ cwiʼ ɨ́ nzɨ̌ Tî gɑ́ wɨ́nɑ́ Yésʉs-Krîst.
52005010	Nye ó b'ɑ́ búrɑ e mɨnɑ́ gɑ̂. Nye ɑ́ sɑ̂ nó ó, mɨnɑ́ bíʼee gɑ́ cwǐʼ njʉ̌m dǐ, mɨnɑ́ gɑ́ le onɔ́ɔ́. Mɨnɑ́ dɑmɑ́ di gɑ́ ɨ́ cwiʼ, nkʉ̂ ntémé jwe, ɨ́ jɔʼ nyé ónze yɨ́, mɨnɑ́ bé óciʼe gɑ̂, mɨnɑ́ gɑ́ le onɔ́ɔ́.
52005011	Nó ó, gbɑ́ʼ gɑ́ bʉr nkul ɨ́ miléme e metǿǿ ménɨ̌. Sɑ́ʼ gɑ́ pɑ́ʼ nyɨ́n ó, misísǐm mín, myé tɔ́mɑɑ mpʉ bɨ́n jínɑ le esɑ̂ yɨ́.
52005012	Bɨ́ɔɔ́ bɑ̂m! Okɛ́l bɑ̂m! Bɨ̌h jɨʼlɑ́ e bɨ̌n ó, bɨ̌n jwɑ́ɑwɑɑ bɑɑ́ o dí eséɑ̌ lelelelě syɛ́ɛ́ ɨ́ sɔ́mɑ́ yɨ́n bɑ́. Bé ó bɑɑ́ Tî Yésʉs ɑ́ tyêl bɑ́. Nye ɑ́ kpɛl ó, bé tîtyɛbɨɨ ɨ́ mpǒm nyɨ́n, lɨ́ ecɨ̂l bɨ́n.
52005013	Bɨ̌n bé ɨ́ jɑlɑ le ejwe bé júu, le ekpɛl bé ɨ́ lɔ̌b syɛ́ɛ́ yɔ́ɔ́ bé dí eséɑ yɨ́. Ciʼɑɑ gɑ́ ɨ́ mepyɛblɑ pɑ́ʼ nyɨ́n tʉ́ŋlʉ̌.
52005014	Bɨ́ɔɔ́ bɑ̂m! Okɛ́l bɑ̂m! Bɨ̌h jɨʼlɑ́ e bɨ̌n ó, bɨ̌n cɨ́lɨɨ bʉr o dí esɑ̂ épɨ̂h bɑ́. Póblɑ́ɑ́ gɑ́ bɑɑ́ o dí e bʉ́ɑ́ ɨ́ miléme bɑ́. Kɛmɨɨ gɑ́ bɑɑ́ o dí ɨ́ tyɛʼ bɑ́. Júhwɑ́ɑ́ gɑ́ bʉr bɨ́bɛ̂h.
52005015	Mʉr ɑbwóolo ébébe le ebébe. Sɑ́ʼ gɑ́ bisyɛ́ɛlɑ bimpɑ̂ pɑ́ʼ nyɨ́n e bʉr bɨ́bɛ̂h.
52005016	Sohɑɑ gɑ́ ɨ́ jɔʼ yɨ́yɛ̂h.
52005017	Jɨʼlɑɑ gɑ́ e Nzyɛ̌m ɨ́ bijɔʼ bíbyɛ̂h.
52005018	Jɔʼ yɨ́yɛ̂h le ɨ́ bisɑ́ bíbyɛ̂h, jwéʼ gɑ́ Nzyɛ̌m nzyǒo, ebě, Nzyɛ̌m ɑ́ cíʼe ɨ́ lémé wé ó, bʉr o dí ɨ́ Yésʉs-Krîst bɑ́, bé ósɨ̂sɑ nó.
52005019	Akɑmle gɑ́ Sísǐm mé Nzyɛ̌m ó, wé sɑ̂ʼ bisyɛ́ɛlɑ wé jɑ́lɑ́ le esɑ̂ ɨ́ sɔ́mɑ́ yɨ́n bí.
52005020	Apyêh gɑ́ milɛ́ɑ́ mí ógwíhɑ o mílɔ̌b.
52005021	Timlɑɑ gɑ́ bisɑ́ bíbyɛ̂h. Sɑ́ dí ɨ́ mbɨɑ yɨ́, mɛ́rɨ́ɨ́ gɑ́ yé ɨ́ kpɨ́ɨ́ɨ́.
52005022	Syɛ́hlɑ́ɑ́ gɑ́ mimbi mébébé mɨ́mɛ̂h.
52005023	Nzyɛ̌m wɑɑ́ dí esɑ̂ ó, bʉr cíʼɑɑ ɨ́ mepyɛblɑ nyɑ́, nye mʉr tɨ̂, nye púbɑɑ bɨ̌n ɨ́ mipɑ́ʼ mímyɛ̂h. Nye bɑ̂ʼlɑɑ misísǐm mín, milémé mín, ti e menyʉ́l mɨ́n. Nye bɑ̂ʼlɑɑ bɨ̌n mbɨ̂mbɨɑ́ nó, mɨnɑ́ díʼee gɑ́ ɑbe e mebě, tó pyɑ̂l ɨ́ jɔʼ Tî gɑ́ wɨ́nɑ́ Yésʉs-Krîst óbɑ́ʼɑ̌ nze yɨ́.
52005024	Mʉr dí ejébe bɨ́n nyɑ́, nye ó mʉr jɑ́lɑ́ le ebûʼlɔɔ nyɑ́. Nye ó ngɑ́ séɑ̌ syɛ́ɛ́ yɑɑ́.
52005025	Bɨ́ɔɔ́ bɑ̂m! Okɛ́l bɑ̂m! Jɨʼlɑɑ gɑ́ e Nzyɛ̌m ɨ́ lɔ̌b wɨ́h.
52005026	Sohɑɑ gɑ́ obûʼlɑ bɨ́bɛ̂h. Beŋlɑɑ gɑ́ pɑ́ʼ nyɨ́n ɨ́ kpɛ̌l tʉ́ŋlʉ̌.
52005027	Me lɨ́ ejɨʼlɑ e bɨ̌n ɨ́ díé mé Tî Yésʉs ó, bɨ̌n lɑ́ŋɑɑ mekɑnɑ́ mɑ̂ʼ lɨ́ obûʼlɑ bɨ́bɛ̂h.
52005028	Tî gɑ́ wɨ́nɑ́ Yésʉs-Krîst, nye sʉ́ʼoo bɨ̌n óbɛ̂h metyɛʼ me mpóm.
53001001	Yé ó mɛm Pɑul ó dí ecɛmɑ bɨ́n mekɑnɑ́ mɑ̂, bɨ̌h e Silɑ̂s ti e Timothée. Bɨ̌h tile ó, bʉr ó Mbɛ̌r-Nzyɛ̌m o dí Tesɑloníkɑ, bɑɑ́ o dí egúmo e Nzyɛ̌m Sɔ́ŋ ndu e Tî Yésʉs-Krîst bɑ́.
53001002	Metyɛʼ me mpóm le mepyɛblɑ, mé díʼee e bɨ̌n, duho e Nzyɛ̌m Sɔ́ŋ, bé e Tî Yésʉs-Krîst.
53001003	Bɨ́ɔɔ́ bɨ́h le okɛ́l bɨ́h, bɨ̌h bé ɨ́ jɑlɑ le ejwě Nzyɛ̌m nzyǒo ɨ́ bijɔʼ bíbyɛ̂h ɨ́ lɔ̌b wɨ́n. Yé ɨ́ jɑlɑ nó, ebě, búʼó bɨ́n dí ebûʼlɑ̌ Krîst yɨ́, yé lɨ́ etô le egǿe. Kpɛ̌l bɨ́n dí ekpɛl bʉ̂r yɨ́, yé bwɑʼ ó bwɑʼɑ́ɑ.
53001004	Nó ɨ́ pɑ́ʼ wɨ́h, jɔʼ bɨ́h dí epyɑ̂l ɨ́ bisɔ́mɑ́ bí óbûʼlɑ yɨ́, bɨ̌h bé lɨ́ enkʉ́nɑ ɨ́ lɔ̌b bíhwó le búʼó bɨ́n dí e byé bí. Ebě, bɨ̌n bé lɨ́ ejûhwo ɨ́ jɔʼ bé dí etíble bɨ́n le ebóblo bɨ́n yɨ́. Ɨ́ bijɔʼ byɑɑ́ bíbyɛ̂h, bɨ̌n bé lɨ́ etô dóló le ejyɛ̂ʼwo e Nzyɛ̌m.
53001005	Yé ó jøʼ dí elɛ̂ʼle mɨ́nɑ́ gɑ́ ó, Nzyɛ̌m, nyě e nkɑm ɨ́ mbi nyé dí ecíʼe bʉ̂r milɔ̌b myɔ́ɔ́ wɨ́ yɨ́. Ɨ́ mpʉ bɨ́n dí esɑ̂ bíhwó nó yɨ́, yé lɨ́ esɑ̂ ó, bɨ̌n jɑ́lɑɑ e bidiɑ́ ɨ́ Mpóʼo mé Nzyɛ̌m. Sɑ́ tɨ̂ʼ ó bɨ́n dí esiɑ e mitúú e mindɛ̌l myɑɑ́ yɨ́.
53001006	Ebě, yé ó syɛ́ɛlɑ mpɑ̂ ɨ́ míh mé Nzyɛ̌m ó, nye ntɨ́ʼɨɨ bɑɑ́ o dí entɨ̂ʼ bɨ́n bɑ́.
53001007	Yé ntémé, yé óbe ó syɛ́ɛlɑ mpɑ̂ ɨ́ jɔʼ nyé ójwe mɨ́nɑ́ gɑ́ óbɛ̂h egbɑlɑ́ píe bintɨ́ʼɑ́ bín yɨ́, ebě, mɨnɑ́ bé ógbɑlɑ gɑ́ ɨ́ jɔ̌ʼ Tî Yésʉs ónyɨ̂n, duho ɨ́ jʉ́ó kʉ́ yɨ́. Bé e beéngeles bé, bɑɑ́ o dí ɨ́ lele ménkul bɑ́, bé ópyɑ̂l ɨ́ njʉ̌l siʼe tʉ́ŋlʉ̌.
53001008	Bé e boo nɔ́ɔ́, bé ónze, nzě jwe mínjéʼe-Nzyɛ̌m bintɨ́ʼɑ́, bé e bʉr o b'ɑ́ be ɑsɑ̂ mejóʼo ɨ́ jɔʼ bé ɑ́ jóʼo Mbɨɑmbɨɑ Lɔ́ɔ́ mé Tî Yésʉs yɨ́ bɑ́.
53001009	Bé ósiɑ e bintɨ́ʼɑ́. Nye ódímle bê. Bé ódîm ó, kɔ́m ti e kɔ́m. Bé ócyenɔɔ lɨ́ ejɑɑ, ɑkɑ̌ pyɑ̂l ɨ́ míh mé Tî Yésʉs. Bé ɑ́kɑ̌ kúnwo e gúmó nkûl e kûm nyé dí yɨ́.
53001010	Nye ónzě sɑ̂ bé nó ɨ́ móhó bʉ̂r bé, bé ójwe nyé kûm wɨ́. Obûʼlɑ bɨ́bɛ̂h, bé ókɑ̂m nyê. Bɨ̌n ntémé bé óbe ó tɨ̂ʼ ɨ́ sɔ́mɑ́ yɑɑ́, ebě, bɨ̌n bé ɑ́ si bûʼlɑ mboʼlɑ́ wɨ́h.
53001011	Ɨ́ pɑ̂ʼ wɑɑ́ ntémé ó bɨ́h dí ejɨʼlɑ ɨ́ bijɔʼ bíbyɛ̂h ɨ́ lɔ̌b wɨ́n yɨ́. Bɨ̌h jɨʼlɑ́ e Nzyɛ̌m ó, nye béyɨɨ mbɨ̂mbɨɑ́, ó bɨ̌n bé lɨ́ edû kʉ̌ cyen nyé ɑ́ jébe bɨ̌n ó, bɨ̌n dúʼoo wɨ́. Bɨ̌h jɨʼlɑ́ ntémé ó, nye gbɑ̂ʼ nkul nyé ó, bɨ̌n lóŋlɑɑ bisyɛ́ɛlɑ bɨ́n dí ebûʼlɑ ó, bɨ̌n jɑ́lɑ́ le eséɑ nyé bí.
53001012	Nó ó bɨ́n ójwe Tî gɑ́ wɨ́nɑ́ Yésʉs kûm, nyɨɛ ntémé jwe bɨ́n kûm yɨ́. Mɨnɑ́ bé ógúmlo gɑ́ nye, le egúmlɔɔ ntémé ó, ɨ́ lɔ̌b ncǿncǿɑ mé Nzyɛ̌m gɑ́ wɨ́nɑ́ le Tî Yésʉs-Krîst.
53002001	Bɨ́ɔɔ́ bɨ́h le okɛ́l bɨ́h, bɨ̌h bé lɨ́ edǐ tɨ́e bɨ́n yʉ́ʉ́ sɔ̂ʼ. Yé dumó ó, e Tî gɑ́ wɨ́nɑ́ Yésʉs-Krîst, ɨ́ mpʉ nyé ópyɑ̂l, ntɔ̂ʼ syɛŋ mɨ́nɑ́ gɑ́ ɨ́ míh mé yɨ́.
53002002	Bɨ̌h lɛ́ɛ́ bɨ́n ó nɛ́ɛ: ɑkɑ̌ tørɑ gɑ́ jwêh. Nyʉ́ʉ́ mʉ̂r ólɛ́ɛ bɨ́n ó, Tî gɑ́ wɨ́nɑ́ Yésʉs, nyɨ́ bɑ́ʼɑ̌ pyɑ̂l nó, sɨ́ɑ̌ yɑɑ́ ɑtɨ̂l bɨ́n mekʉ̌ sí. Mʉr wɑɑ́ dɑmɑ́ lɛ́ɛ ó, lɛ́ɑ́ wé wɑɑ́, wé ó solɑ́ sɔ̂ʼ, duho kwɑ́ mé Nzyɛ̌m, yé ɑbe nó. Nyě dɑmɑ́ lɛ́ɛ ó, yé ó ekɑ̌n nyʉ́ʉ́ mʉ̂r ɑ́ lɛ́ɛ nye lɨ́. Yé ntémé, yé ɑbe nó. Nyě dɑmɑ́ boʼlo ó, lɛ́ɑ́ wɑɑ́, wé duho ɨ́ mekɑnɑ́ me dí enyɨ̂n ó, mé duho kwɑ́ nyɨ́h mɑ́, yé ɑbe nó.
53002003	Mʉ̌r sɑ́ ɑdímle bɨ́n e nzɨ̌ lwǐb míkóo ɨ́ nyʉ́ʉ́ nzɨ́ e nyʉ́ʉ́, ebě, móhó wɑɑ́, wé ɑ́nyɛɛ́ pyɑ̂l nó. Bʉr ɨ́ buo buo, bé ónyɛɛ́ gbɔbɑ e Nzyɛ̌m. Mʉr dí egbɑh métié mé Nzyɛ̌m nyɑ́, nyé okɑ̌ tyɛ̂b ɨ́ teʼwó ɨ́ míh mé bʉ̂r ɨ́ ponó ɨ́ jɔʼ yɑɑ́. Nye ó ngɑ́ tyɛ̂b ésôʼ e bʉr o ngɑ́ dîm kɔ́m ti e kɔ́m bɑ́.
53002004	Nye ólwímlɑ e sɑ́ yɨ́yɛ̂h dí ejébɔɔ ó «Nzyɛ̌m» yɨ́. Nye ólwímlɑ e bisɑ́ bíbyɛ̂h bi dí ejweŋɔɔ̌ júu bí. Nye ósûʼlɑ̌ nʉɑ̌ diɑ́ kûm ɨ́ mpɑ́h Nzyɛ̌m tʉ́ŋlʉ̌, túno ɨ́ kpɛŋlɛm ó, nye ó Nzyɛ̌m.
53002005	Nzê bɨ̌n bé ɑtoŋlo ó, me ɑ́ si boo lɛ́ɛ bɨ̌n nó, ɨ́ metɑ́ɑ́ré, jɔʼ mɨ́nɑ́ bé ɑ́ be gɑ́ sûm gwɑ́r yɨ́ ɛ́?
53002006	Sɑ́ tɨ̂ʼ ó bɨ́n gʉ́ɑ́ ntémé sɑ́ dí ekɑmle mʉ̂r wɑɑ́ lɨ́ epyɑ̂l ɨ́ jɔʼ yɨ̂ʼ yɨ́. Yé sɑ́ nó ó, nye pyɑ́lɑɑ njɨ ɨ́ jɔ̌ʼ Nzyɛ̌m ɑ́ boo cíʼe ó, nye ópyɑ̂l yɨ́.
53002007	Tó kœb ó, bʉr o dí enwǐm Nzyɛ̌m bɑ́, bé sɑ́ syɛ́ɛlɑ yɔ́ɔ́ yɑɑ́ ɨ́ bɑ́ɑ́nɑ̂ʼ ó, e nkul dí ɑnyɨ̂n bʉ̂r ɨ́ mîh nyɨ́. Sɑ̂ gwɑ́r, ɨ́ nkǒ pɑ́ʼ mʉ̂r dí egbɑh métié mé Nzyɛ̌m nyɑ́, mʉr dí ekɑmle nyé lɨ́ esɑ̂ ébébe nyɑ́, ótô le esɑ̂ nó ó, tó kumǒ kumɑ́ɑ ɨ́ jɔʼ nyé ólíʼe nyé nzɨ̌ mběʼ yɨ́.
53002008	Jɔʼ yɑɑ́ ó nyɨ́ɛ, mʉr dí egbɑh metié mé Nzyɛ̌m nyɑ́, ókɑ̌ nyɨ̂n ɨ́ kpɛŋlɛm yɨ́, Tî Yésʉs, nyé okɑ̌ jʉ̂ nyé e ngúl num wé. Nye óteʼle mʉ̂r wɑɑ́ ó, ɨ́ nzéɑ́ nyé ónze wɨ́.
53002009	Nzéɑ́ ntɨ̂m e mbɨn mé Nzyɛ̌m ónze wɨ́, nye ólɛ̂ʼle bʉ̂r ó, nyě e nkul mé Sɑ́tɑn. Nye ósɑ̂ bísyɛ́ɛlɑ bi nkûl mimbi mímyɛ̂h, ndu e mesimɑ́, ndu e bisyɛ́ɛlɑ míkóo bʉ̂r dí ekɑ̂m bí.
53002010	Nye ógbɑh métié mé Nzyɛ̌m, le esɑ̂ bísyɛ́ɛlɑ bi dí édímle bʉ̂r ɨ́ nzɨ̌ mikóo bí. Bisyɛ́ɛlɑ byɑɑ́, byé ódímle bɑɑ́ ngɑ́ dîm ɨ́ nkɔb bʉr bɑ́. Bé ódîm, ebě, bé ɑ́ si bene otyeetye. Yé bé bé ɑ́ be ɨ́ kpɛl wé nó, lɛ́ɛ́, wé ɑ́ si gwɑ ciʼ bê.
53002011	Sɑ́ tɨ̂ʼ ó Nzyɛ̌m ɑ́ nze lómlo bé mikóo mi dí ɨ́ nyɑn mí yɨ́. Nye ɑ́ sɑ̂ nó ó, bé bûʼlɑɑ bibɛr.
53002012	Nó ó, bʉr o dí ebene ótyeetye, jɑɑ́ kpɨkpɛ̌l njɨ bisyɛ́ɛlɑ bi dí egbɑh métié bí bɑ́, bɨ́bɛ̂h, bé ónʉɑ mébě tɨ̂.
53002013	Bɨ́ɔɔ́ bɨ́h! Okɛ́l bɨ́h! Tî Yésʉs, nye lɨ́ ebuú kpɛl bɨ́n. Yé jɑlɑ ó, bɨ̌h jwêʼ Nzyɛ̌m nzyǒo ɨ́ bijɔʼ bíbyɛ̂h ɨ́ lɔ̌b wɨ́n, ebě, nyɨ́ twɑ̂r bɨ́n, duho ɨ́ menyɛ̌l, ó bɨ̌n cíʼɑɑ njʉ̌m dǐ e njʉ̌m dǐ. Nye mû ó lɨ́ eciʼ bɨ́n e nzɨ̌ Sísǐm mé Nzyɛ̌m ɑ́ pubo bɨ̌n nyɑ́. Bɨ̌n mû ó lɨ́ ebǐ cwiʼ mpɑ̂ ɨ́ nzɨ̌ búʼó bɨ́n dí ebûʼlɑ ótyeetye yɨ́.
53002014	Nzyɛ̌m ɑ́ si jébe bɨ̌n ɨ́ túnó bɨ́h ɑ́ túno bɨ̌n Mbɨɑmbɨɑ Lɔ́ɔ wɨ́. Nye ɑ́ sɑ̂ nó ó, bɨ̌n jwéŋɔɔ kûm, jɑlɑ e nkɔb líʼe nyɨ́n ɨ́ jɔʼ Tî gɑ́ wɨ́nɑ́ Yésʉs-Krîst ngɑ́ nyɨ̂n ɨ́ diɑ́ kûm yé yɨ́.
53002015	Ebe nó, bɨ́ɔɔ́ bɑ̂m, tyɛ́bɨ́ɨ́ gɑ́ mekʉ̌ sí ɨ́ sɨ́ŋ. Búʼlɑ́ɑ́ gɑ́ milɛ́ʼlɑ́ bɨ́h ɑ́ jwe bɨ̌n mí, dɑmɑ́ be ɨ́ minum, nkʉ̂ ɨ́ mekɑnɑ́ bɨ́h ɑ́ cɛmɑ mɑ́.
53002016	Nó ó, Tî gɑ́ wɨ́nɑ́ Yésʉs-Krîst nye mʉr tɨ̂, ti e Nzyɛ̌m Sɔ́ŋ gɑ́ wɨ́nɑ́, wɑɑ́ ɑ́ lɛ̂ʼle mɨ́nɑ́ gɑ́ kpɛ̌l nyɑ́, wɑɑ́ dí egbɑ̂ mɨ́nɑ́ gɑ́ nkul ɨ́ miléme, nyɑɑ́ dí ɑsíesie nyɨ́, wɑɑ́ dí elɛ̂ʼle mɨ́nɑ́ gɑ́ ncǿncǿɑ, le egbɑ̂ mɨ́nɑ́ gɑ́ mpûʼlɑ ɨ́ miléme nyɑ́, nye gbɑ̂ʼ bɨ̌n nkul ɨ́ miléme. Nye gbɑ̂ʼ bɨ̌n pîm ɨ́ búʼó. Nye tyɛ́bɨɨ bɨ̌n ɨ́ miléme, ó bɨ̌n sɑ̂ʼ bisyɛ́ɛlɑ bimpɑ̂, le elɛ́ɛ mílɔ́ɔ́ mímpɑ̂, mimbi mímyɛ̂h.
53003001	Bɨ́ɔɔ́ bɨ́h! Okɛ́l bɨ́h! Bɨ̌h kɑ̌ tile bɨ́n ó, bɨ̌n jɨ̂ʼlɑɑ e Nzyɛ̌m ɨ́ lɔ̌b wɨ́h, ó lɔ́ɔ́ dí edumo e Tî Yésʉs wɨ́, wé tôʼ dóló le emyɑŋlɑ̌ kɑ́m e kɑ́m, ó bʉr jwêʼ lɔ́ɔ wɑɑ́ júu, dû mpʉ bɨ́n bɨɛ dí egúmlo wé yɨ́.
53003002	Jɨʼlɑɑ gɑ́ ntémé ó, Nzyɛ̌m pɛ́ʼɛɛ bɨ̌h ɨ́ mpêl bʉ̂r o dí ɨ́ bébe bɑ́, ebě, ntʉ bʉ̂r bɨ́bɛ̂h dí obûʼlɑ.
53003003	Sɑ̂ gwɑ́r, Tî Yésʉs, nye ó mʉr jɑ́lɑ́ le ebûʼlɔɔ nyɑ́. Nye ójwe bɨ́n nkul, le ekɑmle e bɨ̌n ɨ́ pɑ́ʼ mé Sɑ́tɑn.
53003004	Mɨ́ jyɛ̂ʼwo e Tî Yésʉs ɨ́ lɔ̌b wɨ́n, ebě, sɑ́ mé ɑ́ tɨ́e bɨ̌n yɨ́, yé ó sɑ́ bɨ́n dí esɨsɑ̂ yɨ́. Yé ntémé, yé ó sɑ́ bɨ́n ngɑ́ tô le esɨsɑ̂ dóló yɨ́.
53003005	Tî Yésʉs-Krîst tyɛ́bɨɨ bɨ̌n ɨ́ miléme, ó bɨ̌n kpɛ́lɨɨ Nzyɛ̌m. Nye sɑ̂ʼ ntémé ó, bɨ̌n jûhwɑɑ mebébe mpʉ nyé ɑ́ sɑ̂ yɨ́.
53003006	Bɨ́ɔɔ́ bɨ́h! Okɛ́l bɨ́h! Bɨ̌h bé lɨ́ etɨ́e bɨ́n ɨ́ díé mé Tî Yésʉs-Krîst ó: bɨ̌n syɛ̂hlɑɑ mɨ́ɔɔ́ wɨ́n nyɨnyɛ̂h dí esɑ̂ épɨ̂h nyɑ́. Cɛrɑɑ gɑ́ e né, ebě, nyé ɑnʉɑ métum bɨ́h ɑ́ líʼe bɨ̌n e mé mɑ́, gbɑ̂ ɨ́ nkɔb.
53003007	Ebě, bɨ̌n bʉr o tɨ̂, bé lɨ́ ekʉ́ gʉ́ɑ̌ mpʉ bɨ́n jɑ́lɑ́ le enøølɑ e bɨ̌h yɨ́. Bɨ̌h bé ɑ́ bé ɑsɑ̂ épɨ̂h ɨ́ jɔʼ bɨ́h ɑ́ be pɑ́ʼ nyɨ́n yɨ́.
53003008	Bɨ̌h bé ɑ́ bé ɑde méde mé nyʉ́ʉ́ mʉ̂r jwêh, ɑjɛ́nɑ. Bɨ̌h bé ɑ́ be lɨ́ entɨntɨ̂ʼ ntémé menyʉ́l mɨ́h, le eséɑ̌ syɛ́ɛ́ móhó e pum. Bɨ̌h bé ɑ́ sɑ̂ nó ó, bɨ̌h sɑ́ ɑgbɑ̂ nyʉ́ʉ́ mʉ̂r ɨ́ bɨ̌n túú ɨ́ nyʉ̂l lɨ́ enkɛ́ɛ̌ mbeʼ wɨ́h.
53003009	Bɨ̌h bé e nkul jǿø dí ó, bɨ̌h dírɑɑ nyɔm lɨ́ enʉnʉɑ bísɑ́ bín. Bɨ̌h bé ɑ́ be ó, bɛ̌m sɑ̂ nó. Sɑ̂ gwɑ́r, bɨ̌h bé ɑ́ si kpɛl elɛ̂ʼle bɨ̌n jweʼle, lɨ́ esú ó, bɨ̌n bɑ́ŋɑɑ bɨ̌h.
53003010	Dɑmɑ́ jóʼo ɨ́ jɔʼ mɨ́nɑ́ bé ɑ́ be gɑ́ yɨ́, bɨ̌h bé ɑ́ tɨ́e bɨ̌n ó: «Yé bé nyʉ́ʉ́ mʉ̂r, nyé ɑkpɛl éséɑ nó, nye díʼee ntémé ɑde.»
53003011	Bɨ̌h bê sí lwib nó ó, ebě, bɨ̌h jʉ́ʼrɑ́ ó, bʉ́ʉ́ bʉ̂r ó sɔ́mɑ́ yɨ́n, bé lɨ́ esɑ̂ épɨ̂h. Bé jɑɑ́ sɨsɑ̂ ó, njɨ mpǔʼ.
53003012	Nó ó, ɨ́ nkǒ pɑ́ʼ bʉ̂r bɑɑ́, bɨ̌h tɨ́tɨ́é bé ɨ́ díé mé Tî Yésʉs-Krîst ó, bé séɑɑ bisyɛ́ɛ́ byɔ́ɔ́ ɨ́ puuu. Bé obi méde mɔ́ɔ́, duho ɨ́ bisyɛ́ɛ́ mébó mɔ́ɔ́.
53003013	Ɨ́ pɑ́ʼ wɨ́n, bɨ́ɔɔ́ bɑ̂m, menyʉ́l mɨ́n sɑ́ ɑgɔ̂ʼrɑ mʉr píe bisyɛ́ɛlɑ bimpɑ̂ bɨ́n dí eséɑ bí.
53003014	Mʉ̂r bé ɑsɑ̂ bɨ́h mejóʼo ɨ́ jɔʼ bé jóʼó métǿǿ bɨ́h dí etɨ́e bɨ́n ɨ́ mekɑnɑ́ mɑ̂ʼ mɑ́ nó, nʉŋɑɑ gɑ́ nye díe. Bɨ̌n bé ɑyɨ́ be e ndwɑ́ɑlɑ e né. Ɨ́ mbi wɑɑ́ ó nyé ójóʼo sôn yɨ́.
53003015	Sɑ̂ gwɑ́r, ɑbee gɑ́ nye mpʉ̌ sɑ́ lɛ́ɛ ó, nye bɨ̌n ó, ntɨ̂m e mbɨn wɨ́n. Cɨ́lɨ́ɨ́ gɑ́ nye, ebě, nye ó mɨ́ɔɔ́ wɨ́n.
53003016	Nó ó, Tî gɑ́ wɨ́nɑ́, mʉr dí egbɑ̂ mɨ́nɑ́ gɑ́ mepyɛblɑ ɨ́ miléme nyɑ́, nye gbɑ̂ʼ bɨ̌n mepyɛblɑ ɨ́ miléme ɨ́ bijɔʼ bíbyɛ̂h, le menzɨ̌ mɨ́mɛ̂h. Tî gɑ́ wɨ́nɑ́ díʼee e bɨ̌n óbɛ̂h.
53003017	Mě tile bɨ́n mekɑ̌n mɑ̂ʼ ó, e mbó wɑ̂m. Mesøhlɨ mɑ̂ʼ, mé ó, ɨ́ mitilɑ́ mé Pɑul. Mbǐ nɨ̌ ó mé dí esɑ̂n mékɑnɑ́ mɨ́mɛ̂h mé dí ecɛmɑ mɑ́. Mpʉ mê titilé yɑɑ́ ó yɨ̂.
53003018	Tî gɑ́ wɨ́nɑ́ Yésʉs-Krîst, nye sʉ́ʼoo bɨ̌n óbɛ̂h metyɛʼ me mpóm.
54001001	Pɑul ó dí ecɛmɑ gó mekɑnɑ́ mɑ̂. Me ó mʉr milʉ́mlʉ́ mé Yésʉs-Krîst ɨ́ micíʼɑ́ mé Nzyɛ̌m Sɔ́ŋ, Ciʼ-bʉr gɑ́ wɨ́nɑ́, ti e Yésʉs-Krîst, wɑɑ́ dí egbɑ̂ mpûʼlɑ ɨ́ miléme gɑ́ mínɑ́ nyɑ́.
54001002	Mě cɛmɑ mékɑnɑ́ mɑ̂ʼ ó, guɑ Timothée, mʉr dí mpɑŋ mwɑ̂n wɑ̌m ɨ́ búʼó nyɑ́. Metyɛʼ me mpóm, le njɨ́ʼɑ́ nkóó le mepyɛblɑ, byé díʼee e go, duho e Nzyɛ̌m Sɔ́ŋ gɑ́ wɨ́nɑ́, bé e Tî gɑ́ wɨ́nɑ́ Yésʉs-Krîst.
54001003	Diʼeě Éfɛsɔs mpʉ mé ɑ́ tɨ́e go, ɨ́ jɔʼ mé ɑ́ be, me mû kúno etô sí Mɑsedóniɑ yɨ́. Diʼee nɑ́ɑ̌, go ɑ tɨ́é bʉ̂r ó, bé sɑ́ ɑjweelɑ gúú mbǐ lɛ́ʼlɑ́ swîh.
54001004	Go ɑ lɛ́ɛ́ bé ó, bé ɑyɨ́ dû nzɨ́ bikɨkɛnɑ. Bé sɑ́ ɑjóʼo ólɔ́ɔ o bíntɑ́n ó mímbɛ̌r mi bʉ̂r, sɑ́ dí ɑbe le odumo yɨ́. Bisɑ̂ byɑɑ́, byé dulo ó nzyɛ́ɛ́lɑ́ mecwíí. Ɨ́ pɑ́ʼ mé Nzyɛ̌m, byé ɑbe e nyɔm. Mɨnɑ́ nyɨɛ́ lóŋló syɛ́ɛ́ yé ó, ɨ́ nzɨ̌ búʼó yɨ́nɑ́.
54001005	Ɨ́ metǿǿ ménɨ̌, ndumló tɨ̂, wé ó, mɨnɑ́ kpɛ́lɑɑ gɑ̂. Kpɛ̌l yɑɑ́, yé dúhɑɑ ɨ́ miléme mi dí ɨ́ sɔ́ɔ́ɔ́ mí, le ɨ́ mipɑhlɑ́ míléme mi dí ɨ́ pyɛɛɛ mí. Kpɛ̌l yɑɑ́ dúhɑɑ ntémé ɨ́ mpɑ̌ŋ búʼó yɨ́nɑ́ dí ɑbě mbɑ́ʼrɑ́ e mikóo yɨ́.
54001006	Yé e bʉ́ʉ́ bʉ̂r o b'ɑ́ sɑ̂ ebébe ɨ́ pɑ́ʼ bísɑ̂ byɑɑ́ bɑ́. Bɨ́hɑɑ́, bé ɑ́ cyen megwɑ̌l ó, lɨ́ olɛblɛ̂b bíbɨ́blɑ bí ólɛ̂ʼlɑ, ntɔ̂ʼ jyɛ̂l ɨ́ mʉ́ʉ́ ménzɨ̌ meswîh.
54001007	Bé gǿm ó, bé díʼee olɛ̂ʼlɑ o métié, bɨ́ɛ yɨ́ɛ ɑgʉ́ɑ̌ sɑ́ túʼ bé dí elɛ́ɛ yɨ́, nkʉ̂ pʉgʉ́ bɑ́ gʉ́ɑ mílɔ̌b bé dí eboʼlo mí.
54001008	Mɨnɑ́ bé lɨ́ ekʉ́ gʉ́ɑ ó, metié mé Moïse, mé e nyɔm ó, njɨ ɨ́ pɑ́ʼ mʉ̂r dí ejwɑ́ɑwo mé, gbɑ̂ ɨ́ nkɔb nyɑ́.
54001009	Mɨnɑ́ bé lɨ́ egʉ́ɑ ntémé ó, metié mɑɑ́, mé ɑ́ bé ɑtyélɔɔ lɨ́ esú lé ótîtyěl ó bʉ̂r. Mé ɑ́ tyélɔɔ ó, lɨ́ esú é bʉ̂r bɑ̂: ogbɑh o métié, bɑɑ́ o dí egbɔbɑ le otyɛ̂b bé ésôʼ bɔ́ɔ́ bɑ́, minjéʼe-Nzyɛ̌m, osyɛ̂l o mísyóm, bʉr o dí esɑ̂ Nzyɛ̌m nkěh bɑ́, bɑɑ́ o dí ɑgúmo e Nzyɛ̌m bɑ́, ojʉ̂l bé ósɔ́ŋ, ojʉ̂l bé ónyɔ̌ŋ, le ojʉ̂l o bʉ̂r,
54001010	bʉr o dí elœʼ ményʉ́l mɔ́ɔ́ ɨ́ nzɨ̌ bijoó bɑ́, otɛbɑ o bʉ́rʉ̂m, obɛ́mɑ o bʉ̂r, bɑɑ́nyɑ̂-bibɛr, le oboʼlo o bíbɛr. Nzyɛ̌m ɑ́ tyêl metié ntémé ó, lɨ́ ekɑmle bísyɛ́ɛlɑ bíbyɛ̂h bi dí ɑjɑlɑ e lɛ́ʼlɑ́ mpɑ̂ mɨ́nɑ́ bé ɑ́ jweŋɔɔ gɑ́ wɨ́ bí.
54001011	Lɛ́ʼlɑ́ mpɑ̂ wɑɑ́, wé ó wɑɑ́ dí eduho ɨ́ Mbɨɑmbɨɑ Lɔ́ɔ dí e kûm wɨ́. Nzyɛ̌m mɨ́nɑ́ dí esêʼle nyɑ́, nye mʉr tɨ̂ʼ ó b'ɑ́ tímle me lɔ́ɔ wɑɑ́ ó, me túnɑɑ wê.
54001012	Me lɨ́ ejwe Tî gɑ́ wɨ́nɑ́ Yésʉs-Krîst nzyǒo, mʉr ɑ́ jwe me nkul ɨ́ syɛ́ɛ́ yɑ̂m nyɑ́, ebě, nye ɑ́ lɑ́ɑ ó, me ó mʉr ebûʼlɔɔ, nye ntɔ̂ʼ tyêl mé ɨ́ syɛ́ɛ́ yé,
54001013	mɛm yɨ́ɛ mʉr ɑ́ sɨsɑ̂ Nzyɛ̌m nkěh ɨ́ melú mé épíhe nyɑ́. Me ɑ́ si tíble bʉr bé, le edîʼ mpêl. Dɑmɑ́ jóʼǒ mpʉ mé ɑ́ sɑ̂ syɛ́ɛlɑ yɑɑ́ yɨ́, Nzyɛ̌m ɑ́ si jɨ̂ʼ me nkoó, nyɨɛ lɨ́ egʉ́ɑ ó, bisyɛ́ɛlɑ mé ɑ́ sɨsɑ̂ bí, byé ɑ́ jɑɑ tɨtɨ̂ ó, njɨ lɨ́ egʉʼlɑ lɑ̂m, le ɑbûʼlɑ wɑ̌m.
54001014	Sɑ́ tɨ̂ʼ ó Dɑ̂ ɑ́ sʉ me metyɛʼ me mpóm ɨ́ nkɑlɑ́ nkɑlɑ́ yɨ́. Nye ɑ́ si gbɑ̂ me ntémé búʼó ti e kpɛ̌l ɨ́ léme, ɨ́ nzɨ̌ mé Yésʉs-Krîst.
54001015	Lɔ́ɔ́ ébûʼlɔɔ, wɑɑ́ bʉ̂r bɨ́bɛ̂h jɑ́lɑ́ le ekɑm wɨ́, wé ó wɨ̂: Yésʉs-Krîst ɑ́ nze ɨ́ sí yɨ̂ʼ ó, nye ntɑ́ɑ nzě ciʼ ósyɛ̂l o mísyóm. Nó ó, ɨ́ sɔ́mɑ́ bʉ̂r o b'ɑ́ sɑ̂ misyóm bɑ́, mɛm ó b'ɑ́ sɑhle.
54001016	Me ó b'ɑ́ jɨ́ʼɔɔ nkoó, ebě, me ó b'ɑ́ bu sɑhle. Yésʉs-Krîst ɑ́ tɑɑre elɛ̂ʼle mpuo bíhwó nyé ó, ɨ́ jɔʼ nyé ɑ́ jûhwo me yɨ́. Yé ó jweʼle nyé dí elɛ̂ʼle bʉ̂r bɨ́bɛ̂h o ngɑ́ jyɛ̂ʼwo e né ɨ́ melû me dí enze mɑ́ bɑ́. Bé ójyɛ̂ʼwo e né, ntɔ̂ʼ bǐ cwǐʼ njʉ̌m dǐ.
54001017	Nzyɛ̌m dí njǿø melú mé mpóʼo mɨ́mɛ̂h, ɑjwijwe nyɑ́, wɑɑ́ dí ɑnyɨ̂n, wɑɑ́ dí Nzyɛ̌m nye omér nyɑ́, júu e kûm, byé díʼee e né njʉ̌m dǐ e njʉ̌m dǐ. Amen.
54001018	Timothée, mwɑ̂n wɑ̌m, mě jwé gó metǿǿ mɑ̂ʼ ó, lɨ́ edû lɛ́ɑ́ ógwíhɑ o mílɔ̌b dí elɛ́ɛ, dumo e go wɨ́. Gó óbɑʼle métǿǿ mɑ̂ʼ nó, go ólwímlɑ̌ mbɨɑmbɨɑ dɔm
54001019	ɨ́ nzɨ̌ búʼó yô le mipɑhlɑ́ mí lémé myô mi dí ɨ́ pyɛɛɛ mí. Bʉ́ʉ́ bʉ̂r bɨ́ɛ, bé ɑ́ be ó sí kɑ̂r éjǿø mílémé myɔ́ɔ́, búʼó yɔ́ɔ́, yé ntɔ̂ʼ ndɑ́mɑ, nøølɑ e sitímɑ dí elʉ́ŋɑ ɨ́ medíbé, dîm yɨ́.
54001020	Ɨ́ sɔ́mɑ́ bʉ̂r yɑɑ́, yé ó Iménɑus ndu e l'Alɛ́kzɑŋdros. Bé ó mé ɑ́ jwe Sɑ́tɑn ó, nye lɛ̂ʼlɑɑ bé túú, bé nkʉ̂ gwɑ̂ʼ ésɑ̂ Nzyɛ̌m nkěh.
54002001	Sɑ́ ésôʼ mé nyɛ́ɛ́ lɛ́ɛ gó yɨ́, yé ó, go jɨ̂ʼlɑɑ e Nzyɛ̌m lɨ́ esú é bʉ̂r bɨ́bɛ̂h. Go ɑ jɑ́ʼ nyé sɑ́ yɨ́yɛ̂h lɨ́ esú é bʉ̂r oswîh. Go ɑ jwé nyé ntémé nzyǒo.
54002002	Jɨʼlɑɑ ntémé lɨ́ esú lé ójǿø, ndu e bɑɑ́ bɨ́bɛ̂h dí e nkul jǿø bɑ́. Sɑ́ tɨ̂ʼ ó mɨ́nɑ́ ódû gɑ́ kʉ̌ cyen dí ɑbe e ntɨ́ʼɑ́ wɨ́, le edi ntémé ɨ́ puuu yɨ́. Ɨ́ bicwiʼ gɑ́ bínɑ́, mɨnɑ́ bé ójwɑ́ɑwǒ Nzyɛ̌m le ejwe ményʉ́l mɨ́nɑ́ medile.
54002003	Nzyɛ̌m, Ciʼ-bʉr gɑ́ wɨ́nɑ́, nye lɨ́ ebeě syɛ́ɛlɑ yɑɑ́ mbɨ̂mbɨɑ́; nye lɨ́ ekpɛl yê.
54002004	Nyě kpɛl ó, bʉr bɨ́bɛ̂h níʼee ɨ́ cwǐʼ njʉ̌m dǐ, le egʉ́ɑ mílɔ̌b mi dí tyeetye mí.
54002005	Ebě, Nzyɛ̌m, nye ó njɨ ngwɑ́r. Nó ntémé, bʉr, bé ó njɨ e mesɑɑ́-dɔm ngwɑ́r dí pɑ́ʼ bé e boo Nzyɛ̌m nyɑ́. Nye mʉr tɨ̂, nye ó mʉr: Yésʉs-Krîst,
54002006	mʉr ɑ́ pɑ jwe cwiʼ yé lɨ́ etɑ́ɑ̌ góo, le edwih bʉ̂r bɨ́bɛ̂h ɨ́ mpilɑ ébébe nyɑ́. Nó ó, lɔ́ɔ wɑɑ́, wé ɑ́ kɑ lɛ́ɔɔ ó, ɨ́ jɔʼ wé ɑ́ jɑlɑ le elɛ́ɔɔ yɨ́.
54002007	Nzyɛ̌m nzě tyêl mé ɨ́ bidǐ bibɑ́: yɑɑ́ lɛ́ɑ lɔ́ɔ wé, ti e yɑɑ́ mʉ̂r milʉ́mlʉ́ wé. (Mě lɛ́ɛ́ ó, otyeetye; mé ɑlɛ́ɛ bíbɛr.) Me ó lɛ̂ʼlɑ lɨ́ esú é bʉ̂r o dí ɑbe óYúden bɑ́, lɨ́ ejwe bé metǿǿ ɨ́ nzɨ̌ búʼó yɨ́nɑ́, le otyeetye mé Nzyɛ̌m.
54002008	Sɑ́ tɨ̂ʼ ó mé dí ekpɛl ó, ɨ́ gúmó yɨ́yɛ̂h, bʉrʉ̂m díʼee ci yɨ́. Bé jɨ̂ʼlɑɑ e Nzyɛ̌m, lɨ́ ebɨ̂r mébó mé ci kʉ́, ɑbe e nkpɑɑ nkʉ̂ mesónó ɨ́ miléme.
54002009	Mě kpɛl ntémé ó, bʉbɑ́ bwɑ́rɑɑ mimbór mímpɑ̂ mî: bé jwêʼ menyʉ́l mɔ́ɔ́ medile, le edi e júu. Abe e misíné mí jɑ́ɑ́lé, nkʉ̂ binkohó bí gʉ̂l, nkʉ̂ minjwé métwɑʼlé ndu e mikɑ́n mi dí ɨ́ bwɑʼ tɑ̂ŋ mí.
54002010	Bé ɨ́ jɑlɑ le elɛ̂ʼle bʉ̂r kʉ̌l ó, bisyɛ́ɛlɑ bimpɑ̂ bi dí ejɑlɑ e bʉbɑ́ dí ekɑm ó, bé lɨ́ ejwě Nzyɛ̌m kûm bɑ́ bí.
54002011	Yé jɑlɑ ó, mʉmɑ́ díʼee ɨ́ puuu ɨ́ jɔʼ nyé dí ejɨ̂ʼ mílɛ́ʼlɑ́ yɨ́. Nye sɑ̂ʼ lɛ̂ʼlɑ wé mejóʼo e menzɨ̌ mɨ́mɛ̂h.
54002012	Mé ɑjwe nkûl ó, mʉmɑ́ jwêʼ bʉrʉ̂m milɛ́ʼlɑ́, nkʉ̂ nʉɑ nkûl jǿø ɨ́ bʉrʉ̂m. Nye díʼee yɨ́ɛ ɨ́ puuu.
54002013	Ebě, Ádɑm ó b'ɑ́ nyɛɛ kuhɔɔ; píe tɨ̂, kɑ̌ bɔmɑ Éfɑ.
54002014	Nó ó Ádɑm nyɨɛ ɑ́ bé ɑbûʼlɑ míkóo. Mʉmɑ́ ó b'ɑ́ kʉ́ŋɔɔ. Nó nyé ɑ́ dumɑ, ntɔ̂ʼ jwir nyé mʉr tɨ̂ʼ syɛ̂l misyóm.
54002015	Mʉ́mɑ́ ójyɛ̂ʼwo e Nzyɛ̌m, le ekpɛl bʉ̂r, dǐ ci ɨ́ pɑ́ʼ mé Nzyɛ̌m, le ejwe nyʉ̂l nyé medile nó, nye óbǐ cwiʼ lɨ́ ebyɑ́ nyé dí ebyɑ̂ lɨ́.
54003001	Lɔ́ɔ́ wɨ̂, wé kʉ́ be ó kwɑhɑ́ tyeetye: mʉ̂r sɑ́ɑ́ ó, nye díʼee tyɛ̂b esôʼ Mbɛ̌r-Nzyɛ̌m, pɑ́lɑ ókrǐsten nó, nyě gǿm ó, esú é syɛ́ɛ́ dí mbɨɑ lɨ́.
54003002	Nó yé jɨ ó, wɑɑ́ dí epɑ́lɑ bʉ́ʉ́ nyɑ́, díʼee mʉr dí, ɑbe e nkul ejweŋɔɔ mébě nyɑ́. Nye díʼee njʉ̂m mʉmɑ́ ngwɑ́r. Nyé ɑjɑlɑ le ebe mʉ̂r dí ede ményoʼ, puro nyɑ́. Nye jwêʼ nyʉ̂l nyé medile. Nye díʼee mʉr dí e júu nyɑ́. Nye díʼee mʉr dí enʉɑ ójwóo, wɑɑ́ dí egʉ́ɑ éjwe bʉ̂r milɛ́ʼlɑ́ nyɑ́,
54003003	ɑbě nyʉnyóʼ, ɑbe mʉ̂r eswehɑ. Nye ɨ́ jɑlɑ le ebe ó, e lémé ncǿncǿɑ, ɑbe ɑ́nyɑ̂-bitɔm, ɑbe e nzɔ́ɔ́ bísɑ̂.
54003004	Tyɛ̂b esôʼ Mbɛ̌r-Nzyɛ̌m mbɨɑ ó, di mʉ̂r dí egwɑ́ jǿø̌ mbɛ̌r bʉ̂r wé nyɑ́. Bwɑ́n bé, bé ɨ́ jɑlɑ le esɑ̂ nyé mejóʼo, lɨ́ elɛ̂ʼlě mpʉ bé jɑ́lɑ́ le ejwe ményʉ̂l medile yɨ́.
54003005	(Ebě, mʉ̂r óbé ɑkoʼo éjǿø̌ mbɛ̌r bʉ̂r wé nó, wɑ́ɑ̌ mbi mʉ̂r tɨ̂ʼ dí e nkul epɑ́lɑ̌ Mbɛ̌r-Nzyɛ̌m ɛ́?)
54003006	Nyé ɑjɑlɑ le ebe mʉ̂r ɑlúno jwirɑ̌ léme, nî ɨ́ búʼó nyɑ́. Yé ɑ́mû jɑɑ́ sɑ̂ ó, nye nkɛ́yɨɨ nyʉ̂l. Nyé odumɑ̌ mpʉ̌ sɔ́ŋ meleme, wé ɑ́ dumɑ yɨ́. Nyé osiɑ e bintɨ́ʼɑ́ bimpwɑ́r ntémé sɔ́ŋ meleme, wé ɑ́ siɑ e byé bí.
54003007	Nó ntémé ó, nyé dí ejɑlɑ le ejweŋɔɔ̌ júu kwɑ́ ohɑ́ɑ́den yɨ́, ebě, nyé bíl ɨ́ meboʼo mé sɔ́ŋ meleme nó, nye ɑ́mû jɑɑ́ sɔ́mɑ ɨ́ míh mɔ́ɔ́.
54003008	Jøʼ gwɑ́r e gwɑ́r yɑɑ́ ntémé ó le odiɑ̂kɔn. Bé ɨ́ jɑlɑ le ejwe ményʉ́l mɔ́ɔ́ medile. Bé ɑyɨ́ di le ocɑ́bcɑb. Bé ɑjɑlɑ le elɔ̂ʼwɑ ɨ́ menyoʼ, nkʉ̂ sɑ́ɑ bímɔnɨ́ byɔ́ɔ́ ɨ́ menzɨ̌ me dí onzyɛ́h ónzyɛ́h mɑ́.
54003009	Bé gwɑ̂ bɑʼle ótyeetye ó búʼó gɑ́ yɨ́nɑ́, e mipɑhlɑ́ míléme mi dí ɨ́ pyɛɛɛ mí.
54003010	Yé jɑlɑ ó, bɨ̌n pɑ́ɑ nyɛɛ́ pɑhle bê. Bé ópɑhlɔɔ, ɨ́ pɑhlɔɔ, pɑhlɔɔ, ɑjweŋɔɔ mébě nó, bé e nkul eséɑ̌ syɛ́ɛ́ ódiɑ̂kɔn ɨ́ jɔʼ yɑɑ́.
54003011	Bʉbɑ́ bɔ́ɔ́ ntémé, bé ɨ́ jɑlɑ le ejwe ményʉ́l mɔ́ɔ́ medile, ɑbe lɨ́ eswêʼ míé mé bʉ́ʉ́ bʉ̂r. Bé ɑjɑlɑ le ede ményoʼ, sɑhle. Bé ɨ́ jɑlɑ le ebe ó, bʉr o bé ébûʼlɔɔ ɨ́ mipɑ́ʼ mímyɛ̂h.
54003012	Odiɑ̂kɔn díʼee njɨ e mʉmɑ́ ngúngwɑ́r. Bé gwɑ̂ jǿø ntémé bwɑ́n bɔ́ɔ́, ti e mimbɛ̌r mi bʉ̂r myɔ́ɔ́ mbɨ̂mbɨɑ́.
54003013	Odiɑ̂kɔn dí eséɑ e bʉr mbɨ̂mbɨɑ́ bɑ́, bé súʼlɑ́ ó, egbɑ́ŋɔɔ ɨ́ nkɔb. Bé ósûʼlɑ ó, osɔ́ŋ ó búʼó gɑ́ yɨ́nɑ́, lɨ́ ekʉ́ jyêʼ koo e Yésʉs-Krîst.
54003014	Mɨ́ gʉ́ɑ ɨ́ bɑ́ɑ́nɑ̂ʼ ó, me mû ó kúno enzě bee gó gʉ̂. Dɑmɑ́ jóʼo nó, mě cɛmɑ gó mekɑnɑ́ mɑ̂ʼ ó,
54003015	lɨ́ esú ó, mé bé ɑlɨ̌ nzě kœb gó gʉ̂ʼ nó, go gʉ́ŋɑɑ kʉ̌ cyen dí ejɑlɑ e mʉr Mbɛ̌r-Nzyɛ̌m wɨ́. Go ógʉ́ɑ wé ó, lɨ́ elɑ́ɑ mékɑnɑ́ mɑ̂. Mbɛ̌r-Nzyɛ̌m wɑɑ́, wé ó dí sɔ́mɑ́ bʉ̂r o dí egúmo e Nzyɛ̌m dí kublɑkúblɑ nyɑ́. Otyeetye mé Nzyɛ̌m, wé tyɛ́b ɨ́ lyɑhwó ó, ebě, Mbɛ̌r-Nzyɛ̌m dí mpʉ éjwii e sɔ́ŋ ndu e nkɑn dí ɨ́ lele nyɨ́.
54003016	Yê tyeetye ó, e bisɑ́ bí ódîm bi dí eduho ɨ́ búʼó yɨ́nɑ́, byé ɑ́ kúlɔɔ bí. Byé ɨ́ buú bwɑʼ, mpʉ bʉ̂r bɨ́bɛ̂h dí ekɑm yɨ́. Byé ó: «Nye ɑ́ nze nyɨ̂n ɨ́ sí yɨ̂ʼ ó, e nyʉ̂l bipúno. Sísǐm mé Nzyɛ̌m nzě lɛ̂ʼle mɨ́nɑ́ gɑ́ ó, nyé ɑbe e mebě. Beéngeles, bé ɑ́ si siŋle nye. Bʉr o bíkúl bíswîh, bé ɑ́ si jóʼo lɔ́ɔ dí edumo e né wɨ́. Bʉr ó sí yɨ̂, bé ɑ́ si jyɛ̂ʼwo e né. Nye nzě bɨ́nɔɔ ɨ́ jʉ́ó kʉ́, nko nyé ɑ́ bi kûm yɨ́.»
54004001	Sísǐm mé Nzyɛ̌m lɛ́ɛ́ ɨ́ hǿm ó: ɨ́ melú mé ósûʼlɑ mɑ́, yé óbe ó e bʉr o ngɑ́ gbɔbɑ e búʼó yɨ́nɑ́ bɑ́. Bé ójôʼlo mísísǐm míkóo, le ebûʼlɑ mílɛ́ʼlɑ́ méleme, mé ɑ́ nyɛɛ kûhlo mí.
54004002	Bé óbe ó bɑɑ́nyɑ̂-mikóo, le olɛ́ɑ o bíbɛr. Syóm dí ejǿø bé wɨ́, wé óndɨndɑ́mɑ milémé myɔ́ɔ́ ó, tó pyɑ̂l ɨ́ jɔʼ bé óbe, bé mû ɑkɑ̌ tʉ sôn yɨ́.
54004003	Bé lɨ́ ekɑmle bʉ̂r lɨ́ ebɑ̂, le ecil bé mʉ́ʉ́ méde. Tó kœb ó, Nzyɛ̌m ɑ́ kuho mede mɑɑ́ ó, lɨ́ esú lé édeŋɔɔ. Bʉr o dí egʉ́ɑ ótyeetye le ebûʼlɑ wé bɑ́, bé óde mé ó, bé osí pɑ̌ jɨʼlɑ e Nzyɛ̌m, le ejwe nyé nzyǒo tɨ̂.
54004004	Ebě, sɑ́ yɨ́yɛ̂h Nzyɛ̌m ɑ́ kuho yɨ́, yé ɨ́ mbɨɑ. Mʉ̂r sí jwě Nzyɛ̌m nzyǒo, dumo e sɑ̂ swîh, nkʉ̂ sɑ̂ kɛl nó, sɑ̂ yɑɑ́, yé ɑjɑlɑ le ecilɔɔ mʉ̂r.
54004005	Ebě, lwǐb mé Nzyɛ̌m le minjɨʼlɑ mû ó sí boó pubo méde mɑɑ́.
54004006	Gó sí jwe bɨ́ɔɔ́ bô milɛ́ʼlɑ́ mîʼ nó, go bě mpɑ̌ŋ syɛ̂l mesɑ̂ mé Yésʉs-Krîst! Go ójwijwe mílɛ́ʼlɑ́ ɨ́ nzɨ̌ nyɑɑ́ ó, ɨ́ milɔ̌b mí búʼó gɑ́ yɨ́nɑ́, ti e mpɑ̌ŋ lɛ́ʼlɑ́ gó ɑ́ jóʼo wɨ́.
54004007	Gó ɑjɑlɑ le edû nzɨ́ bikɨkɛnɑ bi dí elɛ̂ʼle bʉ̂r ó, bé sɑ̂ʼ Nzyɛ̌m nkěh, byɑɑ́ ótɔ́mɑ́ bʉ́bɑ́ dí esɑ̂ bí. Gbɑ́ʼ nkûl lɨ́ ekublɑ ɨ́ milɔ̌b mé Nzyɛ̌m.
54004008	Ebě, pɨ́ʼɑ́ nyʉ̂l wɨ́ɛ, wê mʉr tɨ̂, wé ó, e mɑ̂ nyɔm. Ejwɑ́ɑwǒ Nzyɛ̌m lɨ́ɛ, lé e nyɔm ɨ́ pɑ́ʼ bísɑ́ bíbyɛ̂h, ebě, mʉr dí ejwɑ́ɑwǒ Nzyɛ̌m nyɑ́, nyɨ́ bi ménkɛ̌ʼ ɨ́ pɑ́ʼ cwiʼ, yɑɑ́ bɑ́ɑ́nɑ̂, ti e yɑɑ́ ngɑ́ tô dóló njʉ̌m dǐ e njʉ̌m dǐ yɨ́.
54004009	Lɔ́ɔ́ wɨ̂ʼ, wé ó tyeetye. Wɨ́ɛ ó dí wɑɑ́ bʉ̂r bɨ́bɛ̂h jɑ́lɑ́ le enʉɑ, le ekɑm wɨ́. Wé ó:
54004010	Nzyɛ̌m wɨ́nɑ́ dí kublɑkúblɑ, wɑɑ́ dí Ciʼ-bʉ̂r ɨ́ pɑ́ʼ bʉ̂r bɨ́bɛ̂h nyɑ́ ó b'ɑ́ gbɑ̂ mpûʼlɑ ɨ́ milémé mínɑ́. (Nɑ́ɑ̌ yé ó, nyě ciʼ ó, bɑɑ́ o dí ejyêʼ koo e né bɑ́!) Lɔ́ɔ wɑɑ́ wé omér ó dí esɑ̂ ó, bɨ̌h kɑ́mɑɑ túú syɛ́ɛ́, ti e dɔm bɨ́h dí elwímlɑ lɨ́.
54004011	Lɛ́yɨ́ɨ́ bʉ̂r milɔ̌b mî. Go ɑ lɛ́ʼlé bé myɑ̌.
54004012	Anyɑmlě kɑm ó, mʉr pyéhee go ɨ́ lɔ̌b gó jínɑ loʼo. Lɨlɛ́ʼlɑ́ɑ́ óbûʼlɑ jweʼle édû. Sɑ́ʼ nó e bisyɛ́ɛlɑ bî: lwǐb yô, cwiʼ yô, kpɛ̌l yô, búʼó yô, lɨ́ ejwe nyʉ̂l nyǒ medile ɨ́ míh mé Nzyɛ̌m.
54004013	Tó pyɑ̂l ɨ́ jɔʼ mé ngɑ́ nze gʉ̂ʼ kwɑ́ nyǒ yɨ́, sɑ́ʼ sɨ́n lɨ́ elɑ́ɑ Kɑ́lɑr Nzyɛ̌m ɨ́ kpɛŋlɛm, le egbɑ̂ bʉ̂r nkul ɨ́ miléme, le elɛ̂ʼle bê.
54004014	Anyɑmlě sɑ̂ lěh ɨ́ lɔ̌b njwéɑ́ Nzyɛ̌m ɑ́ jwe go ɨ́ jɔʼ ógwíhɑ o mílɔ̌b mé Nzyɛ̌m bé ɑ́ lwib, dumo e go yɨ́, púhlɑ́ le kɛlɑ́ mébô ótyɛ̂b bé ésôʼ ó Mbɛ̌r-Nzyɛ̌m bé ɑ́ kɛl go wɨ́.
54004015	Sɑ́ʼ sɨ́n lɨ́ elóŋlo bísyɛ́ɛ́ byɑɑ́, le egbɑ̂ lémé gô tɨ̂ʼ ɨ́ jwííí. Nó bʉ̂r bɨ́bɛ̂h ngɑ́ beě mpʉ gó ótô e byé dóló yɨ́.
54004016	Gwɑ́ jwɛ̂ʼ gó mʉr tɨ̂ʼ ndu e lɛ́ʼlɑ́ gó dí ejwe bʉ̂r wɨ́. Sɨ́sɑ́ʼ sɨ́n lɨ́ edû mílɔ̌b mínɨ̌. Gó ósɑ̂ nó wɑ́, go óciʼ gó mʉr tɨ̂, ciʼ ntémé bɑɑ́ o dí ejôʼlo gó bɑ́.
54005001	Antuhlo tɔ́mɑ́ mʉr ɨ́ lɔ̌b syɛ́ɛlɑ ébébe yé. Go ɨ́ jɑlɑ le etɨ́e nyé yɨ́ɛ ó mpʉ sʉ́ŋ. Tɨ́ɑ́ɑ́ duo yô, biloʼo, mpʉ bɨ́ɔɔ́ bô.
54005002	Tɨ́e ntémé otɔ́mɑ́ bʉ́bɑ́ mpʉ ónyʉ̌ŋ. Tɨ́e méséhé mé bʉ́bɑ́ ntémé mpʉ ókɛ́l bô, lɨ́ ejwe nyʉ̂l nyǒ medile ɨ́ míh mé Nzyɛ̌m.
54005003	Jwɑ́ɑ́wɑ́ɑ́ míkúhó mí bʉ́bɑ́ mi dí myɑɑ́ mimpɑ̂ mí.
54005004	Gúú kúho, bé e bwɑ̂n, nkʉ̂ ontɑ nó, bwɑ́n bé bɑɑ́ nyɛ́ɛ jɨ̂ʼ éséɑ̌ Nzyɛ̌m syɛ́ɛ́ ɨ́ mbɛ̌r bʉ̂r wɔ́ɔ́ tʉ́ŋlʉ̌. Bé nkʉ̂ jɛ́nɑ ósɔ́ŋ le onyɔ̌ŋ bɔ́ɔ́ mpʉ́lɑ́ bisyɛ́ɛlɑ bɨ́ɛ, bé ɑ́ pɑ sɑ̂ bé bí, ebě, syɛ́ɛlɑ yɑɑ́, yé ɨ́ mbɨɑ ɨ́ míh mé Nzyɛ̌m.
54005005	Nó ó, wɑɑ́ dí kúho tyeetye ɨ́ ntɛ̂ʼ wé omér wɨ́, wé lɨ́ ekʉ́ sɑ̂ sɨ́n lɨ́ ejɨʼlɑ e Nzyɛ̌m móhó e pum, ó nye súʼɑɑ wê. Nzyɛ̌m nye omér ó dí egbɑ̂ wé mpûʼlɑ ɨ́ léme.
54005006	Kúho dí eciʼe ɨ́ gǿmɑ́ bísɑ̂ wɨ́, wɨ́hɑɑ́, wɨ́ boó jwe yé kɔ́m, dɑmɑ́ be ó, wé jínɑ ó lɨ́ ekublɑ.
54005007	Lɛ́yɨ́ɨ́ myé ntémé milɔ̌b mîʼ mímyɛ̂h. Myé díʼee bʉr o dí, ɑbe e nkul ejweŋɔɔ mébě bɑ́.
54005008	Nyʉ́ʉ́ mʉ̂r bé ɑbɑʼle mímbyɛ́l myé, kʉ́ buú be, bɑɑ́ ó mbɛ̌r bʉ̂r wé nɛ́ɛ: nye mʉr tɨ̂, nyɨ́ beně búʼó. Nye ɨ́ bébe, lɑɑ hɑ́ɑ́den.
54005009	Go ótilě kúhó mʉ́mɑ́ ɨ́ kɑ́lɑr míé míkúho ó, wɑɑ́ mû e mimbû mekɑ́m mésɑmɑn wɨ́. Wé díʼee ntémé wɑɑ́ ɑ́ be e njʉ̂m ngwɑ́r wɨ́.
54005010	Go ótilě kúho díe ó, wɑɑ́ wé óbe, wé mû sí gúmo ɨ́ pɑ́ʼ bísyɛ́ɛlɑ bimpɑ̂ wɨ́. Wé díʼee mbi mʉ́mɑ́ wɨ̂: wɑɑ́ ɑ́ gø̂l bwɑ̂n, nʉɑ ójwóo mbɨ̂mbɨɑ́, wɑɑ́ ɑ́ jøø bʉr o mé Nzyɛ̌m mekʉ̌, kɛm bʉ̂r o dí esiɑ e mitúú bɑ́, gbɑ̂ nkûl lɨ́ esɑ̂ bísyɛ́ɛlɑ bimpɑ̂ mimbi mímyɛ̂h wɨ́.
54005011	Yé ókɑ̌ be míkúho mi jínɑ meséhe mí nó, ɑtile míé mɔ́ɔ́ ɨ́ kɑ́lɑr mikúho wɑɑ́, ebě, bé gǿm étô ɨ́ mebɑ̂ nó, bé ótúmǒ koo e Krîst, ntɔ̂ʼ tô ɨ́ mʉ́ʉ́ mébɑ̂ meswîh.
54005012	Bé lɨ́ edulo mébě ɨ́ menyʉ́l mɔ́ɔ́, ebě, bɨ́ syěl ci mínkɑ̂l bé ɑ́ pɑ ntɑɑ mí.
54005013	Nó ntémé, bé ɑ́mû jɑɑ́ jɨ̂ʼ édi lɨ́ ontwii. Bé ɑ́mû jɑɑ́ tô le etô mímbɛ̌r e mímbɛ̌r myɛ̂h, le esɑ̂ mpǔʼ, le elwib bílwǐb bi dí ɑsiŋɑ bí.
54005014	Sɑ́ tɨ̂ʼ ó mé dí ekpɛl ó, mikúhó mí bʉ́bɑ́ jínɑ mempɨ̂h mí, myé tôʼ ɨ́ mebɑ̂ yɨ́. Myé nkʉ̂ byɑ̂ bwɑ̂n, le ebɑʼle mímbɛ̌r myɔ́ɔ́. Myé ɑyɨ́ jwe bʉ̂r o dí elwímlɑ e mɨnɑ́ gɑ́ bɑ́ jɔʼ dí ó, bé swéʼee díé é sɔ́mɑ́ gɑ́ yɨ́nɑ́ yɨ́.
54005015	Ebě, dɑmɑ́ jóʼo ɨ́ bɑ́ɑ́nɑ̂, myúú, mí duho ɨ́ nzɨ̌ mpɑ̂, jyɛ́lɔɔ ɨ́ nzɨ̌ swîh, lɨ́ etó dû Sɑ́tɑn.
54005016	Mbûʼlɑ mʉmɑ́ óbe e mbyɛ̂l, kúho ɨ́ mbɛ̌r bʉ̂r wé nó, nye súʼɑɑ kúho wɑɑ́. Mbûʼlɑ mʉmɑ́ sɑ́ ɑntúŋlǒ Mbɛ̌r-Nzyɛ̌m e mbeʼ wɑɑ́, ebě, Mbɛ̌r-Nzyɛ̌m jɑɑ́ susúʼo míkúho ó, njɨ myɑɑ́ mi dí ɨ́ ntɛ̂ʼ mí.
54005017	Otyɛ̂b bé ésôʼ dí ejǿø̌ Mbɛ̌r-Nzyɛ̌m mbɨ̂mbɨɑ́ bɑ́, bé ɨ́ jɑlɑ le ebi myɛ́nɑ mebɑ́. Bɑɑ́ dí etúno mílɔ̌b mé Nzyɛ̌m, le ejwe bʉ̂r milɛ́ʼlɑ́ bɑ́ ó ngɑ́ bi mé, sɑhle.
54005018	Ebě, mitilɑ́, myé lɛ́ɛ́ ó: «Bɨ̌n bé ɑ́pɨ̌r ntœœ num ó, yé ɑyɨ́ de ɨ́ jɔʼ yé dí eséɑ̌ syɛ́ɛ́ blê yɨ́.» Ntémé: «Lóbilɑ jɑlɑ le ejweŋɔɔ ó myɛ́nɑ mé.»
54005019	Akɑm ó, mʉr ngwɑ́r e ngwɑ́r jwêʼ tyɛ̂b esôʼ Mbɛ̌r-Nzyɛ̌m mebě. Kɑmɑɑ̌ njɨ ɨ́ jɔʼ óboʼlo dí obɑ́, nkʉ̂ olɛ̂l yɨ́.
54005020	Bɑɑ́ dí etô le esɑ̂ syóm dóló bɑ́, cɨ́lɨ́ɨ́ bé ɨ́ kpɛŋlɛm. Jɔʼ yɑɑ́ ó bʉ́ʉ́ bʉ̂r ó sɔ́mɑ́ yɑɑ́ ngɑ́ jóʼo bʉ́ɑ́ yɨ́.
54005021	Mě lɛ́ɛ́ gó ɨ́ míh mé Nzyɛ̌m, le Yésʉs-Krîst, bé e mitwɑ́rɑ́ bééngeles ó, go bɑ̂ʼlɑɑ metǿǿ mɑ̂. Gǒ sɑ́ ɑsɑ̂ ménkɔ̌m ɨ́ jɔʼ gó cíʼé lɔ̌b yɨ́. Akʉ́ɑ nyʉ́ʉ́ mʉ̂r ɨ́ nkɔb.
54005022	Alɨ̌ kɛl mʉ̂r mebô, lɨ́ etyêl nyé ɨ́ dǐ ɨ́ Mbɛ̌r-Nzyɛ̌m. Nó ntémé, ɑnʉɑ ntœ́b ɨ́ bisyɛ́ɛlɑ bí ébébe byé onkɑ́n. Ɨ́ pɑ́ʼ kʉ̌ cyen gó dí edû wɨ́, wé díʼee ɑbe e mebě.
54005023	Akɑ̌ dɨdě njɨ medíbé mé omér. Déʼ bɑ́ ményoʼ, lɨ́ esú é mo gô, le ɨ́ lɔ̌b métyɛʼ me nyʉ̂l me dí esɑ̂ gó ɨ́ jɔʼ yɨ́yɛ̂h mɑ́.
54005024	Misyóm mí bʉ́ʉ́ bʉ̂r, sɨ́sɑ́ ó nyɨnyɨ̂n ɨ́ ponó, bʉr bɑɑ́ jínɑ ɑpɑ̌ jweŋɔɔ mébě. Bʉ́ʉ́ bʉ̂r bɨ́ɛ, misyóm myɔ́ɔ́, myé lɨ́ ekɑ̌ nyɨ́n ɨ́ kpɛŋlɛm ó, njɨ epíhe.
54005025	Jøʼ gwɑ́r e gwɑ́r yɑɑ́ ntémé ó bísyɛ́ɛlɑ bimpɑ̂ dí enyɨ̂n ɨ́ sʉ́lʉ́lʉ́ yɨ́. Byé dɑmɑ́ di ɑnyɨ̂n ɨ́ sʉ́lʉ́lʉ́, byé ɑbe e nkul eswɑb.
54006001	Bʉr bɨ́bɛ̂h o dí bitúʼɑ̌ bɑ́, bé ɨ́ jɑlɑ le elɑ́ɑ ójǿǿ bɔ́ɔ́ ó, bé ó ɨ́ sɔ́mɑ́ bʉ̂r o jɑ́lɑ́ le ejwɑ́ɑwɔɔ bɑ́. Nó ó bʉ̂r ngɑ́ di, ɑswêʼ díé mé Nzyɛ̌m, nkʉ̂ lɛ́ʼlɑ́ mɨ́nɑ́ dí ejwe bʉ̂r wɨ́ yɨ́.
54006002	Nó, bitúʼɑ̌ bi dí ejóʼo le obûʼlɑ mé Nzyɛ̌m bí, byé ɑjɑlɑ le epyêh ójǿø bɔ́ɔ́ dɔɔ́ le ebe ó, bé ó bɨ́ɔɔ́ ɨ́ búʼó tʉ́ŋlʉ̌. Byé séɑɑ bé syɛ́ɛ́ túʼɑ̌ yɔ́ɔ́ mbɨ̂mbɨɑ́, bɨ́ɛ lɨ́ egʉ́ɑ ó, bʉr o dí edirɑ mínyɔm ɨ́ bisyɛ́ɛ́ byɑɑ́ bɑ́, bé ntémé, bé ó obûʼlɑ, bɨ́ɔɔ́ bɔ́ɔ́ be dí ekpɛl bɑ́. Bisɑ́ bîʼ ó gó jɑ́lɑ́ le elɛ̂ʼle le etɨ́e bʉ̂r bí.
54006003	Tî gɑ́ wɨ́nɑ́ Yésʉs-Krîst ɑ́ si kʉ líʼe mɨnɑ́ gɑ́ e lɛ́ʼlɑ́ mpɑ̂ mɨ́nɑ́ dí edû wɨ́, bé le olɛ̂ʼlɑ dí ejwɑ́ɑwǒ Nzyɛ̌m bɑ́. Mʉ̂r bé ɑkɑm mílɛ́ʼlɑ́ mínɨ̌, kɑ̌ tó jwe yɨ́ɛ milɛ́ʼlɑ́ míswîh nó, lɛ́ɛ́, nyɨ́hɑɑ́ nkɛ́ɛ́ ó nyʉ̂l.
54006004	Nyɨɛ ntémé ɑgʉ́ɑ̌ sɔ̂ʼ. Nyě le ekpɑɑ. Ekpɑɑ lɑɑ́, lé nyɨ́n ó, ɨ́ jɔʼ nyé dí edo e bʉr, le egœ́ɑ ɨ́ lɔ̌b mílɔ́ɔ yɨ́. Sɑ́ dí eduho tɨ̂ʼ yɨ́, yé ó: nzwíí, megô, nkěh e Nzyɛ̌m, tómlɑ́.
54006005	Bisyɛ́ɛlɑ byɑɑ́, byé duduho ó, lɨ́ ekpɑɑ lé lɑɑ́. Nyě sɨ́sɑ́ bísyɛ́ɛlɑ byɑɑ́ ó, bé e bʉr o dí e bibol mípɑhlɑ́, bɑɑ́ o dí ɑgʉ́ɑ ótyeetye bɑ́. Nyě jɑɑ́ gʉ́ɑ ó, njɨ ejwě Nzyɛ̌m kûm, lé ó gúú mbi nzɨ́ esɑ́ɑ bímɔnɨ́.
54006006	Tó kœb ó, mʉ̂r jyɛ́nwɑ́ le ejwě Nzyɛ̌m kûm, le edi e bisʉhʉʉ ɨ́ léme nó, mʉr wɑɑ́ ókʉ́ bi mínyɔm ɨ́ buo buo tɨ̂.
54006007	Ebě, ɨ́ jɔʼ mɨ́nɑ́ bé ɑ́ byɛ̂l gɑ́ ɨ́ sí yɨ̂ʼ yɨ́, mɨnɑ́ bé ɑ́ bé ɑnze gɑ́ e sɔ̂ʼ. Nó ntémé, jɔʼ mɨ́nɑ́ ólɑɑ gɑ́ tɨ̂ʼ yɨ́, mɨnɑ́ bé ɑbe e nkul enʉɑ gɑ́ yʉ́ʉ́ sɔ̂ʼ, tô e yê.
54006008	Nó ɨ́ jɔʼ mɨ́nɑ́ dí ebi gɑ́ mede, ti e mimbôr yɨ́, mɨnɑ́ jɑɑ́ lɨlɛ́ɛ gɑ́ ɨ́ jɔʼ yɑɑ́ ó: «Milémé gɑ́ mínɑ́, myé mû ó sí sulɑ sí.»
54006009	Tó kœb ó, bʉr o b'ɑ́ cíʼe ɨ́ milémé myɔ́ɔ́ ó, bé óbi bísɑ̂ ɨ́ buo buo bɑ́, bé lɨ́ edumɑ ɨ́ mebʉ́blɑ́. Bé lɨ́ eswɑm bé bʉr o tɨ̂ʼ enkɔ́mɑ́ɑ́ ɨ́ cwíí. Bé lɨ́ emɛ́rɔɔ ɨ́ mpilɑ bígǿmɑ́ ɨ́ buo buo. Bʉr o dí edû bígǿmɑ́ byɑɑ́ bɑ́, bé dú ó, sɑ́ dí ɑjø̂ʼ yɨ́, le yɑɑ́ dí edulo mítúú ɨ́ nyʉ̂l mʉr yɨ́. Bé e mbi bígǿmɑ́ dí edímle mʉ̂r, le ejʉ̂ nyé wɨ́.
54006010	Ebě, kpɛ̌l mɔnɨ́, yé ó etín é bísɑ́ bí ébébe bíbyɛ̂h. Tó kœb ó, bʉ́ʉ́ bʉ̂r ó sɔ́mɑ́ gɑ́ yɨ́nɑ́, bé ɑ́ be ɨ́ nyɛɛ́ bûʼlɑ̌ Nzyɛ̌m, bé ntɔ̂ʼ kɑ̌ lʉ́ŋɑ ɨ́ bɨ́ bígǿmɑ́. Bɨ́ dîm. Bé mû ó sí jyɛ̂l ɨ́ nzɨ̌ swîh. Nó ɨ́ bɑ́ɑ́nɑ̂, bɨ́hɑɑ́, bé mû ó sí dulo mítúú ɨ́ buo buo ɨ́ menyʉ́l mɔ́ɔ́.
54006011	Guɑ mʉr mé Nzyɛ̌m, gwɑ́ syɛ̂hle bísɑ́ bínɨ̌ bíbyɛ̂h. Dúʼóó njɨ bisyɛ́ɛlɑ bi dí tîtyěl bí. Jwɑ́ɑ́wɑ́ɑ́ Nzyɛ̌m, le ejyɛ̂ʼwo e né, le ekpɛl bʉ̂r. Diʼee mʉ̂r bíhwó. Tɑlɑɑ ntémé njør.
54006012	Bɨ̌n e bʉr o dí ejyɛ̂ʼwo e Nzyɛ̌m bɑ́, lwímlɑ́ɑ́ gɑ́ mpɑ̌ŋ dɔ̂m. Dɔm lɑɑ́, lé ó, lɑɑ́ é búʼó. Mɛ́rɨ́ɨ́ gɑ́ cwǐʼ njʉ̌m dǐ ɨ́ kpɨ́ɨ́ɨ́. Nzyɛ̌m ɑ́ jébe go ó, go níʼee ɨ́ cwǐʼ njʉ̌m dǐ yɑɑ́. Yé ɑ́ be ó, ɨ́ jɔʼ gó ɑ́ boʼlo mpɑ̌ŋ mboʼlɑ́ ɨ́ míh mé óbeɑ yɨ́.
54006013	Mě kɑ́ɑ́lé ɨ́ míh mé Nzyɛ̌m, mʉr dí ejwe bísɑ́ bíbyɛ̂h cwiʼ nyɑ́, ndu e mɑɑ́ mé Yésʉs-Krîst, mʉr ɑ́ jwe nkɑm mbɨ̂mbɨɑ́ ɨ́ mpǒm mé Pɔ́ŋtus Pilɑ́tos nyɑ́ ó,
54006014	go bɑ̂ʼlɑɑ etié énɨ̌. Sɑ́ ɑntɑɑ lé ɨ́ jɔʼ gwɑ́r. Diʼee mʉ̂r dí, ɑbe e nkul ejweŋɔɔ mébě nyɑ́, tó pyɑ̂l pyɑ́lɑ́ɑ ɨ́ móhó Tî gɑ́ wɨ́nɑ́ Yésʉs-Krîst óbɑ́ʼɑ̌ nze wɨ́.
54006015	Tî Yésʉs ónyɨ̂n ɨ́ jɔ̌ʼ Nzyɛ̌m nye mʉr tɨ̂ʼ ɑ́ boo tyêl ó, nye ónyɨ̂n yɨ́. Ebě, Nzyɛ̌m wɑɑ́ ó dí Njǿø mɨ́nɑ́ dí egúmlo, dí Njǿø ojǿø, Tî otî nyɑ́.
54006016	Njɨ nye omér ó dí ɑbe e nkul ejwe. Nyě di ó, ɨ́ jwê tʉ́ŋlʉ̌, jwê nyʉ́ʉ́ mʉ̂r dí ɑbe e nkul ekúnwo e tɨ̂ʼ yɨ́. Mʉr ngwɑ́r, nyé ɑpɑ̌ bee nyê. Mʉr ntémé, nyé ɑbe e nkul ebee nyê. Kûm, ndu e nkul, byé jwéŋɔɔ nye njʉ̌m dǐ e njʉ̌m dǐ. Amen.
54006017	Lɛ́yɨ́ɨ́ óbil o bísɑ̂ ɨ́ jɔʼ yɨ̂ʼ ó, bé sɑ́ ɑnkɛ́ɛ ményʉ̂l. Bé sɑ́ ɑjyɛ̂ʼwo le okúm le ogbɑɑ wɔ́ɔ́, ebě, mbi ókúm wɔ́ɔ́, wé ɑbe lɨ́ ebeɑ. Milémé myɔ́ɔ́, myé lónɑɑ ɨ́ mpûʼlɑ ɨ́ lɔ̌b mé Nzyɛ̌m, nyɨɛ mʉr dí epɑ̌ jwe mɨ́nɑ́ gɑ́ bisɑ́ bíbyɛ̂h ɨ́ ntuuú nyɑ́. Nyě sɑ́ nó ó, nye gbɑ̂ʼ mɨnɑ́ gɑ́ bisʉhʉʉ ɨ́ miléme.
54006018	Lɛ́yɨ́ɨ́ óbil o bísɑ̂ bɑɑ́ ó, bé sɑ̂ʼ embɨɑ. Bisyɛ́ɛlɑ bí émbɨɑ byɔ́ɔ́ bíɛ, byé díʼee ɨ́ buo buo. Bé díʼee ɨ́ cɑ̌r ó, bé súʼɑɑ bʉr, le etô bé e mingúlɑ́ myɔ́ɔ́.
54006019	Bé kʉ̂komɑɑ bé bʉr o tɨ̂ʼ ekʉ̌m empɑ̂, lɨ́ esú é mélû me dí enze mɑ́. Bé sɑ́ nó ó, bé nkʉ̂ mɛ̂r cwiʼ ɨ́ kpɨ́ɨ́ɨ́, yɑɑ́ dí kwɑhɑ́ mpɑ̌ŋ cwiʼ yɨ́.
54006020	Nó ó, Timothée, bɑʼlɑɑ̌ lɛ́ʼlɑ́ Nzyɛ̌m ɑ́ jwe go wɨ́. Go ɑ syɛ́hlé ólɛblɛ̂b o mpyóó, bʉ̂r sɨ̂seʼle ó, «ngǿɑ́» wɨ́.
54006021	Mbǐ ngǿɑ́ wɑɑ́, bʉ́ʉ́ bʉ̂r, bé ɑ́ si kɑm wê, ntɔ̂ʼ bîr búʼó yɔ́ɔ́. Ncǿncǿɑ mé Nzyɛ̌m díʼee e bɨ̌n óbɛ̂h.
55001001	Yé ó mɛm, Pɑul, mʉr milʉ́mlʉ́ mé Yésʉs-Krîst ɨ́ lɔ̌b gǿmɑ́ mé Nzyɛ̌m ó dí ecɛmɑ gó mekɑnɑ́ mɑ̂. Lʉ́mlʉ́ wɑ̂m, wé ó, me lɛ̂ʼlɑɑ cwiʼ nyé ɑ́ kɛʼ mɨnɑ́ gɑ́ yɨ́. Mɨnɑ́ bé óbi gɑ́ cwiʼ yɑɑ́ ó, ɨ́ mpúhlɑ́ gɑ́ nyɨ́nɑ́ e Yésʉs-Krîst.
55001002	Mě tile ó, guɑ mwɑ̂ kpɛ̌l wɑ̌m Timothée. Metyɛʼ me mpóm, le njɨ́ʼɑ́ nkóó, le mepyɛblɑ, byé díʼee e go, duho e Nzyɛ̌m Sɔ́ŋ wɨ́nɑ́, bé e Tî gɑ́ wɨ́nɑ́ Yésʉs-Krîst.
55001003	Me lɨ́ ejwě Nzyɛ̌m nzyǒo ɨ́ jɔʼ yɨ́yɛ̂h. Me lɨ́ esɑ̂ sɨ́n lɨ́ esɑ̂ mínjɨʼlɑ ɨ́ lɔ̌b gô, móhó e pum. Mě séɑ́ nyé syɛ́ɛ́ yɑɑ́ ó, e mipɑhlɑ́ mí léme mi dí ɨ́ pyɛɛɛ mí, jøʼ gwɑ́r mpʉ bímpɑ́m byɑ̂m, byé ɑ́ sɨsɑ̂ nye yɑ̌ yɨ́.
55001004	Jɔʼ mé dí etoŋlǒ mpʉ gó ɑ́ jɨ yɨ́, lémé wɑ̂m, wé lɨ́ ejóʼo ntɔ̂ʼ jwéh ébee gô. Ɨ́ jɔʼ mé óbɑ́ʼɑ̌ bee gó yɨ́, bisʉhʉʉ, byé óbe mé ɨ́ léme lǿŋlɑ́.
55001005	Mě sɑ́ ntémé ó, tʉtoŋlǒ búʼó yô dí ɑbě mbɑ́ʼrɑ́ e mikóo yɨ́. Yé ó mbǐ búʼó ngwɑ́r e ngwɑ́r nyɔ́ŋ mpɑ́m gǒ Lɔyîs, bé e nyʉ̌ŋ Eníke, bé ɑ́ be e yé yɨ́. Me lɨ́ ekʉ́ gʉ́ɑ ɨ́ lémé wɑ̂m ó, mbǐ búʼó wɑɑ́ ó dí go ntémé ɨ́ léme wɨ́.
55001006	Sɑ́ tɨ̂ʼ ó gó dí ɨ́ jɑlɑ le etoŋlǒ njwéɑ́ Nzyɛ̌m ɑ́ lómlo go, wɑɑ́ gó ɑ́ bi ɨ́ kɛlɑ́ mé ɑ́ kɛl go mebó mɑ̂m wɨ́. Nó ó, sɑ́ʼ ó, go súʼɑɑ bʉr e njwéɑ́ gô wɑɑ́.
55001007	Ebě, Sísǐm Nzyɛ̌m ɑ́ ntɨh mɨnɑ́ gɑ́ wɨ́, wé ɑjwe mɨ́nɑ́ gɑ́ bʉ́ɑ́. Wé ó sísǐm nkûl, sísǐm kpɛ̌l ti e wɑɑ́ bíhwó.
55001008	Nó, ɑjóʼo bɑ́ sôn ɨ́ lɔ̌b mboʼlɑ́ mɨ́nɑ́ dí eboʼlo, dumo e Tî gɑ́ wɨ́nɑ́ wɨ́. Ajéʼe mɛ̂m. Ajóʼo sôn ɨ́ lɔ̌b ménkɑrɑ mé mû kɛ́ʼɑ́ e mé mɑ́. Go ɑ júhwó mítúú mi dí ejweŋɔɔ mɨ́nɑ́ ɨ́ lɔ̌b Mbɨɑmbɨɑ Lɔ́ɔ mí. Go ɑ júhwó e nkǔl Nzyɛ̌m dí ejwe nyɨ́.
55001009	Nye ɑ́ si ciʼ mɨnɑ́, ntɔ̂ʼ jébe mɨ́nɑ́ ó, mɨnɑ́ díʼee bʉr o dí ci bɑ́. Nye ɑ́ bé ɑjébe mɨ́nɑ́ ɨ́ lɔ̌b bísyɛ́ɛlɑ bimpɑ̂ bínɑ́. Nye ɑ́ jébe mɨnɑ́ gɑ́ ó, ɨ́ lɔ̌b bíjøʼ byé nye mʉr tɨ̂, le ncǿncǿɑ nyé ɑ́ be e né, nyɑɑ́ nyé ɑ́ be ó, nye ólɛ̂ʼle mɨ́nɑ́ nyɨ́. Nye ɑ́ boo cǿɑ e mɨnɑ́ ó, kʉ́ e sí ɑpɑ̌ bě kuhɑ́. Jɔʼ yɑɑ́ ó nyé ɑ́ nyɛɛ cǿɑ e mɨnɑ́ ɨ́ nzɨ̌ mé Yésʉs-Krîst yɨ́.
55001010	Ncǿncǿɑ nyɑɑ́ ɑ́ kɑ nyɨ̂n ɨ́ kpɛŋlɛm ó, lɨ́ epyɑ́l mé Yésʉs-Krîst, Ciʼ-bʉr gɑ́ wɨ́nɑ́. Nyɨ́ teʼle nkûl eswie. Nye ɑ́ lɛ̂ʼle mɨnɑ́ ɨ́ nzɨ̌ Mbɨɑmbɨɑ Lɔ́ɔ ntémé ó, mɨnɑ́ bi gɑ́ cwiʼ mpɑ̂, yɑɑ́ dí njʉ̌m dǐ e njʉ̌m dǐ yɨ́ ó, ɨ́ Krîst.
55001011	Mbɨɑmbɨɑ Lɔ́ɔ wɑɑ́ ó mé dí etúno wɨ̂, ebě, Nzyɛ̌m ɑ́ si tyêl me ɨ́ dǐ lɛ́ɑ lɔ́ɔ wé, le yɑɑ́ mʉ̂r milʉ́mlʉ́ wé, le yɑɑ́ lɛ̂ʼlɑ.
55001012	Sɨ́ɑ̌ yɑɑ́ ó mé dí esiɑ e mitúú yɨ́. Dɑmɑ́ jóʼǒ mpʉ mé dí ebi mítúú mí tɨ̂ʼ yɨ́, mé ɑjóʼo bɑ́ sôn, ebe mé dí egʉ́ɑ mʉ̂r mé ɑ́ jyɛ̂ʼwo e né nyɑ́. Mɨ́ bûʼlɑ ntémé ó, nyě e nkul esɑ̂ ó, me bɑ̂ʼlɑɑ lɛ́ʼlɑ́ nyé ɑ́ jwe me wɨ́. Nye óbɑʼlě lɛ́ʼlɑ́ wɑɑ́ ó, tó pyɑ̂l ɨ́ móhó Yésʉs ngɑ́ bɑ́ʼɑ̌ nze wɨ́.
55001013	Gwɑ́ bɑʼle mílɛ́ʼlɑ́ mímpɑ̂ gó ɑ́ jóʼo me lɨ́ ejwe mí. Myé díʼee go jweʼle, sɑ́ gó ótô le ekɑlɑ bʉ́ʉ́ bʉ̂r yɨ́. Lɨlɛ́ʼlɑ́ɑ́ ɨ́ mbi wɑɑ́, e búʼó, ti e kpɛ̌l mpʉ mɨ́nɑ́ dí ebi byé ɨ́ mpúhlɑ́ nyɨ́nɑ́ e Yésʉs-Krîst yɨ́.
55001014	Bɑʼlɑɑ̌ lɛ́ʼlɑ́ gó ɑ́ jweŋɔɔ wɨ́ e nzɨ̌ Sísǐm mé Nzyɛ̌m dí edi ɨ́ mɨnɑ́ nyɑ́.
55001015	Go mû ó lɨ́ egʉ́ɑ ó, bʉr ó sí Azíɑ bɨ́bɛ̂h, bɨ́ pɨʼ mê. Fígɛlus, ndu e Ermogɛ̂n, bé ó ɨ́ sɔ́mɑ́ bʉ̂r yɑɑ́ tʉ́ŋlʉ̌.
55001016	Tî Yésʉs lɛ̂ʼlɑɑ mbɛ̌r bʉ̂r mé Onesíforos membɨɑ mɨ́mɛ̂h, ebě, nye ɑ́ si bu cǿɑ e me, nzɔʼ nzɔʼ. Nyé ɑbɑ́ jóʼo sôn ebe mé dí ɨ́ mbʉʼ e menkɑrɑ,
55001017	ebě, ɨ́ jɔʼ nyé ɑ́ pyɑ̂l Rôm yɨ́, léme, wé ɑ́ be nye ɨ́ bɑ́nɑ́ bɑ́nɑ́ ó, nyě sɑ́ɑ́ ó me. Nye ɑ́ si bɑnɑ nze bee me.
55001018	Go lɨ́ egʉ́ɑ ntémé mimbi bísyɛ́ɛlɑ nyé ɑ́ sɑ̂ bʉr Éfɛsɔs mí. Tî Yésʉs sɑ̂ʼ ó, nye bíʼee njɨ́ʼɑ́ nkóó ɨ́ mebó mé ɨ́ móhó nyé óbɑ́ʼɑ̌ nze wɨ́.
55002001	Mwɑ̂n wɑ̌m, go nɑ́ɑ̌ ó, e nkul dí eduho ɨ́ metyɛʼ me mpóm Nzyɛ̌m ɑ́ sʉ go, ɨ́ nzɨ̌ mé Yésʉs-Krîst mɑ́ nyɨ́.
55002002	Lɛ́ʼlɑ́ wɨ́wɛ̂h gó ɑ́ jóʼo me lɨ́ ejwě buobuo oboʼlo wɨ́, pɛ́hɛ́ɛ́ bʉ̂r o jɑ́lɑ́ le ebûʼlɔɔ bɑ́, go ɑ lɛ́ɛ́ bé wɑ̌. Bé bʉr o tɨ̂ʼ ósûʼlɑ ó, bʉr o ngɑ́ tô le elɛ́ɛ bʉ́ʉ́ bʉ̂r wɑ̌ bɑ́.
55002003	Guɑ ntémé, siɑɑ̌ e mitúú mpʉ mê. Diʼeě mpɑ̌ŋ nkɔ́ɔ́ dɔ̂m mé Yésʉs-Krîst.
55002004	Mʉr ɑ́ tyélɔɔ ɨ́ dǐ nkɔ́ɔ́ dɔ̂m nyɑ́, nyé ɑbe lɨ́ esyɛŋɑ ɨ́ milɔ̌b mí sí yɨ̂. Nyě yéʼwó sɔ̂ʼ ó, njɨ syɛ́ɛ́ yé, lɨ́ esɑ́ɑ ó, mʉr ɑ́ tyêl nye tɨ̂ʼ nyɑ́, nkʉ̂ sêʼle nyê.
55002005	Bʉ̂r obɑ́ sɑ́ nzwɑ́mlɑ́ nó, mʉr ngɑ́ bórɔɔ̌ kɑ́rɑ́ɑ́ mpʉ myɛ́nɑ nyɑ́, óbe ó njɨ wɑɑ́ ngɑ́ silɑ nyʉ́ʉ́, dû mpʉ bé ɑ́ pɑ tyêl metié mé éjøʼlɑ ménkul mɑɑ́ yɨ́ nyɑ́.
55002006	Lóbilɑ dí egwɑ́ séɑ yɨ́ ó jɑ́lɑ́ le enyɛɛ́ bi méde me dí epɑ̂h ɨ́ pemé mɑ́. Mé ó dí ejɑlɑ e nkɔb nyé.
55002007	Kʉ́ gwɑ́ bɑʼle ékɑ̌n mê lɛ́ɛ́ gó lɨ̂, ebě, Nzyɛ̌m ójwe gó ocwóó ɨ́ mipɑ́ʼ mímyɛ̂h.
55002008	Toŋlɑɑ̌ Yésʉs-Krîst, ntɑ mé Dɑvid, ɑ́ pɑh nyɑ́, mpʉ̌ Mbɨɑmbɨɑ Lɔ́ɔ́ wɑ̂m dí elɛ́ɛ yɨ́.
55002009	Bʉr, bé ɑ́ si kɑ̂ʼ me menkɑrɑ mpʉ̌ sɑ́ lɛ́ɛ́, me ó syɛ̂l ebébe. Mě jɑɑ́ siɑ e mitúú ó, njɨ ɨ́ lɔ̌b Mbɨɑmbɨɑ Lɔ́ɔ mé dí etúno wɨ́. Dɑmɑ́ jóʼo nó, ntʉ̌ Mbɨɑmbɨɑ Lɔ́ɔ́ mé Nzyɛ̌m wɨ́ɛ ɑ́ kɑ́ʼɔɔ.
55002010	Mě júhwó mítúú mímyɛ̂h ó, lɨ́ esú é bʉ̂r Nzyɛ̌m ɑ́ twɑ̂r bɑ́. Nye ɑ́ twɑ̂r bé ó, bé bíʼee cwiʼ, ti e kûm dí edǐ njʉ̌m dǐ e njʉ̌m dǐ nyɨ́, ɨ́ nzɨ̌ mé Yésʉs-Krîst.
55002011	Ekɑ̌n lɨ̂, lé ó sɑ́ ébûʼlɔɔ: «Mɨ́nɑ́ púhlɑ́ gɑ́ e Krîst lɨ́ eswie lé nó, mɨnɑ́ ciʼe gɑ́ ntémé e né jøʼ gwɑ́r e gwɑ́r yɑɑ́.
55002012	Mɨ́nɑ́ júhwó gɑ́ mitúú nó, mɨnɑ́ gɑ́ le onɔ́ɔ́ di ntémé ojǿø. Mɨ́nɑ́ kɛ́lɑ́ gɑ́ nye nó, nye ntémé kɛ́lɑ mɨ́nɑ́ gɑ̂.
55002013	Mɨ́nɑ́ dɑmɑ́ be gɑ́ bɑɑbûʼlɔɔ, nyɨɛ ɨ́ wé pɑ̂ʼ, nye ó mʉr jɑ́lɑ́ le ebûʼlɔɔ nyɑ́. Nye ɑ́kóʼó sóŋlo nyé mʉr tɨ̂.»
55002014	Símsɑ́ɑ́ bʉ̂r milɔ̌b mî: go ɑ gbɑ́ bé mpéné ɨ́ míh mé Nzyɛ̌m ó, bé ɑyɨ́ kɑ̌ gœ́ɑ njɨ ɨ́ lɔ̌b mékɑ̌n. Megô mɑɑ́, mé ɑbe e nyɔm. Mé ɑ́mû ndɑ́mɑ bʉ̂r o dí ejóʼo mégô mɑɑ́ bɑ́ miléme.
55002015	Léme díʼee go ɨ́ bɑ́nɑ́ bɑ́nɑ́ ó, go ódǐ mbi mʉ̂r Nzyɛ̌m óbóblo, ntɔ̂ʼ bee ó, wé e nyɔm wɨ́. Sɑ́ŋɑ́ɑ́ ó, go díʼee syɛ̂l mesɑ̂ dí ɑbi ésɔ́m ɨ́ syɛ́ɛ́ yé nyɑ́. Jɔʼ gó ólwilwib e bʉr ɨ́ sɑ́ dí edumo le otyeetye mé Nzyɛ̌m yɨ́, dúʼóó ntɨ̂n. Go ɑ syɛ́hlé mímbóó.
55002016	Syɛ́hlɑ́ɑ́ olɛblɛ̂b o mpyóó ó dí ɑbe e nyɔm ɨ́ búʼó wɨ́. Bʉr o dí egbɑ̂ ményʉ́l mɔ́ɔ́ ɨ́ nzɨ̌ nyɑɑ́ bɑ́, bé sóʼló bʉ̂r ó, bé sɑ̂ʼ Nzyɛ̌m nkěh.
55002017	Lwǐb yɔ́ɔ́, yé óbe ó mpʉ pɨ́ɨ́ mû sí bwɑʼ, nye mû ɨ́ dɨ dɨ nyɨ́. Ɨ́ sɔ́mɑ́ bʉ̂r o dí elwib nó bɑ́, yé e Iménɑus, bé e Filétos.
55002018	Bɨ́ sɑ̂ ébébe énɨ́nɨ́ɨ́. Bé ɑmɛ̂r ótyeetye. Bé lɛ́ɛ́ ó, Nzyɛ̌m, nyɨ́ boó pɛh ójwe kɔ́m. Lɔ́ɔ́ wɔ́ɔ́ wɑɑ́, wɨ́ dímle bʉ́ʉ́ óbûʼlɑ búʼó yɔ́ɔ́.
55002019	Dɑmɑ́ jóʼo nó, nkɑ̌n Nzyɛ̌m ɑ́ tyêl nyɨ́, nye jínɑ ó, lɨ́ etyɛ̂b ɨ́ sɨŋ. Mekɑ̌n nyé ɑ́ cɛmɑ, dumo e nkɑn nyɑɑ́ mɑ́ ó mɑ̂: «Nzyɛ̌m, nye lɨ́ egʉ́ɑ bɑɑ́ o dí egúmo e né bɑ́.» Mʉ́ʉ́ mé tɨ̂, mé ó: «Mʉr dí ekɛn díé mé Tî gɑ́ wɨ́nɑ́ nyɑ́, nye ɨ́ jɑlɑ le esyɛ̂hle ébébe!»
55002020	Ɨ́ ntwɑ̌ŋ mbɛ̌r, yé e bisʉ́ɑ́ mimbi mimbi. Ntʉ bíbyɛ̂h dí misɛ́ɑ́ ɨ́ gʉ̂l, nkʉ̂ ɨ́ nkóhó mɔnɨ́. Bisʉ́ɑ́ bínɨ̌, byé e nyɔm ɨ́ jɔʼ bísyɛ́ɛ́ bí júu mû lɨ́ esɑ́ŋɔɔ yɨ́. Byúú bísʉ́ɑ́ bíɛ, byé ó mikpɛʼɑ́ ɨ́ bilɨ́. Byúú ntémé, mimeɑ́ e deʼé. Bíhɑɑ́ bísʉ́ɑ́, byé biŋɔɔ ó, njɨ ɨ́ bisyɛ́ɛ́ bi dí ɨ́ buú pyéhɔɔ bí.
55002021	Mʉ̂r syɛ́hlé bísyɛ́ɛlɑ bʉ̂r jɑ́lɑ́ le ebene bí nó, Nzyɛ̌m ópɛ̂h nyé lɨ́ esú é bísyɛ́ɛ́ bí júu, le etyêl nyé ɨ́ tyé mʉ̂r wé dí ci nyɑ́. Mʉr wɑɑ́ ókʉ́ ciʼě ntinɨ̂ e ntinɨ̂ lɨ́ esú lé émbɨɑ mé Nzyɛ̌m, lɨ́ edi ɨ́ cɑ̌r ó, nyě séɑ́ ó nye syɛ́ɛ́ yɨ́yɛ̂h nyé ótɨ́e nyé yɨ́.
55002022	Diʼeě e mpɑŋ ncɛ́rɑ́ e bigǿmɑ́ bí óntwǒm. Dúʼóó njɨ bisɑ̂ bi dí tîtyěl bí. Jyɛ́ʼwɑ́ɑ́ e Nzyɛ̌m. Sɑ́ʼ bʉ̂r ncǿncǿɑ. Sɑ́ʼ ó, bʉr bíʼee mepyɛblɑ. Sɨ́sɑ́ʼ nó, bɨ̌n e bʉr bɨ́bɛ̂h o dí ejɨʼlɑ e Nzyɛ̌m e miléme ɨ́ sɔ́ɔ́ɔ́ bɑ́.
55002023	Diʼeě e mpɑŋ ncɛ́rɑ́ e bʉr o dí egœ́ɑ mpʉ bígʉʼlʉgʉ́, nkʉ̂ bɑɑ́ o dí ɑbe lɨ́ enʉɑ mílɛ́ʼlɑ́ bɑ́. Go ɨ́ jɑlɑ le egʉ́ɑ ó, milɔ̌b myɑɑ́, myé jɑɑ́ byɑ̂ sɔ̂ʼ ó njɨ bitɔm.
55002024	Tó kœb ó, yé ɑjɑlɑ ó, syɛ̂l mesɑ̂ mé Nzyɛ̌m gœ́ɑɑ. Nye ɨ́ jɑlɑ le edi ɨ́ nzɑhwɑ nzɑhwɑ pɑ́ʼ bʉr bɨ́bɛ̂h, le egʉ́ɑ éjwe bé milɛ́ʼlɑ́, le ejûhwo ébébe.
55002025	Yé jɑlɑ ó, nye gwɑ̂ tɨ́e bʉ̂r o dí edû nyé e megô bɑ́, e njør ɨ́ tɑlɑ tɑlɑ. Nyé sɑ́ nó wɑ́, Nzyɛ̌m óbɛ̌m tyɛ̂b bé ɨ́ miléme, ó bé jwírɑɑ. Bé ogʉ́ɑ ótyeetye ɨ́ jɔʼ yɑɑ́.
55002026	Bʉr o dí ɨ́ mpilɑ mé sɔ́ŋ meleme bɑ́, bé ó lɨ́ bi ó, bé sɑ̂ʼ mpʉ nyɨ́ɛ dí egø̂m yɨ́. Sɑ̂ gwɑ́r, otyeetye mé Nzyɛ̌m, wé óbɛ̌m sɑ̂ ó, bé dúhɑɑ ɨ́ mpilɑ yɑɑ́.
55003001	Gwɑ́ gʉ́ɑ̌ sɨ̂: ɨ́ melú mé ósûʼlɑ mɑ́, yé óbe ó e bijɔʼ ɨ́ kɔblɑ kɔblɑ.
55003002	Ɨ́ jɔʼ yɑɑ́, bʉr bé ójɑɑ́ kpɨkpɛl ó, njɨ bé bʉr o tɨ̂. Bé ókpɛ̌l mɔnɨ́, ntɑɑ sʉ́ŋɑ. Bé óbuú sɑ̂ jɑ́ɑ́lé le enkɛ́ɛ e nyʉ̂l. Bé óbuú sɑ̂ nkěh, le esɑ̂ ntémé obyɛ̂l bɔ́ɔ́ ebɨ̌h. Bé ɑ́lɛ́ɛ émbɨɑ bé dí esɑ́ŋɔɔ lɨ́. Bé ɑbe e nkul enʉɑ mílɔ̌b mé Nzyɛ̌m, gbɑ̂ myé ɨ́ nkɔb.
55003003	Bé óbe ó e cére. Bé óbuú sɑ̂ nzyéé ɨ́ jɔʼ bé dí e milɔ̌b yɨ́. Bé óswêʼ míé mé bʉ́ʉ́ bʉ̂r. Bé ɑ́gʉ́ɑ émɑ̂r míléme. Bé óbe ó bʉr o méngʉ́nɑ́. Bé óbene bísɑ̂ bi dí ɨ́ mbɨɑ bí.
55003004	Bé óbɛ́mɑ bʉ̂r ó njoo yɔ́ɔ́. Bé ósɑ̂ bísyɛ́ɛlɑ bíbyɛ̂h ó, ɑpɑ̌ nyɛɛ́ pɑhle. Bé óbuú nkɛ́ɛ ményʉ́l mɔ́ɔ́. Bé ójɑɑ́ kpɛl ó, njɨ bisyɛ́ɛlɑ ményʉ́l mɔ́ɔ́ dí ebuú gø̂m bí, ɑkpɛlɔɔ̌ Nzyɛ̌m.
55003005	Bé ójɑɑ́ jwijwě Nzyɛ̌m kûm ó, njɨ ɨ́ bikonó mínum byɔ́ɔ́. Tó kœb ó, bé ópɨpɨr ó, pɨrɨ́ɨ le ekɛ́lɑ nkûl dí ɨ́ búʼó gɑ́ yɨ́nɑ́ nyɨ́. Bɨ̌n bé ɑyɨ́ be e ndwɑ́ɑlɑ e mbi bʉ̂r wɑɑ́.
55003006	Bʉr ó sɔ́mɑ́ yɔ́ɔ́, bé ónî ɨ́ mimbɛ̌r mi bʉ̂r mí onkɑ́n ɨ́ myɑɑɑ, lɨ́ esɑ́ɑ nzɨ́ edulo bʉ́bɑ́ dí elúʼo pɨ̂ʼ bɑ́. Bʉbɑ́ bɑɑ́, bé óbe ó mimɛ́rɑ́ ɨ́ mpilɑ mísyóm myɔ́ɔ́. Bé óbe ó, bɑɑ́ bigǿmɑ́ byɔ́ɔ́ dí ecyěn gúmó yɨ́yɛ̂h bɑ́.
55003007	Ɨ́ jɔʼ yɨ́yɛ̂h, bʉbɑ́ bɑɑ́, bé ó njɨ lɨ́ ejɨ̂ʼ bísʉkʉ́lʉ. Bé ɑ́kóʼó gʉ́ɑ yɨ́ɛ otyeetye ɨ́ pébébé.
55003008	Bibɨ́blɑ bí ólɛ̂ʼlɑ byɑɑ́, byé óbe ó, e mbǐ syɛ́ɛlɑ gwɑ́r e gwɑ́r Yɑ́nɛs, bé e Yɑmbrɛ̂s ɑ́ be e wé wɨ́. Bé ɑ́ si lwímlɑ e Moïse. Tó kœb ó, bʉr ónɨ̌, bé ólwímlɑ le otyeetye. Mepɨʼ mɔ́ɔ́, mé ɨ́ lwɑʼwo. Ɨ́ pɑ́ʼ búʼó yɨ́nɑ́, bé ɑbûʼlɑ̌ mpɑ̌ŋ búʼó.
55003009	Bé ɑ́tô dóló e sɑ́ pɨ̂ʼ yɔ́ɔ́, ebě, ogʉ̌ wɔ́ɔ́, wé ónyɨ̂n bʉ̂r ɨ́ mîh ɨ́ kpɛŋlɛm, jøʼ gwɑ́r e gwɑ́r e mpʉ ógʉ̌ mé Yɑ́nɛs, bé e Yɑmbrɛ̂s, wé ɑ́ nyɨ̂n ɨ́ ponó yɨ́.
55003010	Guɑ mû ó sí kʉ́ gwɑ́ beě mpʉ mé dí elɛ̂ʼle yɨ́, bee ntémé kʉ̌ cyen mé dí edû wɨ́. Go ɑ́ si gʉ́ɑ micíʼɑ́ mí lémé wɑ̂m, ti e búʼó yɑ̂m. Go lɨ́ egʉ́ɑ ntémé bíhwó nyɑ̌m, kpɛ̌l yɑ̂m, ti e mpʉ mé dí esiɑ e mitúú yɨ́.
55003011	Go lɨ́ egʉ́ɑ̌ mpʉ bé ɑ́ tíble me, le ejwe mé mitúú yɨ́. Bé ɑ́ tíble me nó ó, Antiôs, Ikóniʉm, ndu e Lístrɑ. Go lɨ́ egʉ́ɑ mímbi bé ɑ́ tíble me, mɛm njɨ lɨ́ ejûhwo mí. Tó kœb ó, Tî Yésʉs ɑ́ si dwih me ɨ́ tíblɑ́ yɨ́yɛ̂h.
55003012	Mʉr nyɨnyɛ̂h kpɛ́l éciʼe lɨ́ ejwě Nzyɛ̌m kûm, le epûhlɑ e Yésʉs-Krîst nyɑ́, ótíblɔɔ.
55003013	Bibɨ́blɑ bi bʉ̂r, ti e bʉr o míkóo bɨ́ɛ, bé ótô dóló e mebébe mɔ́ɔ́ ó, tótôʼ. Bé ótô dóló le edímle bʉ̂r. Bé bʉr o tɨ̂, bé ótô le elɔ̂ʼwɑ ɨ́ mikóo mi bʉ́ʉ́ bʉ̂r.
55003014	Nó sɑ́ gó ɑ́ jɨ̂ʼ, gʉ́ɑ ntémé ó, yé ó tɨ̂ʼ yɨ́, yé díʼee go simɑ́ ɨ́ lémé gô. Sɑ́ ɑjɨhɑ mímbi mi bʉ̂r gó nʉɑ milɛ́ʼlɑ́ kwɑ́ nyɔ́ɔ́ bɑ́.
55003015	Toŋlɑɑ ntémé mpʉ gó ɑ́ boo tɑ́ɑre egʉ́ɑ Kɑ́lɑr Nzyɛ̌m, duho lɨ́ ontwǒm gô yɨ́. Kɑ́lɑr wɑɑ́, nyě e nkul ecɨ̂l mɨ́nɑ́. Ocwóó wɑɑ́, wé lɛ́ʼlé mɨ́nɑ́ ó, ejyɛ̂ʼwo e Yésʉs-Krîst. Búʼó yɑɑ́ ó dí eciʼ mɨ́nɑ́.
55003016	Mitilɑ́ myɑɑ́ mímyɛ̂h duho ó kwɑ́ mé Nzyɛ̌m. Myé e nyɔm lɨ́ esú lé élɛ̂ʼle mɨ́nɑ́, le ejwe mɨ́nɑ́ mebě ɨ́ jɔʼ mɨ́nɑ́ dí esɑ̂ ébébe yɨ́. Myé lɨ́ esɨ̂ʼ mɨ́nɑ́, le etɨ́e mɨ́nɑ́ mpʉ mɨ́nɑ́ jɑ́lɑ́ le edi lɨ́ otîtyěl yɨ́.
55003017	Míɛ ó dí ekomlo mʉ̂r mé Nzyɛ̌m nyɨnyɛ̂h ó, nye díʼee ɨ́ cɑ̌r ó, nye sɑ̂ʼ mbǐ syɛ́ɛlɑ mpɑ̂ wɨ́wɛ̂h.
55004001	Me lɨ́ ejî gó ɨ́ hǿm ɨ́ míh mé Nzyɛ̌m Sɔ́ŋ, bé e Yésʉs-Krîst: (Yésʉs wɑɑ́ ó múo nzě cíʼe míkublɑkúblɑ le ojwe milɔ̌b nyɑ́.) Myúú mímboʼlɑ́ mimbɑ́, myé ó: nzéɑ́ nyé óbɑ́ʼɑ̌ nze wɨ́, le Mpóʼo nyé ójǿø nyɨ́. Mě tyél gó etié ó, ɨ́ míé mé óboʼlo onɑ̂ bɑɑ́ ó:
55004002	túnɑ́ɑ́ Mbɨɑmbɨɑ Lɔ́ɔ. Diʼee ɨ́ cɑ̌r ó, go túnɑɑ wé ɨ́ bijɔʼ bi dí ejɑlɑ e túnó wɑɑ́ bí, ti e byɑɑ́ bi dí ɑjɑlɑ e wé bí. Jwéʼ bʉ̂r mebě ɨ́ mebébe mɔ́ɔ́. Lɛ́ʼlɑ́ɑ́ bé mebě mɔ́ɔ́. Gbɑ́ʼ bé pîm ɨ́ búʼó. Sɑ́ʼ nó e bíhwó, ti e milɛ́ʼlɑ́ mímpɑ̂.
55004003	Ebě, jɔʼ, yé lɨ́ enze, jɔʼ bʉ̂r, bé ókɑ̂r éjûhwǒ lɛ́ʼlɑ́ mpɑ̂ yɨ́. Bé ójɑɑ́ jʉjóʼo ó, njɨ milɛ́ʼlɑ́ mi dí etíne bé ó, bé tôʼ dóló le elóŋlo bígǿmɑ́ ményʉ́l mɔ́ɔ́ dí eboó kpɛl ésɨsɑ̂ bí mí. Bé ógôhlo éntumo lé ólɛ̂ʼlɑ, lé ójɑɑ́ jwijwe bé bisɑ́ mílɛ́ʼlɑ́ byɑɑ́ lɨ́, lɨ́ esú ó, bé nkʉ̂ gwɑ́ soho lɨ́ ejʉjóʼo myé ɨ́ ti ti ti.
55004004	Bé ɑ́kɑ̌ jóʼo ótyeetye. Bé ójʉ̂joʼo ó, njɨ bikɨkɛnɑ, ti e mikɑ̌n.
55004005	Sɑ̂ gwɑ́r, guɑ, mɑ́rɑ́ɑ́ léme ɨ́ bijɔʼ bíbyɛ̂h. Júhwɑ́ɑ́ mítúú. Séɑ́ɑ́ syɛ́ɛ́ étúnǒ Mbɨɑmbɨɑ Lɔ́ɔ. Lóŋlɑ́ɑ́ syɛ́ɛ́ Nzyɛ̌m ɑ́ tyêl go tɨ̂ʼ yɨ́ yɨ́yɛ̂h.
55004006	Pɑ́ʼ wɑ̂m, me mû ó njwéɑ́ ngɑ́ cíʼɔɔ lɨ́ ejweŋɔɔ̌ Nzyɛ̌m wɨ́. Jɔʼ étô yɑ̂m, yé mû ó ɨ́ nérénére.
55004007	Nzwɑmlɑ́ nyɑ̌m ɑ́ be ó mbɨ̂mbɨɑ́. Mɨ́ swim ɨ́ juo bíjʉ́ʉ́, pyɑ̂l lɨ́ odumo. Mɨ́ jyɛ̂ʼwo e Nzyɛ̌m, le esɑ̂ mpʉ̌ búʼó yɨ́nɑ́ dí elɛ́ɛ yɨ́.
55004008	Yé jɑɑ́ kɑ̌ lîʼ mé ó, njɨ ebǐ kɑ́rɑ́ɑ́ dí komɑ́ lɨ́ esú lɑ̂m yɨ́. Kɑ́rɑ́ɑ́ yɑɑ́ ó dí elɛ̂ʼle ó, mɨ́ bi nkɑ̂m ɨ́ míh mé Nzyɛ̌m. Tî Yésʉs, mʉr dí ecíʼe mílɔ̌b lɨ́ otîtyěl nyɑ́, ójwe mé yɑ̌ lɨ́ elú lé épíhe. Nye ɑ́jwe yɨ́ɛ njɨ me e me. Kɑ́rɑ́ɑ́ yɑɑ́, yé ójweŋɔɔ ntémé ó, bʉr bɨ́bɛ̂h o dí ekpɛl ébee nyé lɨ́ ebɑ́ʼɑ̌ nze bɑ́.
55004009	Gbɑ́ʼ nkûl ó, go kpɑ̂hwɑ nzě kœb mé wɑ̂.
55004010	Demɑ̂s, nyɨ́ pɨʼ mê, ebě, nye lɨ́ ekpɛ̌l sí yɨ̂. Nyɨ́ tô Tesɑloníkɑ. Krésɑŋ, nyɨ́ tô sí Gɑlɑ́siɑ. Títos, nyɨ́ tô Dɑlmɑtíɑ.
55004011	Luc nye omér ó dí wɑ̂. Jébɑ́ɑ́ Mɑrc; bɨ̌n e nɔ́ɔ́ ɑ nzê. Nyě e nyɔm ɨ́ lɔ̌b syɛ́ɛ́ nyé óbɛ̌m séɑ e me yɨ́.
55004012	Mɨ́ lómǒ Tisikôs Éfɛsɔs.
55004013	Jɔʼ gó ónze yɨ́, go ɑ nzé mé e ntɔrɑ ómpíé wɑ̂m. Wé ɑ́ lîʼ ó, Troɑ̂s, ɨ́ mbɛ̌r mé Kɑ́rpʉs. Nze mé le okɑ́lɑr bɨ́bɛ̂h ntémé, kʉ́ buú be, bɑɑ́ o dí misɛ́ɑ́ ɨ́ bikʉ́r bí ótír bɑ́.
55004014	Alexɑndre, dí lûl melûl nyɑ́, ɑ́ si bu sɑ̂ me ebébe. Tî gɑ́ wɨ́nɑ́ ókunɑ mé bisyɛ́ɛlɑ nyé ɑ́ sɑ̂ me bí.
55004015	Gwɑ́ di le ocwóó pɑ́ʼ mʉ̂r wɑɑ́, ebě, nyɨ́ buú kɑmle bɨ́h lɨ́ ejwe bʉ́ʉ́ bʉ̂r milɛ́ʼlɑ́ gɑ́ mínɑ́. Nye ɑ́ si bu pɨr mekɑ̌n mɨ́h.
55004016	Jɔʼ ésôʼ mé ɑ́ kɑr lɔ̌b wɑ̂m yɨ́, ɑbe e mʉr ɑ́ tyɛ̂b bɑ̌ʼ e me. Bɨ́bɛ̂h, bé ɑ́ si líʼe me ɨ́ ntɛ̂ʼ. Nzyɛ̌m sɑ́ ɑlɑ́ɑ bé bɑɑ ébébe yɑɑ́!
55004017	Tî Yésʉs ó b'ɑ́ kɛm me, le egbɑ̂ mé pîm ɨ́ búʼó. Nye ɑ́ sɑ̂ nó ó, nye nkʉ̂ swɑ̂hlě túnó wɑɑ́ ɨ́ nzɨ̌ nyɑ̌m, le esɑ̂ ó, bʉr o bíkúl bíbyɛ̂h nkʉ̂ jóʼo wê. Nó ntémé ó mé ɑ́ pɛʼɔɔ ɨ́ nǔm ngbɑmpɨɨ yɨ́.
55004018	Tî gɑ́ wɨ́nɑ́ ótô le eciciʼ mé nó, ɨ́ jɔʼ yɨ́yɛ̂h bé ólɛ́ɛ ó, bé sɑ́ ó me ebébe yɨ́. Nye ósɑ̂ ó, me pyɑ́lɑɑ ɨ́ Mpóʼo nyé, nyɑɑ́ dí ɨ́ jʉ́ó kʉ́ nyɨ́. Nye jwéŋɔɔ kûm njʉ̌m dǐ e njʉ̌m dǐ. Amen.
55004019	Sohɑɑ mé Prǐskɑ, bé le Akílɑs, ndu e mbɛ̌r bʉ̂r mé Onesíforos.
55004020	Erɑ̂st, nyɨ́ lîʼ Kórɨnt. Trofímos ɑ́ dwoowǒ Míletos ó, ebě, nye ɑ́ be lɨ́ ejóʼo ékpɑɑ.
55004021	Gbɑ́ʼ nkûl ó, go pyɑ́lɑɑ wɑ̂, kóló jínɑ ɑpɑ̌ pyɑ̂l. Ebulus, Púdens, Línɔs, Klodíɑ, bé e bɨ́ɔɔ́ bɨ́nɑ́ bɨ́bɛ̂h, bé lɨ́ esoho gô.
55004022	Tî Yésʉs díʼee e go ɨ́ sísǐm. Nzyɛ̌m sʉ́ʼoo bɨ̌n metyɛʼ me mpóm.
56001001	Yé ó mɛm Pɑul, syɛ̂l mesɑ̂ mé Nzyɛ̌m, ndu e mʉr milʉ́mlʉ́ mé Yésʉs-Krîst ó dí ecɛmɑ mékɑnɑ́ mɑ̂. Yésʉs-Krîst ɑ́ lómo me ó, me tô kɛm bʉ̂r ó Nzyɛ̌m ɑ́ twɑ̂r bɑ́, lɨ́ egbɑ̂ bé pîm ɨ́ búʼó. Bé gʉ́ŋɑɑ otyeetye, wɑɑ́ ngɑ́ sɑ̂ ó, bé jwɑ́ɑwɑɑ Nzyɛ̌m wɨ́.
56001002	Bé lɨ́ etyɛ̂b mekʉ̌ sí ɨ́ sɨ́ŋ ɨ́ lɔ̌b mpûʼlɑ gɑ́ nyɨ́nɑ́ nyɨ̂: ó, Nzyɛ̌m ójwe mɨ́nɑ́ gɑ́ cwǐʼ njʉ̌m dǐ. Nzyɛ̌m, mʉr dí ɑlɛ́ɛ bíbɛr nyɑ́, ɑ́ kɛʼ mɨnɑ́ gɑ́ cwiʼ yɑɑ́ ó, jɔʼ kʉ́ e sí, byé ɑ́ be ɑpɑ̌ bě kuhɑ́ yɨ́.
56001003	Nye ɑ́ kɑ túno lɔ̌b cwiʼ yɑɑ́ ó, ɨ́ jɔʼ yé ɑ́ jɑlɑ le egwíhɔɔ yɨ́. Nzyɛ̌m, Ciʼ-bʉr gɑ́ wɨ́nɑ́ ɑ́ gwîh bʉr lwǐb yé ó, ɨ́ nzɨ̌ nyɑ̌m. Nye ɑ́ cíʼe ɨ́ léme ó, nyě tyél ó me ɨ́ dǐ lɛ́ɑ lɔ́ɔ wé. Nye ɑ́ tímle syɛ́ɛ́ yɑɑ́ ó me.
56001004	Mě tile ó, guɑ Títos, dí mpɑŋ mwɑ̂n wɑ̌m ɨ́ búʼó, yɑɑ́ dí mɨnɑ́ bɨ́bɛ̂h ɨ́ miléme yɨ́. Metyɛʼ me mpóm le mepyɛblɑ, mé díʼee e go, duho e Nzyɛ̌m Sɔ́ŋ, bé e Yésʉs-Krîst, Ciʼ-bʉr gɑ́ wɨ́nɑ́.
56001005	Ɨ́ mpʉ mé ɑ́ líʼe go nɑ́ɑ̌ ɨ́ cíhé Krɛ̂t yɨ́, yé ɑ́ be ó, go nkʉ̂ swɑ̂hlě syɛ́ɛ́ yé ɑ́ buʼo gʉ̂ʼ yɨ́. Syɛ́ɛ́ yɑɑ́, yé ɑ́ be ó, go pɛ́hɛɛ otyɛ̂b bé ésôʼ ó Mbɛ̌r-Nzyɛ̌m, tyêl bé bínkɑnɑ e bínkɑnɑ byɛ̂h, lɨ́ esɑ̂ mpʉ mé ɑ́ líʼe go etié yɨ́.
56001006	Go ópɛ̂h tyɛ̂b esôʼ Mbɛ̌r-Nzyɛ̌m ó, mʉr dí ɑpɑ̌ jweŋɔɔ mébě nyɑ́. Nye díʼee njɨ e mʉmɑ́ ngwɑ́r. Bwɑ́n bé, bé díʼee bʉr o dí ejyêʼ koo e Yésʉs bɑ́. Bʉr, bé ɑjɑlɑ le elɛ́ɛ, dumo e bwɑ̂n bé ó, bé lɨ́ elɔ̂ʼwɑ lɨ́ esɑ̂ ébébe. Bé sɑ́ ɑlɛ́ɛ ntémé ó, bɨ́ɛ bé ɑsɑ̂ sɔ́ŋ wɔ́ɔ́ mejóʼo.
56001007	Yé ó nó: yé jɨ ó, mʉr dí epɑ́lɑ bʉ̂r ó Mbɛ̌r-Nzyɛ̌m nyɑ́, díʼee wɑɑ́ dí ɑpɑ̌ jweŋɔɔ mébě nyɑ́, ebě, nye ó syɛ̂l mesɑ́ mé Nzyɛ̌m. Nyé ɑjɑlɑ le esɑ̂ pyêh, nkʉ̂ di ɨ́ ŋmɑɑɑ, ɑbě nyʉnyóʼ, nkʉ̂ mʉr eswehɑ, nkʉ̂ wɑɑ́ dí esɑ́ɑ bímɔnɨ́ ɨ́ menzɨ̌ me dí onzyɛ́h ónzyɛ́h mɑ́ nyɑ́.
56001008	Nyě mbɨɑ ó, di mʉ̂r dí egʉ́ɑ énʉɑ ójwóo nyɑ́. Lémé wé, wé dúʼoo sɔ̂ʼ njɨ embɨɑ. Nye jwêʼ nyʉ̂l nyé medile. Nye díʼee tîtyěl, e léme ɨ́ sɔ́ɔ́ɔ́ ɨ́ mîh mé Nzyɛ̌m. Nye gʉ́ŋɑɑ emɑ̂r léme.
56001009	Nye díʼee lɑrɑ́ e lɔ́ɔ́ búʼó yɨ́nɑ́, wɑɑ́ bé dí eboó lɛ̂ʼle wɨ́. Nó ó nyé óbe e nkul egwɑ́ tɨ́e bʉ́ʉ́ bʉ̂r yɨ́. Lɛ́ʼlɑ́ mpɑ̂ mɨ́nɑ́ dí ejwe gɑ́ wɨ́, wé ólɛ̂ʼle bʉ̂r o dí epére mékɑ̌n e mɨnɑ́ bɑ́ bigwih byɔ́ɔ́.
56001010	Ɨ́ sɔ́mɑ́ óYúden o dí ebûʼlɑ bɑ́, yé e bʉr ɨ́ buo buo o dí egbɔbɑ le otyɛ̂b bé ésôʼ bɔ́ɔ́ bɑ́. Bilwǐb byɔ́ɔ́, byé ó jwêh, bé yɨ́ɛ lɨ́ ekʉ́ bɑ́nɑ̌ kʉ́ɑ bʉ́ʉ́ bʉ̂r.
56001011	Diblɑɑ bé minum. Bé lɨ́ egbɑh mímbɛ̌r mi bʉ̂r mintinɨ̂, le ejwe mílɛ́ʼlɑ́ mbi dí ɑjɑlɑ wɨ́. Bé sɑ́ nó ó, lɨ́ esú lé ébi bímɔnɨ́ ɨ́ nzɨ̌ lɛ́ʼlɑ́ wɑɑ́. Yé ɨ́ buú sɑ̂ sôn lɨ́ ebi bímɔnɨ́ ɨ́ nzɨ̌ nyɑɑ́.
56001012	Nyʉ́ʉ́ mʉ̂r ɨ́ sɔ́mɑ́ yɔ́ɔ́, nye ó ngwíhɑ milɔ̌b. Nye mʉr tɨ̂ʼ ɑ́ lɛ́ɛ ó: «Bʉr ó Krɛ̂t, bé ó bɑɑ́nyɑ̂-bibɛr. Bé ó mpʉ ótír ó méntwǐʼ. Bé ó bintwii. Bé jɑɑ́ kpɛ̌l sɔ̂ʼ ó, njɨ ede.»
56001013	Mʉr tɨ̂ʼ ɑ́ kʉ boʼlo ó otyeetye. Nó ntémé ó mé dí elɛ́ɛ e go ó, lɛ́ʼlɑ́ɑ́ bé bigwih byɔ́ɔ́ e lémé ébɨ̌h. Gó ósɨ̂sɑ nó wɑ́, bé obǐ mpɑ̌ŋ lɛ́ʼlɑ́ mɨ́nɑ́ dí eboó jwe gɑ́ wɨ́.
56001014	Bé gwɑ́ʼɑɑ ejôʼlo bíkɨkɛnɑ bí óYúden. Bé gwɑ́ʼɑɑ ebɑʼle métié le mempéné me dí eduho e bʉr o b'ɑ́ boo bene otyeetye bɑ́ mɑ́.
56001015	Sɑ́ yɨ́yɛ̂h, yé mû ó pubɑ́ lɨ́ esú é bʉ̂r mû mipubɑ́ bɑ́. Sɑ̂ gwɑ́r, bʉr o b'ɑ́ lœʼ menyʉ́l mɔ́ɔ́, bɑɑ́ jínɑ ɑpɑ̌ jyɛ̂ʼwo e Nzyɛ̌m bɑ́, yé ɑbe e sɑ̂ gwɑ́r dí pubɑ́ ɨ́ wɔ́ɔ́ pɑ̂ʼ. Bisɑ́ bíbyɛ̂h, byê bé ó, ɨ́ lwɑʼwo lwɑʼwo, ebě, bé ɑ́ si lœʼ ocwóó wɔ́ɔ́ le bitɔŋlɑ́ byɔ́ɔ́.
56001016	Bé sɑ́ ó, go ó, bé ɨ́ kpɛ̌l Nzyɛ̌m. Sɑ̂ gwɑ́r, bisyɛ́ɛlɑ byɔ́ɔ́, bíɛ yɨ́ɛ lɨ́ elɛ̂ʼle ó, bé ɑkpɛl nyê. Bʉr bɑɑ́, bé ɨ́ lwɑʼwo. Bé ɑsɑ̂ méjóʼo. Ɨ́ bisyɛ́ɛlɑ bimpɑ̂ bíbyɛ̂h mʉ̂r dí e nkul ebɛ̌m sɑ̂ bí, ɑbe e syɛ́ɛlɑ gwɑ́r bé dí e nkul ekoʼo ésɑ̂.
56002001	Guɑ, lɨ́lɛ́ʼlɑ́ɑ́ sɑ́ yɨ́yɛ̂h dí ejɑlɑ e lɛ́ʼlɑ́ mpɑ̂ mɨ́nɑ́ dí ejwe gɑ́ wɨ́ yɨ́.
56002002	Lɛ́yɨ́ɨ́ ótɔ́mɑ́ ó bʉ̂r ó Mbɛ̌r-Nzyɛ̌m ó: bé ɑjɑlɑ le ede ményoʼ, puro. Bé jwêʼ menyʉ́l mɔ́ɔ́ medile, le eciʼě mpʉ bʉ̂r o dí epɑhle bɑ́ jɑ́lɑ́ le esɑ̂ yɨ́. Sɑ́ bé dí ebûʼlɑ yɨ́, yé díʼee mpʉ mɨ́nɑ́ dí elɛ̂ʼle gɑ́ yɨ́. Bé díʼee bʉr o dí ecǿɑ e bʉ́ʉ́ bʉ̂r bɑ́. Bé jûhwɑɑ ntémé mitúú.
56002003	Lɛ́yɨ́ɨ́ mísile mi bʉ́bɑ́ jøʼ gwɑ́r ó, bé dúʼoo mbǐ kʉ̌ cyen dí ejɑlɑ e mʉr dí ejwɑ́ɑwǒ Nzyɛ̌m nyɑ́. Bé sɑ́ ɑswêʼ míé mé bʉ́ʉ́ bʉ̂r. Bé ɑyɨ́ lɔ̂ʼwɑ ɨ́ ndéɑ́ ményoʼ, nkʉ̂ di bítúʼɑ̌ bi tɨ̂. Bé jwêʼ bʉr mimpɑŋ mélɨ́,
56002004	lɨ́ esú lé élɛ̂ʼle méséhé mé bʉ́bɑ́ mpʉ mé jɑ́lɑ́ le ekpɛl ójʉ́m bɔ́ɔ́, ti e bwɑ́n bɔ́ɔ́ yɨ́.
56002005	Meséhe mɑɑ́, mé jwêʼ menyʉ́l mɔ́ɔ́ medile, le ebɑʼle ményʉ́l mɔ́ɔ́ lɨ́ esú mé Nzyɛ̌m. Mé séɑɑ ɨ́ mimbɛ̌r myɔ́ɔ́, le ecǿɑ e bʉr. Mé sɑ̂ʼ ojʉ́m bɔ́ɔ́ mejóʼo. Sɑ́ tɨ̂ʼ ó bʉ̂r, bé óbe, ɑkɑ̌ pyɑ̌ lɔ́ɔ́ mé Nzyɛ̌m yɨ́.
56002006	Tɨ́ɑ́ɑ́ mísohó ntémé ó, myé gʉ́ŋɑɑ epɑhle mbɨ̂mbɨɑ́.
56002007	Kʉ̌ cyen gô, wé díʼee mbɨ̂mbɨɑ́ ɨ́ mipɑ́ʼ mímyɛ̂h, lǿŋlɑ́ e bisyɛ́ɛlɑ bimpɑ̂. Jwéʼ bʉ̂r milɛ́ʼlɑ́ e léme dí ɑbě mbɑ́ʼrɑ́ e mikóo wɨ́. Bé béyɨɨ go ntémé e medile.
56002008	Lwǐb yô, yé díʼee lǿŋlɑ́ e lɛ́ʼlɑ́ mpɑ̂ mɨ́nɑ́ dí ejwe gɑ́ wɨ́. Ɨ́ tɨ̂, bʉ̂r bé óbe, ɑkœ̌b sɑ́ ébébe bé ólɛ́ɛ, dumo e lwǐb yô yɨ́. Bʉr o dɔ̂m ónɨ̌, bé ókɑ̌ jóʼo sôn ntémé, bé l'ɑbe e sɑ́ ébébe bé ólɛ́ɛ, dumo e mɨnɑ́ gɑ̂.
56002009	Bitúʼɑ̌, byé ɨ́ jɑlɑ le edi ɨ́ jǿǿ ósɔ́ŋ bɔ́ɔ́ ó, ɨ́ bijɔʼ bíbyɛ̂h. Byé sɑ́ŋɑɑ menzɨ̌ ó, ojǿǿ bɔ́ɔ́, bé béyɨɨ bisyɛ́ɛlɑ byɔ́ɔ́ mbɨ̂mbɨɑ́. Byé ɑyɨ́ do e bê.
56002010	Byé ɑjɑlɑ le ejɑɑ mébô ɨ́ pɑ́ʼ bísɑ́ bí ójǿǿ bɔ́ɔ́. Byé ɨ́ jɑlɑ le elɛ̂ʼle ó, bé e nkul ebûʼlɑ byé ntinɨ̂ e ntinɨ̂. Sɑ́ tɨ̂ʼ ó bé óbuú gbɑ̂ júu ɨ́ lɛ́ʼlɑ́ mɨ́nɑ́ dí ejwe bé, dumo e Nzyɛ̌m, Ciʼ-bʉr gɑ́ wɨ́nɑ́ wɨ́ yɨ́.
56002011	Nó ó, Nzyɛ̌m, nyɨ́ lɛ̂ʼle ɨ́ ponó ó, ncǿncǿɑ nyé, nye ó lɨ́ esú lé éciʼ bʉ̂r bɨ́bɛ̂h.
56002012	Ncǿncǿɑ mé Nzyɛ̌m ó dí etɨ́e mɨ́nɑ́ nzɨ̌ ó, mɨnɑ́ bírɨɨ gɑ́ cwiʼ dí ɨ́ bébe yɨ́, ti e bigǿmɑ́ bí sí yɨ̂, lɨ́ esú lé éciʼě cwiʼ pɔ̂hlʉ milɔ̌b. Cwiʼ yɑɑ́ ó dí tîtyěl, yɑɑ́ dí edû mpʉ̌ Nzyɛ̌m dí ekpɛl yɨ́.
56002013	Mɨnɑ́ bé óciʼe nó ó, lɨ́ ebóno mʉ̂r dí egbɑ̂ mɨ́nɑ́ mpûʼlɑ ɨ́ miléme, wɑɑ́ dí esʉ mɨ́nɑ́ metyɛʼ me mpóm nyɑ́. Nye ó Nzyɛ̌m nɨ́nɨ́ɨ́: Ciʼ-bʉr gɑ́ wɨ́nɑ́ Yésʉs-Krîst, wɑɑ́ ngɑ́ bɑ́ʼɑ̌ lɛ̂ʼle nyé mʉr tɨ̂ʼ e kûm ɨ́ buo buo nyɑ́.
56002014	Nye ɑ́ si jwe cwiʼ yé nye mʉr tɨ̂ʼ lɨ́ esú lɨ́nɑ́, ó nye dwíhɨɨ mɨnɑ́ ɨ́ mpilɑ mébébé mɨ́mɛ̂h. Nyɨ́ sohlo mɨ́nɑ́ gɑ́ ó, mɨnɑ́ díʼee kúl bʉ̂r dí egúmo e né yɨ́. Kûl yɑɑ́, yé ódi e léme ɨ́ cɑ̌r ó, yé gbɑ̂ʼ nyʉ̂l lɨ́ elóŋlo bísyɛ́ɛlɑ bimpɑ̂.
56002015	Nó ó gó jɑ́lɑ́ le elwib e bʉr, le tɨ́e bé yɨ́. Lɛ́ʼlɑ́ɑ́ bʉ̂r mebébe mɔ́ɔ́ e nkul jǿø nyǒ nyɨnyɛ̂h. Mʉ̌r sɑ́ ɑpyêh gô.
56003001	Símsɑ́ɑ́ bʉ̂r milɔ̌b mî: bé díʼee ɨ́ jǿǿ bʉ̂r o dí e nkul jǿø bɑ́. Bé sɑ̂ʼ bé mejóʼo. Bé díʼee ntémé ɨ́ cɑ̌r lɨ́ esú lé ésɑ̂ bísyɛ́ɛlɑ bimpɑ̂ mimbi mímyɛ̂h.
56003002	Bé sɑ́ ɑsɑ̂ nyʉ́ʉ́ mʉ̂r mesyɛ́ɛlɑ. Bé ɑyɨ́ di bɑ́ɑ́nyɑ̂-bitɔm. Bé díʼee e lémé ncǿncǿɑ, ɨ́ tyɛ̌ʼ njør ɨ́ nkǒ pɑ́ʼ bʉ̂r bɨ́bɛ̂h.
56003003	Ebě, mɨnɑ́ gɑ́ bɨɛ ɑ́ nyɛɛ be ó nó: bigʉʼlʉgʉ́, bɑɑjóʼo-mélɨ́, sí dîm. Mɨnɑ́ bé ɑ́ didi gɑ́ ó, bitúʼɑ̌ bígǿmɑ́ mimbi mimbi. Mɨnɑ́ bé ɑ́ ciciʼe gɑ́ ó, lɨ́ esɑ̂ bʉ̂r ebébe é léme le nzwíí. Bɨ́ɛ ntémé lɨ́ esíe bɨ́nɑ́ gɑ̂. Mɨnɑ́ bɨɛ ntémé, bé ɑ́ si nwimlɑ pɑ́ʼ gɑ́ nyɨ́nɑ́.
56003004	Jɔʼ yɑɑ́ ó Nzyɛ̌m, Ciʼ-bʉr gɑ́ wɨ́nɑ́ ɑ́ kɑ lɛ̂ʼle mɨnɑ́ ncǿncǿɑ nyé yɨ́.
56003005	Nye ɑ́ ciʼ mɨnɑ́ gɑ́ ó, ɨ́ nzɨ̌ njɨ́ʼɑ́ nkóó wé. Nye ɑ́ bé ɑciʼ mɨ́nɑ́ ɨ́ lɔ̌b bísyɛ́ɛlɑ bimpɑ̂ mɨ́nɑ́ bé ɑ́ sɑ̂ lɨ́ otîtyěl gɑ́ wɨ́nɑ́ bí. Nye ɑ́ ciʼ mɨnɑ́ ó, ɨ́ pubɑ́ nyé ɑ́ pubo mɨnɑ́ gɑ́ e Sísǐm wé wɨ́. Pubɑ́ wɑɑ́, wé ó b'ɑ́ jwe mɨnɑ́ gɑ́ mbyɛ́lɑ́ jwɑ̂n, le esɑ̂ ó, mɨnɑ́ díʼee mejwɑ́n mé bʉ̂r.
56003006	Nye ɑ́ si kɑb mɨnɑ́ gɑ́ Sísǐm wé ɨ́ ntɑɑɑ ɨ́ nzɨ̌ mé Yésʉs-Krîst, Ciʼ-bʉr gɑ́ wɨ́nɑ́.
56003007	Nye ɑ́ si ciʼ mɨnɑ́, sɑ̂ ó, mɨnɑ́ bíʼee gɑ́ nkɑm ɨ́ míh mé ɨ́ nzɨ̌ ncǿncǿɑ nyé. Mɨnɑ́ bé ódi gɑ́ ntémé ɨ́ bɑɑ́ nyé ɑ́ jwe cwǐʼ njʉ̌m dǐ, jɑlɑ e nkɔb líʼe nyɔ́ɔ́ bɑ́. Mpûʼlɑ, nye mɨnɑ́ gɑ́ ɨ́ miléme ó, mɨnɑ́ bé óbi gɑ́ nkɔb nyɑɑ́.
56003008	Lwǐb nɨ̌, yé ó yɑɑ́ jɑ́lɑ́ le ebûʼlɔɔ yɨ́. Mě kpɛl ó, go nkʉ̂ gwɑ́ jwe bʉ̂r milɛ́ʼlɑ́ mínɨ̌. Ɨ́ gúmo yɑɑ́ ó bʉ̂r o b'ɑ́ jyɛ̂ʼwo e Nzyɛ̌m bɑ́, bé ósɨsɑ̂ bísyɛ́ɛlɑ bimpɑ̂ yɨ́. Bisyɛ́ɛlɑ byɑɑ́, byé e nyɔm ɨ́ nkǒ pɑ́ʼ bʉ̂r bɨ́bɛ̂h.
56003009	Diʼeě e mpɑŋ ncɛ́rɑ́ e bʉr o dí elwib bísɑ́ mílɔ̌b mi dí ɑbe e nyɔm, le myɑɑ́ dí jwêh mí. Bé lɨ́ edǒ mpʉ bígʉ̌, le epére mékɑ̌n, lɨ́ edǐ gʉ́ɑ̌ lɔ̌b lɔ́ɔ́ ntɑ́n wɔ́ɔ́. Bé lɨ́ ekpɛl égœ́ɑ e bʉr, ti e l'esɑ̂ míngɑmlɑ ɨ́ lɔ̌b métié mé Nzyɛ̌m.
56003010	Mʉr kpɛ́l ésɑ̂ mpɔ́ʼɑ́ menkɔ̌m nyɑ́, go ɑ cɨ́l nyé jɔʼ gwɑ́r, nkʉ̂ nzɔʼ bɑ́. Píe tɨ̂, bɨ̌n bé ɑyɨ́ kɑ̌ be e ndwɑ́ɑlɑ e né.
56003011	Go ɨ́ jɑlɑ le egʉ́ɑ ó, mbi mʉ̂r wɑɑ́, wé lɨ́ edû kʉ̌ cyen dí lɨ́ onzyɛ́h ónzyɛ́h wɨ́. Nye ó syɛ̂l misyóm. Lwǐb yé, yé mʉr tɨ̂ʼ ó dí ejwe nyé mebě.
56003012	Pɑ́ʼ Artémɑs bé e Tisikôs, me ólómlo gó mʉr ngwɑ́r ɨ́ sɔ́mɑ́ yɔ́ɔ́. Ɨ́ jɔʼ mʉ̂r tɨ̂ʼ ókumo kwɑ́ nyǒ yɨ́, go ɑ sɑ́ mímbi mímyɛ̂h ó, go tôʼ kœb mé ɨ́ Nikɔ́pɔlis, ebě, mɨ́ cíʼe ɨ́ lémé wɑ̂m ó, kóló, yé ólɑɑ mé ó gʉ̂.
56003013	Gbɑ́ʼ nkûl lɨ́ esúʼǒ Zénɑs, kɔmlʉ gɑ́ wɨ́nɑ́, bé e Ápolos, ɨ́ cyen yɔ́ɔ́. Sɑ́ʼ ó, sɔ̂ʼ ɑyɨ́ gwíi bé téme nzɨ̌.
56003014	Yé jɨ ó, bʉr o dí ɨ́ pɑ́ʼ gɑ́ wɨ́nɑ́ bɑ́, bé jɨ́ʼɨɨ elóŋlo bísyɛ́ɛlɑ bimpɑ̂. Nó yɑɑ́ ó bɨ́n ngɑ́ gwɑ́ súʼo bɑ́ɑ́ntéʼenteʼe ompɑ̂ yɨ́. Mʉ̌r sɑ́ ɑbîr ó, nye cíʼɑɑ ɨ́ sí yɨ̂ʼ, ɑgúmo mpúmó.
56003015	Sɔ́mɑ́ yɑ̂m yɨ́yɛ̂h, yé lɨ́ esoho gô. Sohɑɑ ósó gɑ́ bɨ́nɑ́, bɑɑ́ o dí ɨ́ buú kpɛl bɨ́h ɨ́ mpúhlɑ́ gɑ́ nyɨ́nɑ́ bɑ́. Nzyɛ̌m sʉ́ʼoo bɨ̌n óbɛ̂h metyɛʼ me mpóm mé.
57001001	Yé ó mɛm Pɑul, mʉr dí mbʉʼ ɨ́ lɔ̌b mé Yésʉs-Krîst nyɑ́ ó dí ecɛmɑ gó mekɑnɑ́ mɑ̂, bɨ̌h e Timothée mɨ́ɔɔ́ wɨ́nɑ́. Bɨ̌h tile ó, guɑ mɨ́ɔɔ́ kpɛ̌l wɨ́h Filémɔn, dí eboó séɑ e bɨ̌h syɛ́ɛ́ gwɑ́r nyɑ́.
57001002	Bɨ̌h tile ntémé ó, kɛ́l gɑ́ wɨ́nɑ́ Apíɑ, ndu e Arkípɔs, bʉr o mɨ́nɑ́ gɑ́ le onɔ́ɔ́ dí elwímlɑ dɔ̂m empwɑ́r ɨ́ lɔ̌b búʼó bɑ́, ti e Mbɛ̌r-Nzyɛ̌m dí enzě gø̂hlɑ̌ jɔʼ yɨ́yɛ̂h ɨ́ mbɛ̌r gô wɨ́.
57001003	Metyɛʼ me mpóm le mepyɛblɑ, mé díʼee e bɨ̌n, duho e Nzyɛ̌m Sɔ́ŋ gɑ́ wɨ́nɑ́, bé e Tî Yésʉs-Krîst.
57001004	Jɔʼ yɨ́yɛ̂h mé dí ejɨʼlɑ e Nzyɛ̌m lɨ́ esú lô yɨ́, me lɨ́ ejwe nyé nzyǒo,
57001005	ebě, mě jʉ́jóʼó bé lɨ́ elɛ́ɛ ɨ́ pɑ́ʼ gô ó, go lɨ́ ekʉ́ jyɛ̂ʼwo e Tî Yésʉs, le ekpɛl óbûʼlɑ bɨ́bɛ̂h.
57001006	Me lɨ́ ejɨʼlɑ e Nzyɛ̌m mpʉ mɨ́nɑ́ dí esyɛŋɑ lɨ́ ejyɛ̂ʼwo e Yésʉs yɨ́, ó go gʉ́ŋɑɑ bisɑ́ bí émbɨɑ bíbyɛ̂h mɨ́nɑ́ dí e nkul esɑ̂ gɑ́ bí, ebě, yé ó sɑ́ mɨ́nɑ́ ójwe gɑ́ Yésʉs-Krîst yɨ́.
57001007	Mɨ́ɔɔ́ wɑ̌m, yé ɑ́ si bu jwe me bisʉhʉʉ lɨ́ ebeě mpʉ gó dí ekpɛl óbûʼlɑ yɨ́. Yé ntémé, yé ɑ́ si bu gbɑ̂ bé nkul ɨ́ miléme.
57001008	Me óbɛ̌m lɛ́ɛ gó ó, go sɑ̂ʼ sɑ́ dí ejɑlɑ yɨ́, ebě, Krîst ɑ́ si jwe me lémé élwib ɨ́ kpɛŋlɛm, ɑbɑ́ɑwǒ sɔ̂ʼ.
57001009	Dɑmɑ́ jóʼo nó, mě di, ɑlwib e go mpʉ́nʉ̌ ó, ebe mé dí ekpɛl gô. Mě jɨʼlɑ́ e go ó, jɨʼlɑ́ɑ. Me ó dí elwib e go, mɛm Pɑul, dí tɔ́mɑ́ mʉr e go nyɑ́. Mě bɑ́ɑ́nɑ̂ʼ ɨ́ mbʉʼ ó, tɨ̂ ɨ́ búʼó dí edumo e Yésʉs-Krîst yɨ́.
57001010	Mě jɨʼlɑ́ e go ó, dumo e mwɑ̂n wɑ̌m Onezímos mê byɑ́ ɨ́ mbʉʼ wɨ̂ʼ nyɑ́. Me byɑ́ nyé ó, ɨ́ nzɨ̌ elɛ́ɛ nyé Mbɨɑmbɨɑ Lɔ́ɔ.
57001011	Ɨ́ mimbú mí píhe, nye ɑ́ bé ɑbe gó e nyɔm ɨ́ gúú pɑ̂ʼ. Ɨ́ bɑ́ɑ́nɑ̂, nye mû ó e nyɔm ɨ́ pɑ́ʼ nyɨ́nɑ́ e go.
57001012	Nye ó mé dí entɨh gó nyɑ̌ gʉ̂ʼ nɨ̌. Yé ó mpʉ mé dí e nkul entɨh gó bumó lémé yɑ̂m yé mʉr tɨ̂ʼ yɨ́.
57001013	Jɔʼ yɨ́yɛ̂h mé jínɑ kɛ́ʼɑ́ ɨ́ lɔ̌b Mbɨɑmbɨɑ Lɔ́ɔ yɨ́, gǿmɑ́ yɑ̂m, yé ɑ́ be ó, nye díʼee wɑ̂, bɨ̌h e né, nye tyɛ́bɨɨ ɨ́ tyé yô, lɨ́ esú lé ésɨ̂seɑ e me ɨ́ mbʉʼ mé dí tɨ̂ʼ wɨ̂.
57001014	Sɑ̂ gwɑ́r, me ɑ́ bé ɑbe e nkul esɑ̂ nó, mɨnɑ́ e go ɑpɑ̌ di cwíí. Mé ɑtíne gó e nkul, ó go sɑ̂ʼ me embɨɑ lɑɑ́. Mě jɑɑ́ gø̂m njɨ ó, go sɑ̂ʼ me lɑ̌ ɨ́ kpɛ̌l yô.
57001015	Yʉ́ʉ́ jɔʼ, Nzyɛ̌m ó b'ɑ́ sɑ̂ ó, bɨ̌n e né bɔ́ʼɑɑ bwɑ́ mélû, ó nye bɑ́ʼɑ búlɑ kwɑ́ nyǒ, bɨ̌n e né nkʉ̂ dǐ gúmo gwɑ́r jɔʼ yɨ́yɛ̂h.
57001016	Ebě, ɨ́ bɑ́ɑ́nɑ̂, nyé ɑkɑ̌ be gó túʼɑ̌. Nye lɨ́ entɑɑ̌ túʼɑ̌. Nye mû ó mɨ́ɔɔ́ kpɛ̌l wɨ́nɑ́. Mɛm pɑ̌ nyɛɛ́ kpɛl nyé ɨ́ buo buo, ɑ́ jwɛʼrɑ e guɑ! Go ókpɛl ntémé nye, ntɑɑ sʉ́ŋɑ, ebě, bɨ̌n e né, bé ó bɨ́ɔɔ́ e bɨ́ɔɔ́ ɨ́ mpúhlɑ́ gɑ́ nyɨ́nɑ́ e Tî Yésʉs, bɨ̌n ntémé bɨ́ɔɔ́ ɨ́ nkǒ pɑ́ʼ bípúno.
57001017	Gó bé lɨ́ ekʉ́ gʉ́ɑ ó, me ó só gǒ nó, nʉŋɑɑ nyé mpʉ gó dí enʉɑ mé mʉr tɨ̂ʼ yɨ́.
57001018	Yé bé nye ɑ́ si sɑ̂ go ebébe nó, lɑ́ŋɑ́ɑ́ lé ó, mé o sɑ́ gô. Yé bé lɔ̌b mpʉ́lɑ́ nó, me ó ngɑ́ jɛ́nɑ nyê.
57001019	Mɛ̌m Pɑul, mě tile mékɑ̌n mɑ̂ʼ ó, e mbó wɑ̂m mɛm mʉr tɨ̂: Me ókʉ́ jɛ́nɑ gô. Ajɨhɑ ó, go ntémé, go ó me e mpʉ́lɑ́. Nó ó, yé ó cwiʼ yô.
57001020	Nó ó, mɨ́ɔɔ́ wɑ̌m, me lɨ́ ejɨʼlɑ e go ɨ́ díé mé Tî gɑ́ wɨ́nɑ́ ó, go sɑ̂ʼ lémé wɑ̂m ó, wé súlɑɑ sí ɨ́ mpúhlɑ́ gɑ́ nyɨ́nɑ́ e Krîst.
57001021	Lɨ́ ecɛmɑ gó mekɑnɑ́ mɑ̂, me lɨ́ egʉ́ɑ ó, go ósɑ̂ mé mejóʼo. Me lɨ́ egʉ́ɑ ntémé ó, go ósɑ̂ ɨ́ buo buo, lɑɑ̌ bím mê lɛ́ɛ́ yɨ́.
57001022	Me lɨ́ egø̂m ó, go kómlɑɑ me ntɔ́ɔ mbɛ̌r ɨ́ jɔ̌ʼ Onezímos ópyɑ̂l gʉ̂ʼ yɨ́, ebě, me lɨ́ ebûʼlɑ ó, Nzyɛ̌m ósɑ̂ mɨ́nɑ́ ncǿncǿɑ ɨ́ nzɨ̌ minjɨʼlɑ mín. Nye ójwe mé jɔʼ énze gʉ̂ʼ kwɑ́ nyɨ́n.
57001023	Epɑfrɑ̂s, mʉr bɨ́h e nɔ́ɔ́ dí ɨ́ mbʉʼ ɨ́ lɔ̌b mé Yésʉs-Krîst nyɑ́, nye lɨ́ esoho gô.
57001024	Mɑrc, bé e Arîstɑrk, ndu e Demɑ̂s, ndu e Luc, bé ntémé bé lɨ́ esoho gô. Bɨ́bɛ̂h, bé ó bʉr o bɨ́h le onɔ́ɔ́ dí eséɑ mbô ngwɑ́r bɑ́.
57001025	Tî Yésʉs-Krîst, nye sʉ́ʼoo metyɛʼ me mpóm ɨ́ misísǐm mín.
58001001	Ɨ́ mimbú mí píhe, Nzyɛ̌m ɑ́ lwilwib e bimpɑ́m gɑ́ bínɑ́ ó, cɨɨ é nzɨ̌ ogwíhɑ o mílɔ̌b. Nye ɑ́ lwilwib e byé ó, mimbi mimbi, le ɨ́ bijɔʼ ɨ́ buo buo.
58001002	Ɨ́ yɨ̂ʼ jɔʼ mpʉ mélú mé mpóʼo sí yɨ̂ʼ mû lɨ́ ekɔ́ɑ yɨ́, nye mû kɑ̌ lwib e mɨnɑ́ gɑ́ ó, cɨɨ ɨ́ nzɨ̌ Mwɑ̂n wé. Nye ó wɑɑ́ Nzyɛ̌m ɑ́ kɛʼ ó, nye ónʉɑ bílíʼé bí sí yɨ̂ʼ bíbyɛ̂h nyɑ́. Nzyɛ̌m ɑ́ kuho kʉ́, e sí le sɑ́ yɨ́yɛ̂h dí tɨ̂ʼ yɨ́ ó, ɨ́ nzɨ̌ nyé.
58001003	Nye ó dí e mencyɛnwɑ ndu e kûm mé Nzyɛ̌m. Nye ó dí gulo dí elɛ̂ʼlě mpʉ̌ Nzyɛ̌m nye mʉr tɨ̂ʼ dí yɨ́ nyɑ́. Nyě bɑʼlě sɑ́ yɨ́yɛ̂h ó, ɨ́ nzɨ̌ lwǐb yé, dí e nkul yɨ́. Nye ɑ́ si sîl ekomlo nzɨ̌ epubo bʉ̂r misyóm myɔ́ɔ́. Nye nzě bɨ́nɔɔ ɨ́ jʉ́ó kʉ́, tó di sí ɨ́ mbó éjʉ́m mé Nzyɛ̌m kûm nɨ́nɨ́ɨ́.
58001004	Sɑ́ tɨ̂ʼ ó Mwɑ̂n wé mû mbɨ́nɑ́ kʉ́, lɑɑ bééngeles yɨ́. Sɑ́ tɨ̂ʼ ntémé ó Nzyɛ̌m ɑ́ jwe nye nkʉ̂ŋ nɨ́nɨ́ɨ́, dí ɨ́ bwɑʼ, lɑɑ wɑɑ́ wɔ́ɔ́ wɨ́ yɨ́. Nye ɑ́ nʉɑ nkʉ̂ŋ wɑɑ́ ó, jɑlɑ e nkɔb líʼe nyé.
58001005	Kɑ̂r éngeles ngwɑ́r Nzyɛ̌m dí ɨ́ pɑ̌ lɛ́ɛ e né ó: «Go ó mwɑ̂n wɑ̌m. Mɨ́ byɑ̂ gó mûh.» Nye ntémé, nyé ɑpɑ̌ lɛ́ɛ, dumo e nyʉ́ʉ́ éngeles ó: «Me óbe ó sɔ́ŋ lɨ́ esú lé. Nyɨɛ óbe ó mwɑ̂n lɨ́ esú lɑ̂m.»
58001006	Jɔ̌ʼ Nzyɛ̌m ɑ́ tyêl nye ɨ́ nkʉ̂ŋ dí ɨ́ buú bwɑʼ wɨ́, kɑ̌ lɛ̂ʼle bʉ̂r bɨ́bɛ̂h nyɑ̌ yɨ́, nye ɑ́ lɛ́ɛ ó: «Beéngeles bɨ́bɛ̂h ɛ̌! Bɨʼɨɨ gɑ́ nye mebóó sí lɨ́ ejwe nyé kûm.»
58001007	Nzyɛ̌m ɑ́ lɛ́ɛ, dumo e beéngeles bɑɑ́ ó, «Nyě sɑ́ bééngeles o mílʉ́mlʉ́ bé ó, bé díʼee mpʉ̌ pubó. Nye ó b'ɑ́ sɑ̂ ó, osyɛ̂l o mésɑ́ bé bɑɑ́, bé díʼee ntémé mpʉ mínjʉl mí siʼe.»
58001008	Sɑ̂ gwɑ́r, nye ɑ́ lɛ́ɛ, dumo e Mwɑ̂n wé nyɨɛ ó: «Nzyɛ̌m ɛ́! Go ó dí edi ɨ́ mecǿǿ mé jǿǿ yô njʉ̌m dǐ e njʉ̌m dǐ. Go ó dí ejǿø lɨ́ otîtyěl.
58001009	Gǒ kpɛl ó, sɑ́ dí tîtyěl yɨ́, bene yɑɑ́ dí onzyɛ́h ónzyɛ́h yɨ́. Sɨ́ɑ̌ yɑɑ́ ó dí ó, Nzyɛ̌m ɛ̌! Nzyɛ̌m gǒ ɑ́ si lœm go múló mé jǿø, lɨ́ ejwe gó nkul jǿø, le elóŋlǒ lémé gô e bisʉhʉʉ, lɑɑ bʉ̂r ó njoo yô.»
58001010	Yé ntémé, yê cɛmɑ́, dumo e Mwɑ̂n wé ó: «Dɑ̂ ɛ̌, go ó b'ɑ́ kuho sí yɨ̂. Le jʉ́o, le ejwoo, byé ó syɛ́ɛ́ mébó mô.
58001011	Bisɑ̂ byɑɑ́ bíbyɛ̂h, byé ódîm. Guɑ, go ódi ó, njɨ̌ njʉ̌m dǐ e njʉ̌m dǐ. Bisɑ́ bíbyɛ̂h bíɛ jø̌m mpʉ míkɑ́n.
58001012	Go óbɑ̂ʼ byé mpʉ bé dí ebɑ̂ʼ dur, nɛŋ yé lɨ́ empɑh yɨ́. Yé ó nó. Go ócéne bísɑ́ bíbyɛ̂h mpʉ mʉ̂r dí ecéne míkɑ́n myé yɨ́. Sɑ̂ gwɑ́r, ɨ́ gó pɑ̂ʼ, guɑ go ójɑɑ́ di ó, njɨ jøʼ gwɑ́r, ɑjømjøm.»
58001013	Nzyɛ̌m ɑ́ bé ɑlɛ́ɛ ɨ́ lʉ́ʉ́ dʉ́o, dumo e nyʉ́ʉ́ éngeles wé ó: «Diʼee sí wɑ̂, ɨ́ mbó éjʉ́m wɑ̂m, tó pyɑ̂l ɨ́ jɔʼ mé ósɑ̂ óntɨ̂m le obɨn bô ó, bé díʼee tyélɑ́tyélɑ mékʉ̌ yô yɨ́.»
58001014	Beéngeles bɨ́ɛ, bê onzé? Bɨ́bɛ̂h, bé ó misísǐm mi dí eséɑ̌ Nzyɛ̌m syɛ́ɛ́ mí. Nyě lómló mɨ́nɑ́ gɑ́ bɑ̌ ntémé ó, bé ntɑ́ɑ súʼo bʉ̂r o ngɑ́ bǐ cwǐʼ njʉ̌m dǐ, jɑlɑ e nkɔb líʼe nyɔ́ɔ́ bɑ́.
58002001	Sɨ́ɑ̌ yɑɑ́ ó dí ó, milɛ́ʼlɑ́ bé ɑ́ nyɛɛ jwe mɨnɑ́ gɑ́ mí, mɨnɑ́ díʼee gɑ́ ɨ́ puuu lɨ́ egwɑ́ jôʼlo myé, lɨ́ esú ó, mɨnɑ́ sɑ́ ɑkɑ̌ cyenɔɔ gɑ́ díbé cie, jɨ́blɑ.
58002002	Mɨnɑ́ bé lɨ́ egʉ́ɑ gɑ́ ó, mpɑ́ŋlɑ bééngeles, bé ɑ́ nze e né nyɨ́, nye ɑ́ be ó e nkul. Mʉr nyɨnyɛ̂h ɑ́ gbɑh metié, le wɑɑ́ ɑ́ sɑ̂ mé ɑjóʼo nyɑ́, ɑ́ si bi myɛ́nɑ mé ɑ́ jɑlɑ le ebɨ̌h lé lɑɑ́ mɑ́.
58002003	Mɨnɑ́ gɑ́ bɨɛ bé ɑ́ be ó sí ntɨhɔɔ̌ lɔ́ɔ́ cwiʼ dí elɑɑ mpɑ́ŋlɑ bééngeles bé ɑ́ túno nyɨ́. Mʉr ɑ́ nyɛɛ lɛ́ɛ lɔ́ɔ wɑɑ́ nyɑ́, ɑ́ be ó Tî Yésʉs nye mʉr tɨ̂. Ntémé, bʉr o b'ɑ́ jóʼo nye bɑ́ ó b'ɑ́ lɛ́ɛ mɨnɑ́ gɑ́ ó, wé ó lɔ́ɔ dí e nkul wɨ́. Á nó, mɨ́nɑ́ ópyêh wé nó, mɨnɑ́ bé okɑ̌ swɑb gɑ́ nkoó?
58002004	Nzyɛ̌m, nyɨ́ nzě boʼlo ntémé ó, lɔ́ɔ wɑɑ́, wé ó tyeetye, ebě, nye ɑ́ si ntɨh bisyɛ́ɛlɑ bi nkûl, le byɑɑ́ bí ékɑ̂m, le mesimɑ́ mimbi mimbi, kumǒ kumɑ́ɑ e minjwéɑ́ Sísǐm wé dí entɨntɨh mɨ́nɑ́ gɑ́ mí, dû mpʉ wé dí ekpɛl yɨ́.
58002005	Mpóʼǒ Nzyɛ̌m ngɑ́ sûʼlɑ̌ tyêl, nyɑɑ́ bɨ́h dí elwib, dumo e nye nyɨ́, nye óbe ó ɨ́ jǿǿ nyʉ́ʉ́ mʉ̂r. Ntʉ bééngeles nyé ɑ́ tyêl lɨ́ esú lé éjǿø mpóʼo nyɑɑ́.
58002006	Nyʉ́ʉ́ mʉ̂r ɑ́ tile ɨ́ yʉ́ʉ́ pêh Kɑ́lɑr Nzyɛ̌m ó: «Mʉr, nye yé, ó go tóŋlɑɑ nye? Mwɑ̂n mé mʉr, nye yé, ó go tírwɑɑ e né?
58002007	Ɨ́ mɑ̂ jɔʼ, go ɑ́ si sul nye sí. Beéngeles, bé ɑ́ si nyɨ̂n e júu, lɑɑ nyé bɑ́ tîtííɑ̌. Píe tɨ̂, gʉ́ kɑ̌ dil nyé kɑ́rɑ́ɑ́ jǿø ɨ́ lʉ̂, lɨ́ ejwe nyé kûm ndu e júu.
58002008	Go ɑ́ si gbɑ̂ sɑ́ yɨ́yɛ̂h ɨ́ jǿǿ yé, sí mebo mé.» Mpʉ̌ Nzyɛ̌m mû sí syɛŋ bísɑ́ bíbyɛ̂h, gbɑ̂ byé ɨ́ jǿǿ yé yɨ́, yé ɑbe e sɑ̂ gwɑ́r dí ɑbě sulɑ́ sí ɨ́ jǿǿ yé yɑɑ́. Tó kœb ó, ɨ́ bɑ́ɑ́nɑ̂, mɨnɑ́ jínɑ ɑpɑ̌ bee gɑ́ ó, bíbyɛ̂h, bí sîl égbɑ́ŋɔɔ ɨ́ jǿǿ yé.
58002009	Sɑ́ mɨ́nɑ́ dí ekʉ́ gwɑ́ bee gɑ́ yɨ́, yé ó: ɨ́ mɑ̂ péh jɔʼ, Nzyɛ̌m ɑ́ si nyɛɛ sul Yésʉs sí, beéngeles bɑ́ lɑɑ nyé ɨ́ júu. Píe tɨ̂, nyɨ́ kɑ̌ dil nyé kɑ́rɑ́ɑ́ jǿø ɨ́ lʉ̂, lɨ́ ejwe nyé kûm ndu e júu, ebě, Yésʉs ɑ́ si siɑ e mitúú, ntɔ̂ʼ jwe. Ɨ́ mbi wɑɑ́ ó Nzyɛ̌m ɑ́ cǿɑ e bʉr bɨ́bɛ̂h yɨ́, lɨ́ esɑ̂ ó, Yésʉs jwêʼ lɨ́ esú lɔ́ɔ́.
58002010	Sɑ́ yɨ́yɛ̂h, yé duho ó kwɑ́ mé Nzyɛ̌m. Nzyɛ̌m ɑ́ kuho sɑ́ yɨ́yɛ̂h ó, ɨ́ kpɛ̌l yé nye mʉr tɨ̂. Nzyɛ̌m ɑ́ si gø̂m etô e buobuo bwɑ́n bé, tô tóʼ, tó pyɑ̂l pyɑ́lɑ́ɑ ɨ́ diɑ́ kûm. Sɑ́ tɨ̂ʼ ó yé ɑ́ jɑlɑ ó, Yésʉs tɑ́ɑrɑɑ ekomlo bé nzɨ̌ ebǐ cwiʼ, le ntémé ó, nye díʼee lǿŋlɑ́ e nkul eciʼ bé, duho ɨ́ mitúú nyé ɑ́ siɑ e myé mí yɨ́.
58002011	Yésʉs, mʉr dí epubo bʉ̂r nyɑ́, bé e bʉr nyé dí epubo bɑ́, bé e boo nɔ́ɔ́ bɨ́bɛ̂h, bé mû ó bʉr o b'ɑ́ duhǒ gúmo gwɑ́r bɑ́. Sɑ́ tɨ̂ʼ ó Yésʉs dí ɑjóʼo sôn lɨ́ ejébe bé «bɨ́ɔɔ́ bɑ̂m» yɨ́.
58002012	Ɨ́ yʉ́ʉ́ jɔʼ, nye ɑ́ lɛ́ɛ, cɨɨ ɨ́ nzɨ̌ ogwíhɑ o mílɔ̌b ó: «Me ólɛ̂ʼle bɨ́ɔɔ́ bɑ̂m díé lô. Me ótyɛ̂b témé bʉr o gó ɑ́ syɛŋ bɑ́, mé ojwe gó kûm ɨ́ mejéme.»
58002013	Nye ntémé, nye lɨ́ ebɑ́ʼɑ̌ lɛ́ɛ ó: «Mɛm, me ójyɛ̂ʼwo e Nzyɛ̌m.» Nye ntémé, nye ɑ́ lɛ́ɛ ó: «Me ó nyɑ̂, bɨ̌h e bwɑ́n Nzyɛ̌m ɑ́ jwe me bɑ́.»
58002014	Bwɑ́n nyé dí elwib, dumo e bé bɑ́, bé e bipúno ndu e bijwehé. Jøʼ gwɑ́r yɑɑ́ ntémé ó Yésʉs ɑ́ ciʼe yɨ́. Nye ɑ́ si jwe lɨ́ esú ó, nye têʼlɑɑ mʉr ɑ́ bɨbe e nkul eswie nyɑ́. Mʉr wɑɑ́, nye ó sɔ́ŋ meleme.
58002015	Nye ɑ́ jwe ntémé ó, nye pɛ́ʼɛɛ mɨnɑ́ gɑ́ lɨ́ okómó. Ebě, mɨnɑ́ bé ɑ́ nyɛɛ lɛŋ gɑ́ bicwiʼ gɑ́ bínɑ́ ó, kɛ́ʼɑ́ lɨ́ okómó. Mɨnɑ́ bé ɑ́ didi gɑ́ ɨ́ menkɑrɑ mé ókómó wɑɑ́ ó, ɨ́ kpɛ́ɛ́ éswie.
58002016	Ebě, lɨ́ otyeetye, nye ɑ́ bé ɑnze bééngeles ɨ́ nkɔ̌m. Nye ɑ́ nze kɛm yɨ́ɛ ó, bwɑ́ bé óntɑ mé Abrɑhɑm.
58002017	Sɑ́ tɨ̂ʼ ó yé ɑ́ jɑlɑ ó, nye díʼee kwɑhɑ́ mpʉ bɨ́ɔɔ́ bé, ɨ́ mipɑ́ʼ mímyɛ̂h yɨ́. Nye ɑ́ nøølɑ e mɨnɑ́ gɑ́ ó, lɨ́ esú ó, nye nkʉ̂ cǿɑ e mɨnɑ́ gɑ́, le edi njǿø opɑrɑ mɨ́nɑ́ ókʉ́ bûʼlɑ gɑ́ nyɑ́. Nye ó jɑ́lɑ́ le eséɑ ɨ́ pɑ́ʼ bísɑ̂ bi dí ejwɛ̂ʼ Nzyɛ̌m bí. Nye ó mʉr ɑ́ jwe, búrɑ le misyém mí bʉ̂r bé, le eleʼě Nzyɛ̌m ɨ́ nkpɑɑ nyé nyɑ́.
58002018	Nyě e nkul ekɛm bʉ̂r ɨ́ bijɔʼ bé dí entɑɑ mébʉ́blɑ́ bí, ebě, nye mʉr tɨ̂ʼ ɑ́ be ó sí siɑ e mitúú ɨ́ jɔʼ nyɨ́ɛ ɑ́ bóblɔɔ yɨ́.
58003001	Bɨ́ɔɔ́ bɨ́h le okɛ́l bɨ́h dí ci bɑ́, mɨnɑ́ gɑ́ ó bé ɑ́ bi gɑ́ nkɔb mpwɑ́r: njɨ́blɨ́ Nzyɛ̌m ɑ́ ntɨh mɨnɑ́ gɑ́, duho ɨ́ jʉ́ó kʉ́ wɨ́. Jwɛ́ʼɛ́ɛ́ gɑ́ sɔ̂ʼ njɨ Yésʉs mpʉ nyé dí yɨ́: nye ó mʉr milʉ́mlʉ́ mé Nzyɛ̌m, bɑ́ʼɑ̌ be ntémé njǿø opɑrɑ gɑ́ wɨ́nɑ́ mpʉ mɨ́nɑ́ dí ekɑm gɑ́ yɨ́.
58003002	Nzyɛ̌m ó b'ɑ́ tyêl Yésʉs ɨ́ dǐ njǿø opɑrɑ gɑ́ wɨ́nɑ́. Yésʉs, nye ó mʉr ebûʼlɔɔ, ɨ́ mpʉ̌ Moïse ɑ́ bûʼlɔɔ, nzě tyélɔɔ ɨ́ dǐ yé tʉ́ŋlʉ̌ mbɛ̌r bʉ̂r mé Nzyɛ̌m yɨ́.
58003003	Yésʉs nyɨɛ ó dí ejɑlɑ e kûm ɨ́ buo buo, lɑɑ̌ Moïse, jøʼ gwɑ́r e gwɑ́r e mpʉ swîm mbɛ̌r dí ɨ́ buú gúmlɔɔ, lɑɑ̌ mbɛ̌r wé, wé mʉr tɨ̂ʼ yɨ́.
58003004	Abe e mbɛ̌r dí e nkul edi, ɑbe e swim. Tó kœb ó, Nzyɛ̌m ó b'ɑ́ sumo sɑ́ yɨ́yɛ̂h.
58003005	Ɨ́ pɑ́ʼ mé Moïse, nye ɑ́ be ó mʉr ebûʼlɔɔ ɨ́ nkǒ pɑ́ʼ bísɑ́ bíbyɛ̂h bi dí tʉ́ŋlʉ̌ mbɛ̌r bʉ̂r mé Nzyɛ̌m bí. Nye ɑ́ tyélɔɔ syɛ̂l mesɑ̂ ó, nye bôʼlɑɑ sɑ́ yɨ́yɛ̂h Nzyɛ̌m ɑ́ be ó, nye ólɛ́ɛ bʉ̂r yɨ́.
58003006	Tó kœb ó, Krîst nyɨɛ ɑ́ si tyélɔɔ ɨ́ dǐ Mwɑ̂n ɑ́ jɑlɑ le edǐ lʉ́ mbɛ̌r bʉ̂r wɑɑ́ nyɑ́. Mbɛ̌r bʉ̂r wɑɑ́, wé gúmó ntémé ó, e né. Mɨ́nɑ́ bé ódi gɑ́ e mpûʼlɑ ɨ́ miléme, le ekʉ́ gʉ́ɑ̌ sɑ́ mɨ́nɑ́ dí ebûʼlɑ gɑ́ yɨ́, ɑbɑ́ɑwǒ sɔ̂ʼ nó, lɛ́ɛ́, mɨnɑ́ gɑ́ ó dí bʉ̂r ó mbɛ̌r bʉ̂r wé wɑɑ́.
58003007	Sɨ́ɑ̌ yɑɑ́ ó, Sísǐm mé Nzyɛ̌m dí elɛ́ɛ ó: «Bɨ́n sí jóʼo cwíí mé Nzyɛ̌m mûh nɛ́ɛ:
58003008	mʉr ɑsɑ̂ élele é lʉ̂ mpʉ bímpɑ́m bín ɑ́ sɑ̂ ɨ́ jɔʼ byé ɑ́ gbɔbɑ e Nzyɛ̌m, lɨ́ ebóblo nyé ɨ́ lʉɑ́ yɨ́.
58003009	Bimpɑ́m bín, byé ɑ́ si bóblo me gʉ̂, lɨ́ esɑ́ɑ égʉ́ɑ̌ nkʉ̂ me ó dí mpɑ̌ŋ Nzyɛ̌m. Bé ɑ́ si bee bisyɛ́ɛlɑ byɑ̂m mimbû mekɑ́m ménɑ̂.
58003010	Mpʉ bé ɑ́ bóblo me nó yɨ́, me ɑ́ si jóʼo ebúʼ e myɑ̌ bʉ̂r wɑɑ́. Nó ó mé ɑ́ lɛ́ɛ ó: Bé lɨ́ eboó tô le edîm. Bé jínɑ lɨ́ ekʉ́ jéʼe édû nzɨ́ mé dí etɨ́e bé nyɨ́.
58003011	Ɨ́ nkpɑɑ nyɑ̌m, me nzě kɑ́ɑle ó: Bʉr ópɑ̌ bee gɑ́ nkʉ̂ bé ókɑ̌ bɑ́ʼɑ̌ nî lɨ́ egbɑlɑ́ lɑ̂m!»
58003012	Bɨ́ɔɔ́ bɑ̂m! Okɛ́l bɑ̂m! Gwɑ́ di gɑ́ le ocwóó, ó mʉr ɨ́ sɔ́mɑ́ yɨ́n ɑyɨ́ be e lémé dí ɨ́ lele lɨ́ ebûʼlɑ wɨ́. Nyě sɑ́ ɑgbɔbɑ e Nzyɛ̌m dí kublɑkúblɑ nyɑ́.
58003013	Jyɛ́m bɨ́n jínɑ mûh sɔ́mɑ́ yɨ́, yé mbɨɑ ó, bɨ̌n jwîjweelɑɑ melɨ́ pɑ́ʼ nyɨ́n móhó wɨ́wɛ̂h. Sɑ́ tɨ̂ʼ ó mísyóm, myé óbe, ɑlɨl bɨ́n miléme, nkʉ̂ dímle nyʉ́ʉ́ mʉ̂r ɨ́ sɔ́mɑ́ yɨ́n ɨ́ nzɨ̌ mikóo yɨ́.
58003014	Sɑ́ dí tɨ̂ʼ yɨ́, yé ó: mɨ́nɑ́ ódi gɑ́ ɨ́ bidǐ gɑ́ bínɑ́, ɑpɔʼɑ tɨ̂, tó pyɑ̂l ɨ́ mesíé nó, go ó, mɨnɑ́ gɑ́ be ó bʉr ó njoo mé Krîst ó tɨ̂ʼ yɨ́.
58003015	Ebě, yê tilɑ́ ó: «Bɨ́n jóʼó cwíí mé Nzyɛ̌m mûh nɛ́ɛ: mʉr ɑsɑ̂ élele é lʉ̂ mpʉ bímpɑ́m bín ɑ́ sɑ̂ ɨ́ jɔʼ byé ɑ́ gbɔbɑ e Nzyɛ̌m yɨ́.»
58003016	Onzé bé ɑ́ jóʼo cwíí mé Nzyɛ̌m, nzě gbɔbɑ e né bɑ́? Yé ɑ́ be ó bʉr bɨ́bɛ̂h bé ɑ́ duhǒ sí Egîpten ɨ́ sɔ́mɑ́ mé Moïse bɑ́.
58003017	Ɨ́ mimbû mekɑ́m ménɑ̂ myɑɑ́, Nzyɛ̌m ɑ́ jóʼo ebúʼ le onzé? Nye ɑ́ jóʼo ebúʼ ó, e bʉr o b'ɑ́ sɑ̂ syóm bɑ́. Bɨ́hɑɑ́ ó b'ɑ́ jwe, ntɔ̂ʼ debe ɨ́ lʉɑ́ e lʉɑ́ wɛ̂h.
58003018	Nzyɛ̌m ɑ́ kɑ́ɑle ó: «Bʉr ópɑ̌ bee gɑ́ nkʉ̂ bé ókɑ̌ nî lɨ́ egbɑlɑ́ lɑ̂m!» Bʉr o nyé ɑ́ lwib ɨ́ lɔ̌b wɔ́ɔ́ bɑ́, bé onzé? Bé ó bɑɑ́ bé ɑ́ sɑ̂ nye ebɨ̌h bɑ́!
58003019	Sɑ́ tɨ̂ʼ ó mɨ́nɑ́ dí ebee gɑ́ ó, bé ɑ́ bé ɑnî lɨ́ egbɑlɑ́ lé yɨ́, ebě, bé ɑ́ bé ɑjyɛ̂ʼwo e né.
58004001	Nzyɛ̌m ɑ́ líʼe nkɛ̌ʼ e mɨnɑ́ gɑ́ ó, nye ódib nzɨ́ egbɑlɑ́ lɨ́ esú gɑ́ lɨ́nɑ́. Sɑ̂ gwɑ́r, gwɑ́ di gɑ́ le ocwóó, lɨ́ ekpɛ́ɛ ó, mʉr ngwɑ́r ɨ́ sɔ́mɑ́ yɨ́n ɑ́mû sû myɛ́nɑ mɑɑ́, nye ntɔ̂ʼ ɑkɑ̌ nî lɨ́ egbɑlɑ́ lɑɑ́.
58004002	Mɨnɑ́ bé ɑ́ be gɑ́ ó, sí jóʼǒ Mbɨɑmbɨɑ Lɔ́ɔ jøʼ gwɑ́r e gwɑ́r e bimpɑ́m gɑ́ bínɑ́. Sɑ̂ gwɑ́r, wé ɑ́ bé ɑbe byé e nyɔm, ebě, byé ɑ́ bé ɑbûʼlɑ ɨ́ jɔʼ byé ɑ́ jóʼo wé yɨ́.
58004003	Mɨnɑ́ gɑ́ bɨɛ obûʼlɑ ó dí egbɑlɑ gɑ̂, ebě, Nzyɛ̌m ɑ́ lɛ́ɛ, dumo e bé ó: Ɨ́ nkpɑɑ nyɑ̌m nyɑɑ́, me ɑ́ si kɑ́ɑle ó: «Bʉr ópɑ̌ bee gɑ́ nkʉ̂ bé ókɑ̌ bɑ́ʼɑ̌ nî lɨ́ egbɑlɑ́ lɑ̂m!» Nzyɛ̌m dɑmɑ́ lwib nó, syɛ́ɛ́ yé, yé ɑ́ síe tyeetye ó, jɔʼ nyé ɑ́ sîl ekuho sí yɨ̂ʼ yɨ́.
58004004	Ebě, yê tilɑ́ ɨ́ yʉ́ʉ́ péh Kɑ́lɑr Nzyɛ̌m, dumo e móhó nzɑɑngbɑ́ ó: «Nzyɛ̌m ɑ́ gbɑlɑ syɛ́ɛ́ yé yɨ́yɛ̂h ó, ɨ́ móhó nzɑɑngbɑ́.»
58004005	Gúú tilɑ́ dí ɨ́ Kɑ́lɑr Nzyɛ̌m wɨ́, wé ó: «Bʉr ópɑ̌ bee gɑ́ nkʉ̂ bé ókɑ̌ bɑ́ʼɑ̌ nî lɨ́ egbɑlɑ́ lɑ̂m!»
58004006	Ebě, lɔ̌b, wɨ́ cîʼ tyeetye ó, bɑ̂ʼ bʉ̂r, bé ógbɑlɑ, bé e boo Nzyɛ̌m sɔ́mɑ́. Nó ó, bʉr o b'ɑ́ nyɛɛ bi Mbɨɑmbɨɑ Lɔ́ɔ, ó bé níʼee ɨ́ gúmó égbɑlɑ́ yɑɑ́ bɑ́, bé ɑ́ bé ɑgbɑlɑ, ebě, bé ɑ́ si sɑ̂ ebɨ̌h e Nzyɛ̌m.
58004007	Sɑ́ tɨ̂ʼ ó Nzyɛ̌m ɑ́ kɑ bɑʼɑ tyêl gúú móhó nyé dí ejɨjébe ó, «mûh» wɨ́ yɨ́. Nye ɑ́ si boo sɑ̂ nó, nye nzě lɛ́ɛ mɨ́nɑ́ gɑ́ lɔ̌b wɑɑ́ ɨ́ num mé Dɑvid mpʉ bɨ̂h nyɛɛ tile yɨ́ ó: «Bɨ́n jóʼó cwíí mé Nzyɛ̌m múh nɛ́ɛ: mʉr ɑlelě léme.»
58004008	Yé bé Josué ɑ́ si tô e bʉr bé, tó níŋle bé ɨ́ gúmó égbɑlɑ́ nó, lɛ́ɛ́, Nzyɛ̌m ɑ́ bé ɑkɑ̌ lwib ɨ́ lɔ̌b móhó égbɑlɑ́ swîh.
58004009	Lɔ̌b, wɨ́ cîʼ ntémé ó, bʉr o mé Nzyɛ̌m, bé ónî lɨ́ egbɑlɑ́, lɑɑ́ e dʉ́ó é sɑ́bɑt.
58004010	Ebě, mʉr dí enî lɨ́ egbɑlɑ́ lé nyɑ́, nyě gbɑlɑ bísyɛ́ɛ́ ó, jøʼ gwɑ́r e gwɑ́r e mpʉ̌ Nzyɛ̌m ɑ́ gbɑlɑ byɑɑ́ byé ntémé yɨ́.
58004011	Nó mɨnɑ́ gbɑ̂ʼ gɑ́ nkul lɨ́ esú lé énî ɨ́ gúmó bʉ̂r dí egbɑlɑ yɨ́. Gwɑ́ di gɑ́ le ocwóó, ó mʉ̌r sɑ́ ɑsɑ̂ ébɨ̌h e Nzyɛ̌m, nkʉ̂ dumɑ sí mpʉ bímpɑ́m gɑ́ bínɑ́ byé ɑ́ dumɑ yɨ́.
58004012	Lwǐb mé Nzyɛ̌m, yé ó sɑ́ dí kublɑkúblɑ yɨ́. Yé e nkul. Yé ntémé, yé ɨ́ bɑ́blɑ, lɑɑ pɑ̂-sʉŋ dí njebɑ́ myoo mipɑ́ʼ mímbɑ́ nyɑ́. Ɨ́ jɔ̌ʼ Nzyɛ̌m dí elwib yɨ́, lwǐb yé, yé lɨ́ ekʉ́ bɑ́nɑ̌ syɛ̂h bípúno, tó kumo ɨ́ mebɨ̌l, ntɔ̂ʼ pin bícíl bí nyʉ̂l ɨ́ mebʉó. Yé lɨ́ ekpɑ̂hlɑ̌ gúmó léme ndu e sísǐm dí edirɑ yɨ́. Yé lɨ́ epɑhle le egbɑ̂ mbɔ́ʼ ɨ́ bitɔŋlɑ́ ndu e bijøʼ gɑ́ bínɑ́.
58004013	Yé ɑbe e yʉ́ʉ́ kwihɑ́ sɔ̂ʼ dí solɑ́ ɨ́ míh mé Nzyɛ̌m. Sɑ́ yɨ́yɛ̂h nyé ɑ́ kuho yɨ́, yé ɨ́ ponó, ɨ́ nkɛŋlɛ̂m ɨ́ míh mé. Bíbyɛ̂h, byé ókɑr mínkɑr myɔ́ɔ́ ó, ɨ́ mpǒm nyé.
58004014	Mɨnɑ́ gɑ́ bé e ɑ́nɨ̂nɨ̂n njǿø opɑrɑ: Yésʉs, Mwɑ̂n mé Nzyɛ̌m. Nye ɑ́ si ntɑɑ jʉ́o, le ejwoo le bɑɑ́ntɛ́n, tó di ɨ́ jʉ́ó kʉ́. Nó, mɨnɑ́ tôʼ gɑ́ dóló le ekɑ̌m búʼó gɑ́ yɨ́nɑ́.
58004015	Ebě, njǿø opɑrɑ gɑ́ wɨ́nɑ́, nye ó wɑɑ́ dí e nkul ejɨ̂ʼ nkóó e mɨnɑ́ gɑ́ ɨ́ jɔʼ nyé dí ebee étyɛʼ gɑ́ lɨ́nɑ́ yɨ́ nyɑ́. Nye ɑ́ si bóblɔɔ mimbi mímyɛ̂h, jøʼ gwɑ́r e gwɑ́r e mɨnɑ́ gɑ̂; sɑ̂ gwɑ́r, nyɨɛ l'ɑdumɑ, nkʉ̂ sɑ̂ syóm.
58004016	Nó, mɨnɑ́ sîhlɑɑ gɑ́ bɑ̌ʼ e né, tó pyɑ̂l pyɑ́lɑ́ɑ ɨ́ mecǿǿ mé jǿǿ yé. Mɨnɑ́ pyɑ́lɑɑ gɑ́ ɨ́ mpǒm nyé, ɑbɑ́ɑwǒ sɔ̂ʼ, le ebûʼlɑ ó, nyě di ɨ́ mecǿǿ mɑɑ́ ó, lɨ́ esú ó, nye lɛ̂ʼlɑɑ bʉr ncǿncǿɑ, le ejɨ̂ʼ bé nkoó. Mɨnɑ́ bi gɑ́ ncǿncǿɑ nyé ó, ɨ́ jɔʼ mɨ́nɑ́ dí ebuú jɨ gɑ́ nkɔ̌m nyé yɨ́.
58005001	Ebě, bé pɨ́pɛ́h njǿø opɑrɑ nyɨnyɛ̂h ó, tʉ́ŋlʉ̌ bʉr. Nye tyélɑ́ ɨ́ dǐ yɑɑ́ ó, nye tyɛ́bɨɨ ɨ́ mejilɑ́ me bʉ̂r ɨ́ pɑ́ʼ bísɑ̂ bi dí ejwɛ̂ʼ Nzyɛ̌m bí. Nye ó mʉr dí etɨtɑ́ɑ mébyɑʼ mɔ́ɔ́ nyɑ́, le edîʼ Nzyɛ̌m minjwéɑ́.
58005002	Pɑrɑ nyɨnyɛ̂h, nyě e nkul ekɛm bígʉʼlʉgʉ́ le bʉr o mû sí dîm bɑ́, ebě, ɨ́ mipɑ́ʼ mímyɛ̂h, etyɛʼ lé, lé lɨ́ enyɨ̂n ɨ́ míh mé.
58005003	Sɑ̂ yɑɑ́ ó nyé dí ejɑlɑ le etɑ́ɑ mébyɑʼ mé ɨ́ lɔ̌b mísyóm myé jøʼ gwɑ́r e gwɑ́r e mpʉ nyé jɑ́lɑ́ le etɑ́ɑ mébyɑʼ me bʉ́ʉ́ bʉ̂r yɨ́.
58005004	Mʉr, nyé ɑbe e nkul egbɑ̂n dǐ pɑ́rɑ, nkʉ̂ júú tɨ̂. Bʉr ó Nzyɛ̌m ɑ́ jébe bɑ́ ó dí ejɑlɑ e dǐ yɑɑ́. Yé ó jøʼ gwɑ́r mpʉ̌ Nzyɛ̌m ɑ́ nyɛɛ jébe Árɔn, tyêl nyé ɨ́ dǐ pɑ́rɑ yɨ́.
58005005	Jøʼ gwɑ́r e gwɑ́r yɑɑ́ ntémé e Krîst. Nye ɑ́ bé ɑgbɑ̂n dǐ njǿø opɑrɑ, nkʉ̂ sɑ́ɑ kûm dí tɨ̂ʼ nyɨ́. Nye ɑ́ si tyélɔɔ ɨ́ dǐ yɑɑ́. Mʉr ɑ́ tyêl nye nyɑ́, ɑ́ lɛ́ɛ ó: «Go ó mwɑ̂n wɑ̌m. Mɨ́ byɑ̂ gó mûh.»
58005006	Ɨ́ yʉ́ʉ́ pêh Kɑ́lɑr Nzyɛ̌m swîh, Nzyɛ̌m ɑ́ lɛ́ɛ ntémé ó: «Go ódidi pɑrɑ wɑ̌m ó, ɨ́ melú mé mpóʼo mɨ́mɛ̂h. Go ó mbi pɑ́rɑ̌ Mɛlkisédɛk ɑ́ be wɨ́.»
58005007	Jɔ̌ʼ Krîst ɑ́ ciciʼe ɨ́ sí yɨ̂ʼ yɨ́, nye ɑ́ bɨbe lɨ́ ejɨʼlɑ e mʉr ɑ́ be e nkul epɛʼ nyé lɨ́ eswie nyɑ́. Nye ɑ́ si bʉ̂ bicím, jɨ kʉ́kʉ́, Nzyɛ̌m ntɔ̂ʼ jóʼo nyé ntémé ɨ́ lɔ̌b méjóʼǒ Yésʉs ɑ́ sɑ̂ nye mɑ́.
58005008	Dɑmɑ́ bě mpʉ nyé ɑ́ be Mwɑ̂n mé Nzyɛ̌m yɨ́, nye ɑ́ be ó si jɨ̂ʼ ésɑ̂ Nzyɛ̌m mejóʼo. Nye ɑ́ jɨ̂ʼ mejóʼo mɑɑ́ ó, ɨ́ nzɨ̌ mitúú nyé ɑ́ siɑ e myé mí.
58005009	Píe mitúú myé myɑɑ́ ó nyé ɑ́ kɑ be, nye mû lǿŋlɑ́ ɨ́ nkʉ́ŋ wé yɨ́. Nye ɑ́ be ó, nye mû sɑ́ ngɑ́ kɑ̌ jwe bʉ̂r cwǐʼ njʉ̌m dǐ yɨ́. Bʉr bɨ́bɛ̂h ngɑ́ sɑ̂ nyé mejóʼo bɑ́, bé óbǐ cwiʼ yɑɑ́.
58005010	Nó ó Nzyɛ̌m ɑ́ tyêl nye njǿø opɑrɑ ɨ́ mpʉ mé Mɛlkisédɛk yɨ́.
58005011	Bɨ̌h bé ɨ́ buo mílɛ́ʼlɑ́ mí éjwe ɨ́ lɔ̌b wɨ̂. Sɑ̂ gwɑ́r, yé ɨ́ buú kɔblɑ lɨ́ ejwe bɨ́n myɑ̌, ɨ́ lɔ̌b élele e mílémé mín lɨ́ enʉɑ mílɛ́ʼlɑ́ myɑɑ́.
58005012	Yɨ́ boó lɑɑ̌ jɔʼ bɨ́n ɑ́ jɑlɑ le epyɑ̂l ólɛ̂ʼlɑ yɨ́. Yé jɨ ó, bé bɑ́ʼɑ nzě lɛ̂ʼle bɨ́n bisɑ́ bí ésôʼ bɨ́n ɑ́ nyɛɛ lɛ̂ʼlɔɔ ɨ́ milɔ̌b mé Nzyɛ̌m bí. Bɨ̌n jínɑ ó mpʉ bícyéé bi dí ede ébêl bí. Bɨ̌n bé ɑpɑ̌ jyɛnwɑ e mede mé ótɔ́mɑ́ bʉ̂r.
58005013	Yé ó nó, ebě, mʉr jínɑ lɨ́ ede ébêl nyɑ́, nyé ɑpɑ̌ jyɛnwɑ le milɛ́ʼlɑ́ mi dí edumo le otîtyěl gɑ́ wɨ́nɑ́ mí, ebě, nye jínɑ ó mɑ̂ cyéé.
58005014	Otɔ́mɑ́ bʉ̂r bɨ́ɛ ó dí ejɑlɑ e mpɑ̌ŋ mede. Bɨ́ɛ e bɨ́ɛ ó dí e pɨʼ dí ó, bé gʉ́ŋɑɑ ebɛ̂ʼ pɑ́ʼ ébébe le embɨɑ nyɨ́. Bé bi pɨ̂ʼ nyɑɑ́ ó, ɨ́ lɔb nzyéé bé dí egbɑ̂ lɨ́ egʉ́ɑ ébɛ̂ʼ bísɑ̂ byɑɑ́ nyɨ́.
58006001	Nó, mɨnɑ́ gwɑ́ʼɑɑ ejwe gɑ́ milɛ́ʼlɑ́ bé dí enyɛɛ́ jɨ̂ʼ ésôʼ, myɑɑ́ mi dí edumo e Krîst mí. Mɨnɑ́ jwéelɑɑ gɑ́ myɑɑ́ mi dí esɑ̂ ó, mʉr tɔ́mɑɑ ɨ́ pɨʼ mí. Bɨ̌h bé ɑ́kɑ̌ bɑ́ʼɑ̌ lɛ̂ʼle bɨ́n milʉ́ mékɑ̌n mɑ̂: etúmǒ koo e bisyɛ́ɛlɑ bi dí mpʉ mímúu bí, ejyêʼ koo e Nzyɛ̌m,
58006002	milɛ́ʼlɑ́ mi dí ejwɛ̂ʼ míndubó mí, myɑɑ́ mi dí ejwɛ̂ʼ kɛlɑ́ mébô mí, nkʉ̂ ɨ́ lɔ̌b pɑhɑ́ ójwe, nkʉ̂ ɨ́ cíʼɑ́ mílɔ̌b, wɑɑ́ mésíé.
58006003	Nzyɛ̌m ókpɛl nó, mɨnɑ́ bé ókʉ́ jweelɑ gɑ́ milɛ́ʼlɑ́ mi dí ejwe bʉ̂r pɨʼ otɔ́mɑ́ bʉ̂r mí.
58006004	Nó ó, bʉr o b'ɑ́ nyɛɛ kʉnɔɔ mimbɑh bɑ́, bé ɑ́ be lɨ́ enyɛɛ́ bibi mínjwéɑ́ mi dí eduho ɨ́ jʉ́ó kʉ́ mí. Ɨ́ jɔʼ yɑɑ́, Sísǐm mé Nzyɛ̌m bé e boo nɔ́ɔ́ ó b'ɑ́ bɨbe.
58006005	Bé ɑ́ be lɨ́ ebibi ntémé lɔ́ɔ́ mé Nzyɛ̌m dí ɨ́ buú mbɨɑ wɨ́, jóʼo ménwɑ̌n me tɨ̂. Bɨ́ɛ, bé ɑ́ si nyɛɛ jweŋɔɔ mbi nkûl ngɑ́ jweŋɔɔ ɨ́ mpóʼǒ Nzyɛ̌m ngɑ́ tyêl nyɨ́ wɨ́.
58006006	Ɨ́ jɔ̌ʼ mbi bʉ̂r bɑɑ́ kɑ́ dímlě búʼó yɔ́ɔ́ yɨ́, yé ɑbe e yʉ́ʉ́ sɑ́ swîh dí e nkul ekɑ̌ sɑ̂ ó, mʉr bɑ́ʼɑ jwǐr mbi bʉ̂r bɑɑ́ miléme. Ebě, bé bʉr o tɨ̂, bɨ́ bomlo Mwɑ̂n mé Nzyɛ̌m e binzɑ̂ŋ, bɨ́nɔɔ nyé ɨ́ kolôs kʉ́ ɨ́ jɔʼ mbɑ́, lɨ́ esɑ̂ ó, nye búu pyɑŋɔɔ ɨ́ kpɛŋlɛm.
58006007	Gʉ́ŋɑ́ɑ́ gɑ́ ó, pemé ómpíé dí enǿø tɨ̂ʼ jɔʼ yɨ́yɛ̂h, dí egúmo mpúmó lɨ́ esú é mépwɑʼ mé óbel o tɨ̂ʼ yɨ́, yé ósøø métyɛʼ me mpóm mé Nzyɛ̌m.
58006008	Yé sí kɑ̌ be yɨ́ɛ ó, pemé yɑɑ́, yé pɑ́h ó, mbɨ́ bikɑ́ mpʉ mínjwínɨ́nɨ́ le ntʉ̌msɑkpɛl nó, go ó, pemé yɑɑ́, yé ɑbe e nyɔm. Yé ókɑ̌ lîʼ ó, tyé méjwíne mé nyɑ̂ ó, nye syɛ́mɨɨ yê. Bé ójɑɑ́ kɑ̌ dîʼ yé ó, díʼɨ́ɨ.
58006009	Bʉr ó kpɛ̌l bɑ̂m, bɨ̌h dɑmɑ́ lwib nó, mě e mpûʼlɑ ɨ́ léme ɨ́ lɔ̌b wɨ́n ó, sɑ́ dí mbɨɑ, lɑɑ méswomlʉ le medíʼe yɨ́, yé ó bɨ̌n dóló. Sɑ̂ yɑɑ́, yé ó cwǐʼ njʉ̌m dǐ.
58006010	Ebě, Nzyɛ̌m, nyé ɑbe wɑɑ́ onzyɛ́h ónzyɛ́h. Nye ɑ́jɨ́hɑ́ syɛ́ɛ́ bɨ́n dí eséɑ nyé yɨ́. Nye ntémé, nyé ɑbe e nkul ejɨhɑ̌ kpɛ̌l bɨ́n dí elɛ̂ʼle nyé yɨ́. Yé ɑ́ si nyɨ̂n ɨ́ ponó ɨ́ jɔʼ bɨ́n ɑ́ be lɨ́ ekɛm bʉ̂r bé yɨ́. Bɨ̌n ntémé jínɑ ó lɨ́ etô e menkɔ̌m mɑɑ́ dóló.
58006011	Bɨ̌h gǿm ó, mʉr nyɨnyɛ̂h sɑ̂ʼ sɨ́n lɨ́ eséɑ̌ syɛ́ɛ́ yɑɑ́, tó kumo lɨ́ odumo, ɑkɑ̂r. Jɔʼ yɑɑ́ ó lémé wé ngɑ́ lóno ɨ́ mpûʼlɑ yɨ́.
58006012	Bɨ̌h bé ɑkpɛl ó, bɨ̌n díʼee mipǿpø̂h mí ósyɛ̂l o mésɑ̂. Bɨ̌h jɑɑ́ gø̂m ó, njɨ bɨ̌n sɑ̂ʼ mpʉ bʉ́ʉ́ óbûʼlɑ mé Nzyɛ̌m dí eboó sɨsɑ̂ yɨ́: bé e búʼó ndu e bíhwó. Bɨ́ɛ ntémé ó ngɑ́ nʉɑ̌ sɑ́ Nzyɛ̌m ɑ́ kɛʼ bé yɨ́, jɑlɑ e nkɔb líʼe nyɔ́ɔ́.
58006013	Yé ɑ́ be ó, ɨ́ jɔ̌ʼ Nzyɛ̌m ɑ́ kɛʼ Abrɑhɑm bisɑ́ bí émbɨɑ yɨ́, nye ɑ́ si ntɑɑ minkɑ̂l. Mpʉ yé dí ó, yé ɑbe e mʉr dí elɑɑ̌ Nzyɛ̌m yɨ́, nó ó nyé ɑ́ gbɑ̂ díé lé nye mʉr tɨ̂ʼ ɨ́ minkɑ̂l yɨ́.
58006014	Nye ɑ́ lɛ́ɛ ó: «Lɨ́ otyeetye, me ósʉ gó metyɛʼ me mpóm, le ejwe gó bwɑ̂n mebɨ̂ʼ mepɑ̌m.»
58006015	Abrɑhɑm ɑ́ si jûhwo mpʉ̂n. Sɑ́ tɨ̂ʼ ó nyé ɑ́ bi sɑ̂ Nzyɛ̌m ɑ́ kɛʼ nye yɨ́.
58006016	Jɔʼ bʉ̂r ntɨ́ntɑ́ɑ́ mínkɑ̂l yɨ́, bé ntɨntɑɑ myé ó, lɨ́ egbɑ̂ díé é mʉ̂r dí entɑɑ bé ɨ́ júu nyɑ́ ɨ́ minkɑ̂l. Minkɑ́l myɔ́ɔ́ myɑɑ́, myé lɨ́ egbɑ̂ nkɑ̌-ci ɨ́ mesónó.
58006017	Nzyɛ̌m ɑ́ cíʼe ɨ́ lémé wé ó, nyě sɑ́ ó bʉr gʉ́ŋɑɑ lɨ́ otyeetye ó, nye ɑ́bîr mbɨɑmbɨɑ nkɛ̌ʼ nyé. Nó yɑɑ́ ó nyé ɑ́ ntɑɑ minkɑ̂l ɨ́ jɔʼ nyé ɑ́ kɛʼ bʉr membɨɑ mé yɨ́. Minkɑ́l myé myɑɑ́ ó b'ɑ́ lɨl nkɛ̌ʼ nyé. Bʉr o jɑ́lɑ́ le ebi nkɛ́ʼ nyɑɑ́ bɑ́, bé ogʉ́ɑ̌ tyeetye ó, bé ókʉ́ bi nyê.
58006018	Yé e bisɑ́ bíbɑ́ bi dí ɑbe e nkul ecénɔɔ bí: bisɑ̂ byɑɑ́, byé ó nkɛ̌ʼ ti e minkɑ́l mé Nzyɛ̌m. Mɨnɑ́ nʉɑ gɑ́ pîm ɨ́ búʼó ó, duho tɨ̂. Nzyɛ̌m, nyé ɑbe e nkul elɛ́ɛ bíbɛr ɨ́ sí, tɔʼ e bɑ́ tîtííɑ̌. Mɨnɑ́ gɑ́ bé ó bʉr o mû sí bîr sɑ́ yɨ́yɛ̂h, lɨ́ esú lé édi e mpûʼlɑ ɨ́ milémé gɑ́ mínɑ́ bɑ́. Mpûʼlɑ nyɑɑ́, nye ó kwɑhɑ́ ɨ́ ponó ɨ́ míh gɑ́ mɨ́nɑ́.
58006019	Mpûʼlɑ nyɑɑ́, nye lɨ́ esúʼo míléme gɑ́ mínɑ́ e nkul. Nyé ɑbɑ́ tyɛ̂b. Nyě súʼó mílémé gɑ́ mínɑ́ ó, ɨ́ kpɨ́ɨ́ɨ́ mpʉ̌ kǒl dí emɛ̂r byɛ̂l ɨ́ sʉ̌m díbé wɨ́. Mpûʼlɑ nyɑɑ́, nye ó mpʉ̌ kǒl dí entɑɑ̌ kɑ́n ébê dí cyelɑ́ ɨ́ mpɑ́h Nzyɛ̌m wɨ́. Wɨ̂ʼ ódumo ó kǒl wɑɑ́, wê tyeelɑ́ ó, ɨ́ mɨnɑ́ gɑ̂. Gúú ódumo wɨ́ɛ, wé ó ɨ́ gúmó dí ci yɨ́, ɨ́ mpɑ́h Nzyɛ̌m tʉ́ŋlʉ̌.
58006020	Tɨ̂ʼ ó Yésʉs ɑ́ nî yɨ́. Nye ɑ́ nî ó, esôʼ e mɨnɑ́ gɑ̂. Nye mû ó njǿø opɑrɑ gɑ́ wɨ́nɑ́, mpʉ̌ Mɛlkisédɛk ɑ́ be yɨ́. Nye ódi ntémé ó njɨ nó, njʉ̌m dǐ e njʉ̌m dǐ.
58007001	Mɛlkisédɛk wɑɑ́ ɑ́ be ó njǿø nkɑnɑ̌ Sɑlɛ̂m. Nye ntémé ó b'ɑ́ be pɑrɑ ɑ́ séɑ Nzyɛ̌m dí ɨ́ jʉ́ó kʉ́ nyɑ́ syɛ́ɛ́ nyɑ́. Ɨ́ jɔ̌ʼ Abrɑhɑm ɑ́ tô ɨ́ dɔm lɨ́ etó lwímlɑ e bʉ́ʉ́ ójǿø yɨ́, mpúlɑ nyé ɑ́ búlɑ, nyé osí ntɑɑ bé ɨ́ dɔm yɨ́, Mɛlkisédɛk ntɔ̂ʼ tô, tó bɔmɑ e né, nzě syɛɛ nyé mecyéelé.
58007002	Ɨ́ bisɑ́ bíbyɛ̂h Abrɑhɑm ɑ́ nʉɑ ɨ́ dɔm lɑɑ́ bí, nye ntémé ɑ́ si jwe Mɛlkisédɛk nkɔb mpwɑ́r ɨ́ menkɔb kɑ́m. Díé é «Mɛlkisédɛk», lé pɑ́ʼlɔ́ɔ́ ɨ́ lwǐb ébrœ̂ ó: «njǿø dí tîtyěl mʉr nyɑ́». Mpʉ nyé ɑ́ be njǿø Sɑlɛ̂m yɨ́, díé é Sɑlɛ̂m lɨ́ɛ, lé pɑ́ʼlɔ́ɔ́ ó, «mepyɛblɑ». Nó ó, nye ó b'ɑ́ gbɨgbɑ̂ bʉr mepyɛblɑ ɨ́ miléme.
58007003	Yé ɑbe e mʉr ngwɑ́r dí egʉ́ɑ sɔ́ŋ, nkʉ̂ nyɔ̌ŋ mé Mɛlkisédɛk, nkʉ̂ ntɑ́n yé. Mʉr, nyé ɑgʉ́ɑ̌ mpʉ̌ Mɛlkisédɛk ɑ́ byɛ̂l yɨ́, ɑgʉ́ɑ ntémé nkʉ̂ nye ɑ́ si jwe. Nyě nøølɑ ó, e Mwɑ̂n mé Nzyɛ̌m. Nyě di ɨ́ dǐ pɑ́rɑ yé ó, njʉ̌m dǐ e njʉ̌m dǐ.
58007004	Pɑɑ́ jwɛ̂ʼ gɑ́ mpʉ nyé dí mpɑŋ mʉ̂r yɨ́! Abrɑhɑm, sɔ́ŋ kúl bʉ̂r o bé Ɨ́zrɑɛ̂l ɑ́ jwe nye ɨ́ bisɑ́ nyé ɑ́ búlɑ e byé ɨ́ dɔm bí ó, nkɔb mpwɑ́r ɨ́ menkɔb kɑ́m.
58007005	Bʉr o bó ónzweh mé Levî, bé ó dí enʉɑ̌ dǐ pɑ́rɑ. Etié, lé jwé bé nkul ntémé ó, bé nʉ́ŋɑɑ péh bísɑ́ bíbyɛ̂h bʉ̂r o bé Ɨ́zrɑɛ̂l dí ebi bí, jɑlɑ e nkɔb mpwɑ́r ɨ́ menkɔb kɑ́m. Bé bibi nkɔ̂b nyɑɑ́ ó, ɨ́ mebó mé bɨ́ɔɔ́ bɔ́ɔ́, dí ontɑ mé Abrɑhɑm bɑ́.
58007006	Tó kœb ó, Mɛlkisédɛk ɑ́ bé ɑbe mʉ̂r onzweh mé Levî. Dɑmɑ́ jóʼo nó, Mɛlkisédɛk wɑɑ́ ɑ́ be ó sí jî Abrɑhɑm ó, Abrɑhɑm jwêʼ nye nkɔb bisɑ́ bíbyɛ̂h nyé ngɑ́ bi bí, jɑlɑ e nkɔb mpwɑ́r ɨ́ menkɔb kɑ́m. Mɛlkisédɛk ntɔ̂ʼ syɛɛ Abrɑhɑm mecyéelé, nyɨɛ mʉr ɑ́ pɑ bi menkɛ̌ʼ mé Nzyɛ̌m nyɑ́.
58007007	Yé ɑbe e mʉr dí e nkul esóŋlǒ sɑ́ yɨ̂: le mʉr dí e nkʉ̂ŋ nɨ́nɨ́ɨ́, le wɑɑ́ dí ɑbe e wé nyɑ́, wɑɑ́ dí e nkʉ̂ŋ nyɑ́ ó dí esyɛɛ nyʉ́ʉ́ mecyéelé.
58007008	Ɨ́ wɨ̂ʼ pɑ̂ʼ, mɨnɑ́ bé ɑ́ be ɨ́ bee gɑ́ mpʉ ónzweh mé Levî wé ɑ́ nʉnʉɑ nkɔb mpwɑ́r ɨ́ menkɔb kɑ́m, bɨ́ɛ ntémé lɨ́ ejwijwe nyé yɨ́. Ɨ́ gúú pɑ̂ʼ, mɨnɑ́ bé lɨ́ ebee gɑ́ ntémé mpʉ̌ Mɛlkisédɛk dí enʉɑ nkɔ̂b nyɑɑ́, nye yɨ́ɛ l'ɑjwe nyʉ́ʉ́ mʉ̂r nyé nkɔ̂b yɨ́. Ebě, mitilɑ́, myé boʼlo ó nó.
58007009	Mɨnɑ́ bé óbɛ̌m lɛ́ɛ gɑ́ ntémé ó, Mɛlkisédɛk wɑɑ́ ɑ́ be ó sí tyêl Levî etié ó, nyɨɛ bíʼee péh bísɑ́ bíbyɛ̂h Levî ngɑ́ bibi bí, jɑlɑ e nkɔb mpwɑ́r ɨ́ menkɔb kɑ́m. Ebě, Levî, mʉr dí enʉnʉɑ mínjwéɑ́ mí bʉ́ʉ́ bʉ̂r nyɑ́, ɑ́ si jwe Mɛlkisédɛk wé njwéɑ́ mpúhlɑ́ le wɑɑ́ Abrɑhɑm ɑ́ jwe Mɛlkisédɛk wɨ́.
58007010	Ebě, mpʉ̌ Levî ɑ́ be ɑpɑ̌ byɛ̂l yɨ́, yé ɑ́ be ó mpʉ̌ sɑ́ lɛ́ɛ́, nye ɑ́ be ó, nye jínɑ tʉ́ŋlʉ̌ nyʉ̂l mé sɔ́ŋ mpɑ́m wé Abrɑhɑm, ɨ́ jɔʼ bé e Mɛlkisédɛk, bé ɑ́ bɔmɑ yɨ́.
58007011	Dǐ pɑ́rɑ bʉ̂r o bó ónzweh mé Levî, bé ɑ́ didi yɨ́, yé ó b'ɑ́ be etín é métié mé ɑ́ tyélɔɔ bʉr o bé Ɨ́zrɑɛ̂l mɑ́. Yé bé oLevît, bé ɑ́ si lóŋlo syɛ́ɛ́ yɔ́ɔ́ mbɨ̂mbɨɑ́ nó, lɛ́ɛ́, yé ɑ́ bé ɑkɑ̌ be e nyɔm ó, nyʉ́ʉ́ pɑ́rɑ swîh jílɑɑ bê, nøølɑ e Mɛlkisédɛk. Nye ntémé ɑ́ bé ɑbyɛ̂l ɨ́ mpóʼo mé Árɔn.
58007012	Yé bé syɛ́ɛ́ pɑ́rɑ, yé mû ó sí céne nó, yé jɨ ntémé ó, metié mé ésôʼ, mé cénɔɔ, ó mɑɑ́ meswîh, mé tyélɔɔ.
58007013	Mɨnɑ́ bé lɨ́ egʉ́ɑ gɑ́ ó, mʉr dí elwibɔɔ ɨ́ lɔ̌b wé nyɑ́, ɑ́ bé ɑbyɛ̂l lɨ́ onzweh mé Levî. Nye ɑ́ byɛ̂l ó, ɨ́ wɑɑ́ oswîh. Tɔʼ e mʉr onzweh wɑɑ́ ɑ́ tirwo e syɛ́ɛ́ édîʼ mínjwéɑ́ lɨ́ ɑlɑtɑ̂r.
58007014	Bʉr bɨ́bɛ̂h, bé lɨ́ egʉ́ɑ ó, Tî gɑ́ wɨ́nɑ́ ɑ́ byɛ̂l ó, lɨ́ onzweh mé Yʉ́dɑ. Nó ó, Moïse ɑ́ bé ɑlɛ́ɛ̌ sɔ̂ʼ, dumo le onzweh wɑɑ́, ó nyʉ́ʉ́ mʉ̂r tɨ̂ʼ óbɛ̌m nʉɑ̌ dǐ pɑ́rɑ.
58007015	Sɑ́ bɨ́h dí elɛ́ɛ yɨ́, yé nyɨ́n ó, yé ó tyeetye, ebě, pɑrɑ swîh mû sí pyɑ̂l lɨ́ esú lé éséɑ̌ syɛ́ɛ́ yɑɑ́ nyɑ́, nye ɨ́ buú nøølɑ e Mɛlkisédɛk!
58007016	Nye ɑ́ bé ɑnʉɑ̌ dǐ pɑ́rɑ ɨ́ lɔ̌b mbyɛ́lɑ́ wé. Nye ɑ́ tyélɔɔ ɨ́ dǐ njǿø opɑrɑ ó, e nkul nyé nye mʉr tɨ̂, le cwiʼ yé dí ɑbe e nkul epɛʼɔɔ yɨ́.
58007017	Ebě, mitilɑ́ myé lɨ́ eboʼlo, dumo e né ó: «Go ódidi pɑ́rɑ ó, ɨ́ melú mé mpóʼo mɨ́mɛ̂h. Go ó mbi pɑ́rɑ̌ Mɛlkisédɛk ɑ́ be wɨ́.»
58007018	Nzyɛ̌m ɑ́ si jyɛ̂ʼ metié mé ésôʼ lɨ́ empɑh, ebě, mé ɑ́ bé ɑbe e nkul. Mé ntémé, mé ɑ́ bé ɑbe bʉ̂r e bɑ́ mɑ̂ nyɔm.
58007019	Metié mé ésôʼ mɑɑ́, mé ɑ́ bé ɑbe e nkul epubo syɛ̂l misyóm ɨ́ mipɑ́ʼ mímyɛ̂h. Nó ó, mpɑ̌ŋ sɑ́ dí elɑɑ métié mɑɑ́ yɨ́, yɨ́ pyɑ̂l: mpûʼlɑ mɨ́nɑ́ mû e nye ɨ́ léme nyɨ́. Nye ó dí esɑ̂ ó, mɨnɑ́ sîhlɑɑ gɑ́ bɑ̌ʼ e Nzyɛ̌m.
58007020	Yʉ́ʉ́ sɔ̂ʼ ntémé ó yɨ̂: jɔ̌ʼ Nzyɛ̌m ɑ́ tyêl Tî Yésʉs ɨ́ dǐ njǿø opɑrɑ yɨ́, nye ɑ́ ntɑɑ ó minkɑ̂l. Sɑ̂ gwɑ́r, ɨ́ jɔʼ bʉ́ʉ́ bʉ̂r bɨ́ɛ, bé ɑ́ nʉnʉɑ dǐ yɑɑ́ yɨ́, nye ɑ́ bé ɑntɑɑ myê.
58007021	Nzyɛ̌m ɑ́ si ntɑɑ minkɑ̂l ɨ́ lɔ̌b wé. Nye ɑ́ lwib ó mbi wɨ̂: «Dɑ̂ ɑ́ si ntɑɑ minkɑ̂l. Nye ɑ́céně pɑhlɑ́ wé. Nye ɑ́ lɛ́ɛ ó: Go ódidi pɑ́rɑ ó, ɨ́ melú mé mpóʼo mɨ́mɛ̂h.»
58007022	Mpʉ̌ Nzyɛ̌m ɑ́ ntɑɑ minkɑ̂l mpʉ́nʉ̌ yɨ́, sɑɑ́ nyé ɑ́ sɑ̂ pɑ́ʼ gɑ́ nyɨ́nɑ́ e nɔ́ɔ́ nyɨ́, nye ɨ́ mbɨɑ, lɑɑ nyɑɑ́ esôʼ. Mʉr dí ebɑʼle sɑ́ɑ́ nyɑɑ́ nyɑ́, nye ó Yésʉs.
58007023	Opɑrɑ bé ésôʼ, bé ɑ́ be ɨ́ buo, ebě, bé ɑ́ be ó, nyɑ̂ʼ jwe, nyʉ́ʉ́ jilɑ. Eswie ó b'ɑ́ kɑmle nyʉ́ʉ́ mʉ̂r ɨ́ sɔ́mɑ́ yɔ́ɔ́ lɨ́ edǐ dǐ yɑɑ́ ɨ́ beɑ beɑ.
58007024	Sɑ̂ gwɑ́r, mpʉ̌ Yésʉs dǐ njʉ̌m dǐ e njʉ̌m dǐ yɨ́, nyě bɑʼle yé dǐ pɑ́rɑ yɑɑ́ ó, njɨ nye omér.
58007025	Sɑ́ tɨ̂ʼ ntémé ó nyé dí e nkul eciʼ bʉ̂r o ngɑ́ sîhlě bɑ̌ʼ e Nzyɛ̌m, cɨɨ ɨ́ nzɨ̌ nyé bɑ́. Nyě jɑɑ́ pɛʼ mébébe mɔ́ɔ́ ó mɨ́mɛ̂h. Mpʉ nyé dí njʉ̌m dǐ e njʉ̌m dǐ yɨ́, nó ntémé ó nyé dí e nkul ejɨʼlɑ e Nzyɛ̌m lɨ́ esú lɔ́ɔ́ ɨ́ jɔʼ yɨ́yɛ̂h yɨ́.
58007026	Nye ó mbi njǿø opɑrɑ wé ɑ́ kʉ jɑlɑ e mɨnɑ́ gɑ́ wɨ́: nye ó mʉr dí ci, wɑɑ́ dí ɑkúnwo e mpɨŋ nyɑ́. Sɑ́ mébomo, yé ɑbe ɨ́ nye. Nyé ɑkúnwo bɑ́ le osyɛ̂l o mísyóm. Nye ntémé, nye ó mbɨ́nɑ́ kʉ́, lɑɑ̌ jʉ́o le ejwoo le bɑɑ́ntɛ́n.
58007027	Nyé ɑbě mpʉ bʉ́ʉ́ ójǿø bé ópɑrɑ, bé ɑ́ bɨbe yɨ́. Yé ɑbe nyé bi ó, nye díʼɨɨ minjwéɑ́ melú mɨ́mɛ̂h lɨ́ etɑ́ɑ̌ góo, tɑ́ɑre e mebyɑʼ mé, kumo e mɑɑ́ me bʉ́ʉ́ bʉ̂r, ebě, nye ɑ́ jɑɑ jwe Nzyɛ̌m njwéɑ́ ó, njɨ jɔʼ gwɑ́r, lɨ́ misyém gɑ́ mínɑ́ mímyɛ̂h, ɨ́ jɔʼ nyé ɑ́ jwe cwiʼ yé nye mʉr tɨ̂ʼ yɨ́.
58007028	Metié, mé ɑ́ jɑɑ tyêl ɨ́ dǐ njǿø opɑrɑ ó, bʉr o b'ɑ́ be ɨ́ tyɛʼ bɑ́. Nó ó, píe metié mɑɑ́, Nzyɛ̌m ɑ́ si kɑ́ɑle, nye mʉr tɨ̂ʼ ntɔ̂ʼ tyêl Mwɑ̂n wé ɨ́ dǐ njǿø opɑrɑ lɨ́ esú é bíjɔʼ bíbyɛ̂h. Mwɑ̂n wé wɑɑ́ ó dí e nkul elóŋlǒ syɛ́ɛ́ yɑɑ́ yɨ́yɛ̂h.
58008001	Lʉ́ ékɑ̌n e bísɑ́ bɨ́h dí elɛ́ɛ bɨ́n bí, wé ó wɨ̂: mɨnɑ́ gɑ́ bé ó, e mbi njǿø opɑrɑ wɑɑ́. Nye ó ndîndǐl ɨ́ jʉ́ó kʉ́ ɨ́ mbó éjʉ́m mé Nzyɛ̌m Sɔ́ŋ nkul nyɨnyɛ̂h.
58008002	Nyě séɑ́ syɛ́ɛ́ njǿø opɑrɑ yé ó, ɨ́ gúmó dí ɨ́ buú buǒ ci yɨ́. Nó ó, nyě séɑ́ ó, ɨ́ mbɛ̌r kɑ́n mpɑ̂, wɑɑ́ Dɑ̂ Nzyɛ̌m nye mʉr tɨ̂ʼ ɑ́ sumo wɨ́. Wé ɑbě sumɑ́ mébó mé bʉ̂r.
58008003	Njǿø opɑrɑ nyɨnyɛ̂h, nye tyélɑ́ ɨ́ dǐ pɑ́rɑ yé ó, nye tɑ́ŋɑɑ mebyɑʼ me bʉ̂r le ejwijwě Nzyɛ̌m minjwéɑ́. Nó ntémé ó Yésʉs ɑ́ be ɨ́ bi ó, nye tôʼ jwě Nzyɛ̌m yʉ́ʉ́ sɔ̂ʼ.
58008004	Yé bé syɛ́ɛ́ pɑ́rɑ yé, yé ɑ́ jɑlɑ le eséɔɔ ó, ɨ́ sí yɨ̂ʼ nó, mpɑ Yésʉs ɑ́ bé ɑbe pɑ́rɑ, ebě, yé le opɑrɑ oswîh o dí ejwě Nzyɛ̌m minjwéɑ́, dû mpʉ métié mé Moïse dí etɨ́e yɨ́ bɑ́.
58008005	Opɑrɑ bɨ́ɛ, bé sɨ́séɑ́ ó, ɨ́ mpɑ́h Nzyɛ̌m, nyɑɑ́ sí yɨ̂. Nye ɑ́ sumɔɔ ó, lɨ́ ejweʼle mpɑ́h Nzyɛ̌m dí ɨ́ jʉ́ó kʉ́ nyɨ́. Nó ɨ́ jɔ̌ʼ Moïse ɑ́ be ó, nyě sumo ó mbɛ̌r kɑ́n mé Nzyɛ̌m yɨ́, Nzyɛ̌m ɑ́ lɛ́ɛ e né ó: «Gwɑ́ sumǒ sɑ́ yɨ́yɛ̂h lɨ́ edû jweʼlě mbɛ̌r gó ɑ́ lɛ̂ʼlɔɔ lɨ́ ecø̂ʼ kʉ́ yɨ́.»
58008006	Syɛ́ɛ́ pɑ́rɑ Yésʉs dí eséɑ lɨ́ esú gɑ́ lɨ́nɑ́ ɨ́ bɑ́ɑ́nɑ̂ʼ yɨ́, yé e nyɔm ɨ́ buo buo, lɑɑ̌ syɛ́ɛ́ pɑ́rɑ yé ɑ́ duho myɑ̂ yɨ́. Nye ó dí mesɑɑ́-dɔm dí etyɛ̂b pɑ́ʼ gɑ́ nyɨ́nɑ́ e Nzyɛ̌m nyɑ́. Sɑɑ́ jwɑ̂n, nye ɨ́ buú buo nkûl ɨ́ lɔ̌b ménkɛ̌ʼ Nzyɛ̌m ɑ́ sɑ̂ mɑ́. Menkɛ̌ʼ mɑɑ́, mɨ́ lɑɑ mɑɑ́ me sɑ́ɑ́ esôʼ lɨ́ embɨɑ.
58008007	Sɑɑ́ esôʼ, nye ɑ́ bé ɑgwɑ́ jɑlɑ. Yé bé nye ɑ́ si jɑlɑ nó, mpɑ Nzyɛ̌m ɑ́ bé ɑkɑ̌ jilɑ nyé e nyɑɑ́ mbɑ́.
58008008	Sɑ̂ gwɑ́r, Nzyɛ̌m ɑ́ be ɨ́ kœb ó, bʉr, bé e bijyɛʼ. Sɑ́ tɨ̂ʼ ó nyé ɑ́ lɛ́ɛ ó: «Dɑ̂ Nzyɛ̌m lɛ́ɛ́ ó: “Jɔʼ, yé ópyɑ̂l. Jɔʼ yɑɑ́ ó mé ósɑ̂ sɑ́ɑ́ jwɑ̂n pɑ́ʼ nyɨ́h e bʉr o bé Ɨ́zrɑɛ̂l yɨ́. Me ósɑ̂ nyé ntémé ó, pɑ́ʼ nyɨ́h e bʉr ó Yʉ́dɑ.
58008009	Jɔʼ mé ɑ́ mɛ̂r bimpɑ́m byɔ́ɔ́ ɨ́ mebô, pɛʼ bé ɨ́ sí Egîpten yɨ́, me ɑ́ si sɑ̂ sɑɑ́ pɑ́ʼ nyɨ́h le onɔ́ɔ́. Nó ó, ejwɑ́n é sɑ́ɑ́ mé ókɑ̌ bɑ́ʼɑ̌ sɑ̂ lɨ́, lɨ́hɑɑ́, lé ɑ́kɑ̌ bě mpʉ nyɨ́hɑɑ́. Bé ɑ́ bé ɑdû sɑ́ɑ́ esôʼ mé ɑ́ sɑ̂ nyɨ́. Sɑ́ tɨ̂ʼ ó mé ɑ́ túmo koo e bé yɨ́.”»
58008010	Ebě, Dɑ̂ Nzyɛ̌m lɛ́ɛ́ ó: «Píe melû mɑɑ́, sɑɑ́ mé ngɑ́ sɑ̂ pɑ́ʼ nyɨ́h e kúl bʉ̂r o bé Ɨ́zrɑɛ̂l nyɨ́, nye óbe ó, mbi wɨ̂: Me ólíʼe métié mɑ̂m ɨ́ lʉ́ wɔ́ɔ́. Me ótile bé mɑ̌ ɨ́ miléme. Me óbe ó Nzyɛ̌m wɔ́ɔ́. Bɨ́ɛ, bé óbe ó bʉr bɑ̂m.
58008011	Yé ɑ́kóʼó kɑ̌ be e mʉr ókɑ̌ tó lɛ́ɛ só wé, nkʉ̂ mɨ́ɔɔ́ wé ó: Wɛɛ, pɑɑ́ cɨ́! Me pɑ́ɑ lɛ̂ʼle gó mpʉ gó jɑ́lɑ́ le egʉ́ɑ̌ Dɑ̂ Nzyɛ̌m yɨ́! Ebě, bɨ́bɛ̂h, bé óbɑ́nɑ̌ gʉ́ɑ mê, tɑ́ɑre e bwɑ́ ó ntwǒm, kɑlɑ le otɔ́mɑ́ bʉ̂r.
58008012	Me ójɨ̂ʼ bʉ̂r o b'ɑ́ gbɑh metié mɑ̂m bɑ́ nkoó. Me ɑ́kɑ̌ toŋlo mísyóm myɔ́ɔ́.”
58008013	Ɨ́ njɨ́blɨ́ Nzyɛ̌m ɑ́ jébe sɑɑ́ mbɑ́ «ejwɑ́n é sɑ́ɑ́» wɨ́ yɨ́, syɛ́ɛlɑ yɑɑ́ ó b'ɑ́ liŋ nyɑɑ́ esôʼ mbǒr. Nó ó, sɑ́ mû mbǒr, nkʉ̂ yɑɑ́ mû sí jøm yɨ́, yé mû ntémé ó kúno edîm yɨ́yɛ̂h.
58009001	Sɑɑ́ esôʼ, nye ɑ́ be ó e wé mbi bísulɑ́ le nyé mpɑ́h Nzyɛ̌m. Nyɨɛ, nye ɑ́ sumɔɔ ó, ɨ́ sí yɨ̂.
58009002	Mbɛ̌r kɑ́n wɑɑ́, wé ɑ́ sumɔɔ ó, mbi wɨ̂: Ntɔ́ɔ esôʼ, nye ɑ́ be ó ntɔ́ɔ ɑ́ be ci nyɨ́. Tɨ̂ʼ tʉ́ŋlʉ̌, yé ɑ́ be ó, e tyélɑ́tyélɑ élɑ́mɑ ndu e téble. Biblêr bé ɑ́ jwijwe Nzyɛ̌m bí, byé ɑ́ tyélɔɔ ó, kʉ́ téble wɑɑ́.
58009003	Yé ɑ́ be ó, e gúú kɑ́n wé ɑ́ be lɨ́ elɑ ébê wɨ́. Wɨ́hɑɑ́ kɑ́n ébê, wé ó wɑɑ́ mbɑ́ pɑ́rɑ dí ebɔmɑ e wé ɨ́ jɔʼ nyé ní ɨ́ mpɑ́h Nzyɛ̌m yɨ́ wɨ́. Nko píhe kɑ́n ébê wɑɑ́, yé ɑ́ bě e ntɔ́ɔ mbɑ́. Bé ɑ́ jɨjébe nyɨ́hɑɑ́ ntɔ́ɔ ó: «Gúmó dí ɨ́ buú buǒ ci yɨ́.»
58009004	Alɑtɑ̂r ɑ́ be ó tɨ̂, wɑɑ́ ɑ́ sɑ́ŋɔɔ ɨ́ gʉ̂l nyɑ́. Bé ɑ́ si titirɑ duró tɨ̂ʼ kʉ́, lɨ́ edidîʼ ótú ó júu. Yé ɑ́ be ntémé ó, e Mpɔrɑ Sɑ́ɑ́. Mpɔrɑ yɑɑ́, yé ɑ́ si gbɑ́ŋɔɔ gʉ̂l ɨ́ mipɑ́ʼ mímyɛ̂h. Tɨ̂ʼ tʉ́ŋlʉ̌, bé ɑ́ si komo mpɨ̌ ɑ́ sɑ́ŋɔɔ e gʉ̂l nyɨ́. Nye ɑ́ be ó lǿŋlɑ́ e mɑ̂n: medě Nzyɛ̌m ɑ́ ntɨh, duho ɨ́ jʉ́ó kʉ́ mɑ́. Ɨ́ Mpɔrɑ Sɑ́ɑ́ yɑɑ́, yé ɑ́ be ntémé ó, e ntúm mé Árɔn wé ɑ́ pɑ̂h bikɑ́ wɨ́. Mpɔrɑ yɑɑ́, yé ɑ́ be ntémé ó, e bipéh mékóʼ bíbɑ́ Nzyɛ̌m ɑ́ tile metié tɨ̂ʼ bí.
58009005	Ɨ́ Mpɔrɑ Sɑ́ɑ́ kʉ́, yé ɑ́ be ó milúlɑ́ bééngeles mimbɑ́. Myé ó b'ɑ́ lɛ̂ʼle ó, Nzyɛ̌m, nye ó tɨ̂ʼ gúmo yɑɑ́. Mempɑbɑɑ́ mɔ́ɔ́, mé ɑ́ be ó misyɛ́mɑ́, lɨ́ ebúblǒ gúmó bé ɑ́ mimyɛʼ mecié mé ótír yɨ́. Mecié mɑɑ́, mé ɑ́ si leʼe Nzyɛ̌m ɨ́ nkpɑɑ nyé. Mé ɑbe le epʉ́lɑ ɨ́ bɑ́ɑ́nɑ̂ʼ ó, me lɛ́yɨɨ bisɑ̂ byɑɑ́ bíbyɛ̂h.
58009006	Jɔʼ bé ɑ́ sil ekomlo bisɑ̂ byɑɑ́ bíbyɛ̂h, le ekomo byé ɨ́ bijɑ́ byɔ́ɔ́ yɨ́, opɑrɑ bɨ́ɛ nzě tɑ́ɑre éninî ɨ́ ntɔ́ɔ esôʼ ɨ́ ti ti ti, lɨ́ etô le elóŋlǒ syɛ́ɛ́ yɔ́ɔ́.
58009007	Sɑ̂ gwɑ́r, njǿø opɑrɑ nye omér ó b'ɑ́ ninî ɨ́ ntɔ́ɔ mbɑ́. Nye ɑ́ jɑɑ ninî tɨ̂ʼ ó, njɨ jɔʼ gwɑ́r ɨ́ mbû. Nye ɑ́ tʉ̂to gʉ̂ʼ ó, e sʉ́ɑ́ mécié mé ótír, ó Nzyɛ̌m pɛ́ʼɛɛ bibɑɑ bí ébébe nyé ɑ́ pɑ niʼe bí, byɑɑ́ ɨ́ lɔ̌b ébébe lé nye mʉr tɨ̂, ti e lɑɑ́ e bʉ̂r oswîh, bé ɑ́ sɑ̂, bɨ́ɛ l'ɑgʉ́ɑ lɨ́.
58009008	Sísǐm mé Nzyɛ̌m lɛ́ʼlé mɨ́nɑ́ gɑ́ ɨ́ lɔ̌b wɑɑ́ ó, jɔ̌ʼ mbɛ̌r kɑ́n mé Nzyɛ̌m jínɑ tîtyěl yɨ́, mʉr, nyé ɑbe e nkul edi e nzɨ̌ mběʼ dí ó, nye kúmɑɑ ɨ́ ntɔ́ɔ ɑ́ be ɨ́ buú buǒ ci nyɨ́.
58009009	Yɨ̂ʼ, yé ó jweʼle dí elɛ̂ʼle mɨ́nɑ́ gɑ́ ɨ́ jɔʼ yɨ̂ʼ ó, bʉ̌r dɑmɑ́ cíʼe ótír, tɑ́ɑ̌ Nzyɛ̌m mebyɑʼ mɔ́ɔ́ ɨ́ nzɨ̌ minjwéɑ́ myɑɑ́, myé ɑbe e nkul epubo míléme mi bʉ̂r o dí edîʼ nyé myɑ̌ bɑ́. Myé ɑbe lɨ́ esɑ̂ ntémé ó, mipɑhlɑ́ mílémé myɔ́ɔ́, myé díʼee ɨ́ pyɛɛɛ.
58009010	Nzyɛ̌m ɑ́ cíʼe ɨ́ lémé wé ó, bʉr, bé ósɨsɑ̂ nyé mbǐ yébé nɨ̌ ó, tó pyɑ̂l ɨ́ jɔʼ nyé ókɑ̌ tyêl bʉ̂r metié me dí tîtyěl mɑ́ yɨ́. Metié mé ésôʼ, mé ɑ́ jɑɑ jwɛ̂ʼ ó, njɨ ɨ́ pɑ́ʼ nyʉ̂l mʉr. Metié mɑɑ́, mé ɑ́ jɑɑ tɨ́e mʉr tɨ̂ʼ ó, njɨ mimbi méde le menyoʼ myé ɑ́ jɑlɑ ó, nye dêʼ mí, le mimbi míndubó myé ɑ́ jɑlɑ ó, nye dúŋɔɔ mí.
58009011	Krîst, nye mû ó sí nʉɑ̌ dǐ njǿø opɑrɑ. Nye ɑ́ nze ó, lɨ́ enzě kɑb mɨ́nɑ́ gɑ́ bisɑ́ bí émbɨɑ mɨ́nɑ́ mû kúno enʉɑ gɑ́ bí. Nyě séɑ́ ó ɨ́ mpɑ̌ŋ mpɑ́h Nzyɛ̌m, nyɑɑ́ dí ɨ́ buo kûm nyɨ́. Yé ɑbe e sɑ́ dí esɑ̂ sɔ́ɔlʉ tɨ̂. Nye ɑ́ bé ɑsumɔɔ e mebô. Nye ntémé, nyé ɑbe lɨ́ egúmo e sí yɨ̂. Nye lɨ́ elɑɑ mpɑ́h nyé ɑ́ nyɛɛ be nyɨ́ ɨ́ mpwɑʼ.
58009012	Jɔ̌ʼ Yésʉs ɑ́ nî mpɑ́h Nzyɛ̌m nyɑɑ́ yɨ́, nye ɑ́ bé ɑnʉɑ sʉ́ɑ́ mécié mé óntɑmɑkɑ̌, nkʉ̂ mɑɑ́ bíntœœ. Mecié nyé ɑ́ nʉɑ, nî e mé mɑ́, mé ɑ́ be ó mɑɑ́ mé nye mʉr tɨ̂. Nye nzě tó nî ɨ́ ntɔ́ɔ ɑ́ be ɨ́ buú buǒ ci nyɨ́. Nye ɑ́ nî ó, jɔʼ gwɑ́r lɨ́ esú é bíjɔʼ bíbyɛ̂h, ó nye nkʉ̂ tɑ́ɑ góo, le edwih mɨ́nɑ́ gɑ́ ɨ́ mpilɑ ébébe, ó mɨnɑ́ díʼee gɑ́ onzyɛh o bʉ̂r, njʉ̌m dǐ e njʉ̌m dǐ.
58009013	Bʉr o b'ɑ́ pɑ syel bici bɑ́, bé ɑ́ kɑ pubɔɔ ɨ́ pɑ́ʼ ményʉ̂l ó, e mecié. Mecié bíntœœ ndu e mɑɑ́ mé óntɑmɑkɑ̌, le meswií bwɑ́ bíntœœ, pɑ̌ nyɛɛ́ pubo mʉ̂r,
58009014	ɑ́ jwɛʼrɑ e mecié mé Krîst! Nye ókʉ́ pubo mípɑhlɑ́ mílémé gɑ́ mínɑ́, e nzɨ̌ Sísǐm mé Nzyɛ̌m dí edǐ njʉ̌m dǐ e njʉ̌m dǐ wɨ́. Mɨnɑ́ dɑmɑ́ sɑ̂ gɑ́ Nzyɛ̌m bisyɛ́ɛlɑ bi dí mpʉ mímúu bí, mɨnɑ́ bé ógwɑ́ pubɔɔ gɑ́ tɨ̂ʼ ó, e mecié mé, ɑ́ntɑ nye, mɑɑ́ nyé mʉr tɨ̂ʼ ɑ́ nkɛ́ɛ, tó jwě Nzyɛ̌m Sɔ́ŋ mɑ́. Nye ɑ́ be ntémé ó, ɑbe e sɑ̂ gwɑ́r bʉ̂r, bé ɑ́ gwɑ jwe nye mebě tɨ̂. Ɨ́ tɨ̂ʼ ó mɨ́nɑ́ bé ókɑ̌ sɑ̂ gɑ́ Nzyɛ̌m dí kublɑkúblɑ nyɑ́ sulɑ́ mpɑ̂ yɨ́.
58009015	Mpʉ̌ Krîst ɑ́ sɑ̂ nó yɨ́, nye mû ó mesɑɑ́-dɔm dí etyɛ̂b pɑ́ʼ gɑ́ nyɨ́nɑ́ e Nzyɛ̌m nyɑ́. Nye ɑ́ tyɛ̂b nó ó, lɨ́ esɑ̂ éjwɑ́n é sɑ́ɑ́ pɑ́ʼ gɑ́ nyɨ́nɑ́ e Nzyɛ̌m. Sɑɑ́ nyɑɑ́, nye mû sɛ́ɑ́ ó, lɨ́ esú é bʉ̂r ó Nzyɛ̌m ɑ́ jébe bɑ́, ó bé bíʼee cwǐʼ njʉ̌m dǐ, jɑlɑ e nkɔb líʼe nyɔ́ɔ́. Yé ó sɑ́ Nzyɛ̌m nyɨɛ ɑ́ kɛʼ bé yɨ́, ebě, Krîst ɑ́ si jwe, lɨ́ enzě tɑ́ɑ̌ góo, le edwih mɨ́nɑ́ gɑ́ ɨ́ mpilɑ ébébe, pɛʼ mɨ́nɑ́ gɑ́ ɨ́ fɑ́. Mɨnɑ́ bé ɑ́ be gɑ́ ɨ́ mpilɑ yɑɑ́ ó, tɨ̂ e bisyɛ́ɛlɑ bí ébébe mɨ́nɑ́ bé ɑ́ sɑ̂ gɑ́ ɨ́ jɔʼ mɨ́nɑ́ bé ɑ́ be gɑ́ ɨ́ sɑɑ́ esôʼ yɨ́.
58009016	Mʉ̂r sí cɛmɑ mékɑnɑ́ mé líʼe, nzě jwe nó, bʉr, bé ókɑblɑ bílíʼe byé byɑɑ́ ó, bé osí pɑ̌ nyɛɛ́ beě jøʼ dí elɛ̂ʼle ó, mʉr ɑ́ pɑ cɛmɑ mekɑnɑ́ mɑɑ́ nyɑ́, nyé ɑkɑ̌ be ɨ́ cwiʼ yɨ́.
58009017	Yé bé mʉr ɑ́ cɛmɑ mekɑnɑ́ mé líʼe nyɑ́, nye jínɑ ɨ́ cwiʼ nó, mekɑnɑ́ mɑɑ́, mé ɑ́pɑ̌ gbɑ́ŋɔɔ ɨ́ nkɔb. Mé ójɑɑ́ kɑ̌ gbɑ́ŋɔɔ ɨ́ nkɔb ó, njɨ píe l'eswie lé.
58009018	Sɑɑ́ esôʼ Nzyɛ̌m ɑ́ tyêl pɑ́ʼ bé e bʉr nyɨ́, nye ɑ́ tɑɑre enʉɑ nkul ó, ɨ́ jɔʼ mécié mé ótír, mé ɑ́ søø sí yɨ́.
58009019	Jɔ̌ʼ Moïse ɑ́ be, nye mû sí lɑ́ɑ bʉ̂r o bé Ɨ́zrɑɛ̂l bɨ́bɛ̂h metié mé Nzyɛ̌m mɨ́mɛ̂h yɨ́, nye ɑ́ si cíʼe bwɑ́ bíntœœ le ontɑmɑkɑ̌, nʉɑ mécié mɔ́ɔ́, nzě pûhlɑ mé e medíbé. Nye nzě sɑ̂ ébúhó é bíkɑ́ bí lɨ́ ésɔp ndu e myě bínteme, mé ɑ́ dubɔɔ ɨ́ bikɑɑ́ mɑ́, nzě nʉɑ ébúho lɑɑ́, dubo lé ɨ́ mecié, nzě pupubo kɑ́lɑr metié wɑɑ́, ndu e bʉr bɑɑ́ bɨ́bɛ̂h.
58009020	Nye ɑ́ lɛ́ɛ e bé ó: «Mɑ̂ʼ, mé ó mecié mû lɨ́ esøø, sɑ̂ sɑ́ɑ́ pɑ́ʼ gɑ́ nyɨ́nɑ́ le Nzyɛ̌m mɑ́.»
58009021	Moïse ɑ́ be ntémé ó, sí pubǒ mbɛ̌r kɑ́n mé Nzyɛ̌m e mecié mɑɑ́, pubo ntémé bisɑ́ bíbyɛ̂h nyé ɑ́ bibi ɨ́ bijɔʼ nyé ɑ́ sɑ̂ Nzyɛ̌m bisulɑ́ bí.
58009022	Metié mé Nzyɛ̌m, mé lɛ́ɛ́ ó, bé púbɑɑ bɛ̌m bě sɑ́ yɨ́yɛ̂h e mecié mé ótír. Jɔʼ mécié me tɨ̂ʼ jínɑ ɑpɑ̌ søø sí yɨ́, Nzyɛ̌m, nyé ɑbe lɨ́ epɛʼ mʉ̂r bibɑɑ bí ébébe nyé ɑ́ niʼe nye bí.
58009023	Yé ɑ́ kʉ jɑlɑ ó, bʉr púbɑɑ bisɑ́ bí sí yɨ̂ʼ e mecié mé ótír, ebě, byɑɑ́ bí sí yɨ̂ʼ, byé ó bijweʼle, lɨ́ ejweʼle byɑɑ́ bimpɑ̂ bi dí ɨ́ jʉ́ó kʉ́ bí. Nó ó, bisɑ̂ bimpɑ̂ byɑɑ́ bíɛ, byé ɨ́ jɑlɑ le epubɔɔ ó, ɨ́ nzɨ̌ mpɑ̌ŋ njwéɑ́ mécié. Wɨ́hɑɑ́ njwéɑ́, wé lɨ́ esyɛ́ɛlɑ e wɑɑ́ ésôʼ. Wé ntémé ó dí ɨ́ buú buo ódimé.
58009024	Ebě, Krîst ɑ́ bé ɑnî mbɛ̌r kɑ́n bʉ̂r, bé ɑ́ sumo Nzyɛ̌m wɨ́, wɑɑ́ dí enøølɑ e mpɑ̌ŋ mpɑ́h Nzyɛ̌m wɨ́. Mbɛ̌r wɑɑ́, wé ó njɨ jweʼle, lɨ́ enøølɑ e mpɑ́h mpɑ̂. Nye ɑ́ nî ó, ɨ́ jʉ́ó kʉ́. Nye mû ó lɨ́ etyɛ̂b ɨ́ jʉ́ó kʉ́ ɨ́ míh mé Nzyɛ̌m lɨ́ elwib ɨ́ nkɔ̌m gɑ́ nyɨ́nɑ́.
58009025	Njǿø opɑrɑ̌ nʉnʉɑ mécié, ninî e tɨ̂ʼ ɨ́ mbɛ̌r kɑ́n ó, mbú wɨ́wɛ̂h. Nye ɑ́tô e mecié mé, ɑ́ntɑ nye. Krîst nyɨɛ ɑ́ bé ɑnî ɨ́ jʉ́o nzɔʼ nzɔʼ, lɨ́ etó jwě Nzyɛ̌m nyʉ̂l nyé.
58009026	Yé bé nye ɑ́ jwijwe njwéɑ́ wé ó, nzɔʼ nzɔʼ nó, mpɑ nye ɑ́ siɑ ntémé e mitúú ó, nzɔʼ nzɔʼ, tɑ́ɑre ɨ́ jɔ̌ʼ Nzyɛ̌m ɑ́ kuho kʉ́ e sí yɨ́. Nye ɑ́ jɑɑ nyɨ̂n ɨ́ sí yɨ̂ʼ ó, njɨ jɔʼ gwɑ́r ɨ́ kpɔ́ŋ. Yé ɑ́ be ó, ɨ́ jɔʼ éswéhlɨ́ é sí yɨ̂, lé ɑ́ pyɑ̂l ɨ́ mɨnɑ́ gɑ́ yɨ́. Nye nzě jwě Nzyɛ̌m nyʉ̂l nyé, lɨ́ epɛʼ bʉ̂r misyóm myɔ́ɔ́ lɨ́ esú é bíjɔʼ bíbyɛ̂h.
58009027	Sɑ̂ Nzyɛ̌m ɑ́ komo lɨ́ esú é mʉ̂r nyɨnyɛ̂h yɨ́, yé ó, nye jwêʼ jɔʼ gwɑ́r. Píe tɨ̂, mʉr wɑɑ́ ótô kwɑ́ mé Nzyɛ̌m, ó nye tôʼ pɑhlɔɔ.
58009028	Jøʼ gwɑ́r e gwɑ́r e Krîst. Nye ɑ́ si jwe jɔʼ gwɑ́r, ó nye búrɑɑ le misyóm lɨ́ esú é bʉ̂r ɨ́ buo buo. Ɨ́ jɔʼ mbɑ́ nyé ókɑ̌ nze yɨ́, nye ɑ́kɑ̌ bɑ́ʼɑ̌ nze ɨ́ lɔ̌b ébúrɑ e misyóm. Nye ónze ó, lɨ́ enzě ciʼ bʉ̂r o dí ebóno nyé bɑ́.
58010001	Metié, mé ó sisîm dí elɛ̂ʼlě mpʉ bísɑ́ bí émbɨɑ, byé ójɑlɑ le ebe ɨ́ jɔʼ byé ngɑ́ pyɑ̂l yɨ́ wɨ́. Metié mɑɑ́, mé ɑjilɑ míkuó bísɑ̂ byɑɑ́. Opɑrɑ, bé jwíjwé mínjwéɑ́ mimpwɑ́r ó, ɨ́ mbú wɨ́wɛ̂h lɨ́ esú é bʉ̂r o dí egø̂m ó, bé díʼee mbɨ̂mbɨɑ́ bɑ́. Sɑ̂ gwɑ́r, minjwéɑ́ myɔ́ɔ́, myé ɑ́kóʼó sɑ̂ ó, bʉr bɑɑ́ díʼee mbɨ̂mbɨɑ́ ɨ́ mipɑ́ʼ mímyɛ̂h.
58010002	Bʉ̂r o dí edîʼ Nzyɛ̌m minjwéɑ́ bɑ́, sí pubɔɔ lɨ́ otyeetye nó, lɛ́ɛ́, bé ɑkɑ̌ be e mipɑhlɑ́ mí ébébe ɨ́ milémé myɔ́ɔ́. Lɛ́ɛ́ ntémé ó, bé ɑbe lɨ́ ekɑ̌ tô dóló le ejwijwe nyé minjwéɑ́ mí tɨ̂.
58010003	Tó kœb ó, yé ɑbɑ́ be nó. Ɨ́ mbú wɨ́wɛ̂h, minjwéɑ́ myɑɑ́, myé jɑɑ́ jɨjɨm bítɔŋlɑ́ bí ébébe byɔ́ɔ́ ó, jɨ̌m jɨmɨ́ɨ,
58010004	ebě, mecié bíntœœ ndu e mɑɑ́ mé óntɑmɑkɑ̌, mé ɑ́kóʼó sɑ̂ ó, Nzyɛ̌m tɨ́ʼee bɑɑ ébébe nyé ɑ́ pɑ niʼe mʉr yɨ́.
58010005	Ɨ́ tɨ̂, ɨ́ jɔ̌ʼ Krîst ɑ́ be, nye mû kúno enî ɨ́ sí yɨ̂ʼ yɨ́, nye ɑ́ lɛ́ɛ e Nzyɛ̌m ó: «Gó ɑgø̂m ó, bé díʼɨɨ go otír, nkʉ̂ jwe gó yʉ́ʉ́ sɔ̂ʼ dí etɑ́ɑ mébyɑʼ yɨ́. Go ɑ́ komlo nyʉ̂l nyɑ̌m ó, nye búrɑɑ e mpɨŋ bʉr.
58010006	Lémé gô, wé ɑ́ bé ɑkpɛl ó, bé cíʼɑɑ go otír. Wé ɑ́ bé ɑkpɛl ó, bé jwêʼ go yʉ́ʉ́ sɔ̂ʼ mpʉ mítɔ́ɔ.
58010007	Me nzě lɛ́ɛ e go ó: «Me ó nyɑ̂! Mʉr dí elwibɔɔ ɨ́ lɔ̌b wé ɨ́ kɑ́lɑr metié gǒ nyɑ́, nye ó me! Dɑ̂ Nzyɛ̌m ɛ̌, me nzé ó, me sɑ̂ʼ bigǿmɑ́ byô!»
58010008	Sɑ́ Krîst ɑ́ lɛ́ɛ yɨ́, yé ɑ́ be ó: «Gó ɑgø̂m ó, bé cíʼɑɑ go otír, nkʉ̂ jwe gó yʉ́ʉ́ sɔ̂ʼ, nkʉ̂ dîʼ gó tír ntinɨ̂, nkʉ̂ jwe gó yʉ́ʉ́ sɔ̂ʼ mpʉ mítɔ́ɔ. Go ɑ́ bé ɑgø̂m byê. Byé ɑ́ bé ɑbe ɨ́ lémé gô.» Nzyɛ̌m ɑ́ bé ɑkpɛl mínjwéɑ́ myɑɑ́, dɑmɑ́ jóʼo ó, metié nyé ɑ́ tyêl mɑ́, mé ɑ́ lɛ́ɛ ó, myé sɑ́ŋɔɔ.
58010009	Krîst ntɔ̂ʼ lɛ́ɛ ó: «Me ó nyɑ̂. Me ɑ́ nze ɨ́ sí yɨ̂ʼ ó, me sɑ̂ʼ bigǿmɑ́ byô.» Nye ɑ́ pɛʼ sulɑ́ esôʼ ɨ́ diɑ́ ó, nye nkʉ̂ jilɑ yé e sulɑ́ mbɑ́.
58010010	Ɨ́ gǿmɑ́ yé yɑɑ́ ó mɨ́nɑ́ bé ɑ́ pubɔɔ gɑ́ jɔʼ gwɑ́r lɨ́ esú é bíjɔʼ bíbyɛ̂h yɨ́. Mɨnɑ́ mû pubɔɔ gɑ́ ó, ɨ́ lɔ̌b njwéɑ́ Yésʉs-Krîst ɑ́ jwe Nzyɛ̌m nyʉ̂l nyé tɑ̂ŋ njwéɑ́ wɨ́.
58010011	Opɑrɑ, bé sɨ́séɑ́ ó, mimóhó mímyɛ̂h. Bé lɨ́ etyɛ̂b mítîtyěl lɨ́ edîʼ mínjwéɑ́ ɨ́ ti ti ti, lɨ́ esɑ́ɑ étɑ́ɑ mébyɑʼ, dɑmɑ́ bě mpʉ mínjwéɑ́ myɔ́ɔ́ dí ɑbe e nkul esɑ̂ ó, Nzyɛ̌m tɨ́ʼee bɑɑ ébébe gwɑ́r yɨ́.
58010012	Tó kœb ó, Krîst nyɨɛ ɑ́ si jwe wé njwéɑ́ ngwɑ́r ɨ́ kpɔ́ŋ lɨ́ edwih mísyóm lɨ́ esú é bíjɔʼ bíbyɛ̂h. Nye nzě tó di sí ɨ́ mbó éjʉ́m mé Nzyɛ̌m.
58010013	Yé jɑɑ́ kɑ̌ lîʼ nyé sɔ̂ʼ ó, njɨ sɑ̂ gwɑ́r: ebónǒ jɔ̌ʼ Nzyɛ̌m ngɑ́ liŋ óntɨ̂m le obɨn bé tyélɑ́tyélɑ mékʉ̌ yé yɨ́.
58010014	Nyɨɛ ɑ́ jɑɑ jwe ó njɨ njwéɑ́ ngwɑ́r, bʉr o b'ɑ́ be ó, bé púbɔɔ bɑ́, bé ntɔ̂ʼ pubɔɔ mbɨ̂mbɨɑ́ ɨ́ mipɑ́ʼ mímyɛ̂h. Bé ódidi nó ó, njʉ̌m dǐ e njʉ̌m dǐ.
58010015	Ɨ́ lɔ̌b ngwɑ́r wɑɑ́, Sísǐm mé Nzyɛ̌m boʼlo ntémé ɨ́ mɨnɑ́ gɑ́ ó:
58010016	«Dɑ̂ Nzyɛ̌m, nyě lɛ́ɛ́ ó: “Jɔʼ, yé lɨ́ enze. Ɨ́ jɔʼ yɑɑ́, me ókɑ̌ sɑ̂ sɑ́ɑ́ pɑ́ʼ nyɨ́h le onɔ́ɔ́ ó, ɨ́ mbi wɨ̂: Me ólíʼe métié mɑ̂m ɨ́ milémé myɔ́ɔ́. Me ótile mé ɨ́ milʉ́ myɔ́ɔ́.”»
58010017	Píe jɔʼ nyé ɑ́ lwib nó yɨ́, nye nzě lɛ́ɛ ntémé ó: «Me ɑ́kɑ̌ toŋlo mébébé ndu e mebyɑʼ mɔ́ɔ́.»
58010018	Jɔʼ bíbɑɑ bí ébébe, byé mû sí lɑ́ŋɔɔ, epɛʼɔɔ yɨ́, minjwéɑ́ mi dí epubo mʉ̂r mí, myé ɑkɑ̌ bɑ́ʼɑ̌ be.
58010019	Bɨ́ɔɔ́ bɨ́h le okɛ́l bɨ́h! Mɨnɑ́ mû ó sí nʉɑ gɑ́ pîm ɨ́ búʼó lɨ́ esøø e mécié mé Yésʉs mé ɑ́ søø sí lɨ́. Nó, mɨnɑ́ sîhlɑɑ gɑ́, tó pyɑ̂l ɨ́ gúmó dí ɨ́ buú buǒ ci yɨ́.
58010020	Yésʉs ɑ́ dib mɨnɑ́ gɑ́ ejwɑ́n é nzɨ́ ó, mɨnɑ́ ntɑ́ŋɑɑ gɑ́ kɑ́n wé ɑ́ nyɛɛ be cyelɑ́ lɨ́ elɑ ébê wɨ́. Mɨnɑ́ bi gɑ́ cwiʼ ó tɨ̂. Nɑ́ɑ̌ yé lɛ́ʼlé ó, mɨnɑ́ bi gɑ́ cwiʼ ó, ɨ́ jɔʼ mɨ́nɑ́ cɨ́ɨ́ gɑ́ ɨ́ nyʉ̂l nyé yɨ́.
58010021	Mpʉ mɨ́nɑ́ gɑ́ mû e njǿø opɑrɑ̌ nɨ́nɨ́ɨ́ dí lʉ̂ sɑ́ yɨ́yɛ̂h ɨ́ mpɑ́h Nzyɛ̌m nyɑ́ yɨ́,
58010022	nó mɨ́nɑ́ jɑ́lɑ́ le esîhle gɑ́ bɑ̌ʼ e Nzyɛ̌m, ɑbe e mesónó ɨ́ miléme, e milémé lǿŋlɑ́ e búʼó yɨ́. Milémé gɑ́ mínɑ́, myé mû ó mipubɑ́. Menyʉ́l gɑ́ mɨ́nɑ́ mɨ́ɛ, mé mé ó minjøɑ́ e medíbé me dí ɨ́ ncyɛ́h ncyɛ́h mɑ́.
58010023	Mɨnɑ́ bôʼlɑɑ gɑ́ sɑ́ mɨ́nɑ́ dí ekɑm gɑ́ yɨ́. Milɔ̌b myɑɑ́ ó dí egbɑ̂ mɨ́nɑ́ gɑ́ mpûʼlɑ ɨ́ miléme. Mʉ̌r sɑ́ ɑpɨ́ŋlɑ, ebě, mʉr ɑ́ jwe mɨnɑ́ gɑ́ menkɛ̌ʼ ɨ́ buo buo nyɑ́, nye ó mʉr ebûʼlɔɔ.
58010024	Mʉr nyɨnyɛ̂h, nye kpɛ́lɨɨ mɨ́ɔɔ́, lɨ́ esɑ̂ nyé ncǿncǿɑ. Yé ó ngɑ́ sɑ̂ ó, mɨ́ɔɔ́ wɑɑ́ tôʼ le ekpɛl bʉ̂r oswîh, le ekɛm bê.
58010025	Adû gɑ́ tum bʉ́ʉ́ bʉ̂r mû e né nyɨ́: lɨ́ ekpɛ́ɛ bígǿhlɑ́ gɑ́ bínɑ́. Gbɑ́ʼ gɑ́ nkul ɨ́ dwííí lɨ́ esisyɛŋɑ. Kʉ́ gbɑ́ʼ gɑ́ nkul ɨ́ miléme pɑ́ʼ nyɨ́n ɨ́ mpʉ mɨ́nɑ́ mû lɨ́ ebee gɑ́ dʉ́ó é Tî gɑ́ wɨ́nɑ́ mû lɨ́ enze yɨ́.
58010026	Yé bé mɨnɑ́ bɨ́ gʉ́ɑ gɑ́ otyeetye ɨ́ pébébé, mɨnɑ́ ntɔ̂ʼ kʉ́ gbɑ́ɑ gɑ́ ó, mɨnɑ́ tó gɑ́ ó dóló le esɑ̂ syóm nó, lɛ́ɛ́, yé ɑbe e minjwéɑ́ myé óbɛ̌m pubo mɨ́nɑ́ gɑ́ e misyóm myɑɑ́.
58010027	Mʉr dí egbɑh métié nó nyɑ́, yé jɑɑ́ kɑ̌ lîʼ nyé ó, njɨ ejóʼo bʉ́ɑ́ le ebóno ébeě mbi mébě Nzyɛ̌m ójwe nyé wɨ́. Nyé otô ɨ́ bɨ́ siʼe dí ɨ́ díʼɑ díʼɑ, yɑɑ́ ngɑ́ dîʼ bʉ̂r o dí egbɔbɑ e Nzyɛ̌m bɑ́ yɨ́.
58010028	Mʉr nyɨnyɛ̂h gbɑ́h métié mé Moïse nyɑ́, nye jʉ́ŋɔɔ ó jʉ́ʼóo, ɑjɨ́ʼɔɔ nyé nkoó. Bé sɑ́ nyé nó ó, ɨ́ jɔʼ bʉ̂r obɑ́, nkʉ̂ olɛ̂l, dí esyɛŋɑ lɨ́ eboʼlo nyé mboʼlɑ́ ngwɑ́r yɨ́.
58010029	Bʉr pɑ̌ nyɛɛ́ jʉ́ŋɔɔ ɨ́ lɔ̌b ébɨ̌h bé sɑ́ métié mé Moïse lɨ́, ɑ́ jwɛʼrɑ e mʉr dí etyéele Mwɑ̂n mé Nzyɛ̌m sí mebo mé nyɑ́! Nye ókʉ́ jɑlɑ e bibɨ́blɑ bíntɨ́ʼɑ́, lɑɑ nɑ́ɑ̌, ɨ́ lɔ̌b jøʼ yé yɨ̂: mecié Krîst ɑ́ pyêl, lɨ́ esɑ̂ éjwɑ́n é sɑ́ɑ́ e mé mɑ́, mé mû nye ó tʉ̂toʼó, nyɨɛ yɨ́ɛ sí pɑ̌ pubɔɔ e tɨ̂! Bɨ̌n jøʼ nyɑ́ ɨ́ lɔ̌b mʉ̂r ɑ́ pyɑ Sísǐm mé Nzyɛ̌m ɑ́ lɛ̂ʼle nye ncǿncǿɑ wɨ́ nyɑ́? Mʉr tɨ̂ʼ ósɑ́ŋɔɔ nyɑ́ ɛ́?
58010030	Mɨnɑ́ bé lɨ́ ekʉ́ gʉ́ɑ gɑ́ mʉr ɑ́ lɛ́ɛ ó: «Me óbɔlɑ ébébe. Me ójɛ́nɑ bé myɛ́nɑ me tɨ̂ʼ» nyɑ́. Nye ntémé ó b'ɑ́ bɑʼɑ lɛ́ɛ ó: «Dɑ̂ nye mʉr tɨ̂ʼ ócíʼe bʉ̂r bé milɔ̌b.»
58010031	Nzyɛ̌m, nye ó kʉ́ bě kublɑkúblɑ. Yé ɨ́ buú sɑ̂ ékɛ̂n lɨ́ etó cwe ɨ́ mebó mé, nyɨɛ e léme lǿŋlɑ́ le ebúʼ ɨ́ lúrúdú!
58010032	Toŋlɑɑ gɑ́ mpʉ bɨ́n ɑ́ be, ɨ́ jɔʼ bɨ́n ɑ́ nyɛɛ bûʼlɑ yɨ́. Bɨ̌n bé ɑ́ nyɛɛ bi ó, cwǐʼ Nzyɛ̌m dí egbɑ̂ bʉ̂r ɨ́ miléme yɨ́. Bɨ̌n nzě siɑ e mitúú ɨ́ buo buo e bíhwó.
58010033	Ɨ́ jɔʼ yɑɑ́, bɑ̂ʼ bʉ̂r, bé ɑ́ be lɨ́ elǿɔɔ le etíblɔɔ ɨ́ kpɛŋlɛm. Bʉ́ʉ́ bʉ̂r bɨ́ɛ, bé ɑ́ kɑm ó, bé súʼó ó bʉr o b'ɑ́ sɑ́ŋɔɔ nó bɑ́.
58010034	Bɨ̌n e mimbʉʼ bé ɑ́ si siɑ e mitúú mímpwɑ́r. Jɔʼ bʉ̂r bé ɑ́ dɛn mebi mɨ́n yɨ́, bɨ̌n bé ɑ́ si bîr byé e bisʉhʉʉ, ebě, bɨ̌n bé ɑ́ be ɨ́ kʉ́ gʉ́ɑ ó, bɨ̌n bé óbɑ́nɑ̌ bi bídimé bísɑ̂. Bisɑ̂ byɑɑ́, byé ɨ́ buú mbɨɑ, lɑɑ byɑɑ́ bé ɑ́ nyɛɛ dɛn bí. Byé ntémé, byé ó bisɑ́ bi dí ɨ́ di bí.
58010035	Mʉ̌r sɑ́ ɑmyɑ̌h búʼó dí elɛ́ɛ nyé ó, nye óbɛ̌m sîhle kwɑ́ mé Nzyɛ̌m yɨ́. Búʼó yɑɑ́, yé óbe nyé ó, e myɛ́nɑ ménɨ́nɨ́ɨ́.
58010036	Sɑ́ dí ejɨŋɔɔ ɨ́ pɑ́ʼ wɨ́n yɨ́, yé ó bíhwó. Bɨ́n ósɑ̂ bíhwó nó, bɨ̌n bé ósɑ̂ gǿmɑ́ mé Nzyɛ̌m ɨ́ jɔʼ yɑɑ́. Bɨ̌n bé obǐ sɑ́ nyé ɑ́ kɛʼ bɨ̌n yɨ́.
58010037	«Ebě, yɨ́ lîʼ njɨ mɑ̂ jɔʼ tîtííɑ̌, mʉr nzê nyɑ́, nyé opyɑ̂l; nye ɑ́deʼ.
58010038	Mʉr wɑ̌m ngɑ́ bi nkɑ̂m ɨ́ lɔ̌b búʼó yé nyɑ́, óbǐ cwǐʼ njʉ̌m dǐ, duho tɨ̂. Yé sí kɑ̌ pyɑ̂l ó, nyɨ́ bwóolo ntúʼó nó, lémé wɑ̂m, wé l'ɑkɑ̌ bee nyé mbɨ̂mbɨɑ́.»
58010039	Sɑ̂ gwɑ́r, mɨnɑ́ gɑ́ bɨ́ɛ bé ɑbe bʉ̂r o dí ebwóolo ntúʼó, ntɔ̂ʼ dîm bɑ́. Mɨnɑ́ gɑ́ bé ó bʉr o dí e búʼó bɑ́. Ndumló tɨ̂, wé ó, ebɑʼle bícwiʼ gɑ́ bínɑ́.
58011001	Búʼó, yé ó sɑ́ gó dí ebûʼlɑ ó, yé ósyɛ́ɛ, yɨ́ɛ jínɑ ɑpɑ̌ syɛ́ɛlɨ yɨ́. Búʼó, yé ó sɑ́ gó dí egʉ́ɑ ɨ́ léme ó, yé ó tɨ̂, yɨ́ɛ ɑpɑ̌ nyɨ̂n yɨ́.
58011002	Nzyɛ̌m ɑ́ sêʼle bʉr o mélú mé épíhe ó, ɨ́ lɔ̌b búʼó yɔ́ɔ́.
58011003	E nzɨ̌ búʼó gɑ́ yɨ́nɑ́ ó mɨ́nɑ́ dí egʉ́ɑ gɑ́ ó, Nzyɛ̌m ó b'ɑ́ kuho kʉ́ e sí e lwǐb yé yɨ́. Nó ó, sɑ́ yɨ́yɛ̂h dí enyɨ̂n yɨ́, yé ɑ́ duho ó, ɨ́ yɑɑ́ dí ɑnyɨ̂n yɨ́.
58011004	Búʼó mé Ábɛl ó b'ɑ́ sɑ̂ ó, nye jwêʼ Nzyɛ̌m mpɑ̌ŋ njwéɑ́, lɑɑ wɑɑ́ mé Kɑyɨ̂n. Nzyɛ̌m ɑ́ si sêʼle nye ɨ́ lɔ̌b búʼó yé, le elɛ́ɛ ó, nye ó tîtyěl mʉr, le ekɑm ntémé njwéɑ́ wé. Ɨ́ búʼó yé, Ábɛl jínɑ ó lɨ́ elwib e mɨnɑ́ gɑ̂, dɑmɑ́ jóʼo ó, nyɨ́ jwe.
58011005	Búʼó mé Énɔk ó b'ɑ́ sɑ̂ ó, nye ɑyɨ́ jwe. Nye ɑ́ si bɑnɑ bɨ́nɔɔ kʉ́, kumo ɨ́ kwɑ́r mé Nzyɛ̌m. Yé ɑ́ bé ɑbe e mʉr ɑ́ bɑʼɑ bee nye, ebě, Nzyɛ̌m ɑ́ si nʉɑ nye. Yê cɛmɑ́ ó, Énɔk ɑpɑ̌ bére kʉ́, Nzyɛ̌m ɑ́ si boo bee nye mbɨ̂mbɨɑ́.
58011006	Nzyɛ̌m ɑ́kóʼó kpɛl mʉ̂r dí ɑbe e búʼó nyɑ́. Búʼó ó dí esɑ̂ ó, mɨnɑ́ gʉ́ŋɑɑ gɑ́ ó, Nzyɛ̌m, nye ó tɨ̂ʼ tyeetye. Búʼó ntémé ó dí elɛ̂ʼle mɨ́nɑ́ gɑ́ ó, nyě jwé myɛ́nɑ mé émbɨɑ ó, njɨ bʉr o dí edû nyé bɑ́. Abe e búʼó yɑɑ́ nɛ́ɛ: lɛ́ɛ́, yé ɑbe e mʉr ngwɑ́r ngɑ́ sîhlě nkǒ Nzyɛ̌m dí yɨ́.
58011007	Ɨ́ lɔ̌b búʼó, Nóe ɑ́ si jóʼo Nzyɛ̌m jɔʼ nyé ɑ́ cɨ̂l nye ɨ́ lɔ̌b sɑ́ yé ɑ́ be ó, yé ósyɛ́ɛ yɨ́. Nye jínɑ ɑpɑ̌ bee yé e dîh, nye nzě gbɑ̂ lwǐb mé Nzyɛ̌m yɑɑ́ ɨ́ júu, ntɔ̂ʼ kpɑʼ byɛ̂l, dû mpʉ̌ Nzyɛ̌m ɑ́ tɨ́e ó, nye sɑ̂ʼ yɨ́. Nye nzě nî tɨ̂, bé e mbɛ̌r bʉ̂r wé, bɨ́bɛ̂h ntɔ̂ʼ ciʼe. Ɨ́ lɔ̌b búʼó yé ó nyé ɑ́ lɛ̂ʼle ó, syɛ́ɛlɑ bʉ́ʉ́ bʉ̂r, bé ɑ́ sɑ̂ yɨ́, yé ɑ́ be ɨ́ bébe yɨ́. Bɨ́ɛ bé ɑ́ bé ɑjyɛ̂ʼwo e Nzyɛ̌m. Nye ɑ́ bi nkɑm ó, tɑ̂ŋ nkɔb nyé, ɨ́ lɔ̌b búʼó yé.
58011008	Ɨ́ lɔ̌b búʼó, Abrɑhɑm ɑ́ si sɑ̂ Nzyɛ̌m mejóʼo ɨ́ jɔʼ nyé ɑ́ jébe nye ó, nye tôʼ di ɨ́ sí Nzyɛ̌m ɑ́ be ó, nyě jwé ó nye yɨ́. Nye ɑ́ tô ó, ɑpʉgʉ́ gʉ́ɑ̌ titii gúmó nyé ɑ́ be ó, nye tôʼ di yɨ́.
58011009	Ɨ́ lɔ̌b búʼó yé ó nyé ɑ́ ciʼe ɨ́ sí Nzyɛ̌m ɑ́ kɛʼ nye yɨ́, dɑmɑ́ jóʼo ó, nye ɑ́ ciʼe tɨ̂ʼ ó mpʉ njwóo. Nye ɑ́ didi tɨ̂ʼ ó, ɨ́ mbɛ̌r kɑ́n. Isɑɑc, bé e Jɑcob, bʉr o bé e boo nɔ́ɔ́ bé ɑ́ kɛʼɔɔ sí yɑɑ́ bɑ́, bé ɑ́ di ntémé ó, ɨ́ mbi mímbɛ̌r myé ɑ́ be ɨ́ nøølɑ e wɨ́hɑɑ́ mí. Bɨ́bɛ̂h, bé ɑ́ si bóno ebi mémbɨɑ̌ Nzyɛ̌m ɑ́ kɛʼ Abrɑhɑm mɑ́. Mé ó b'ɑ́ be nkɔb líʼe nyɔ́ɔ́.
58011010	Abrɑhɑm ntémé ɑ́ sɑ̂ nó ó, nyɨɛ lɨ́ ebóno ó, nye ódi ɨ́ mpɑ̌ŋ nkɑnɑ̌ Nzyɛ̌m ɑ́ bono le esumo, dí e melele yɨ́.
58011011	Ɨ́ lɔ̌b búʼó, Abrɑhɑm ɑ́ si jwe Sɑrɑ ebum, nyé osí lɑɑ̌ jɔʼ nyé ɑ́ be ó, nye díʼee sɔ́ŋ mwɑ̂n yɨ́. Sɑrɑ ntémé kǔn mʉ́mɑ́. Abrɑhɑm ɑ́ bě e búʼó ó, Nzyɛ̌m ókʉ́ bɑ́nɑ̌ lóŋlo nkɛ́ʼ nyé.
58011012	Nzyɛ̌m nzě jwě Abrɑhɑm nkul ebono mpóʼo dí ɨ́ buú buo bʉ̂r nyɨ́, dɑmɑ́ jóʼo ó, nye ɑ́ be ó mpʉ njwê. Bʉr o mpóʼo nyé, bé óbuǒ mpʉ ócwícwén, nkʉ̂ osɨ́ɑ̌ o mɑ̂ŋ, ɑbe e tólɔ́ɔ.
58011013	Bʉr bɑɑ́ bɨ́bɛ̂h, bé ɑ́ jwe ó, bɨ́ɛ lɨ́ ejyɛ̂ʼwo e Nzyɛ̌m. Jɔʼ bé ɑ́ jwijwe nó yɨ́, bé ɑ́ bé ɑpɑ̌ bǐ sɑ́ nyé ɑ́ kɛʼ bé yɨ́. Sɑ̂ gwɑ́r, bé ɑ́ bee nkɛ̌ʼ nyɑɑ́ ó, nye jínɑ kɑ́ kɑ́ lɨ́ ejɑɑ. Bê nzě soho nyê. Bé bʉr o tɨ̂, bé ɑ́ si gʉ́ɑ lɨ́ otyeetye ó, bé ó ojwóo ti e milɑɑ-nkpɑ̌ʼ ɨ́ sí yɨ̂.
58011014	Bʉr o dí elɛ́ɛ nó bɑ́, bé lɛ́ʼlé tɨ̂ʼ ó, bé sɑ́ɑ́ ó, mpóʼo nyɔ́ɔ́ bé bʉr o tɨ̂.
58011015	Yé bé bé ɑ́ be lɨ́ etoŋlo mpóʼo bé ɑ́ duho tɨ̂ʼ nyɨ́ nó, mpɑ bé ɑ́ si búlɑ, swîʼ, tô píhe.
58011016	Sɑ̂ gwɑ́r, bé ɑ́ be ó, e jwéh édi ɨ́ mpɑ̌ŋ mpóʼo, nyɑɑ́ dí ɨ́ jʉ́ó kʉ́ nyɨ́. Sɑ́ tɨ̂ʼ ó Nzyɛ̌m dí ɑjóʼo sôn ɨ́ jɔʼ bé dí egbɑ̂n nyé yɨ́. Nyɨ́ komlo bé mpɑ̌ŋ nkɑnɑ yɑɑ́.
58011017	Ɨ́ búʼó, Abrɑhɑm ɑ́ si kɑm ɨ́ jɔ̌ʼ Nzyɛ̌m ɑ́ bóblo nye yɨ́. Abrɑhɑm nzě sɑ̂ ó, nyě jʉ́ ó nye Isɑɑc, tɑ̂ŋ njwéɑ́. Nyɨɛ Abrɑhɑm ó b'ɑ́ bi menkɛ̌ʼ ménɨ́nɨ́ɨ́ mé Nzyɛ̌m. Nye ntémé ó b'ɑ́ be ɨ́ cɑ̌r ó, nye díʼɨɨ nye ecíʼé é mwɑ̂n lé lɑɑ́ tɑ̂ŋ njwéɑ́,
58011018	dɑmɑ́ jóʼo ó, Nzyɛ̌m ɑ́ si boo lɛ́ɛ Abrɑhɑm ó: «Go ókuho mpóʼo nyǒ ó, cɨɨ le Isɑɑc.»
58011019	Nye ɑ́ jøʼ ó, Nzyɛ̌m óbɛ̌m pɛ̌ʼ Isɑɑc lɨ́ ojwe. Mɨnɑ́ bé óbɛ̌m lɛ́ɛ gɑ́ ó, nye ɑ́ si bɑʼɑ nʉɑ Isɑɑc píe nyé ɑ́ jwe yɨ́.
58011020	Ɨ́ búʼó, Isɑɑc ɑ́ si syɛɛ Jɑcob, bé le Esô mecyéelé. Nye ɑ́ si boo gwîh sɑ́ yé ɑ́ be ó, yé ngɑ́ syɛ́ɛlɨ yɨ́.
58011021	Ɨ́ búʼó, Jɑcob, ɨ́ jɔʼ nyé ɑ́ be, nye mû kúno ejwe yɨ́, nye nzě syɛɛ bwɑ́n óbɑ́ mé Joseph mecyéelé. Nye nzě gbɔlwɑ sí, kúrwo ɨ́ ntúm wé, nzě jwě Nzyɛ̌m kûm.
58011022	Ɨ́ búʼó, Joseph ɑ́ si lɛ́ɛ bʉr o bé Ɨ́zrɑɛ̂l, lɨ́ esíé é cwiʼ yé ó, bé óduhǒ sí Egîpten, swîʼ. Nye nzě lɛ́ɛ bé ntémé sɑ́ bé ósɑ̂ e bijwehé byé yɨ́.
58011023	Ɨ́ búʼó, obyɛ́l mé Moïse, bé ɑ́ si bɑʼle nye lɨ́ esǒ ongɔn olɛ̂l píe l'ebyɛ́l lé. Bé ɑ́ bee ó, nye ɑ́ be ó mbɨɑmbɨɑ cyéé. Bé ɑ́ si pɛʼ bʉ́ɑ́ ɨ́ milémé myɔ́ɔ́, ntɔ̂ʼ ntɑɑ̌ lɛ́ɑ́ mé njǿø Egîpten.
58011024	Ɨ́ búʼó mé Moïse, ɨ́ jɔʼ nyé ɑ́ be, nye mû tɔ́mɑ́ mʉr yɨ́, nye nzě bene ékɑ̌ sêʼlɔɔ ó, «mwɑ̂n mé sile mé Fɑrɑɔ̂ŋ».
58011025	Nye ɑ́ kpɛl ó, nye síɑɑ e túú, bé e bʉr o mé Nzyɛ̌m, lɑɑ ó, nye díʼee e bisʉhʉʉ tɑ̂ŋ mɑ̂ jɔʼ, nyɨɛ lɨ́ esɑ̂ mísyóm.
58011026	Nye ɑ́ kpɛl ó, bé pyéhee bé e Krîst sɔ́mɑ́, lɑɑ ó, nye bíʼee okúm ɨ́ sí Egîpten. Nye ɑ́ si bee myɛ́nɑ Nzyɛ̌m ɑ́ komo nye mɑ́.
58011027	Ɨ́ búʼó yé, nye ɑ́ si duhǒ sí Egîpten, ɑkpɛ́ɛ ébúʼ mé njǿø Egîpten. Nye ɑ́ kʉ tyɛ̂b ó, ɨ́ píʼi, le esɑ̂ mpʉ̌ sɑ́ lɛ́ɛ́, nye ɑ́ bɨbee ó Nzyɛ̌m, mʉr dí ɑbeɔɔ nyɑ́.
58011028	Ɨ́ búʼó yé ó nyé ɑ́ komlo nzɔɔ Pɑ́skɑ, mimyɛʼ mécié ɨ́ meníŋlɨ́ mébê yɨ́. Nye ɑ́ sɑ̂ nó ó, éngeles sɑ́ ɑjʉ̂ méjwéʼé mé bwɑ́n bɔ́ɔ́.
58011029	Ɨ́ búʼó, Moïse, bé e jyɛɛ́ yé, bé ɑ́ si ntɑɑ Mɑ̂ŋ mé Ácʉʼ. Bé ɑ́ ntɑɑ ó, e mekʉ̌ mɔ́ɔ́ mpʉ bʉ̂r dí ecye ɨ́ nzwɑ̂h yɨ́. Mpʉ bʉ̂r ó sí Egîpten bɨ́ɛ, bé ɑ́ gwɑ ntɑɑ nó yɨ́, medíbé nzě bílɑ bê. Bê nzě síe ɨ́ twíilʉ̌.
58011030	Ɨ́ búʼó, bʉr o bé Ɨ́zrɑɛ̂l, bé ɑ́ si lie Yerikô bijɔʼ bísɑmɑn, jɔʼ gwɑ́r ɨ́ móhó. Nó ó, ɨ́ móhó nzɑɑngbɑ́, bipɑ̌b bí kóʼ Yerikô nzě dumɑ sí.
58011031	Ɨ́ búʼó mé Rɑhɑ̂b, sɑdɑ́gɑ mʉ́mɑ́, nye ɑ́ bé ɑjwe ɨ́ jɔʼ bʉ̂r oswîh, bé ɑ́ jʉ́ŋɔɔ yɨ́. Bé ɑ́ si sɑ̂ Nzyɛ̌m ebɨ̌h. Nyɨɛ ó b'ɑ́ gʉ́ɑ ebɑʼle bʉr o b'ɑ́ nze byɑmle sí Kɑnɑ̂n bɑ́.
58011032	Wɑ́ɑ̌ lɔ́ɔ mé ókɑ̌ bɑ́ʼɑ̌ lɛ́ɛ bɨ́n wɨ́? Yé kɑ̌ sɑ́ɑ mé ó jɔʼ, ó me lɛ́yɨɨ bɨ̌n milɔ̌b mé Gedeyɔ̂n, bé e Bɑrɑ̂k, ndu e Sɑmsɔ̂n, Yɛftɑ̂, Dɑvid, Sɑmuel, le ogwíhɑ o mílɔ̌b mé Nzyɛ̌m.
58011033	Ɨ́ nzɨ̌ búʼó yɔ́ɔ́ ó bé ɑ́ lwímlɑ e mesí meswîh, ntɑŋɔɔ mé yɨ́. Bé ɑ́ si cíʼe bʉr milɔ̌b lɨ́ otîtyěl ɨ́ nzɨ̌ búʼó yɔ́ɔ́. Bé ɑ́ si bi nkɛ̌ʼ mé Nzyɛ̌m ɨ́ nzɨ̌ búʼó yɔ́ɔ́. Bé ɑ́ si pɨr mingbɑmpɨɨ minum ɨ́ nzɨ̌ búʼó yɔ́ɔ́.
58011034	Bé ɑ́ si díme medíʼe, le ekɨ̂ŋ ópɑ-sʉŋ ebě búʼó yɔ́ɔ́. Bé ɑ́ nyɛɛ be ɨ́ tyɛʼ, ntɔ̂ʼ bi pîm ɨ́ menyʉ̂l ebě búʼó yɔ́ɔ́. Bé ɑ́ lwímlɑ mɔm ntémé, le eso bísɔ́mɑ́ bí mɔ̂m bíbyɛ̂h ó, ɨ́ nzɨ̌ búʼó yɔ́ɔ́.
58011035	Bʉ́ʉ́ bʉ́bɑ́, bé ɑ́ bɑʼɑ nʉɑ bʉr bɔ́ɔ́ bé ɑ́ nyɛɛ jwe, kɑ̌ pɑh bɑ́ ó, ɨ́ nzɨ̌ búʼó yɔ́ɔ́. Bʉ́ʉ́ bʉ̂r, bé ɑ́ si bɔmɑ e bintɨ́ʼɑ́ ɨ́ lɔ̌b búʼó, ɑkɑm ó, bé dwíhɔɔ lɨ́ okómó, ebě, bé ɑ́ kpɛl ó, bé pɑ́hɑɑ lɨ́ ojwe, mbǐ pɑhɑ́ dí ɨ́ buú mbɨɑ wɨ́.
58011036	Bʉ́ʉ́ bʉ̂r, bé ɑ́ si kɑm elǿɔɔ le ebíŋɔɔ ɨ́ lɔ̌b búʼó yɔ́ɔ́. Bɑ̂ʼ, bé ɑ́ si kɑ́ʼɔɔ e mikʉ̂kɔ̌b, cyenɔɔ lɨ́ okómó ɨ́ lɔ̌b búʼó yɔ́ɔ́.
58011037	Bʉ́ʉ́, bé ɑ́ si lúmɔɔ mekóʼ, bé ntɔ̂ʼ jwe. Bɑ̂ʼ, cíʼɔɔ bípéh bíbɑ́ e menziʼ. Bʉ́ʉ́, jʉ́ŋɔɔ le opɑ-sʉŋ. Bʉ́ʉ́, bé ɑ́ si soŋɔɔ ɨ́ mimbɛ̌r myɔ́ɔ́, didiŋɔɔ̌ kʉ̌l e kʉ̌l. Bé ɑ́ jɑɑ tyeele ó, njɨ bikʉ́r bítɑb lɨ́ odyɛ́m. Bʉr, bé ɑ́ si bu tíble bé, le esɑ́ŋɔɔ bé jélé ɨ́ lɔ̌b búʼó yɔ́ɔ́.
58011038	Bé ɑ́ cicye ó, ɨ́ lʉɑ́ e lʉɑ́ ndu e ɨ́ mecø̂ʼ. Bé ɑ́ jɨjɑ̂ ó, ɨ́ mekul ndu e bibɑ́h mékóʼ, tó kœb ó, bé ɑ́ be ɨ́ mbɨɑ bʉ̂r. Yé ɑ́ bé ɑjɑlɑ ó, bé díʼee ɨ́ bébe bébe sí yɨ̂.
58011039	Nzyɛ̌m ɑ́ si kɑm bʉr bɑɑ́ bɨ́bɛ̂h ɨ́ lɔ̌b búʼó yɔ́ɔ́, bɨ́ɛ yɨ́ɛ ɑpɑ̌ bǐ sɑ́ nyé ɑ́ kɛʼ bé yɨ́.
58011040	Mpʉ nyé ɑ́ cǿɑ e mɨnɑ́ gɑ́, lɑɑ bé yɨ́, nó nyé ɑ́ lɛ́ɛ ó, nye ójɑɑ́ komlo bícwiʼ byɔ́ɔ́ ɨ́ mipɑ́ʼ mímyɛ̂h ó, njɨ ɨ́ jɔʼ nyé ókomlo byɑɑ́ gɑ́ bínɑ́ le onɔ́ɔ́ bíbyɛ̂h yɨ́.
58012001	Ɨ́ pɑ́ʼ gɑ́ wɨ́nɑ́, mɨnɑ́ gɑ́ bé ó tʉ́ŋlʉ̌ bʉr bɑɑ́. Bé lɨ́ ebɔmɑ mɨ́nɑ́ gɑ́ ɨ́ nkɑ́, lɨ́ eboʼlo mílɔ̌b mé Nzyɛ̌m. Nó ó, mɨnɑ́ líʼɑɑ gɑ́ mimbeʼ médile mímyɛ̂h le syóm dí ekwɑble mɨ́nɑ́ gɑ́ wɨ́ wɨ́wɛ̂h. Mɨnɑ́ sɑ̂ʼ gɑ́ bíhwó lɨ́ eswim míkɑ́m, tó pyɑ̂l ɨ́ súm Nzyɛ̌m ɑ́ lyɑ́ŋle njɨ ésíé é kɑ́m yɨ́.
58012002	Míh gɑ́ mɨ́nɑ́, mé jwɛ́ʼɛɛ sɔ̂ʼ njɨ Yésʉs, ebě, nye ó b'ɑ́ kɑr nzɨ̌ búʼó. Nye ntémé ó b'ɑ́ swɑ̂hle nye. Nye ɑ́ kɑm ó, nye síɑɑ e mitúú, nye cyélɔɔ ɨ́ lɨ́ kʉ́, jʉ́ŋɔɔ. Nye ɑ́ si pyêh sôn mʉ̂r dí ebɛb ɨ́ mbi éswie lɑɑ́ nyɨ́. Nye ɑ́ kɑm ó, nye jwêʼ nó ó, nye nkʉ̂ bi bísʉhʉʉ̌ Nzyɛ̌m ɑ́ boo komo nye bí. Ɨ́ bɑ́ɑ́nɑ̂, nye mû ó ɨ́ mbó éjʉ́m mé Nzyɛ̌m Sɔ́ŋ ɨ́ mecǿǿ mé jǿø.
58012003	Toŋlɑɑ gɑ́ nye. Toŋlɑɑ gɑ́ mpʉ ósyɛ̂l o mísyóm bé ɑ́ cɨ nye mekɑ̌n mé ébébe, nyɨɛ njɨ lɨ́ ejûhwo bé yɨ́. Tʉtoŋlo gɑ́ nó, bɨ̌n nkʉ̂ be, ɑkɑ̂r mítúú, nkʉ̂ tyɛʼ.
58012004	Mpʉ bɨ́n dí elwímlɑ e njør ébébe wɨ́n yɨ́, bɨ̌n bé ɑpɑ̌ gwɑ́ lwímlɑ e wé mbɨ̂mbɨɑ́. Sɑ́ tɨ̂ʼ ó étó é mécié lɨ́n, jínɑ ɑpɑ̌ tɔ́bɑ sí yɨ́.
58012005	Pɑɑ́ bee gɑ́ yʉ́ʉ́ sɔ̂ʼ ó: bɨ̌n bɨ́ jɨhɑ mélɨ́ Nzyɛ̌m ɑ́ jwe mɨnɑ́ gɑ́ mɑ́. Nye ɑ́ jwe bɨ̌n melɨ́ mɑɑ́ ó, ebě, bɨ̌n bé ó bwɑ́n bé. Nye ɑ́ lɛ́ɛ ó: Mwɑ̂n wɑ̌m, jɔ̌ʼ Dɑ̂ Nzyɛ̌m mû lɨ́ esɨ̂ʼ gó lʉ̂ yɨ́, sɑ́ ɑsɑ̂ épɨ̂h. Jɔʼ nyé mû lɨ́ ejwe gó mebě yɨ́, ɑjóʼo étyɛʼ e nyʉ̂l.
58012006	Ebě, Dɑ̂ Nzyɛ̌m sɨ́ʼ lʉ̂ ó, mʉr nyé dí ekpɛl nyɑ́, wɑɑ́ nyɨnyɛ̂h nyé dí etɨ̂ʼ bɨr ó: «Nyɑ̂ʼ, nye ó mwɑ̂n wɑ̌m» nyɑ́.
58012007	Nó ó, júhwɑ́ɑ́ gɑ́ bintɨ́ʼɑ́ byɑɑ́. Byé tɨ́ɑɑ bɨ̌n mpɑ̌ŋ cwiʼ. Mpʉ̌ Nzyɛ̌m dí esɑ̂ bɨ́n nó yɨ́, yé ó ebe bɨ́n dí bwɑ́n bé. Sɔ́ŋ bé ɑsɨ̂ʼ mwɑ̂n lʉ̂ nó, go ó, nyɨ́hɑɑ́, nyé ɑbe mwɑ̂n mpɑ̂.
58012008	Nzyɛ̌m titirwo e bwɑ́n bé bɨ́bɛ̂h ó nó. Nyé bé ɑsɨ̂ʼ bɨ́n milʉ̂ nó, go ó, bɨ̌n bé ɑbe bwɑ́n bé ó tɨ̂ʼ yɨ́. Lɛ́ɛ́, bɨ̌n bé ó bwɑ̂n o b'ɑ́ byɛ̂l ɨ́ mbɛ̌r bɑ́.
58012009	Yé e yʉ́ʉ́ sɔ̂ʼ: ɨ́ jɔʼ ósɔ́ŋ gɑ́ bɨ́nɑ́, bé ɑ́ byɑ̂ mɨnɑ́ bɑ́, sɨ́ʼ mɨ́nɑ́ gɑ́ milʉ̂ yɨ́, mɨnɑ́ sɨ́sɑ́ ó, jwe gɑ́ bé júu. Nó ó, Sɔ́ŋ gɑ́ wɨ́nɑ́ ɑ́ ciʼ mɨnɑ́ gɑ́ misísǐm nyɑ́, nyé ósɨ̂ʼ mɨ́nɑ́ gɑ́ ntémé milʉ̂ nó, nzê mɨnɑ́ bé ɑjɑlɑ le ejwe gɑ́ nye júu ɨ́ buo buo ɛ̌? Mɨ́nɑ́ sí sɑ̂ gɑ́ nye mejóʼo nó, lɛ́ɛ́, mɨnɑ́ bé óciʼe gɑ́ ɨ́ nzɨ̌ mejóʼo mɑɑ́.
58012010	Osɔ́ŋ gɑ́ bɨ́nɑ́, bé ɑ́ jɑɑ sɨ̂ʼ mɨnɑ́ gɑ́ milʉ̂ ó, njɨ ɨ́ mɑ̂ jɔʼ. Bé ɑ́ si bee embɨɑ lɨ́ esɑ̂ mɨ́nɑ́ gɑ́ nó. Nó, Nzyɛ̌m Sɔ́ŋ gɑ́ wɨ́nɑ́ nyɨɛ, nyě jɑɑ́ sɨ̂ʼ mɨ́nɑ́ gɑ́ milʉ̂ ó, njɨ lɨ́ esú é nyɔm gɑ́ wɨ́nɑ́. Nyě sɑ́ nó ó, mɨnɑ́ nǿølɑɑ gɑ́ e né, le edi bʉ̂r o dí ci bɑ́ mpʉ nyé dí yɨ́.
58012011	Jɔʼ mɨ́nɑ́ dí ejweŋɔɔ gɑ́ bintɨ́ʼɑ́ byɑɑ́ yɨ́, yé ɨ́ kpɑɑ ɨ́ léme, ɑnøølɑ ó, yé ó sɑ́ ésoho. Jɔ̌ʼ túú wɑɑ́ kɑ́ lɑɑ yɨ́, bʉr o dí egʉ́ɑ̌ sɑ̂ dí tɨ̂ʼ yɨ́ bɑ́, bé ntɔ̂ʼ kɑ̌ gʉ́ɑ ó, nkúnɑ́ wɨ́ komlo bé miléme. Bé mû kɑ̌ lîʼ le esɑ̂ ó, njɨ bisyɛ́ɛlɑ bi dí tîtyěl bí, bi ntémé mepyɛblɑ tɨ̂.
58012012	Yé bé nó wɑ́, bɨ̌n ɑ gwɑ́ lɨl mébó mɨ́n me mû sí jeʼe mɑ́. Bɨ̌n ɑ júhwó élɨl mébóó mɨ́n me mû minjyɛ́mɑ́ mɑ́.
58012013	Bɨ̌n ɑ gwɑ́ komlo ménzɨ̌, tyêl mé ɨ́ lîm, ó mekʉ̌ me dí e bijyɛ̂m mɑ́, mé sɑ́ ɑkɑ̌ pihɑ. Bé cíʼɑɑ yɨ́ɛ ciʼɑ́ɑ.
58012014	Sɑ́ʼ gɑ́ sɨ́n lɨ́ eciʼe ɨ́ mepyɛblɑ, pɑ́ʼ nyɨ́n e bʉr bɨ́bɛ̂h. Sɑ́ʼ gɑ́ sɨ́n ntémé lɨ́ edi bʉ̂r o dí egúmo e Nzyɛ̌m, bɑɑ́ o dí ci bɑ́. Mʉ̂r óbe, ɑbě ci nó, nye ɑ́kóʼó beě Tî Yésʉs.
58012015	Gwɑ́ di gɑ́ le ocwóó, ó mʉ̌r sɑ́ ɑbɔ́ʼɑ e Nzyɛ̌m dí e ncǿncǿɑ nyɑ́. Kɑɑlé dí ɨ́ jwie jwie wɨ́, wé sɑ́ ɑpɑ̂h bíntoʼju, ntɔ̂ʼ lœʼ bʉ̂r ɨ́ buo buo ɨ́ míh mé Nzyɛ̌m.
58012016	Gwɑ́ di gɑ́ le ocwóó. Mʉr ɑsɑ̂ bímolɑ́. Mʉ̌r sɑ́ ɑsɑ̂ nkěh ɨ́ nkǒ pɑ́ʼ mílɔ̌b mé Nzyɛ̌m ɨ́ mpʉ̌ Esô ɑ́ sɑ̂ yɨ́. Nye ɑ́ si jwɛ́nɑ dǐ tʉ́l yé, jwe ntwóm, lɨ́ esyɛ́ɛlɑ yé lɨ́ esú lé énʉɑ mɑ̂ kɑ̌r méde!
58012017	Píe tɨ̂, nye nzě kɑ̌ kpɛl ó, sɔ́ŋ syɛ́yɨɨ nye mecyéelé, ó nye líʼɨɨ e bilíʼé bí sɔ́ŋ wé. Bɨ̌n bé lɨ́ egʉ́ɑ ó, sɔ́ŋ ɑ́ si bene esɑ̂ syɛ́ɛlɑ yɑɑ́. Esô nye mʉr tɨ̂ʼ ɑ́ si kʉ jɨ ɨ́ jɨ jɨ jɨ, sɑ̂ gwɑ́r, nye ɑ́ bé ɑkɑ̌ be e nkul ejwirɑ̌ léme, nkʉ̂ bi métyɛʼ me mpóm mɑɑ́ ɨ́ lɔ̌b myɛ́ɛlé mé mɑɑ́.
58012018	Gúmó bɨ́n tyɛ́b ɨ́ míh mé Nzyɛ̌m yɨ́, yé ɑbě mpʉ écø̂ʼ e dí bɛ̌m mɛ́rɔɔ e mebô lɨ́, gúmó bʉ̂r o bé Ɨ́zrɑɛ̂l, bé ɑ́ di mélú mé épíhe yɨ́. Bé ɑ́ si bee siʼe yé ɑ́ júo tɨ̂ʼ yɨ́, bee ntémé ejúrʉ́ʉ́ ɨ́ gúú pɑ̂ʼ, lɨ́ɛ ɑbe e bɑ́ jwê tɨ̂. Bé ɑ́ si bee ntémé nkúo lɨ́ ekwoolo.
58012019	Bé ɑ́ si jóʼo lwǐb sébé ndu e cwíí mé Nzyɛ̌m. Jɔʼ bé ɑ́ jóʼo cwíí nyé yɨ́, bê nzě jóʼo bʉ́ɑ́, bê nzě jɨʼlɑ e né ó, nye ɑyɨ́ kɑ̌ bɑ́ʼɑ̌ cɨ bé lʉ́ʉ́ ékɑ̌n,
58012020	ebě, sɑ́ nyé ɑ́ lɛ́ɛ bé yɨ́, yé ɑ́ si ntɑɑ bé ɨ́ nkul. Nye ɑ́ lɛ́ɛ e bé ó, nkʉ̂ mʉr, nkʉ̂ tír kúnɑ́ le ecø̂ʼ lɑɑ́ nó, bé ɑ lúmó nyé mekóʼ, nye ɑ jwê.
58012021	Sɑ́ bé ɑ́ bee yɨ́, yé ɑ́ be ó sí gbɑ̂ bé ekɛ̂n ɨ́ nyʉ̂l. Moïse, nye ó: «Me lɨ́ ebuú sɑ̂ʼ le ejóʼo bʉ́ɑ́.»
58012022	Bɨ̌n bɨɛ, bé ɑbe nó. Bɨ̌n mû ó sí sîhle kúnókúno le ecǿʼ é Síon. Yé ó gúmǒ nkɑnɑ mé Nzyɛ̌m dí kublɑkúblɑ nyɑ́ dí yɨ́. Yé ó nkɑnɑ̌ Yerʉ́zɑlɛm, yɑɑ́ dí ɨ́ jʉ́ó kʉ́ yɨ́. Beéngeles ɨ́ buo buo, bé ó tɨ̂, ɑbe e tólɔ́ɔ. Bé ɨ́ nzɔɔ sʉhʉʉ.
58012023	Bɨ̌n mû ó bɑ̌ʼ e gǿhlɑ́ méjwéʼé mé bwɑ́n mé Nzyɛ̌m. Míé mɔ́ɔ́, mé ó mitilɑ́ ɨ́ jʉ́ó kʉ́. Bɨ̌n bé ɑ́ si sîhle bɑ̌ʼ e Nzyɛ̌m Cîʼ milɔ̌b, mʉr ngɑ́ pɑhle bʉ̂r bɨ́bɛ̂h nyɑ́. Bɨ̌n bé ɑ́ si pyɑ̂l gúmó ótîtyěl o bʉ̂r dí yɨ́. Bé mû ó lɨ́ eciʼe mbɨ̂mbɨɑ́, ntinɨ̂ e ntinɨ̂.
58012024	Bɨ̌n bé ɑ́ si nze kwɑ́ mé Yésʉs, mesɑɑ́-dɔm ɑ́ sɑ̂ ejwɑ́n é sɑ́ɑ́ pɑ́ʼ gɑ́ nyɨ́nɑ́ e Nzyɛ̌m nyɑ́. Bɨ̌n bé ɑ́ si pyɑ̂l, cɨɨ ɨ́ nzɨ̌ mecié mé nyé ɑ́ pubo bɨ̌n e mé mɑ́. Mecié mé mɑɑ́ jɑɑ́ lwilwib ó, njɨ mekɑ̌n me dí ɨ́ mbɨɑ mɑ́, lɑɑ mɑɑ́ Ábɛl nyɨɛ ɑ́ cɨ mɑ́.
58012025	Nó, gwɑ́ di gɑ́ le ocwóó, ó bɨ̌n sɑ́ ɑbene mʉ̂r mû lɨ́ ecɨ̂l bɨ́n nyɑ́. Ɨ́ mimbú mí píhe, bé ɑ́ si bene ejóʼo mʉr ɑ́ nze ɨ́ sí yɨ̂ʼ nyɑ́, ɑkpɛl éjóʼo ɨ́ jɔʼ nyé ɑ́ boo lɛ́ɛ bé sɑ́ nyé óntɨh bé yɨ́. Jɔʼ yé ɑ́ kɑ pyɑ̂l yɨ́, bé ntɔ̂ʼ sɑ́ɑ ékɨ̂ŋ ntɨ́ʼɑ́. Yé ɑ́ bé ɑkɑ̌ bɑ́nɑ. Mʉr ɑ́ nze kɑ lwib e mɨnɑ́ gɑ́ nyɑ́, nyɨ́hɑɑ́, nyé cwíí, nye ɑ́ duho ó kʉ́. Mɨ́nɑ́ bé óbene gɑ́ lɔ́ɔ́ wé nó, nzê mɨnɑ́ bé ókɨ̂ŋ gɑ́ ntɨ́ʼɑ́ tɨ̂ʼ yɨ́ɛ ɛ̌? Nzyɛ̌m pɑ̌ nyɛɛ́ ntɨ̂ʼ bímpɑ́m gɑ́ bínɑ́ ɨ́ lɔ̌b ɑjóʼo wɔ́ɔ́, ɑ́ jwɛʼrɑ e mɨnɑ́ gɑ́ bɨɛ!
58012026	Ɨ́ mimbú mí píhe, cwíí nyé, nye ɑ́ be ó sí pɨ̂ʼ sí. Nó ó, ɨ́ bɑ́ɑ́nɑ̂, nyɨ́ jwe nkɛ́ʼ. Nye ó: «Me óbɑ́ʼɑ̌ pɨ̂ʼ sí, kɑlɑ le jʉ́o, le ejwoo le bɑɑ́ntɛ́n ɨ́ sʉʼ gwɑ́r.»
58012027	Mpʉ nyé ɑ́ lɛ́ɛ ó, nye ópɨ̂ʼ byé ó, sʉʼ gwɑ́r yɨ́, nó yé lɛ́ʼlé ó, bisɑ́ nyé ɑ́ kuho bí, byé ópɨ̂ʼlɑ; byé odîm. Sɑ́ dí ɨ́ píʼi, ɨ́ sɨ́ŋ, ɑpɨ̂ʼlɑ yɨ́, yɨ́hɑɑ́ ó ngɑ́ lîʼ.
58012028	Ɨ́ tɨ̂, mɨnɑ́ lɛ́yɨɨ gɑ́ Nzyɛ̌m henɑ́rɑ́, ebě, nyɨ́ níŋle mɨ́nɑ́ gɑ́ ɨ́ mpóʼo nyé dí ejǿø nyɨ́. Mpóʼo nyé, nyé ɑbe e nkul epɨ̂ʼlɑ. Mɨnɑ́ jwêʼ gɑ́ nye kûm, jwɑ́ɑwo nyé, le ejóʼo nyé bʉ́ɑ́. Mɨnɑ́ séɑɑ gɑ́ e né mbǐ syɛ́ɛ́ nyé ngɑ́ buú kpɛl wɨ́.
58012029	Ebě, Nzyɛ̌m gɑ́ wɨ́nɑ́, nye ó mpʉ̌ siʼe dí ɨ́ buú júo yɨ́.
58013001	Mʉr ɑkɑ̂r gɑ́ ekpɛlɑ pɑ́ʼ nyɨ́n, mbǐ kpɛ̌l dí pɑ́ʼ bɨ́ɔɔ́ e bɨ́ɔɔ́ ɨ́ Krîst wɨ́.
58013002	Mʉ̌r sɑ́ ɑsɑ̂ épɨ̂h lɨ́ enʉɑ ójwóo o dí epyɑ̂l kwɑ́ nyɨ́n bɑ́ mbɨ̂mbɨɑ́. Bʉ́ʉ́ bʉ̂r, bé ɑ́ si nʉɑ ojwóo mbɨ̂mbɨɑ́, bé ntɔ̂ʼ kœb ó, nkúnɑ́ yé ɑ́ be ó beéngeles, bɨ́ɛ l'ɑgʉ́ɑ.
58013003	Toŋlɑɑ gɑ́ mimbʉʼ: diʼee gɑ́ mpʉ̌ sɑ́ lɛ́ɛ́, bɨ̌n le onɔ́ɔ́ bɨ́bɛ̂h ó dí ɨ́ mbʉʼ. Toŋlɑɑ gɑ́ bʉr o dí esiɑ e mitúú bɑ́, ebě, bɨ̌n bé lɨ́ egʉ́ɑ̌ mpʉ bíntɨ́ʼɑ́ dí ɨ́ kpɑɑ ɨ́ nyʉ̂l yɨ́.
58013004	Bʉr, bé ɨ́ jɑlɑ le ejwe mímbɛ́ɑ́ mí bʉ̂r júu. Syɛ́ɛlɑ mpîr, yé ɑjɑlɑ le esyɛ́ɛlɨ̌ súm mímbɛ́ɑ́ mí bʉ̂r dí esyɛŋɑ yɨ́. Gʉ́ŋɑ́ɑ́ gɑ́ ó, Nzyɛ̌m ócíʼe ósyɛ̂l o míswɛbɑ, bé le osyɛ̂l o bímolɑ́ milɔ̌b.
58013005	Mʉ̌r sɑ́ ɑlɑ̂ʼ nyʉ̂l nyé ɨ́ kpɛ̌l mɔnɨ́. Sohɑɑ gɑ́ bím bísɑ́ bɨ́n dí ebi bí, ebě, Nzyɛ̌m ɑ́ lɛ́ɛ ó: «Mé ɑbe e nkul ejɨhɑ gô, nkʉ̂ líʼe gó ɨ́ ntɛ̂ʼ.»
58013006	Nɑ́ɑ̌ ntémé ó mɨ́nɑ́ dí elɨl gɑ́ búʼó ɨ́ miléme, ntɔ̂ʼ lɛ́ɛ ó: «Dɑ̂ ó dí kɛmɑ wɑ̌m. Me ɑ́kóʼó kpɛ́ɛ̌ sɔ̂ʼ. Yé mʉ̂r ósɑ̂ mé yɨ́?»
58013007	Toŋlɑɑ gɑ́ otyɛ̂b bé ésôʼ bɨ́n, bɑɑ́ bé ɑ́ lɨlɛ́ɛ bɨ̌n lɔ́ɔ́ mé Nzyɛ̌m bɑ́. Toŋlɑɑ gɑ́ kʉ̌ cyen wɔ́ɔ́ le ndumló bícwiʼ byɔ́ɔ́. Jyɛ́ʼwɑ́ɑ́ gɑ́ e Nzyɛ̌m mpʉ bé ɑ́ sɑ̂ yɨ́.
58013008	Mpʉ̌ Yésʉs-Krîst ɑ́ bě kʉ̌ʼ yɨ́, mpʉ yɑɑ́ ntémé ó nyé dí mûh. Nye ódi ntémé ó njɨ nó, njʉ̌m dǐ e njʉ̌m dǐ.
58013009	Gwɑ́ di gɑ́ le ocwóó. Sɑ́ ɑbîr gɑ́ ó, nyʉ́ʉ́ mʉ̂r mɛ́rɨɨ bɨ̌n lɨ́ okómó ɨ́ nzɨ̌ metǿǿ méswîh nyé dí ejwe bɨ́n mɑ́. Ncǿncǿɑ mé Nzyɛ̌m ó dí egbɑ̂ bʉ̂r pîm ɨ́ búʼó. Yé mbɨɑ ó, bɨ̌n bíʼee nkul tɨ̂. Mede bé dí elɛ́ɛ ó, mʉr, nye ɨ́ jɑlɑ le ede lɨ́ esú lé éjwě Nzyɛ̌m júu tɨ̂ʼ mɑ́, mé ɑbe e nyɔm ɨ́ pɑ́ʼ bʉ̂r o dí ede mé bɑ́.
58013010	Mɨnɑ́ gɑ́ bɨɛ ó dí le ɑlɑtɑ̂r mé Nzyɛ̌m. Bʉr o dí eséɑ ɨ́ mbɛ̌r kɑ́n mé Nzyɛ̌m bɑ́, bé ɑbe e nkul enze lɨ́ ɑlɑtɑ̂r wɑɑ́, nkʉ̂ de méde mû kɛlɑ́ tɨ̂ʼ mɑ́.
58013011	Njǿø opɑrɑ nyɨnyɛ̂h sɨ́sɑ́ ó, nî ɨ́ ntɔ́ɔ dí ɨ́ buú buǒ ci nyɨ́. Nyě ní tɨ̂ʼ ó, e mecié me tír nyé ɑ́ cíʼe nyɑ́. Kuó tír wé mʉr tɨ̂ʼ wɨ́ɛ, wé pɛʼɔɔ ó, nkɑnɑ, tó díʼɔɔ ɨ́ nkɑnɑ̌ kʉ̌l.
58013012	Yésʉs ɑ́ kʉ be ntémé ó nó. Nye ɑ́ to siɑ e mitúú ó, ɨ́ nkɑnɑ̌ kʉ̌l. Nye ɑ́ sɑ̂ nó ó, nye púbɑɑ kúl bʉ̂r yé e mecié mé nye mʉr tɨ̂.
58013013	Sɑ́ tɨ̂ʼ ó mɨ́nɑ́ jɑ́lɑ́ le eduho tʉ́ŋlʉ̌ nkɑnɑ yɑɑ́ yɨ́. Mɨnɑ́ dúhɑɑ gɑ́ tɨ̂, tó pyɑ̂l nkǒ Krîst dí ɨ́ nkɑnɑ̌ kʉ̌l yɨ́, mɨnɑ́ gɑ́ le onɔ́ɔ́ nkʉ̂ pyɑŋɔɔ̌ jøʼ gwɑ́r e gwɑ́r.
58013014	Ebě, ɨ́ sí yɨ̂, mɨnɑ́ bé ɑbe gɑ́ e nkɑnɑ dí edǐ njʉ̌m dǐ e njʉ̌m dǐ yɨ́. Mɨnɑ́ bé lɨ́ esɑ́ɑ gɑ́ nkɑnɑ swîh, yɑɑ́ dí enze yɨ́.
58013015	Mɨnɑ́ jwêʼ gɑ́ Nzyɛ̌m kûm jɔʼ yɨ́yɛ̂h. Jwéʼ gɑ́ nye njwéɑ́ wɑɑ́, lɨ́ etoŋlǒ mpʉ̌ Yésʉs ɑ́ jwe cwiʼ yé yɨ́. Lɛ́yɨ́ɨ́ gɑ́ bʉr mpʉ díé lé dí e nkul yɨ́. Lɛ́ɑ́ wɑɑ́, wé ntémé, wé ó sɑ́ dí ejwe nyé kûm yɨ́.
58013016	Sɑ́ʼ gɑ́ bʉr oswîh embɨɑ. Súʼɑ́ɑ́ gɑ́ bʉr e mebi mɨ́n. Mʉ̌r sɑ́ ɑjɨhɑ̌ syɛ́ɛlɑ yɑɑ́, ebě, yé ó njwéɑ́ Nzyɛ̌m dí ebeě mbɨ̂mbɨɑ́ wɨ́.
58013017	Jóʼɑ́ɑ́ gɑ́ otyɛ̂b bé ésôʼ bɨ́n. Bɨ̌n ɑ cyé ɨ́ jǿǿ yɔ́ɔ́. Ebě, bé ó dí ebɑʼle mísísǐm mín. Bé ntémé ó ngɑ́ tó lɛ́ɛ̌ Nzyɛ̌m mpʉ bé ɑ́ séɑ lɨ́ esú lɨ́n yɨ́. Bɨ́n sɑ́ bé mejóʼo nɛ́ɛ: bé oséɑ̌ syɛ́ɛ́ yɔ́ɔ́ e bisʉhʉʉ. Yé bé ɑbe nó wɑ́, bé ójóʼo mébúʼ. Syɛ́ɛlɑ yɑɑ́, ɑbe bɨ́n e nyɔm.
58013018	Sɑ́ʼ gɑ́ sɨ́n ɨ́ minjɨʼlɑ ɨ́ lɔ̌b wɨ́h. Ɨ́ wɨ́h pɑ̂ʼ, bɨ̌h bé lɨ́ egʉ́ɑ ó, bɨ̌h dú ó, kʉ̌ cyen dí tîtyěl wɨ́. Bɨ̌h bé lɨ́ ekʉ́ gʉ́ɑ ntémé ó, mipɑhlɑ́ mílémé míh, myé ó njɨ myɑɑ́ mi dí ɨ́ pyɛɛɛ mí.
58013019	Sɑ́ mé dí ejî nɨ̌, yé ó, bɨ̌n jɨ̂ʼlɑɑ e Nzyɛ̌m, ó nye kɑ́mɑɑ ó, me bɑ́ʼɑ nzě kœb bɨ́n kɑ́m e kɑ́m.
58013020	Me lɨ́ ejɨʼlɑ e Nzyɛ̌m, mʉr dí egbɑ̂ mɨ́nɑ́ gɑ́ mepyɛblɑ ɨ́ miléme, wɑɑ́ ɑ́ pɛh «Mbɔʼlʉ bintemě nɨ́nɨ́ɨ́», Tî gɑ́ wɨ́nɑ́ Yésʉs nyɑ́. Ɨ́ tɨ̂ʼ, Nzyɛ̌m ɑ́ sɑ̂ ó, sɑɑ́ ngɑ́ dǐ njʉ̌m dǐ e njʉ̌m dǐ nyɨ́, ɨ́ nzɨ̌ mecié mé.
58013021	Mě jɨʼlɑ́ e né ó, nye tyɛ́bɨɨ bɨ̌n ɨ́ miléme, ó bɨ̌n sɑ̂ʼ syɛ́ɛlɑ nyé dí ebeě mbɨ̂mbɨɑ́ yɨ́, mɨnɑ́ nkʉ̂ lóŋlo gɑ́ gǿmɑ́ yé ɨ́ nzɨ̌ mé Yésʉs-Krîst, dí e kûm njʉ̌m dǐ e njʉ̌m dǐ nyɑ́. Amen!
58013022	Bɨ́ɔɔ́ bɑ̂m! Okɛ́l bɑ̂m! Mě tile bɨ́n ó, bɨ̌n bíʼee nkul ɨ́ miléme. Me tile ó, mekɑ̌n ɑbuo. Nó ó, mě jɨʼlɑ́ e bɨ̌n ó, bɨ̌n jûhwɑɑ mekɑ̌n mɑɑ́ lɨ́ ejóʼo!
58013023	Gʉ́ŋɑ́ɑ́ gɑ́ ó, mɨ́ɔɔ́ gɑ́ wɨ́nɑ́ Timothée, nye mû ó sí pɔʼɑ ɨ́ mbʉʼ. Nó, nyé sí pyɑ̂l mé wɑ̂ʼ nó, bɨ̌h e né, bé onze ɨ́ jɔʼ mé ónzě bee bɨ́n yɨ́.
58013024	Sohɑɑ gɑ́ otyɛ̂b bé ésôʼ bɨ́n bɨ́bɛ̂h, bé e bʉr o mé Nzyɛ̌m oswîh bɨ́bɛ̂h. Obûʼlɑ ó sí Itɑlî, bé lɨ́ esoho bɨ́n.
58013025	Nzyɛ̌m sʉ́ʼoo bɨ̌n óbɛ̂h metyɛʼ me mpóm.
59001001	Yé ó mɛm Jɑcques, syɛ̂l mesɑ̂ mé Nzyɛ̌m le Tî Yésʉs-Krîst ó dí ecɛmɑ bɨ́n mekɑnɑ́ mɑ̂. Me lɨ́ esoho bɨ́n, bʉr o ménzweh kɑ́m e mebɑ́ mû mingbɛhɑ́ míngbɛhɑ́ ɨ́ sí yɨ́yɛ̂h bɑ́.
59001002	Bɨ́ɔɔ́ bɑ̂m! Okɛ́l bɑ̂m! Jɔʼ bé dí ebóblo bɨ́n mimbi mímyɛ̂h yɨ́, bɨ̌n ɑ gʉ́ɑ́ ó, yê bɨ̌n ó jɔʼ bísʉhʉʉ.
59001003	Ebě, bɨ̌n bé ɨ́ jɑlɑ le egʉ́ɑ ó, ɨ́ jɔʼ yɑɑ́, yé ónyɨ̂n ɨ́ ponó ɨ́ míh mé bʉ̂r, nkʉ̂ bɨ̌n bé lɨ́ ejyɛ̂ʼwo e Nzyɛ̌m lɨ́ otyeetye. Búʼó yɨ́n, yé ójwe bɨ́n bíhwó ɨ́ buo buo.
59001004	Kɑmɑɑ gɑ́ bé ejûhwǒ sɑ́ yɨ́yɛ̂h, ebě, bíhwó nyɑɑ́, nye óbe bɨ́n e nyɔm. Bɨ̌n bé otɔ́mɑ ɨ́ mipɑ́ʼ mímyɛ̂h. Bɨ̌n bé óbe ó, e sɑ́ yɨ́yɛ̂h, ɑbe e sɑ́ yé ósɑ̂ bɨ́n sɔ́ɔlʉ.
59001005	Nyʉ́ʉ́ mʉ̂r ɨ́ sɔ́mɑ́ yɨ́n bé lɨ́ ejɨ ócwóó nó, nye jɑ́ʼɑɑ Nzyɛ̌m wɑ̌. Nye ókʉ́ jwe nyé wɑ̌. Nzyɛ̌m jwíjwé bʉ̂r ocwóó ó, jwě jwêʼ, ɑbe e túú ɨ́ léme.
59001006	Sɑ̂ gwɑ́r, nye ɨ́ jɑlɑ le ejɨʼlɑ e Nzyɛ̌m ó, lɨ́ ekʉ́ jyɛ̂ʼwo e né. Nyě sɑ́ ó, ɑlíʼɑ lɨ́ ejɑʼ ócwóó wɑɑ́, ebě, mʉr dí elíʼɑ lɨ́ ejɑʼ mínjwéɑ́ mé Nzyɛ̌m nyɑ́, nyě nøølɑ ó, le obóʼó ó mɑ̂ŋ pubó dí etíne, cyěn gúmó yɨ́yɛ̂h wɨ́.
59001007	Nó ó, mʉr dí e milémé mímbɑ́ nyɑ́, nye ɑ́kóʼó bi yʉ́ʉ́ sɔ̂ʼ kwɑ́ mé Dɑ̂ ɨ́ lɔ̌b mínjɨʼlɑ myé myɑɑ́.
59001008	Ebě, nye ó mekʉ̌ me kø̂h. Kʉ̌ cyen wé ntémé, wé ó ɨ́ yéŋe yeŋé yéŋê.
59001009	Mɨ́ɔɔ́ wɨ́nɑ́ ɨ́ Mbɛ̌r-Nzyɛ̌m dí ɑ́ntéʼenteʼe mʉr nyɑ́, nye ɨ́ jɑlɑ le enkʉ́nɑ ɨ́ lɔ̌b dǐ nɨ́nɨ́ɨ́ Nzyɛ̌m ɑ́ tyêl nye tɨ̂ʼ yɨ́.
59001010	Nó ó, mɨ́ɔɔ́ gɑ́ wɨ́nɑ́ dí ɨ́ twíhɑ nyɑ́, nye ɨ́ jɑlɑ le enkʉ́nɑ ɨ́ dǐ nkóó Nzyɛ̌m ɑ́ dil nye tɨ̂ʼ yɨ́. Nye ɨ́ jɑlɑ le egʉ́ɑ ó, nye ólɑɑ̌ mpʉ nzɔ́m bilɨ́.
59001011	Dʉ́o, lé lɨ́ ekɑh; jwéhé, dîʼ nzɔ́m. Nye lɨ́ ekur sí; ojɔɔ́ wé bʉ̂r bé ɑ́ bɨbee wɨ́, wé ntɔ̂ʼ síe. Yé lɛ́ʼlé ntémé ó mpʉ kúmɑ́ mʉr ngɑ́ dumlo yɨ́. Nye ójwě ntuʼ ɨ́ jɔʼ nyé óbe, nye jínɑ lɨ́ elûhwɑ lɨ́ edû mílɔ̌b myé yɨ́.
59001012	Metyɛʼ me mpóm, mé díʼee e mʉr dí ejûhwo mébʉ́blɑ́ nyɑ́. Ebe mʉ̂r tɨ̂ʼ síl ébóblɔɔ nó, nye óbi myɛ́nɑ me tɨ̂: cwǐʼ Tî Yésʉs ɑ́ kɛʼ bʉr o dí ekpɛl nyé bɑ́ yɨ́.
59001013	Jɔʼ mʉ̂r mû lɨ́ ekʉ́ bóblɔɔ yɨ́, nye sɑ́ ɑlɛ́ɛ ó, Nzyɛ̌m ô lómó nyé ó, nye sɑ̂ʼ ebébe. Nzyɛ̌m, nyé ɑbe e nkul ebóblɔɔ ɨ́ nzɨ̌ ebébe. Nye ntémé, nye ɑ́bóbló mʉ̂r.
59001014	Bibébebébe bígǿmɑ́ bi dí ɨ́ léme bí, byé ó dí etíne mʉ̂r tɨ̂ʼ ó, nye sɑ̂ʼ ebébe. Byé lɨ́ ekwɑ̂b nyê.
59001015	Bigǿmɑ́ mû lɨ́ eciʼe ɨ́ léme tʉ́ŋlʉ̌ bí, byé súʼlɑ́ ó, byɑ̂ mwɑ̂n. Mwɑ̂n wɑɑ́, nye ó misyóm mɨ́nɑ́ dí esɑ̂ gɑ́ mí. Jɔʼ mísyóm gɑ́ mínɑ́, myé óbe, myé mû sí bwɑʼ yɨ́, míɛ, myé okɑ̌ byɑ̂ wé mwɑ̂n: eswie.
59001016	Bɨ́ɔɔ́ bɑ̂m! Okɛ́l bɑ̂m, bʉr mé dí ekpɛl bɑ́! Mʉ̌r sɑ́ ɑjéʼě sɨ̂:
59001017	bisɑ́ bíbyɛ̂h bi dí ɨ́ mbɨɑ bí, le minjwéɑ́ mi dí ɨ́ pémémé ɨ́ mipɑ́ʼ mímyɛ̂h mí, byé duho ó, ɨ́ jʉ́ó kʉ́, kwɑ́ mé Nzyɛ̌m Sɔ́ŋ. Nzyɛ̌m ó b'ɑ́ kuho ocwícwén, le dʉ́o ti e l'ɑ́lomó. Nó ó, nyé ɑbe lɨ́ ecéně mpʉ bísɑ̂ byɑɑ́ dí ecéne bítyé byɔ́ɔ́ yɨ́. Nyé ɑcéně mpʉ dʉ́o, sɑ́ dí edíme, kɑ̌ líʼe bʉ̂r ɨ́ pyóo yɨ́.
59001018	Nye mʉr tɨ̂ʼ ɑ́ byɑ̂ mɨnɑ́ gɑ́ ó, ɨ́ lɔ̌b gǿmɑ́ yé, ɨ́ nzɨ̌ lwǐb yé dí tyeetye yɨ́. Nó ɨ́ bisɑ́ bíbyɛ̂h nyé ɑ́ kuho bí, mɨnɑ́ ó dí gɑ́ ɨ́ tyé ésôʼ.
59001019	Bɨ́ɔɔ́ bɑ̂m! Okɛ́l bɑ̂m, bʉr mé dí ekpɛl bɑ́! Gʉ́ŋɑ́ɑ́ gɑ́ ó: mʉr, nye ɨ́ jɑlɑ le ekpɑ̂hwɑ̌ jóʼo, sɑ̂ gwɑ́r, ɑkpɑ̂hwɑ̌ lwib, ɑkpɑ̂hwɑ̌ kpɑɑ ébúʼ.
59001020	Ebě, ɨ́ jɔ̌ʼ lémé mʉ̂r dí ɨ́ kpɔɔ kpɔɔ yɨ́, mʉr tɨ̂ʼ, nyé ɑbe e nkul ekɑ̌ sɑ̂ syɛ́ɛlɑ dí tîtyěl ɨ́ míh mé Nzyɛ̌m yɨ́.
59001021	Pɛʼɛɛ gɑ́ mebomo dí ɨ́ sɔ́mɑ́ yɨ́n mɑ́. Bɨ̌n ɑ gwɑ̂ʼ le esɑ̂ ébébe é léme, ntɑɑ sʉ́ŋɑ. Bɨ̌n ɑ nʉ́ɑ́ lwǐb mé Nzyɛ̌m e miléme mi dí ɨ́ pyɛɛɛ mí. Lwǐb yé yɑɑ́, yé mû ó mbeɑ́ tʉ́ŋlʉ̌ milémé mín. Lwǐb yɑɑ́ ó dí e nkul eciʼ bɨ́n.
59001022	Sɑ́ Nzyɛ̌m mû lɨ́ elɛ́ɛ bɨ́n yɨ́, bɨ̌n ɑ sɑ́ yé mejóʼo. Ayɨ́ jóʼo gɑ́ njɨ e megwɑ̌l. Bɨ́n jóʼó njɨ e megwɑ̌l nó, lɛ́ɛ́, bɨ̌n kʉ́ɑ́ ó bɨ̌n bʉr o tɨ̂.
59001023	Ebě, mʉr dí ejóʼǒ lwǐb yɑɑ́, ɑgbɑ̂ yé ɨ́ nkɔb nyɑ́, nye ó mpʉ mʉ̂r dí ejwɛ̂ʼ mpóm nyé lɨ́ enyɨ́n, beě mpʉ nyé ɑ́ byɛ̂l yɨ́.
59001024	Le nyé jwír koo, le ntɔ̂ʼ nyé jɨ́hɑ́ mpʉ nyê bé yɨ́.
59001025	Nó ó, mʉr wɑɑ́ dí esɑ̂ étié mé Nzyɛ̌m mejóʼo, le esɑ̂ sɨ́n lɨ́ ebɑʼle lé nyɑ́, nyɨ́hɑɑ́ ó Nzyɛ̌m ngɑ́ sʉ métyɛʼ me mpóm. Nye ósøø métyɛʼ me mpóm ɨ́ syɛ́ɛlɑ yé yɨ́yɛ̂h nyé ngɑ́ sɑ̂ yɨ́, ebě, nyé ɑbě mbi mʉ̂r dí, le nyê jóʼó, le nyê jɨhɑ́ nyɑ́. Nye lɨ́ esɑ̂ bísyɛ́ɛlɑ bi tɨ̂. Etié lɑɑ́, lé ó mbɨ̂mbɨɑ́ ɨ́ mipɑ́ʼ mímyɛ̂h. Lé e nkul etyêl mɨ́nɑ́ gɑ́ ɨ́ tyé ónzyɛh o bʉ̂r.
59001026	Mʉ̂r lɑ́ɑ́ ó, nye ó mbûʼlɑ, nye l'ɑmɛ̂r jɨ̂m yé nó, nyě kʉ́ɑ́ ó nye mʉr tɨ̂. Búʼó mʉ̂r wɑɑ́, yé ó jwêh.
59001027	Mpɑ̌ŋ búʼó ɨ́ míh mé Nzyɛ̌m Sɔ́ŋ ɨ́ pémémé, yé ó nɛ́ɛ: mʉr tôʼ bwɑ́ bé ónyʉ̌l ɨ́ menɔɔlʉ. Nye súʼɑɑ ntémé mikúho mi dí esiɑ e mitúú mí. Nye díʼee e ncɛrɑ́ le bisɑ́ bí sí yɨ̂, lɨ́ esú ó, byé ɑyɨ́ kɑlɑ nyé bilœ̌ʼ byɔ́ɔ́.
59002001	Bɨ́ɔɔ́ bɑ̂m! Okɛ́l bɑ̂m! Yé ɨ́ mbɨɑ̌ mpʉ bɨ́n dí ejyêʼ koo e Tî gɑ́ wɨ́nɑ́ Yésʉs-Krîst, wɑɑ́ mɨ́nɑ́ dí egúmlo gɑ́ nyɑ́ yɨ́. Sɑ̂ gwɑ́r, sɑ́ ɑjwɑ́ɑwo bʉ́ʉ́ bʉ̂r mempǒm, pyêh bʉ́ʉ́.
59002002	Ebě, ɨ́ jɔʼ bɨ́n sɑ́ bísulɑ́ bín yɨ́, bɨ̌n sɨ́sɑ́ nyɑ́? Bɨ̌n sɨ́sɑ́ ó: bʉ̂r obɑ́, bé ópyɑ̂l ɨ́ sulɑ́ yɨ́n: nyɑ̂, e milɔnɑ́ mí gʉ̂l ɨ́ mpiné ndu e mikɑ́n ɨ́ nyʉ̂l ɨ́ nkɑɑɑ́; nyʉ́ʉ́, e binyɛɛ́lɑ míkɑ́n ɨ́ nyʉ̂l nó,
59002003	bɨ̌n lɨ́lɛ́ɛ́ e mʉr dí e mikɑ́n ɨ́ nyʉ̂l ɨ́ nkɑɑɑ́ nyɑ́ ó: «Beě mbɨɑmbɨɑ diɑ́? Diʼee wɑ̂.» Ntɔ̂ʼ kɑ̌ lɛ́ɛ le ɑ́ntéʼenteʼe mʉr nyɨɛ ó: «Tyɛ́bɨ́ɨ́ nɑ́ɑ̌ tîtyěl» nkʉ̂ ntɔ̂ʼ ó: «Diʼee wɑ̂ʼ ɨ́ bibwɑ̌h, gúmó mékʉ̌ mɑ̂m dí yɨ̂.»
59002004	Bɨ̌n bé ɑsí gbɑ̂ mímbɔ́ʼ ɨ́ milémé mín ɨ́? Syɛ́ɛlɑ yɨ́n yɑɑ́, yé lɛ́ʼlé ó, bɨ̌n mû kɑ̌ pɨpɑhle mílɔ̌b ó, e pɨʼ dí onzyɛ́h ónzyɛ́h wɨ́.
59002005	Bɨ́ɔɔ́ bɑ̂m! Okɛ́l bɑ̂m! Bʉr mé dí ekpɛl bɑ́! Jóʼlɑ́ɑ́ gɑ̂: Nzyɛ̌m ɑ́ si twɑ̂r bɑɑ́ntéʼenteʼe o bʉ̂r ó sí yɨ̂ʼ lɨ́ esú ó, nye gbɑ̂ʼ bé buobuo búʼó ɨ́ miléme. Nzyɛ̌m ɑ́ si kɛʼ bʉr o dí ekpɛl nyé bɑ́ ó, nye ójwe bé mimbɨɑmbɨɑ bísɑ̂ ɨ́ Mpóʼo nyé. Ntʉ́ʼ bɑ́ɑ́ntéʼenteʼe o bʉ̂r ó sí yɨ̂ʼ ó ngɑ́ lîʼ e bisɑ́ nyé ɑ́ kɛʼ bí ɛ́?
59002006	Tó kœb ó, bɨ̌n bé ɑ́ si sɑ̂ bɑɑ́ntéʼenteʼe o bʉ̂r bɑɑ́ bisɑ́ bí ésɔ́m! Ntʉ́ʼ ókúm ó bʉ̂r ónɨ̌ ó dí esɑ̂ bɨ́n mpêl ɛ̌? Ntʉ́ʼ bé dí etó pur bɨ́n ɨ́ mempɑ́h mílɔ̌b ɛ́?
59002007	Ntʉ́ʼ bé dí epyêh mbɨɑmbɨɑ díé mé Yésʉs-Krîst bɨ́n dí ejørɔɔ e tɨ̂ʼ lɨ́ ɛ́?
59002008	Yé kʉ́ jɑlɑ ó bɨ̌n lóŋlɑɑ etié me Njǿø gɑ́ wɨ́nɑ́. Lé lɨ́ elɛ́ɛ ó: «Kpɛlɨɨ mɨ́ɔɔ́ gǒ mʉr mpʉ gó dí ekpɛl gó mʉr tɨ̂ʼ yɨ́.»
59002009	Nó ó, bɨ́n gbɑ́ mbɔ́ʼ pɑ́ʼ bʉ̂r e bʉr, le ejwɑ́ɑwo bʉ́ʉ́ bʉ̂r mempǒm nó, bɨ̌n bɨ́ sɑ̂ syóm ó tɨ̂ʼ yɨ́. Etié lɑɑ́, lé ókʉ́ lɛ̂ʼle bɨ́n ó, bɨ̌n bɨ́ gbɑh lê.
59002010	Mʉ̂r sɑ́ sɨ́n lɨ́ ebɑʼle métié mé Nzyɛ̌m mɨ́mɛ̂h, kɑ̌ gbɑh étié egwɑ́r nɛ́ɛ: nye mû ó mbyɔʼ ó tɨ̂ʼ yɨ́. Yê ɨ́ wé pɑ̂ʼ mpʉ̌ sɑ́ lɛ́ɛ́ ó, nyɨ́ gbɑh mɨ́mɛ̂h.
59002011	Ebě, mʉr ngwɑ́r ɑ́ pɑ lɛ́ɛ ó: «Asɑ̂ míswɛbɑ» nyɑ́, nye ntémé ó b'ɑ́ lɛ́ɛ ó: «Ajʉ̂ mʉ̂r.» Nó ó, gó bé ɑsɑ̂ míswɛbɑ, jʉ̂ yɨ́ɛ mʉr nó, go ó, gʉ́ bɑ́nɑ̌ ntɑɑ mpéné Nzyɛ̌m ɑ́ gbɑ̂ nyɨ́ ó tɨ̂ʼ yɨ́.
59002012	Nó, ɨ́ jɔʼ bɨ́n mû lɨ́ ekpɛl écɨ ékɑ̌n eswîh, ekɑ̌n é kɛl, nkʉ̂ ó, bɨ̌n sɑ́ ó yʉ́ʉ́ syɛ́ɛlɑ yɨ́, bɨ̌n ɑ gʉ́ɑ́ ó, Nzyɛ̌m ópɑhle mékɑ̌n le bisyɛ́ɛlɑ bín. Nye ókʉ́ dû étié e dí esɑ̂ ó, mɨnɑ́ díʼee gɑ́ onzyɛh o bʉ̂r lɨ́.
59002013	Mʉ̂r bé ɑjɨ̂ʼ bʉ́ʉ́ bʉ̂r nkoó nó, ɨ́ jɔ̌ʼ Nzyɛ̌m ólwǐb lɔ̌b wé yɨ́, nye ɑ́jɨ̂ʼ nyé ntémé nkoó. Sɑ̂ gwɑ́r, mʉr dí ejɨ̂ʼ bʉ̂r nkoó nyɑ́, nye ɑ́bɑ́ɑwǒ sɔ̂ʼ ɨ́ jɔ̌ʼ móhó élɑb, wé ópyɑ̂l yɨ́.
59002014	Bɨ́ɔɔ́ bɑ̂m! Okɛ́l bɑ̂m! Mʉ̂r sí lɛ́ɛ ó, nye lɨ́ ejyɛ̂ʼwo e Nzyɛ̌m, nyɨɛ yɨ́ɛ ɑbe e bisyɛ́ɛlɑ bi dí ebɔmɑ e milɔ́ɔ́ myé bí nó, lɛ́ɑ́ wé wɑɑ́, wé ópʉgʉ́ be nyé e wɑ́ɑ̌ nyɔm? Búʼó yɑɑ́, yé ɑ́kóʼó ciʼ nyê.
59002015	Yé bé mɨ́ʉ̌ nkʉ̂ nyʉ́ʉ́ kɛ́lô, nyé ɑbe e mimbór le sɑ́ nyé dêʼ ɨ́ dʉ́ó lɨ́lɛ̂h nó,
59002016	nyʉ́ʉ́ mʉ̂r ɨ́ sɔ́mɑ́ yɨ́n lɛ́ɛ́ e né ó: «Guɑ tóʼ mbɨ̂mbɨɑ́! Go ɑ swɑ́mɑ́ kɑ́n ɨ́ nyʉ̂l lɨ́ epemle éjwóo. Go ɑ dé, jíle» nó, nyé bé ɑjwe nyé bisɑ́ nyé dí egø̂m bí nó, go ó, lɛ́ɑ́ wé wɑɑ́, wé ɑbɑ́ be nyé e nyɔm.
59002017	Ebûʼlɑ̌ Nzyɛ̌m, lé ó nó. Mʉ̂r dí ɑbe lɨ́ esɑ̂ bísyɛ́ɛlɑ bimpɑ̂ nyɑ́, búʼó yé, yé ó mpʉ̌ múu, ɨ́ jɔʼ yé dí yé omér yɨ́.
59002018	Mʉr óbɛ̌m lɛ́ɛ ó: «Guɑ, go lɨ́ ejyɛ̂ʼwo e Nzyɛ̌m; mɛm, mě e bisyɛ́ɛlɑ bimpɑ̂.» Nó ó mé dí elɛ́ɛ e mʉr dí njɨ búʼó e búʼó nyɑ́ ó nɛ́ɛ: Lɛ́ʼlɑ́ɑ́ mé búʼó yô, ɑbe ɨ́ nzɨ̌ bisyɛ́ɛlɑ bi tɨ̂. Nó ó, mɛm ólɛ̂ʼle gúɑ bisyɛ́ɛlɑ bimpɑ̂ byɑ̂m, ó go béyɨɨ ó, mě jyɛ́ʼwó ó e Nzyɛ̌m.
59002019	Nzê gǒ búʼlɑ́ ó, Nzyɛ̌m, nye ó njɨ ngwɑ́r ɛ̌? Yé ó mbɨ̂mbɨɑ́. Dɑmɑ́ jóʼo méleme, mé lɨ́ ebɑ́nɑ̌ bûʼlɑ ntémé nó. Meleme mɑɑ́, mé lɨ́ ebûʼlɑ ndu e l'esɑ̂ʼ ɨ́ ngbɑ ngbɑ ngbɑ.
59002020	Go sɑ́ mʉ̂r yɨ̂! Nzê yê tyeetye ó, go lɨ́ edǐ gʉ́ɑ ó, mʉ̂r búʼlɑ́ Nzyɛ̌m, ɑsɑ̂ yɨ́ɛ bisyɛ́ɛlɑ bimpɑ̂ nó, nyé ɑbɑ́ dirɑ̌ nyɔm ɨ́ lɔ̌b syɛ́ɛlɑ yé yɑɑ́ ɛ́?
59002021	Sɔ́ŋ mpɑ́m gɑ́ wɨ́nɑ́ Abrɑhɑm ɑ́ bi nkɑm ɨ́ míh mé Nzyɛ̌m ɨ́ yé? Yé ɑ́ be ó, ɨ́ lɔ̌b syɛ́ɛlɑ nyé ɑ́ sɑ̂ ɨ́ jɔʼ nyé ɑ́ nʉɑ mwɑ̂n wé, Isɑɑc ó, nyě tó cíʼe ó nye, jwě Nzyɛ̌m nyɑ̌ yɨ́.
59002022	Go lɨ́ egʉ́ɑ ó, Abrɑhɑm ɑ́ si bûʼlɑ. Nye ɑ́ si sɑ̂ ntémé bisyɛ́ɛlɑ bimpɑ̂. Bisyɛ́ɛlɑ nyé ɑ́ sɑ̂ Nzyɛ̌m bí, byé ó b'ɑ́ swɑ̂hle búʼó nyé ɑ́ bûʼlɑ Nzyɛ̌m yɨ́.
59002023	Yé ntɔ̂ʼ pyɑ́l mpʉ bé ɑ́ tile ɨ́ Kɑ́lɑr Nzyɛ̌m ó: Abrɑhɑm ɑ́ si jyêʼ koo e Nzyɛ̌m. Nzyɛ̌m nzě beě mpʉ̌ Abrɑhɑm ɑ́ jyɛ̂ʼwo e né yɨ́. Nye ntɔ̂ʼ lɑ́ɑ ó, nye ó tîtyěl mʉr ɨ́ lɔ̌b búʼó yé yɑɑ́* yɨ́. Nzyɛ̌m nzě jør nyé «só wé».
59002024	Nó ó, bɨ̌n bɨ́ bee ó, mʉr bi nkɑ̂m ɨ́ míh mé Nzyɛ̌m ó, ɨ́ lɔ̌b bísyɛ́ɛlɑ bimpɑ̂ yɨ́. Nyé ɑbi nkɑ̂m ɨ́ lɔ̌b búʼó yé, yé omér.
59002025	Toŋlɑɑ gɑ́ ntémé Rɑhɑ̂b, sɑdɑ́gɑ mʉ́mɑ́. Jɔʼ bʉ̂r o mílʉ́mlʉ́ bé Ɨ́zrɑɛ̂l, bé ɑ́ nze kwɑ́ nyé yɨ́, nye ɑ́ si kɛm bê, lɛ̂ʼle bé nyʉ́ʉ́ nzɨ́ ó, bé kpɛ́yɨɨ. Sɑ́ tɨ̂ʼ ó nyé ɑ́ be ngwɑ́r ɑ́ bi nkɑm ɨ́ mɨ́h mé Nzyɛ̌m nyɑ́ yɨ́.
59002026	Sísǐm sí pɔʼɑ mʉ̂r ɨ́ nyʉ̂l nó, mʉr wɑɑ́ mû ó múu. Ejyɛ̂ʼwo e Nzyɛ̌m ntémé, lé ó nó. Bísyɛ́ɛlɑ bimpɑ̂, byé bé ɑnyɨ̂n kwɑ́ mʉr dí ejyêʼ nyé koo nyɑ́ nó, lɛ́ɛ́, búʼó mʉ̂r wɑɑ́, yé ó múu.
59003001	Bɨ́ɔɔ́ bɑ̂m, yé ɑjɑlɑ ó, bʉr ɨ́ buo buo díʼee ɨ́ dǐ lɛ̂ʼlɑ. Bɨ̌n bé lɨ́ egʉ́ɑ ó, jɔ̌ʼ Nzyɛ̌m ócíʼe bɨ́h, olɛ̂ʼlɑ, milɔ̌b yɨ́, nye ócíʼe myé ó, e ngɨ́r ɨ́ léme, ɑbě mpʉ nyé ócíʼe bʉ́ʉ́ bʉ̂r myɔ́ɔ́ yɨ́.
59003002	Mɨnɑ́ gɑ́ óbɛ̂h, bé lɨ́ esɑ̂ gɑ́ mebébe, mimbi mímyɛ̂h. Yé bé nyʉ́ʉ́ mʉ̂r, nye lɨ́ eboó lwib ɨ́ lwib lwib, sîl, ɑsɑ̂ ébébe nó, lɛ́ɛ́, mʉr wɑɑ́, nyɨ́ pɔʼɑ lɨ́ ontwǒm, tô lɨ́ obwɑm. Mʉr wɑɑ́, nyě e nkul ekɑmle nyʉ̂l nyé nyɨnyɛ̂h lɨ́ esɑ̂ ébébe.
59003003	Mɨnɑ́ swɑm gɑ́ binkóho ɨ́ minum bíkɑblɑ́ ó, byé sɑ̂ʼ mɨnɑ́ gɑ́ mejóʼo. Ɨ́ mbi wɑɑ́ ó mɨ́nɑ́ dí ecyen gɑ́ menyʉ́l mɔ́ɔ́ nko mɨ́nɑ́ dí egø̂m étô gɑ́ yɨ́.
59003004	Yʉ́ʉ́ jweʼle, yé ó sitímɑ̌ nɨ́nɨ́ɨ́. Yé dɑmɑ́ bwɑʼ yɑ́ɑ̌ bím, nkúǒ dɑmɑ́ kwoolo e nkǔl nɨ́nɨ́ɨ́, yé e mɑ̂ nkɔ́b nɛrɑ́ nkǒ píhe dí ecyen yé nko ndûl sitímɑ kpɛ́l étô yɨ́.
59003005	Jɨ́m mʉ̂r, yé ó nó. Yé dɑmɑ́ twɑ̂ʼwo, yé e nkul enkʉ́nɑ ɨ́ bisɑ́ bínɨ́nɨ́ɨ́ yé dí esɑ̂ bí. Sɑ́ swîh ó yɨ̂: Mɑ̂ njʉ̌l siʼe ɑ́béɑ́ le edîʼ ékomo é dwǐʼ ebeɔɔ.
59003006	Yê tyeetye ó, jɨ̂m, yé ó mpʉ̌ siʼe. Syɛ́ɛlɑ yɨ́yɛ̂h dí egbɑh métié yɨ́, yé duho ó tɨ̂. Diɑ́ jɨ̂m dí edi ɨ́ num mʉ̂r yɨ́, yé sɑ́ ó lœ̌ʼ kuó mʉ̂r wɨ́wɛ̂h. Yé lɨ́ edîʼ mɨ́nɑ́ gɑ̂, dîʼ ntémé sɑ́ gɑ́ yɨ́nɑ́ yɨ́yɛ̂h! Siʼe, yé ɑ́ tɑɑre ekɑlwo tɨ̂ʼ ó, duho ɨ́ bɨ́ siʼe.
59003007	Mʉr, nye lɨ́ egbɑ̂ míkómó mí ótír bɨ́bɛ̂h ɨ́ jǿǿ yé. Nye ɑ́ be ɨ́ bɑ́nɑ̌ gbɑ̂ bé ɨ́ jǿǿ yé, tɑ́ɑre le otír, binʉ̌n, onyʉ́ɑ, osû, tótôʼ.
59003008	Abe e mʉr ngwɑ́r dí ɨ́ pɑ̌ mɛ̂r num wé, ó wé sɑ́ ɑlɛ́ɛ̌ sɑ́ ébébe. Jɨ́m mʉ̂r, yé ɨ́ buú bébe. Yé ɑbɑ́nɑ mʉ̂r ó, nye kɑ́mlɑɑ jɨ́m yé lɨ́ elɛ́ɛ ébébe, jɨ̂m yɨ́ɛ lǿŋlɑ́ e joʼo nó.
59003009	Mɨnɑ́ bé lɨ́ egúmlo gɑ́ Dɑ̂ Nzyɛ̌m, dí Sɔ́ŋ gɑ́ wɨ́nɑ́ nyɑ́. E jɨ̂m gwɑ́r e gwɑ́r yɑɑ́ ó mɨ́nɑ́ dí esyɛm gɑ́ bʉr dí mikuhɑ́ ɨ́ jweʼle mé Nzyɛ̌m bɑ́.
59003010	Num ngwɑ́r wɑɑ́, wé lɨ́ epyêl méswomlʉ ndu e syɛɑ́ mécyéelé. Bɨ́ɔɔ́ bɑ̂m! Okɛ́l bɑ̂m! Yé ɑjɑlɑ le ebe nó.
59003011	Nzê enó é díbé égwɑ́r, lé e nkul epyêl médíbé me dí ejwie mɑ́ ndu e mɑɑ́ mempɑ̂ ɛ̌?
59003012	Bɨ́ɔɔ́ bɑ̂m! Okɛ́l bɑ̂m! Lɨ́ nkoo, yé ɑbe e nkul egúmǒ bwɑ̌n. Lɨ́ ójɔɔ ɑgúmǒ bumó nwɑ̂ʼ. Médíbé me dí ɨ́ jómo mɑ́ sí pyɑ̂l lɨ́ enó nó, lɛ́ɛ́, enó lɑɑ́, lé ɑbe e nkul epyêl médíbé mé éde.
59003013	Wɑ́ɑ mʉ̂r ɨ́ sɔ́mɑ́ yɨ́n dí le ocwóó? Wɑ́ɑ mʉ̂r dí egʉ́ɑ ókɑ́lɑr, sɑ̂ bínzololo? Yé jɑlɑ ó, mʉr wɑɑ́ gʉ́ŋɑɑ elɛ̂ʼle ócwóó wé ɨ́ nzɨ̌ mbɨɑmbɨɑ kʉ̌ cyen nyé dí edû yɨ́. Nye sɑ̂ʼ bisyɛ́ɛlɑ bimpɑ̂. Nye díʼee le njør dí ɨ́ tɑlɑ tɑlɑ wɨ́. Mpɑŋ ócwóó ó tɨ̂ʼ wɨ́.
59003014	Sɑ̂ gwɑ́r, yé bé bɨ̌n bé lɨ́ esɑ̂ égú le epɨrɑ e bʉr ɨ́ milémé mín nó, ɑyɨ́ nkʉ́nɑ gɑ́ jwêh. Milɔ́ɔ́ bíbɛr myɑɑ́, myé ó kwɑhɑ́ tʉ̂toʼó.
59003015	Ntʉ ócwóó wɨ́n wɑɑ́ dí eduho kwɑ́ mé Nzyɛ̌m. Sɑ́ ócwóó yɑɑ́, yé duho ó ɨ́ sí yɨ̂, ɨ́ bipúno bi bʉ̂r. Yé lɨ́ eduho ntémé kwɑ́ sɔ́ŋ meleme.
59003016	Ebě, gúmó bʉ̂r dí esɑ̂ égú, le epɨrɑ e bʉr yɨ́, tɨ̂ʼ yé ó, le oleŋéleŋé, ndu e mebébe mimbi mímyɛ̂h.
59003017	Sɑ́ ésôʼ mɨ́nɑ́ jɑ́lɑ́ le elɛ́ɛ gɑ́ yɨ́ ó yɨ̂: ocwóó dí eduho kʉ́ wɨ́, wé ɑbe ɨ́ mpúhlɑ́ le ebébe. Píe tɨ̂, wé ó sɑ́ dí esɑ̂ ó, bʉr cíʼɑɑ ɨ́ mepyɛblɑ yɨ́. Wé ó sɑ́ dí elɛ̂ʼle mʉ̂r mpʉ nyé tɑ́lɑɑ njør, le edi e léme sulɑ́ sí yɨ́. Ocwóó wɑɑ́ ó dí esɑ̂ ó, mʉr jɨ́ʼɨɨ bʉ́ʉ́ bʉ̂r nkoó. Wé lɨ́ ejwe mʉ̂r ngǿɑ́ ésɑ̂ bísyɛ́ɛlɑ bimpɑ̂. Wé ɑbe e nkɔ̌m ɨ́ gúú pɑ̂ʼ. Wé ɑbe e mikóo.
59003018	Bʉr o dí egbɑ̂ mépyɛblɑ pɑ́ʼ bʉ̂r e bʉr bɑ́, bé sɑ́ nó ó, e miléme mi dí ɨ́ mepyɛblɑ mí. Sɑ́ dí eduho ɨ́ bʉr bɑɑ́ yɨ́, yé ó bisyɛ́ɛlɑ bi dí tîtyěl ɨ́ míh mé Nzyɛ̌m bí.
59004001	Bitɔm e melwímlɑ dí esyɛ́ɛlɨ pɑ́ʼ nyɨ́n bí, byé duhǒ nkoó? Byé duho ó, ɨ́ bigǿmɑ́ bɨ́n dí e byé jɔʼ yɨ́yɛ̂h ɨ́ menyʉ́l mɨ́n bí.
59004002	Bɨ̌n bé lɨ́ egø̂m bísɔ̂ʼ. Bɨ̌n bɨɛ ɑbe e byê. Ɨ́ tɨ̂, bɨ̌n bé ɨ́ cɑ̌r ó, bɨ̌n jʉ́ʼoo bʉr, le esíe bê. Sɑ̂ gwɑ́r, bɨ̌n bé ɑbe e nkul ebi byê, ebě, bɨ̌n bé ɑbe lɨ́ ejɑ̌ʼ Nzyɛ̌m.
59004003	Bɨ́n jɑ́ʼ nyé byɑ̌ nó, bɨ̌n bé ɑbe lɨ́ ebi yɨ́ɛ byê, ebě, bɨ̌n bé lɨ́ ejɑʼ ɨ́ mbi dí ɨ́ bébe wɨ́. Sɑ́ bɨ́n dí egø̂m yɨ́, bɨ̌n jɑɑ́ kpɛl yé ó, njɨ lɨ́ esú lé élóŋlo bígǿmɑ́ bín e tɨ̂.
59004004	Bɨ̌n odûl bé ónzyɛ̌m oswîh, nzê bɨ̌n bé ɑgʉ́ɑ ó, jɔʼ bɨ́n tíɑ́ ésó e sí yɨ̂ʼ yɨ́, bɨ̌n kɑ̌ lɛ̂ʼlě Nzyɛ̌m nɑ́ɑ̌ ó, bɨ̌n bɨ́ jwirɑ e né, le edi óntɨ̂m le obɨn bé ɛ́?
59004005	Nzê bɨ̌n mû lɨ́ ebee ó, lwǐb mé Nzyɛ̌m, yé ó jwêh? Ebě, nye ɑ́ si boo lɛ́ɛ ó: «Sísǐm Nzyɛ̌m ɑ́ gbɑ̂ ɨ́ mɨnɑ́ gɑ́ wɨ́, wé ɨ́ buú sɑ̂ mbɔʼ.»
59004006	Dɑmɑ́ be nó, Nzyɛ̌m, nye lɨ́ esʉ mɨ́nɑ́ gɑ́ metyɛʼ me mpóm ɨ́ buo buo. Kɑ́lɑr Nzyɛ̌m, nye lɨ́ elɛ́ɛ ó nó: «Nzyɛ̌m, nye lɨ́ elwímlɑ e bʉr o dí enkɛ́ɛ ményʉ́l mɔ́ɔ́ bɑ́. Bɑɑ́ dí ejɔr ményʉ́l mɔ́ɔ́ bɑ́ bɨɛ, nye lɨ́ esʉ bé metyɛʼ me mpóm.»
59004007	Ɨ́ tɨ̂, sɑ́ʼ gɑ́ Nzyɛ̌m mejóʼo. Lwímlɑ́ɑ́ gɑ́ e sɔ́ŋ meleme. Wé okpɛ́ɛ bɨ́n, tó di ɨ́ pɨ́nʉ́ʉ́.
59004008	Síhlɑ́ɑ́ gɑ́ bɑ̌ʼ e Nzyɛ̌m. Nyé osîhlě nko bɨ́n dí yɨ́. Jøyɨɨ gɑ́ mebó mɨ́n, bɨ̌n osyɛ̂l o mísyóm. Sohlɑɑ gɑ́ milémé mín, bɨ̌n bʉr o dí mekʉ̌ me kø̂h bɑ́.
59004009	Bɨ̌n bé ɨ́ jɑlɑ le edi le ebúʼ, jɨŋɔɔ méjwê, myɛ́ɛlé lóno mîh. Syɛ́ɛ́lɑ́ɑ́ gɑ́ jo yɨ́n lɨ́ esú lé éjwê. Syɛ́ɛ́lɑ́ɑ́ gɑ́ sʉhʉʉ yɨ́n lɨ́ esú lé ébúʼ!
59004010	Jɔrɨɨ gɑ́ menyʉ̂l ɨ́ mpǒm mé Dɑ̂ Nzyɛ̌m. Nyé ogbɛl bɨ́n.
59004011	Bɨ́ɔɔ́ bɑ̂m! Okɛ́l bɑ̂m! Asɑ̂ gɑ́ mesyɛ́ɛlɑ pɑ́ʼ nyɨ́n. Wɑɑ́ nyɨnyɛ̂h dí esɑ̂ mɨ́ɔɔ́ mesyɛ́ɛlɑ, jwe nyé mebě nyɑ́, nye mû ó mpʉ̌ sɑ́ lɛ́ɛ́, nyɨ́ bee étié mé Nzyɛ̌m e bigwih. Yé ntémé, yé ó mpʉ̌ sɑ́ lɛ́ɛ́, nyě jwé ó etié lɑɑ́ mebě. Nyé ɑkɑ̌ be mʉ̂r dí ebɑʼle étié lɑɑ́ nyɑ́. Nye mû ó lɨ́ ejwe lé mebě.
59004012	Nó ó, Nzyɛ̌m, nye omér ó dí etyêl métié. Nye ntémé ó dí ecíʼe mílɔ̌b. Nye óbɛ̌m ciʼ mʉ̂r, nkʉ̂ jʉ̂ nyê. Guɑ, go nzé, gó dí ejwe mɨ́ɔɔ́ gǒ mʉr mebě nɨ̌?
59004013	Jóʼlɑ́ɑ́ gɑ́ me, bɨ̌n bʉr o dí elɛ́ɛ ó: «Mûh, nkʉ̂ ómɛ́n, bɨ̌h bé ótô nkɑnɑ swîh, nkɑnɑ kɛl, gúmó bɨ́h ngɑ́ lɛ̌ŋ mbû yɨ́, sɑ̂ mpɛ́mɑ, bi bímɔnɨ́» bɑ́.
59004014	Bɨ̌n bé ɑgʉ́ɑ̌ mpʉ̌ cwiʼ yɨ́n yé óbe ómɛ́n yɨ́, ebě, bɨ̌n bé ó mpʉ̌ jwiné dí enyɨ̂n ɨ́ mɑ̂ péh jɔʼ, ntɔ̂ʼ dîm ɨ́ mîh yɨ́.
59004015	Sɑ́ bɨ́n jɑ́lɑ́ le elɛ́ɛ yɨ́, yé ó: «Dɑ̂ Nzyɛ̌m sí kɑm nó, bɨ̌h bé óciʼe. Bɨ̌h bé osɑ̂ sɑ̂ swîh, sɑ̂ kɛl.»
59004016	Sɑ̂ gwɑ́r, bɨ̌n mû ó lɨ́ esɑ̂ énkɛ́ɛ e nyʉ̂l ɨ́ jɔʼ bɨ́n sɑ́ jɑ́ɑ́lé nó yɨ́. Gʉ́ŋɑ́ɑ́ gɑ́ ó, mbǐ nkɛ́ɑ́ nyʉ̂l wɨ́wɛ̂h, wé ɨ́ bébe.
59004017	Nó, wɑɑ́ dí egʉ́ɑ̌ syɛ́ɛlɑ mpɑ̂ nyé jɑ́lɑ́ le esɑ̂, sɑ̂ gwɑ́r ɑsɑ̂ yé nyɑ́, mʉr wɑɑ́ kʉ́ sɑ̂ ó syóm.
59005001	Bɨ̌n bʉr o dí okúmɑ́ ó bʉ̂r bɑ́, jóʼlɑ́ɑ́ gɑ́ me: Jɨʼee gɑ̂. Címɑ́ɑ́ gɑ́ ɨ́ lɔ̌b mítúú mû lɨ́ enze kwɑ́ nyɨ́n mí.
59005002	Okúm le ogbɑɑ wɨ́n, wé ó bol. Mikɑ́n mín, mí dɨ́ɨ ósyôʼ.
59005003	Gʉ̂l ndu e mɔnɨ́ yɨ́n, yɨ́ bǐl myɑ́m-nkɛ̂l. Myɑ́m-nkɛ̂l wɑɑ́, wé óboʼlo mébébe mɨ́n. Wé ntémé, wé ódîʼ bɨ́n mpʉ̌ siʼe, ebě, bɨ̌n bé ɑ́ si komo okúm ɨ́ melú mé épíhé mɑ̂.
59005004	Bɨ̌n bé ɑ́ bé ɑjɛ́nɑ e bilóbilɑ byé ɑ́ lilî bipemé bín bí. Jóʼlɑ́ɑ́ gɑ́ bipurɑ́ byɔ́ɔ́. Dɑ̂ Nzyɛ̌m, dí Njǿø bisɔ́mɑ́ bí mɔ̂m nyɑ́, nyɨ́ jóʼo bícím bí ókpɛmɑ bô.
59005005	Bɨ̌n bé ɑ́ ciʼe ɨ́ sí yɨ̂ʼ ó, ɨ́ mepwɑʼ, lɨ́ ejɑɑ́ sɑ́ɑ̌ njɨ elóŋlǒ gǿmɑ́ bísɑ̂. Bɨ̌n ntémé bé ɑ́ be ó sí buú de ɨ́ de de de, bwɑ̌ʼ mpʉ mímyɑ́ʼ ɨ́ tu, bɨ̌n bɨɛ lɨ́ ekʉ́ gwɑ́ gʉ́ɑ ó, yé e dʉ́ó mímyɑ́ʼ ngɑ́ cíʼɔɔ lɨ́.
59005006	Bɨ̌n bé ɑ́ si jwe bʉr o b'ɑ́ be ɑkúnwo e mpɨŋ bɑ́ mebě, le ejʉ̂ bê. Bé ɑ́ bé ɑkɑmle e menyʉ́l mɔ́ɔ́.
59005007	Bɨ́ɔɔ́ bɑ̂m! Okɛ́l bɑ̂m! Diʼee gɑ́ e bíhwó, tó pyɑ̂l ɨ́ jɔʼ Tî gɑ́ wɨ́nɑ́ óbɑ́ʼɑ̌ nze yɨ́. Diʼee gɑ́ e bíhwó mpʉ óbel o mémpeʼ dí e nye yɨ́. Ebě, bé lɨ́ ejûhwo, ó bipemé bé ɑ́ be bí, byé gúmɑɑ mpumó mpɑ̂. Bé júhwó ó, ebóno ómpíé bé ésôʼ le bɑɑ́ bé épíhe.
59005008	Júhwɑ́ɑ́ gɑ̂. Biʼee gɑ́ nkul ɨ́ miléme, ebě, Tî gɑ́ wɨ́nɑ́ mû ó kúno ebɑ́ʼɑ̌ nze.
59005009	Bɨ́ɔɔ́ bɑ̂m! Okɛ́l bɑ̂m! Ayɨ́ sɛ́ɛlɑ gɑ́ bipurɑ́ pɑ́ʼ nyɨ́n, ebě, Nzyɛ̌m nkʉ̂ be, ɑcíʼe bɨ́n lɔ̌b tɨ̂. Cîʼ milɔ̌b mû ó kúno enze.
59005010	Bɨ́ɔɔ́ bɑ̂m! Okɛ́l bɑ̂m! Dúʼóó gɑ́ jweʼle yɨ̂: mpʉ ógwíhɑ o mílɔ̌b bé ɑ́ jûhwo mitúú e bíhwó yɨ́. Bé ó b'ɑ́ kɑlɑ mɨnɑ́ gɑ́ lwǐb mé Dɑ̂.
59005011	Mɨnɑ́ lɨ́lɛ́ɛ́ gɑ́ ó, mʉr ɑ́ jûhwo mitúú e bíhwó nyɑ́, nyě e metyɛʼ me mpóm. Bɨ̌n bé ɑ́ be ó sí jóʼǒ mpʉ̌ Job nyɨɛ ɑ́ jûhwo mitúú yɨ́. Bɨ̌n ntémé bé lɨ́ egʉ́ɑ̌ mpʉ̌ Dɑ̂ Nzyɛ̌m ɑ́ kɑ sɑ̂ nye ncǿncǿɑ lɨ́ epíhé yɨ́, ebě, Dɑ̂ Nzyɛ̌m, nyě e njɨ́ʼɑ́ nkóó. Nye ɨ́ buú cǿɑ e bʉr.
59005012	Bɨ́ɔɔ́ bɑ̂m! Okɛ́l bɑ̂m! Kʉ́ buú syɛ̂hle gɑ́ entɑɑ mínkɑ̂l. Akɑ́ɑle, gbɑ̂ díé é jʉ́o ɨ́ minkɑ̂l. Agbɑ̂ díé é sí ɨ́ minkɑ̂l. Lɛ́yɨ́ɨ́ gɑ́ jɔʼ yɨ́yɛ̂h ó: «Heʼé!» ɨ́ jɔʼ yé dí «Heʼé!» yɨ́, nkʉ̂ ó: «Eee!» ɨ́ jɔʼ yé dí «Eee!» yɨ́, lɨ́ ekpɛ́ɛ ó, bɨ̌n ɑ́mû jɑɑ́ nʉɑ mébě ɨ́ cíʼɑ́ mílɔ̌b mé Nzyɛ̌m.
59005013	Mʉ̂r sɔ́mɑ́ yɨ́n bê sí bee ó, nye ɨ́ mitúú nó, nye jɨ̂ʼlɑɑ e Nzyɛ̌m. Nyʉ́ʉ́ mʉ̂r bé ɨ́ bisʉhʉʉ nó, nye ɨ́ jɑlɑ le ejyɛɛ méjéme mé éjwě Nzyɛ̌m kûm.
59005014	Wɑɑ́ nyɨnyɛ̂h dí ebíle ɨ́ sɔ́mɑ́ yɨ́n nyɑ́, nye jébɑɑ otyɛ̂b bé ésôʼ ó Mbɛ̌r-Nzyɛ̌m. Bé onzě jɨʼlɑ e Nzyɛ̌m lɨ́ esú lé, le elœm nyé múlo, le epɨr e díé mé Tî gɑ́ wɨ́nɑ́.
59005015	Minjɨʼlɑ myɑɑ́, myé sɨ́sɑ́ŋɔ́ɔ́ ó e búʼó. Nó yé ósɑ̂ ó, Nzyɛ̌m cíʼɨɨ mʉr wɑɑ́ yɨ́. Yé bé nye ɑ́ be ó sí sɑ̂ syóm nó, Nzyɛ̌m ópɛʼ nyé bɑɑ ébébe nyé ɑ́ pɑ niʼe ɨ́ lɔ̌b syóm wɑɑ́ yɨ́.
59005016	Jɔʼ bɨ́n dí ebíle yɨ́, mʉr nyɨnyɛ̂h, nye ɨ́ jɑlɑ le egwîh ébébe lé. Bɨ̌n bé ɨ́ jɑlɑ le ejɨʼlɑ pɑ́ʼ nyɨ́n, bɨ̌n bʉr o tɨ̂, ɨ́ jɨʼlɑ jɨʼlɑ, tó pyɑ̂l ɨ́ jɔʼ bɨ́n ngɑ́ ciʼe yɨ́, ebě, minjɨʼlɑ mi mʉ̂r dí tîtyěl nyɑ́, myé e nkul.
59005017	Élie ɑ́ be ó mʉr mpʉ mɨ́nɑ́ gɑ̂. Nye ɑ́ si jɨʼlɑ e nkul ó, mpíé sɑ́ ɑkɑ̌ nǿø, tó pyɑ̂l ɨ́ jɔʼ mpíé ɑ́ bɑnɑ tyɛ̂b, ɑkɑ̌ nǿø tɑ̂ŋ mimbú mílɛ̂l e pêh yɨ́.
59005018	Píe tɨ̂, nye ɑ́ si bɑʼɑ jɨʼlɑ. Jʉ́o ntɔ̂ʼ sul mpíé. Sí yɑɑ́ ntɔ̂ʼ tɑ́ɑre égúmo méde.
59005019	Bɨ́ɔɔ́ bɑ̂m! Okɛ́l bɑ̂m! Mʉ̂r ɨ́ sɔ́mɑ́ yɨ́n sí dû míkóo, bɔ́ʼɑ le otyeetye, nyʉ́ʉ́ mʉ̂r ntɔ̂ʼ nze e né ɨ́ nzɨ̌ cwiʼ nó,
59005020	gʉ́ŋɑ́ɑ́ gɑ́ ó, mʉr wɑɑ́ dí epɛʼ syɛ̂l misyóm ɨ́ nzɨ̌ misyóm myé, tyêl nyé ɨ́ nzɨ̌ mpɑ̂ nyɑ́, nyɨ́ cǐʼ sísǐm me syɛ̂l misyóm wɑɑ́. Nyɨ́ sɑ̂ ó, Nzyɛ̌m pɛ́ʼɛɛ nye bibɑɑ bí ébébe ɨ́ buo buo.
60001001	Yé ó mɛm Pierre, mʉr milʉ́mlʉ́ mé Yésʉs-Krîst ó dí ecɛmɑ bɨ́n mekɑnɑ́ mɑ̂. Mě tile ó, bʉr ó Nzyɛ̌m ɑ́ twɑ̂r, dí eciʼě mpʉ ójwóo ɨ́ sí yɨ́yɛ̂h, mingbɛhɑ́ míngbɛhɑ́ ɨ́ mesí mé Pɔ́ŋtos, Gɑlɑ́siɑ, Kɑpɑdosíɑ, Azíɑ le Bitinî bɑ́.
60001002	Nzyɛ̌m Sɔ́ŋ ó b'ɑ́ twɑ̂r bɨ̌n, bʉr o nyé ɑ́ boo gʉ́ɑ, kʉ́ e sí jínɑ ɑpɑ̌ bě kuhɑ́ bɑ́. Píe jɔʼ nyé ɑ́ twɑ̂r bɨ̌n yɨ́, Sísǐm wé nzě pubo bɨ́n. Nye ɑ́ pubo bɨ̌n ó, lɨ́ emyɛʼ bɨ́n e mecié mé Yésʉs-Krîst, lɨ́ esú ó, bɨ̌n sɑ̂ʼ nye mejóʼo. Metyɛʼ me mpóm mé Nzyɛ̌m le mepyɛblɑ mé, mé díʼee e bɨ̌n ɨ́ ntuuú.
60001003	Mɨnɑ́ gúmlɑɑ gɑ́ wɑɑ́ dí Nzyɛ̌m mé Tî gɑ́ wɨ́nɑ́ Yésʉs-Krîst, wɑɑ́ dí Sɔ́ŋ wé nyɑ́. Nyɨ́ buú jɨ̂ʼ mɨ́nɑ́ gɑ́ nkoó, ntɔ̂ʼ jwe mɨ́nɑ́ gɑ́ nkul ebyɛ̂l jɔʼ mbɑ́, lɨ́ esú ó, mɨnɑ́ díʼee gɑ́ lǿŋlɑ́ e mpûʼlɑ ɨ́ miléme. Mpûʼlɑ nyɑɑ́, nyě duho ó, ɨ́ nkul pɛhɑ́ nyé ɑ́ pɛh Yésʉs-Krîst ɨ́ soo wɨ́.
60001004	Nye ɑ́ byɑ̂ mɨnɑ́ gɑ́ jɔʼ mbɑ́ ntémé ó, lɨ́ esú lé éjwe mɨ́nɑ́ gɑ́ mepwɑʼ me dí komɑ́ ɨ́ jʉ́ó kʉ́ mɑ́, jɑlɑ e nkɔb líʼe gɑ́ nyɨ́nɑ́. Sɑ́ dí komɑ́ lɨ́ esú gɑ́ lɨ́nɑ́ yɨ́, yé ɑ́bo, ɑtô mébomo, ɑbe e nkul ejwɛ̂hlɑ.
60001005	Nzyɛ̌m mû bɑʼle bícwiʼ bín ó, e nkul nyé, ebe bɨ́n dí ejyɛ̂ʼwo e né yɨ́. Nyě bɑʼle mɨ́nɑ́ gɑ́ ó, lɨ́ esú lé éjwe mɨ́nɑ́ gɑ́ cwǐʼ njʉ̌m dǐ. Cwiʼ yɑɑ́ ó dí ebóno mɨ́nɑ́ gɑ́ yɨ́. Nye ólɛ̂ʼle bʉ̂r bɨ́bɛ̂h yɑ̌ ó, lɨ́ elú lé ósûʼlɑ lɨ́.
60001006	Bɨ̌n mû ó lɨ́ ekʉ́ buú sohǒ sɑ̂ yɑɑ́ ɨ́ bɑ́ɑ́nɑ̂, dɑmɑ́ jóʼo bɨ́n jínɑ lɨ́ elɛŋ bɑ́ mɑ̂ jɔʼ lɨ́ esiɑ e mitúú e mindɛ̌l, duho ɨ́ mebʉ́blɑ́ bé dí ebóblo bɨ́n mimbi mimbi mɑ́.
60001007	Njyɛ́ʼwɑ́ bɨ́n dí ejyɛ̂ʼwo e Nzyɛ̌m wɨ́, wê bɨ̌n ó, ɨ́ buo ódimé, lɑɑ̌ gʉ̂l. Gʉ̂l pɑ̌ nyɛɛ́ gbɑ́ŋɔɔ ɨ́ duró lé ólûl, ó yé gwɑ̂ nyɨ̂n tyeetye ó, yé ó yɑɑ́ mpɑ̂, yɨ́ɛ yé ó sɑ́ dí ó, yé ódîm yɨ́, ɑ́ jwɛʼrɑ e búʼó gɑ́ yɨ́nɑ́! Yé ógbɑ́ŋɔɔ ɨ́ duró, bʉr nkʉ̂ gwɑ́ bee ó, yé ó búʼó mpɑ̂. Nó bʉ̂r, bé ógúmlǒ Nzyɛ̌m, le ejwe nyé kûm ɨ́ jɔ̌ʼ Yésʉs-Krîst óbɑ́ʼɑ̌ nze yɨ́.
60001008	Bɨ̌n bé lɨ́ ekpɛl nyé, bɨ̌n l'ɑpɑ̌ bee yɨ́ɛ nye. Bɨ̌n bé lɨ́ ejyɛ̂ʼwo e né, dɑmɑ́ be ó bɨ̌n jínɑ ó, ɑpɑ̌ bee nyê, nzě pyɑ̂l ɨ́ bɑ́ɑ́nɑ̂. Ɨ́ tɨ̂, diʼee gɑ́ lǿŋlɑ́ e bisʉhʉʉ. Sohɑɑ gɑ́ ɨ́ mbi mʉ̂r dí ɑbe e nkul ejøʼ, nkʉ̂ lɛ́ɛ byé wɨ́. Kûm, nyě e bɨ̌n tɨ̂.
60001009	Milémé mín, mí bǐ cwǐʼ njʉ̌m dǐ. Cwiʼ yɑɑ́, yé duho ó, ɨ́ búʼó bɨ́n dí ebûʼlɑ̌ Krîst yɨ́.
60001010	Ogwíhɑ o mílɔ̌b mé Nzyɛ̌m, bé ɑ́ si boo gwîh, lɛ́ɔɔ ó, Nzyɛ̌m ólɛ̂ʼle bɨ́n ncǿncǿɑ ɨ́ buo buo. Bé ɑ́ be yɨ́ɛ ó, ɑgʉ́ɑ ménzɨ̌ Nzyɛ̌m ɑ́ be ó, nye óciʼ mɨ́nɑ́ gɑ́ e tɨ̂ʼ mɑ́.
60001011	Bé ɑ́ be ó lɨ́ egø̂m égʉ́ɑ mʉ̂r Sísǐm mé Krîst ɑ́ lwilwib, dumo e né nyɑ́, le jɔʼ nyé óciʼe yɨ́. Tó kœb ó, Sísǐm mé Nzyɛ̌m, wé ɑ́ boʼlo ó, dumo e mitúú Krîst ɑ́ jɑlɑ le esiɑ e myé mí, ti e kûm nyé ókɑ̌ bɑ́ʼɑ̌ bi píe tɨ̂ʼ nyɨ́. Nye ɑ́ boʼlo nó ó, bisyɛ́ɛlɑ bi tɨ̂ʼ jínɑ ɑpɑ̌ syɛ́ɛ.
60001012	Nzyɛ̌m ɑ́ lɛ́ɛ le ogwíhɑ o mílɔ̌b bɑɑ́ ó, túnó bé ɑ́ to le etúno wɨ́, wé ɑ́ bé ɑbe lɨ́ esú lɔ́ɔ́ bé bʉr o tɨ̂, ó bé gʉ́ŋɑɑ wé ɨ́ pébébé. Bé ɑ́ tyɛ̂b le túnó ɨ́ jɔʼ yɑɑ́ ó, lɨ́ esú lɨ́n. Bɨ̌n ó dí edirɑ̌ nyɔm e túnó wɑɑ́ ɨ́ bɑ́ɑ́nɑ̂. Bʉr o b'ɑ́ to le etúno Mbɨɑmbɨɑ Lɔ́ɔ wɑɑ́ bɑ́, bé ɑ́ tutúno wé ó, e nkul Sísǐm ɑ́ duho ɨ́ jʉ́ó kʉ́ nyɨ́. Lɔ́ɔ́ bé ɑ́ lɨlɛ́ɛ bɨ̌n wɨ́, wé ó wɑɑ́ bééngeles dí ɨ́ buú gø̂m ésʉ méjwôʼlʉ tɨ̂ʼ wɨ́.
60001013	Nó, diʼee gɑ́ ɨ́ cɑ̌r ó, bɨ̌n sɑ̂ʼ bisyɛ́ɛlɑ bimpɑ̂. Gwɑ́ mɑ̂r gɑ́ miléme. Mpûʼlɑ, nye díʼee bɨ̌n ɨ́ miléme ó, bɨ̌n bé ójweŋɔɔ̌ mpɑ̌ŋ njwéɑ́ ɨ́ jɔ̌ʼ Yésʉs-Krîst óbɑ́ʼɑ̌ nyɨ̂n yɨ́.
60001014	Mpʉ bɨ́n dí eboó sɨsɑ̂ Nzyɛ̌m mejóʼo yɨ́, ɑkɑ̌ dû gɑ́ bigǿmɑ́ bɨ́n ɑ́ nyɛɛ bɨbe e byé, bɨ̌n jínɑ bigʉʼlʉgʉ́ bí.
60001015	Nzyɛ̌m, mʉr ɑ́ jébe bɨ̌n nyɑ́, nye ó ci. Sɑ́ tɨ̂ʼ ó bɨ́n jɑ́lɑ́ le edi bʉ̂r o dí ci bɑ́, ɨ́ pɑ́ʼ kʉ̌ cyen wɨ́n yɨ́.
60001016	Ebě, yê tilɑ́ ó: «Diʼee gɑ́ bʉr bɑ̂m dí ci bɑ́, mpʉ mé mʉr tɨ̂ʼ dí ci yɨ́.»
60001017	Bɨ̌n kɨkɛn díé mé Dɑ̂, mʉr dí ecíʼe bʉ̂r milɔ̌b lɨ́ otîtyěl, ɑjwɑ́ɑwo bʉ̂r mempǒm nyɑ́. Nyě cícíʼé bé milɔ̌b myɔ́ɔ́ myɑɑ́ ó, dû mpʉ bísyɛ́ɛlɑ byɔ́ɔ́, byé ɑ́ be yɨ́. Mpʉ bɨ́n dí ekɛ̌n Dɑ̂ Nzyɛ̌m yɨ́, jøʼ gwɑ́r e gwɑ́r yɑɑ́ ntémé ó bɨ́n jɑlɑ le elɛ̌ŋ cwiʼ yɨ́n yɨ́, lɨ́ edû kʉ̌ cyen dí elɛ̂ʼle ó, bɨ̌n bé lɨ́ ejwɑ́ɑwo nyé wɨ́.
60001018	Bɨ̌n bé ɑ́ bé ɑdwihɔɔ ɨ́ mpilɑ ébébe ɨ́ lɔ̌b nzyɛ́ɛ́lɑ́ bisɑ̂ bi dí edímle ódimé wɔ́ɔ́ bí. Nzyɛ̌m ɑ́ bé ɑsyɛ́ɛlɑ̌ nkóhó mɔnɨ́, nkʉ̂ gʉ̂l lɨ́ esú lé étɑ́ɑ̌ góo ɨ́ lɔ̌b mébyɑʼ mɨ́n. Bɨ̌n bé ɑ́ dwihɔɔ ɨ́ mpilɑ ébébe ó, jɔʼ myɛ́nɑ ménɨ́nɨ́ɨ́, mé ɑ́ jɛ́nɔɔ yɨ́. Bɨ̌n bé ɑ́ duho ɨ́ mpilɑ métum bímpɑ́m bín ó,
60001019	ɨ́ mecié mé Yésʉs-Krîst. Mé ó dí njwéɑ́ dí ɨ́ buo ódimé wɨ́. Yésʉs-Krîst ɑ́ be ó mpʉ mɑ̂ nteme dí ɑbe e jyɛ̂m, ɑbe ntémé e mecyɛ́l nyɑ́.
60001020	Nzyɛ̌m Sɔ́ŋ ɑ́ si boo gʉ́ɑ, kʉ́ e sí, byé l'ɑpɑ̌ bě kuhɑ́ ó, Krîst ólóŋlǒ syɛ́ɛ́ yɑɑ́. Nye nzě kɑ̌ lɛ̂ʼle mɨ́nɑ́ gɑ́ nyɑ̌ ɨ́ melú mé épíhe mɑ̂ʼ lɨ́ esú lɨ́n.
60001021	Krîst ó b'ɑ́ sɑ̂ ó, bɨ̌n jyɛ̂ʼwɑɑ e Nzyɛ̌m, mʉr ɑ́ pɛh nye, dwih nyé lɨ́ ojwe, jwe nyé kûm ntémé nyɑ́. Sɑ́ tɨ̂ʼ ó búʼó yɨ́n le mpûʼlɑ nyɨ́n dí njɨ ɨ́ Nzyɛ̌m yɨ́.
60001022	Njóʼɑ́ bɨ́n ɑ́ jóʼo otyeetye wɨ́, wê nzě pubo bɨ́n ɨ́ pɑ́ʼ ébébe. Mejóʼo bɨ́n ɑ́ jwe Nzyɛ̌m mɑ́, mɨ́ lɛ̂ʼle bɨ́n mpʉ bɨ́n jɑ́lɑ́ le ekpɛlɑ, kpɛ̌l dí ɑ́purɑpúrɑ yɨ́. Yé ó yɑɑ́ mpɑ̂ dí eduho bɨ́n ɨ́ miléme, yɑɑ́ dí ɑbě mbɑ́ʼrɑ́ e mikóo yɨ́.
60001023	Nó, bɨ̌n mû ó sí bɑ́ʼɑ̌ byɛ̂l. Mpeʼ yé ɑ́ beŋɔɔ ɨ́ milémé mín yɨ́, yé ɑbě sɑ́ dí e nkul ebo yɨ́; yé ó lwǐb mé Nzyɛ̌m dí edǐ njʉ̌m dǐ e njʉ̌m dǐ yɨ́. Mpeʼ yé ɑ́ beŋɔɔ ɨ́ bɨ̌n yɨ́, yé jɑɑ́ di ó diʼée, ɑcénecene.
60001024	Yê cɛmɑ́ ɨ́ Kɑ́lɑr Nzyɛ̌m ó: «Bʉr bɨ́bɛ̂h, bé ó mpʉ bíkɑ́. Okúm le ogbɑɑ wɔ́ɔ́ wɨ́wɛ̂h jɑɑ́ nønøølɑ ó njɨ e nzɔ̌m. Ebě, bikɑ́, byé lɨ́ ejwɛ̂hlɑ; nzɔ̌m swɑʼre.
60001025	Lwǐb mé Dɑ̂ yɨ́ɛ̌ di ó, njʉ̌m dǐ e njʉ̌m dǐ.» Tó kœb ó, lwǐb yɑɑ́, yé ó Mbɨɑmbɨɑ Lɔ́ɔ bé ɑ́ túno bɨ̌n wɨ́.
60002001	Myɑhɑɑ gɑ́ bé bisyɛ́ɛlɑ bîʼ bíbyɛ̂h: ebébe é léme, mimbi mímyɛ̂h, bilwǐb míkóo, mimbi mímyɛ̂h, bilwǐb bíbɑ́ bíbɑ́, nzwíí ti e mesyɛ́ɛlɑ mimbi mímyɛ̂h.
60002002	Gǿmɨ́ɨ́ gɑ́ mbɨɑmbɨɑ lɛ́ʼlɑ́ dí ɑbe mpúhlɑ́ e mebomo, wɑɑ́ dí ejɑlɑ e misísǐm mín wɨ́. Wé ó ngɑ́ sɑ̂ ó, bɨ̌n gǿɑɑ, ntɔ̂ʼ tó kumo ɨ́ cwǐʼ njʉ̌m dǐ. Gǿmɨ́ɨ́ gɑ́ yé mpʉ bícyéé dí egø̂m ébêl, ó byé nkʉ̂ dwɑʼ le egǿe yɨ́.
60002003	Ebě, bɨ̌n bɨ́ gʉ́ɑ̌ Dɑ̂ Nzyɛ̌m, gʉ́ɑ ntémé ó, nye ɨ́ mbɨɑ.
60002004	Síhlɑ́ɑ́ gɑ́ bé bɑ̌ʼ e Tî Yésʉs. Nye ó ekóʼ e dí kublɑkúblɑ, lɑɑ́ bʉ̂r, bé ɑ́ bene lɨ́. Nzyɛ̌m nyɨɛ ɑ́ si pɛ̂h lé, bee lé le odimé.
60002005	Kɑmɑɑ gɑ́ ó, Nzyɛ̌m súmɑɑ mbɛ̌r Sísǐm wé ngɑ́ di tɨ̂ʼ wɨ́. Diʼee gɑ́ mekóʼ me dí kublɑkúblɑ mɑ́, mɑɑ́ ngɑ́ kɛlɔɔ tɨ̂ʼ ɨ́ nzumó nyɑɑ́ mɑ́. Bɨ̌n bé ósûʼlɑ bʉ̂r o dí ci, bɑɑ́ o dí ɨ́ sɔ́mɑ́ ópɑrɑ bé bɑ́. Minjwéɑ́ bɨ́n ngɑ́ jwijwě Nzyɛ̌m e nzɨ̌ Sísǐm wé mí, Nzyɛ̌m óbee myé mbɨ̂mbɨɑ́ ó, lɨ́ esú mé Yésʉs-Krîst.
60002006	Ebě, yê tilɑ́ ɨ́ Kɑ́lɑr Nzyɛ̌m ó: «Me ɑ́ si pɛ̂h ekóʼ e dí ɨ́ buo ódimé lɨ́. Lé ó mê komó bɑ́ɑ́nɑ̂ mpʉ ékóʼ e dí esúʼo nkɑ̂n mbɛ̌r lɨ́. Wɑɑ́ nyɨnyɛ̂h ójyɛ̂ʼwo e lé nyɑ́, ɑ́kóʼó kɑ̌ soŋɔɔ.»
60002007	Ekóʼ lɑɑ́, lé ɨ́ buo ódimé ɨ́ mbeɑ́ wɨ́n, bɨ̌n bʉr o b'ɑ́ jyɛ̂ʼwo e lé bɑ́. Sɑ̂ gwɑ́r, bʉr o dí ebene éjyɛ̂ʼwo e lé bɑ́, bɨ́ɛ bee lé ó mpʉ «Ékóʼ óswim ó mbɛ̌r bé ɑ́ bene lɨ́. Lé ó b'ɑ́ kɑ sûʼlɑ ekóʼ e dí esúʼo nkɑ̂n mbɛ̌r lɨ́.»
60002008	Kɑ́lɑr Nzyɛ̌m lɛ́ɛ́ ntémé, dumo e Krîst ó: «Ekóʼ lé écwehle bʉ̂r, lé ó ebɔ̌ʼ ngɑ́ bɨmɑ bʉ̂r ó, bé cwêʼ ɨ́ nkɨ́ŋlɨ́m lɨ́.» Bé jɑɑ́ cwicwe ó, njɨ nko bé dí ɑbûʼlɑ̌ lɔ́ɔ́ mé Nzyɛ̌m yɨ́. Nkɔ̌b Nzyɛ̌m ɑ́ boo jwe bé nyɨ́ ó tɨ̂ʼ nyɨ́.
60002009	Sɑ̂ gwɑ́r, bɨ̌n bɨɛ bé ó mpóʼǒ Nzyɛ̌m ɑ́ boo twɑ̂r nyɨ́. Nye ɑ́ twɑ̂r bɨ̌n ó, bɨ̌n séɑɑ nye syɛ́ɛ ópɑrɑ, le edǐ kúl bʉ̂r dí ci ɨ́ míh mé yɨ́. Bɨ̌n bé ó sɑ́ mé Nzyɛ̌m, ɑ́ntɑ nye, lɨ́ esú ó, bɨ̌n gúmlɑɑ mʉr ɑ́ jébe bɨ̌n nyɑ́. Njɨ́blɨ́ wé wɑɑ́, wé ó b'ɑ́ pɛʼ bɨ̌n lɨ́ ejúrʉ́ʉ́, cyen bɨ́n ɨ́ jwê dí ɨ́ ncyɛ̌n ncî ncyɛ̌n yɨ́.
60002010	Ɨ́ mimbú mí píhe, bɨ̌n bé ɑ́ bé ɑbě kúl bʉ̂r mé Nzyɛ̌m. Nó ó, ɨ́ bɑ́ɑ́nɑ̂, bɨ̌n mû ó kúl bʉ̂r dí egúmo e nye yɨ́. Ɨ́ mimbú mí píhe, ɑbe e mʉr ɑ́ jɨ̂ʼ bɨ̌n nkoó. Nó ó, ɨ́ bɑ́ɑ́nɑ̂, Nzyɛ̌m, nyɨ́ kʉ́ jɨ̂ʼ bɨ́n nkoó.
60002011	Mě jɨʼlɑ́ e bɨ̌n, osó bɑ̂m ó, bɨ̌n díʼee mpʉ̌ sɑ́ lɛ́ɛ́, bɨ̌n bé ó milɑɑ-nkpɑ̌ʼ, nkʉ̂ mpʉ ójwóo dí ɨ́ mesí mé sí yɨ̂ʼ bɑ́. Ɨ́ nzɨ̌ nyɑɑ́ ó bɨ́n ngɑ́ ci bísɑ́ bʉ̂r ó sí yɨ̂ʼ dí egø̂m bí yɨ́. Bisɑ̂ byɑɑ́ ó dí elwímlɑ e misísǐm mín.
60002012	Diʼee gɑ́ e kʉ̌ cyen mpɑ̂ témé ohɑ́ɑ́den. Bé dɑmɑ́ swêʼ bɨ́n, nkʉ̂ lɛ́ɛ ó, bɨ̌n bé ɨ́ bébe, bé óbɑ́nɑ̌ bee bísyɛ́ɛlɑ bimpɑ̂ bɨ́n dí esɑ̂ bí, ntɔ̂ʼ jwě Nzyɛ̌m kûm tɨ̂ʼ ɨ́ móhó nyé ónze mɨ́nɑ́ gɑ́ ɨ́ menɔɔlʉ wɨ́.
60002013	Sɑ́ʼ gɑ́ otyɛ̂b bé ésôʼ o dí etyélɔɔ bɑ́ mejóʼo, ɨ́ lɔ̌b mé Tî Yésʉs. Sɑ́ʼ gɑ́ njǿø sí yɨ́n mejóʼo, ebě, nye ó dí lʉ́ ótyɛ̂b bé ésôʼ bɨ́bɛ̂h.
60002014	Sɑ́ʼ gɑ́ ntémé mingóvinɑ nyé ólómlo bɨ́n mí mejóʼo. Myé ó dí bʉr o jɑ́lɑ́ le ejwe bíbɨ́blɑ bi bʉ̂r bíbyɛ̂h bintɨ́ʼɑ́ mí. Myé ntémé ó ngɑ́ sêʼle bʉ̂r o dí esɑ̂ émbɨɑ bɑ́.
60002015	Sɑ́ Nzyɛ̌m dí egø̂m ɨ́ wɨ́n pɑ̂ʼ yɨ́, yé ó: bɨ̌n sɑ̂ʼ bisyɛ́ɛlɑ bimpɑ̂, bɨ̌n díblɑɑ bigʉʼlʉgʉ́ minum, byé l'ɑkɑ̌ lwǐb sɑ́ dí ɑsiŋɑ ɨ́ lɔ̌b wɨ́n yɨ́.
60002016	Dúʼóó gɑ́ kʉ̌ cyen mpɑ̂ ónzyɛh o bʉ̂r jɑ́lɑ́ le edû wɨ́. Bɨ̌n dɑmɑ́ be ónzyɛh o bʉ̂r, sɑ̂ gwɑ́r, ɑsɑ̂ gɑ́ ebébe ɨ́ lɔ̌b dǐ bɨ́n dí tɨ̂ʼ yɨ́. Dǐ yɑɑ́, yé ɑjɑlɑ le esûʼlɑ̌ sɑ́ bɨ́n búbló ébébe é léme lɨ́n e tɨ̂ʼ yɨ́. Ciʼɑɑ gɑ́ mpʉ bítúʼɑ̌ bi dí egúmo e Nzyɛ̌m bí.
60002017	Jwéʼ gɑ́ bʉr bɨ́bɛ̂h júu. Kpɛlɨɨ gɑ́ bɨ́ɔɔ́ gɑ́ bɨ́nɑ́. Jwɑ́ɑ́wɑ́ɑ́ gɑ́ Nzyɛ̌m. Jwéʼ gɑ́ njǿø sí yɨ́n júu.
60002018	Bitúʼɑ̌, sɑ́ʼ gɑ́ ojǿǿ bɨ́n mejóʼo, e júú yɨ́yɛ̂h. Bɨ̌n bé ɨ́ jɑlɑ le ejwɑ́ɑwo ójǿø bɨ́bɛ̂h, ɑbě njɨ bɑɑ́ o dí ɨ́ tɑlɑ̌ njør bɑ́. Jwɑ́ɑ́wɑ́ɑ́ gɑ́ ntémé ojǿø dí esɑ̂ bɨ́n cére bɑ́.
60002019	Bé jwé mʉ̂r mebě me mpéne, ntɔ̂ʼ jwe mʉ̂r wɑɑ́ bintɨ́ʼɑ́ tɨ̂ʼ nɛ́ɛ: mʉ̂r wɑɑ́ ójûhwo bíntɨ́ʼɑ́ byɑɑ́ ɨ́ lɔ̌b lémé wé dí ejwɑ́ɑwǒ Nzyɛ̌m wɨ́ nó, syɛ́ɛlɑ yɑɑ́, yé ɨ́ mbɨɑ ɨ́ míh mé Nzyɛ̌m.
60002020	Bɨ́n sɑ́ mísyóm, ntɔ̂ʼ jûhwo ébíʼé é tɨ̂ʼ nó, bɨ̌n bé ólîʼ e wɑ́ɑ̌ nyɔm tɨ̂ʼ ɨ́ míh mé Nzyɛ̌m? Tó kœb ó, ɨ́ jɔʼ bɨ́n ósɑ̂ syɛ́ɛlɑ mpɑ̂, bɨ̌n ntɔ̂ʼ siɑ e bintɨ́ʼɑ́ le bíhwó yɨ́, syɛ́ɛlɑ yɑɑ́, yê bɨ̌n ó mpɑ̌ŋ syɛ́ɛlɑ ɨ́ míh mé Nzyɛ̌m.
60002021	Nzyɛ̌m ɑ́ jébe bɨ̌n ó, bɨ̌n sɑ̂ʼ nye syɛ́ɛlɑ yɑɑ́ ó, ebě, Krîst nye mʉr tɨ̂ʼ ɑ́ si siɑ e mitúú lɨ́ esú é nyɔm wɨ́n. Ɨ́ tɨ̂ʼ, nye ɑ́ si lɛ̂ʼle bɨ̌n jweʼle bɨ́n jɑ́lɑ́ le edû yɨ́. Nye ɑ́ sɑ̂ nó ó, bɨ̌n nkʉ̂ dû mébo mé. Yê cɛmɑ́ ó:
60002022	«Nye ɑ́ bé ɑsɑ̂ syóm. Lwǐb míkóo, yé ɑduho ɨ́ num wé.»
60002023	Ɨ́ jɔʼ bé ɑ́ lølǿø nye yɨ́, nye ɑ́ bé ɑbɔlɑ mélǿø mɑɑ́. Ɨ́ jɔʼ nyé ɑ́ siɑ e mitúú yɨ́, nye ɑ́ bé ɑbɛ̂ŋ óntɨ̂m le obɨn bé. Nye ɑ́ jɑɑ sɑ́ɑ ó, njɨ enʉɑ̌ cwiʼ yé, tímlě Nzyɛ̌m, mʉr dí ecíʼe mílɔ̌b lɨ́ otîtyěl nyɑ́.
60002024	Krîst ɑ́ si bɛb misyóm gɑ́ mínɑ́, ntɔ̂ʼ jwe e myé ɨ́ kolôs. Nye ɑ́ sɑ̂ nó ó, mɨnɑ́ nkʉ̂ jwe gɑ́ ɨ́ nkǒ pɑ́ʼ mísyóm, ntɔ̂ʼ ciʼe lɨ́ otîtyěl. Mɨnɑ́ bé ɑ́ be gɑ́ ó, mimbêl. Mɨnɑ́ ntɔ̂ʼ kɑ̌ ciʼe gɑ́ ɨ́ nkul mepɨ́ɨ́ mé.
60002025	Ebě, bɨ̌n bé ɑ́ be ɨ́ melú mé épíhe ó, mpʉ bínteme byé ɑ́ dîm bí. Nó ɨ́ bɑ́ɑ́nɑ̂, bɨ̌n mû ó sí swîʼ, tó kœb mbɔ̂ʼlʉ wɨ́n. Nye ntémé ó pɑ́ di mbɔ̂ʼlʉ misísǐm mín.
60003001	Ɨ́ jøʼ gwɑ́r yɑɑ́, bɨ̌n bʉbɑ́, sɑ́ʼ gɑ́ ojʉ́m bɨ́n mejóʼo. Nyʉ́ʉ́ mʉ̂r ngwɑ́r ɨ́ sɔ́mɑ́ ójʉ́m bɨ́n béné ébûʼlɑ mílɔ̌b mé Nzyɛ̌m nó, nye óbɛ̌m kɑ̌ bûʼlɑ yɨ́ɛ ó, ɨ́ lɔ̌b kʉ̌ cyen mʉ́mɑ́ wé dí edû wɨ́. Yé ɑjɨ ɨ́ pɑ́ʼ mʉ́mɑ́ ó, nye lɛ́yɨɨ njʉ̂m lʉ́ʉ́ ékɑ̌n eswîh.
60003002	Ebě, ojʉ́m bɨ́n, bé óbeě mpʉ bɨ́n dí ejóʼǒ Nzyɛ̌m bʉ́ɑ́, le edû kʉ̌ cyen dí e medile wɨ́ yɨ́.
60003003	Ojɑɑ́ wɨ́n, wé ɑyɨ́ duho ɨ́ mimbi bísɑ̂ bi dí egbɑ́ŋɔɔ ɨ́ nyʉ̂l kʉ̌l bí. Ojɑɑ́ wɨ́n, wé ɑjɑlɑ le ebě njɨ ɨ́ penɑ́ bɨ́n dí epɨpene mísíné wɨ́, nkʉ̂ ɨ́ mbwɑ́rɑ́ bɨ́n dí ebwɑ̂r mékɔ́m mé gʉ̂l wɨ́, nkʉ̂ ɨ́ mbi bɨ́n dí ebwɑ̂r mímbôr mi dí le onɔ̂m mí wɨ́.
60003004	Ojɑɑ́ wɨ́n, wé ɨ́ jɑlɑ le ebe ó, wɑɑ́ o tʉ́ŋlʉ̌, mbi ójɑɑ dí ɑbe e nkul ekúrwo wɨ́. Lémé wɨ́n díʼee ɨ́ tɑlɑ tɑlɑ, ɨ́ pyɛɛɛ. Mbi ójɑɑ́ wɑɑ́ ó dí ɨ́ buo ódimé ɨ́ míh mé Nzyɛ̌m.
60003005	Ɨ́ mimbú mí píhe, bʉbɑ́ bé ɑ́ be ci ɨ́ míh mé Nzyɛ̌m bɑ́, bé ɑ́ si bi mpûʼlɑ ɨ́ miléme ɨ́ pɑ́ʼ mé Nzyɛ̌m, bé ntɔ̂ʼ sɑ́ɑ égbɑ̂ ójɑɑ́ ompɑ̂ wɑɑ́ ɨ́ menyʉ́l mɔ́ɔ́ tʉ́ŋlʉ̌. Bé ɑ́ sɨsɑ̂ ojʉ́m bɔ́ɔ́ ó, mejóʼo.
60003006	Diʼee gɑ́ mpʉ̌ Sɑrɑ. Nye ɑ́ si sɑ̂ Abrɑhɑm mejóʼo, le ejɨjébe nyé ó: «Dɑ̂ ɛ̌!» Nó ó, diʼee gɑ́ mpʉ mísile mé Sɑrɑ, lɨ́ esɑ̂ émbɨɑ, le epɛʼ bʉ́ɑ́ ɨ́ milémé mín.
60003007	Ɨ́ jøʼ gwɑ́r yɑɑ́, bɨ̌n bɨɛ ojʉ̂m, diʼee gɑ́ mbɨ̂mbɨɑ́, bɨ̌n e bʉbɑ́ bɨ́n. Bɨ̌n ɑ gʉ́ɑ́ ó, le mʉmɑ́, le mʉrʉ̂m, mʉmɑ́ ó dí ɨ́ tyɛʼ, lɑɑ mʉ́rʉ̂m. Jwéʼ gɑ́ bé júu, ebě, bɨ́ɛ ntémé óbi émbɨɑ̌ Nzyɛ̌m ɑ́ kɛʼ bɑɑ́ nyé ɑ́ ciʼ bɑ́ lɨ́. Lé ó dí nkɔb líʼe nyɔ́ɔ́. Bɨ́n óbe, ɑciʼe nó wɑ́, yé óbɛ̌m kɔblɑ bɨ́n ɨ́ jɔʼ bɨ́n dí ejɨʼlɑ e Nzyɛ̌m yɨ́.
60003008	Lʉ́ ékɑ̌n ɨ́ mekɑnɑ́ mɑ̂ʼ lɨ́ esú é bɨ́n óbɛ̂h, wé ó: diʼee gɑ́ e mbǐ pɑhlɑ́ ngwɑ́r. Jóʼɑ́ɑ́ gɑ́ mebúʼ mémpwɑ́r. Kpɛlɑɑ gɑ́ pɑ́ʼ nyɨ́n kpɛ̌l dí pɑ́ʼ bɨ́ɔɔ́ e bɨ́ɔɔ́ yɨ́. Lɛ́ʼlɑ́ɑ́ gɑ́ kpɛ̌l dí eduho ɨ́ lémé tʉ́ŋlʉ̌ yɨ́. Jɔrɨɨ gɑ́ menyʉ́l mɨ́n pɑ́ʼ nyɨ́n.
60003009	Mʉ̌r sɑ́ ɑbɔlɑ̌ syɛ́ɛlɑ ébébe le ebébe. Mʉ̌r sɑ́ ɑbɔlɑ mélǿǿ e melǿø. Yé jɑlɑ yɨ́ɛ ó, bɨ̌n yɑ́lɑɑ bɑɑ́nyɑ̂-melǿø ó, lɨ́ esyɛɛ bé mecyéelé, ebě, Nzyɛ̌m ɑ́ jébe bɨ̌n ó, bɨ̌n sɑ̂ʼ nó. Bɨ̌n bé onʉɑ métyɛʼ me mpóm mé Nzyɛ̌m mpʉ nkɔ̂b líʼe nyɨ́n.
60003010	Ebě, yê cɛmɑ́ ó: «Mʉr nyɨnyɛ̂h dí egø̂m éciʼě mbɨ̂mbɨɑ́ le egø̂m ébee mélú mé émbɨɑ nyɑ́, nyě sɑ́ ɑlɛ́ɛ̌ sɑ́ dí ɨ́ bébe yɨ́. Nye gwɑ́ʼɑɑ elɛ́ɛ bísɑ́ míkóo.
60003011	Nye túmɑɑ koo le ebébe. Nye sɨ̂sɑʼ njɨ embɨɑ. Nye tôʼ le egbɑ̂ mépyɛblɑ pɑ́ʼ bʉ̂r e bʉr. Nye dúʼoo nzɨ̌ dí e mepyɛblɑ nyɨ́.
60003012	Ebě, míh mé Dɑ̂ Nzyɛ̌m, mé jwɛ́ʼ ó, otîtyěl o bʉ̂r. Nyě jóʼló ó, minjɨʼlɑ myɔ́ɔ́. Nyě pem ó, bʉr bɨ́bɛ̂h o dí esɑ̂ ébébe bɑ́.»
60003013	Nzé ósɑ̂ bɨ́n ebébe ɨ́ jɔʼ mílémé mín mû ɨ́ bɑ́nɑ́ bɑ́nɑ́ ó, bɨ̌n sɑ̂ʼ embɨɑ yɨ́ ɛ́?
60003014	Bɨ́n ósiɑ yɨ́ɛ e mitúú ebe bɨ́n dí edû bísyɛ́ɛlɑ bí ótîtyěl nó, go ó, Nzyɛ̌m ósʉ bɨ́n metyɛʼ me mpóm tɨ̂. Ajóʼo gɑ́ bʉ́ɑ́ pɑ́ʼ bʉ̂r. Milémé mín sɑ́ ɑkoro bɨ́n tɨ̂.
60003015	Díʼéé gɑ́ e tiŋé ɨ́ miléme ó, bɨ̌n bé ójwě Krîst kûm, ebe nyé dí Tî wɨ́n yɨ́. Diʼee gɑ́ ntémé ɨ́ cɑ̌r ó, bɨ̌n gwɑ̂ yɑlɑ mʉ̂r nyɨnyɛ̂h ngɑ́ jî bɨ́n cíɑ́, dumo e sɑ́ dí egbɑ̂ bɨ́n mpûʼlɑ ɨ́ léme yɨ́.
60003016	Sɑ́ʼ gɑ́ nó e njør ɨ́ tɑlɑ tɑlɑ, ndu e bʉ́ɑ́. Mipɑhlɑ́ mílémé mín, myé díʼee njɨ myɑɑ́ mi dí ɨ́ pyɛɛɛ mí. Bɨ́n dú mbɨɑmbɨɑ kʉ̌ cyen ɨ́ Krîst, bʉ̂r kɑ̌ swêʼ bɨ́n míe nɑ́ɑ̌ tɨ̂ʼ nɛ́ɛ: bé ósûʼlɑ̌ kɑ̌ jóʼo sôn, ebe bé dí bʉr o mélǿø.
60003017	Nzyɛ̌m óbě sí cíʼe ɨ́ lémé wé ó, nyě jwé ó go túú nó, yé mbɨɑ ɨ́ pɑ́ʼ gô ó, go síɑɑ e túú wɑɑ́, duho ɨ́ bisyɛ́ɛlɑ bimpɑ̂ byô, lɑɑ ó, go síɑɑ e túú duho ɨ́ syóm gô pɑ sɑ́ wɨ́.
60003018	Ebě, Krîst nye mʉr tɨ̂ʼ ɑ́ si jwe jɔʼ gwɑ́r lɨ́ esú é bíjɔʼ bíbyɛ̂h ɨ́ lɔ̌b bísyɛ́ɛlɑ bí ébébe bín. Nyɨɛ tîtyěl mʉr ɑ́ búrɑ ó, le onzyɛ́h ó bʉ̂r, lɨ́ esɑ̂ ó, nye tôʼ e bɨ̌n nkǒ Nzyɛ̌m dí yɨ́. Bʉr bé ɑ́ si jʉ̂ nye ɨ́ nkǒ pɑ́ʼ bípúno. Nzyɛ̌m nyɨɛ nzě sɑ̂ ó, nye bíʼee nkul ɨ́ nkǒ pɑ́ʼ Sísǐm wé.
60003019	Ɨ́ Sísǐm wɑɑ́ ó nyé ɑ́ nze to túno Mbɨɑmbɨɑ Lɔ́ɔ kwɑ́ misísǐm myé ɑ́ be mikómó mí.
60003020	Bé ɑ́ nyɛɛ be ó, ɑsɑ̂ Nzyɛ̌m mejóʼo ɨ́ melú mé épíhe. Ɨ́ jɔʼ yɑɑ́, Nzyɛ̌m ɑ́ bʉbóno ó e bíhwó, tó pyɑ̂l ɨ́ jɔ̌ʼ Nóe ɑ́ sil ekpɑʼ byɛ̂l yɨ́. Ɨ́ jɔʼ yɑɑ́, yé ɑ́ jɑɑ be ó njɨ mɑ̂ dœ́h é bʉ̂r, ɑpʉgʉ́ buo, njɨ bʉr mwom, ó b'ɑ́ ciʼe ɨ́ byɛ̂l wɑɑ́ tʉ́ŋlʉ̌. Bé ɑ́ ciʼɔɔ ó, ɨ́ medíbé.
60003021	Medíbé mɑɑ́, mé jweʼle ó, ndubó dí eciʼ bɨ́n ɨ́ bɑ́ɑ́nɑ̂ʼ wɨ́. Ndubó gɑ́ wɨ́nɑ́, wé ɑciʼ mɨ́nɑ́ gɑ̂ ɨ́ lɔ̌b wé dí epɛʼ mɨ́nɑ́ gɑ́ mebomo. Wé ciʼ mɨ́nɑ́ gɑ́ ó, ebe wé dí gǿmɑ́ yɨ́nɑ́ ó, Nzyɛ̌m púbɑɑ mɨnɑ́ gɑ̂, tó kumo ɨ́ milémé gɑ́ mínɑ́ tʉ́ŋlʉ̌, ó mipɑhlɑ́ mi tɨ̂ʼ nkʉ̂ di ɨ́ pyɛɛɛ. Wé pubo mɨ́nɑ́ gɑ́ miléme myɑɑ́ ó, ɨ́ nzɨ̌ pɑhɑ́ sóo mé Yésʉs-Krîst.
60003022	Yésʉs wɑɑ́ ɑ́ si bɨ́nɔɔ ɨ́ jʉ́ó kʉ́. Nye mû ó lɨ́ mbó éjʉ́m mé Nzyɛ̌m Sɔ́ŋ, gúmó nyé dí ejǿø bééngeles, le misísǐm mi dí e jǿø le myɑɑ́ mi dí e nkul mí yɨ́. Byé ɑ́ si gbɑ́ŋɔɔ ɨ́ jǿǿ yé.
60004001	Krîst ɑ́ si siɑ e mitúú ɨ́ nkǒ pɑ́ʼ nyʉ̂l bipúno. Sɑ́ tɨ̂ʼ ó bɨ́n jɑ́lɑ́ le eboó bǐ mbǐ pɑhlɑ́ ngwɑ́r nyé ɑ́ be e wé wɨ́ yɨ́, ebě, wɑɑ́ mû sí siɑ e mitúú ɨ́ nkǒ pɑ́ʼ nyʉ̂l bipúno nyɑ́, nyé ɑbe lɨ́ ekɑ̌ sɨsɑ̂ ébébe.
60004002	Mbi mʉ̂r wɑɑ́ ókɑ̌ ciciʼe ɨ́ sí yɨ̂ʼ ó, njɨ lɨ́ elóŋlǒ gǿmɑ́ mé Nzyɛ̌m. Ɨ́ jɔʼ nyé óbe, nye jínɑ ɨ́ nyʉ̂l bipúno yɨ́, nye ósyɛ̂hle bísyɛ́ɛlɑ bi dí eduho ɨ́ bigǿmɑ́ bí bʉ̂r bí.
60004003	Bʉr, bɨ́ buú lɛ̌ŋ jɔʼ ɨ́ buo buo lɨ́ elóŋlo bígǿmɑ́ óhɑ́ɑ́den dí eboó dudû bî: egbɑ̂ ményʉ̂l lɨ́ esɑ̂ bímolɑ́ nzɑm le ekomo, ejóʼǒ nzɔ́ɔ́ bísɑ̂, elɔ̂ʼwɑ lɨ́ ebɛble ményoʼ, elɔ̂ʼwɑ lɨ́ ede méde, epuro ményoʼ, le ejweŋɔɔ bíyɨŋɑyɨ bí ónzyɛ̌m kûm. (Yé ó sɑ́ Nzyɛ̌m dí ekɑmle yɨ́.) Bím syɛ́ɛlɑ yɑɑ́, yɨ́ kɑ̌ jɑlɑ!
60004004	Ohɑ́ɑ́den ónɨ̌, bé mû ó lɨ́ ekʉ́ kɑ̂m lɨ́ ebeě mpʉ bɨ́n dí, ɑkɑ̌ lɔ̂ʼwɑ lɨ́ esɑ̂ bísyɛ́ɛlɑ bí ébébě mpʉ bɨ́n le onɔ́ɔ́, bé ɑ́ nyɛɛ sɨsɑ̂ yɨ́. Bé mû ó lɨ́ elǿø bɨ́n tɨ̂.
60004005	Bé ókɑr mílɔ̌b myɔ́ɔ́ ɨ́ mpǒm mé Nzyɛ̌m. Nye mû ó ɨ́ cɑ̌r ó, nye cíʼɑɑ mikublɑkúblɑ le ojwe milɔ̌b.
60004006	Nó ntémé ó Mbɨɑmbɨɑ Lɔ́ɔ wé ɑ́ túnɔɔ kwɑ́ ojwe yɨ́. Wé ɑ́ túnɔɔ gʉ̂ʼ ó, Nzyɛ̌m nkʉ̂ jwe bʉ̂r o tɨ̂ʼ mebě, duho ɨ́ bisyɛ́ɛlɑ ményʉ́l mɔ́ɔ́. Bé e bʉr bɨ́bɛ̂h oswîh, bé ójweŋɔɔ mébě jøʼ gwɑ́r e gwɑ́r. Bé okɑ̌ ciʼe píe tɨ̂ʼ ɨ́ nkǒ pɑ́ʼ mísísǐm mi dí mikublɑkúblɑ, nøølɑ e Nzyɛ̌m mí.
60004007	Ɨ́ bɑ́ɑ́nɑ̂, bisɑ́ bíbyɛ̂h, byé mû ó kúno ekumo ɨ́ meswéhlɨ́. Jwéʼ gɑ́ menyʉ́l mɨ́n medile. Mɑ́rɑ́ɑ́ gɑ́ miléme, lɨ́ esú ó, bɨ̌n sɑ̂ʼ minjɨʼlɑ.
60004008	Sɑ́ ésôʼ, yé jɑlɑ ó, bɨ̌n kpɛ́lɑɑ pɑ́ʼ nyɨ́n kpɛ̌l ɑ́purɑpúrɑ, ebě, kpɛ̌l ó dí edímle mébébe ɨ́ buo buo.
60004009	Atɑ́rwɑ gɑ́ lɨ́ ebɑʼlɑ pɑ́ʼ nyɨ́n ɨ́ mimbɛ̌r mín.
60004010	Mpʉ mʉ̂r nyɨnyɛ̂h ɨ́ sɔ́mɑ́ gɑ́ yɨ́nɑ́ ɑ́ bi wé mbǐ njwéɑ́ yɨ́, bɨbɑʼlɑɑ gɑ́ minjwéɑ́ mín myɑɑ́ lɨ́ esú lé ékɛm bʉ̂r ó sɔ́mɑ́ yɨ́n oswîh. Sɨ́sɑ́ʼ gɑ́ nó, ebě, bɨ̌n bé ó osyɛ̂l o mésɑ́ mé Nzyɛ̌m dí ɨ́ mbɨɑ̌ njør, bɑɑ́ bé ɑ́ bi metyɛʼ me mpóm mé Nzyɛ̌m mimbi mimbi bɑ́.
60004011	Yé bé mʉr ólwib mílɔ̌b mé Nzyɛ̌m nó, nye lɛ́yɨɨ sɑ́ yɨ́yɛ̂h mpʉ mʉ̂r dí ekɑlɑ mílɔ̌b mé Nzyɛ̌m nyɑ́ jɑ́lɑ́ le esɑ̂ yɨ́. Yé bé nyě súʼó ó bʉ́ʉ́ bʉ̂r nó, nye súʼɑɑ bé e nkǔl Nzyɛ̌m nye mʉr tɨ̂ʼ ɑ́ ntɨh nye nyɨ́. Nó ó Nzyɛ̌m ngɑ́ jweŋɔɔ kûm ɨ́ sɑ́ yɨ́yɛ̂h ɨ́ nzɨ̌ mé Yésʉs-Krîst yɨ́. Kûm le nkul, byé jwéŋɔɔ nye njʉ̌m dǐ e njʉ̌m dǐ. Amen.
60004012	Bʉr ó kpɛ̌l bɑ̂m! Atørɑ gɑ́ ɨ́ jɔʼ bɨ́n dí ebee mébʉ́blɑ́ me dí enze mɑ́ yɨ́. Mitúú bɨ́n dí esiɑ e myé, myɑɑ́ mi dí ɨ́ díʼɑ díʼɑ mpʉ̌ siʼe mínɨ̌, myé ɑbe mítúú bɨ́n jɑ́lɑ́ le etørɑ mí.
60004013	Sohɑɑ gɑ́ ɨ́ buo buo ɨ́ jɔʼ bɨ́n dí esiɑ e mitúú mé Krîst yɨ́. Bɨ́n ósiɑ e mitúú myé myɑɑ́ le bisʉhʉʉ nó, bɨ̌n ntémé bé óbuú soho ɨ́ jɔʼ méncyɛnwɑ mé, mé ónyɨ̂n ɨ́ ponó yɨ́.
60004014	Metyɛʼ me mpóm, mé díʼee e bɨ̌n ɨ́ jɔʼ bʉ̂r bé ópyɑ bɨ́n ɨ́ lɔ̌b búʼó bɨ́n dí ebûʼlɑ̌ Krîst yɨ́, ebě, Sísǐm mé Nzyɛ̌m, dí Sísǐm kûm wɨ́, wé lɨ́ edi ɨ́ bɨ̌n ɨ́ jɔʼ yɑɑ́.
60004015	Mʉ̂r sɔ́mɑ́ yɨ́n bɔ́mɑ́ e bintɨ́ʼɑ́ nó, yé ɑjɑlɑ le eduho e mʉr wɑɑ́, nye mʉr tɨ̂. Nye ɑyɨ́ bɔmɑ e bintɨ́ʼɑ́ ebe nyé dí njʉ̂l bʉr, nkʉ̂ syɛ̂l ebébe, nkʉ̂ mʉr dí elɑ̂ʼ lʉ̂ ɨ́ milɔ̌b myé onkɑ́n nyɑ́.
60004016	Sɑ̂ gwɑ́r, mʉr dí esiɑ e bintɨ́ʼɑ́ ebe nyé dí krǐsten nyɑ́, nyě sɑ́ ɑjóʼo bɑ́ sôn ɨ́ lɔ̌b bíntɨ́ʼɑ́ byɑɑ́. Nye gúmlɑɑ njɨ Nzyɛ̌m le epɨr e díé mé Krîst.
60004017	Ecíʼ é mílɔ̌b gɑ́ lɨ́nɑ́, lɨ́ pyɑ̂l. Nzyɛ̌m nyɛl élwib mílɔ̌b ó, myɑɑ́ mi bʉ̂r ó Mbɛ̌r-Nzyɛ̌m. Cíʼɑ́ mílɔ̌b wɑɑ́ pɑ̌ nyɛɛ́ nyɑn kwɑ́ gɑ́ nyɨ́nɑ́, bʉr bé, ɑ́ jwɛʼrɑ e bʉr o dí ɑbûʼlɑ̌ Mbɨɑmbɨɑ Lɔ́ɔ́ mé Nzyɛ̌m bɑ́! Ndumló syɛ́ɛlɑ yɔ́ɔ́ yɑɑ́, wé óbe yé?
60004018	Ebě, yê tilɑ́ ó: «Otîtyěl o bʉ̂r pɑ̌ nyɛɛ́ bǐ cwiʼ ti e mekɔblɑ, ɑ́ jwɛʼrɑ e bʉr o dí ɑjwɑ́ɑwǒ Nzyɛ̌m bɑ́, le osyɛ̂l o mísyóm! Bɨ́ɛ, bé ókɑ̌ tó nyɨ̂n ɨ́ yɑ́ɑ̌ sûm?»
60004019	Ebe nó, bɑɑ́ Nzyɛ̌m ɑ́ cíʼe ɨ́ lémé wé ó, nyě jwé ó bé mitúú bɑ́, bé ɨ́ jɑlɑ le etímle bé bʉr o tɨ̂ʼ ɨ́ mebó mé Kwih-bʉr gɑ́ wɨ́nɑ́, dí mʉr jɑ́lɑ́ le ebûʼlɔɔ nyɑ́. Bé otô dóló le esɑ̂ bísyɛ́ɛlɑ bimpɑ̂.
60005001	Me ó lɨ́ sɔ́mɑ́ ótyɛ̂b bé ésôʼ ɨ́ Mbɛ̌r-Nzyɛ̌m. Me ntémé, me ó mboʼlo ɑ́ bee mitúú mé Krîst nyɑ́. Me ntémé, me ó mʉr ngɑ́ bi nkɔ̂b líʼe ɨ́ mencyɛnwɑ múo nzě nyɨ̂n ɨ́ kpɛŋlɛm mɑ́ nyɑ́. Mě tile ɨ́ bɑ́ɑ́nɑ̂ʼ ó, bʉ́ʉ́ ótyɛ̂b bé ésôʼ ɨ́ Mbɛ̌r-Nzyɛ̌m bɨ́bɛ̂h, lɨ́ epihle bɨ́n egwɑ̌l ó:
60005002	Bɑʼlɑɑ gɑ́ dɑɑ e bínteme mé Nzyɛ̌m nyé ɑ́ tímle bɨ̌n lɨ́. Kʉ́ gwɑ́ pɑ́lɑ gɑ́ Mbɛ̌r-Nzyɛ̌m, ɑbe yɨ́ɛ mpʉ̌ sɑ́ lɛ́ɛ́, bɨ̌n bé ó lɨ́ bi ó, bɨ̌n séɑɑ syɛ́ɛ́ yɑɑ́. Kɑmɑɑ gɑ́ syɛ́ɛ́ mpɔ̂ʼlʉ yɨ́n ɨ́ lɔ̌b gǿmɑ́ mílémé mín. Séɑ́ɑ́ gɑ́ nó e tɔŋlɑ́ ó, bɨ̌n séɑ́ ó Nzyɛ̌m syɛ́ɛ́. Mʉ̌r sɑ́ ɑbɑʼlě Mbɛ̌r-Nzyɛ̌m lɨ́ esú lé élóŋlo bígǿmɑ́ bímɔnɨ́ ɨ́ menzɨ̌ me dí onzyɛ́h ónzyɛ́h mɑ́. Nye sɑ̂ʼ nó ɨ́ gǿmɑ́ lémé wé.
60005003	Ayɨ́ jǿø gɑ́ bʉr o b'ɑ́ tímlɔɔ bɨ̌n bɑ́ e cére. Diʼee gɑ́ jweʼle lɨ́ esú lɔ́ɔ́.
60005004	Ɨ́ jɔʼ «Mbɔ̂ʼlʉ bintemě nɨ́nɨ́ɨ́» ngɑ́ bɑ́ʼɑ̌ nze yɨ́, nye ótoŋlo bɨ́n ɨ́ syɛ́ɛ́ yɨ́n yɑɑ́, lɨ́ ebôr bɨ́n bikɑ́rɑ́ɑ́ bi dí ɨ́ buo kûm bí. Byé ódidi ɨ́ ncyɛ̌n ncî ncyɛ̌n ó, mencyɛnwɑ me tɨ̂ʼ ɑdímedime, tó kumo ɨ́ cwǐʼ njʉ̌m dǐ.
60005005	Bɨ̌n biloʼo, yé jɑlɑ ó, bɨ̌n díʼee ɨ́ jǿǿ ótɔ́mɑ́ ó bʉ̂r. Bɨ̌n bɨ́bɛ̂h, jɔrɨɨ gɑ́ menyʉ́l mɨ́n pɑ́ʼ nyɨ́n. Diʼee gɑ́ bʉr o dí ɨ́ tɑlɑ̌ njør bɑ́, ebě, yê tilɑ́ ó: «Nzyɛ̌m, nye lɨ́ elwímlɑ e bʉr o dí enkɛ́ɛ ményʉ́l mɔ́ɔ́ bɑ́. Bɑɑ́ dí ɨ́ tɑlɑ̌ njør bɑ́ bɨɛ, nye lɨ́ esʉ bé metyɛʼ me mpóm.»
60005006	Jɔrɨɨ gɑ́ menyʉ̂l e Nzyɛ̌m. Nyě jǿǿ bʉ̂r ó sí yɨ̂ʼ ó, e nkul ɨ́ buo buo. Bɨ́n jɔ́r ményʉ̂l e né nó, nyé ogbɛl bɨ́n sí ɨ́ jɔʼ nyé ɑ́ pɑ boo cíʼe ó, nye óciʼ bɨ́n yɨ́.
60005007	Kɛlɨɨ gɑ́ mimbeʼ bísɑ́ bíbyɛ̂h dí epɑ́lwo bɨ́n ɨ́ miléme bí ɨ́ koo mé Yésʉs, ebě, nye lɨ́ ekʉ́ buú jʉ̂ʼrɑ mílɔ̌b mín, le enʉɑ myé, gbɑ̂ ɨ́ nkɔb.
60005008	Mɑ́rɑ́ɑ́ gɑ́ miléme. Diʼee gɑ́ ɨ́ doho. Ntɨ̂m e mbɨn wɨ́n, sɔ́ŋ meleme, nye lɨ́ elie bɨ́n ɨ́ mipɑ́ʼ mímyɛ̂h mpʉ̌ ngbɑmpɨɨ dí emwóolo wɨ́. Nyě sɑ́ɑ́ ó, ede mʉ̂r.
60005009	Jyɛ́ʼwɑ́ɑ́ gɑ́ e Nzyɛ̌m. Lwímlɑ́ɑ́ gɑ́ e Sɑ́tɑn. Bɨ̌n ɑ gʉ́ɑ́ ó, bɨ́ɔɔ́ gɑ́ bɨ́nɑ́ dí ɨ́ sí yɨ̂ʼ yɨ́yɛ̂h bɑ́, bé lɨ́ ejûhwǒ mbǐ túú ngwɑ́r wɑɑ́.
60005010	Nzyɛ̌m ó dí mʉr dí elɛ̂ʼle mɨ́nɑ́ gɑ́ ncǿncǿɑ ɨ́ bijɔʼ bíbyɛ̂h nyɑ́. Nye ntémé ó b'ɑ́ jébe mɨnɑ́ gɑ́ ó, mɨnɑ́ tô di gɑ́ ɨ́ mencyɛnwɑ mé ɨ́ nzɨ̌ mé Yésʉs-Krîst. Mencyɛnwɑ mɑɑ́, mé ódi ó, njʉ̌m dǐ e njʉ̌m dǐ. Bɨ́n óbe, sí siɑ e mitúú, tɑ̂ŋ bɑ́ mɑ̂ jɔʼ nó, Nzyɛ̌m, nyé obɑ́ʼɑ̌ komlo bɨ́n, pɨr bɨ́n mekʉ̌ sí ɨ́ sɨ́ŋ. Nyé obɑ́ʼɑ̌ gbɑ̂ bɨ́n nkul ɨ́ menyʉ̂l, sumo bɨ́n sí ɨ́ píʼi.
60005011	Nkul ti e jǿø, byé jwéŋɔɔ nye njʉ̌m dǐ e njʉ̌m dǐ. Amen.
60005012	Bɨ̌h e Silɑ̂s ó dí ecɛmɑ bɨ́n bwɑ́ mékɑnɑ́ mɑ̂. Mɛ̌m bee ó, nye me ó mʉr ebûʼlɔɔ. Mě tile bɨ́n ó, e gǿmɑ́ égbɑ̂ bɨ́n nkul ɨ́ miléme. Mě boʼlo ntémé ó, ncǿncǿɑ bɨ́n mû lɨ́ ebi ɨ́ nzɨ̌ mé Yésʉs nyɨ́, nye ó ncǿncǿɑ mpɑ̂ mé Nzyɛ̌m.
60005013	Mbɛ̌r-Nzyɛ̌m dí ɨ́ Bɑbilɔ̂n, wɑɑ́ Nzyɛ̌m ɑ́ twɑ̂r mpʉ nyé ɑ́ pɑ twɑ̂r bɨ̌n yɨ́ wɨ́, wé lɨ́ esoho bɨ́n bɨ́bɛ̂h. Mwɑ̂n wɑ̌m, Mɑrc, nye lɨ́ esoho bɨ́n.
60005014	Bɨ́bɑ́rɑ́ɑ́ gɑ́ pɑ́ʼ nyɨ́n le ejwíilɑ mémúʼ, ɨ́ kpɛ̌l bɨ́ɔɔ́ e bɨ́ɔɔ́ tʉ́ŋlʉ̌. Mepyɛblɑ, mé díʼee e bɨ̌n óbɛ̂h ɨ́ miléme, bɨ̌n, bʉr o dí ɨ́ mpúhlɑ́ e Yésʉs-Krîst bɑ́.
61001001	Yé ó mɛm Simon Pierre, syɛ̂l mesɑ̂ ti e mʉr milʉ́mlʉ́ mé Yésʉs-Krîst ó dí ecɛmɑ bɨ́n mekɑnɑ́ mɑ̂. Mě tile ó, bɨ̌n bʉr o bɨ́h le onɔ́ɔ́ bé ɑ́ bi mbǐ búʼó gwɑ́r bɑ́. Búʼó yɑɑ́, odimé o tɨ̂, wé ó jøʼ gwɑ́r pɑ́ʼ gɑ́ nyɨ́nɑ́. Mɨnɑ́ bé ɑ́ bi gɑ́ búʼó yɑɑ́ ó, ɨ́ lɔ̌b syɛ́ɛlɑ mé Yésʉs-Krîst tîtyěl mʉr, Nzyɛ̌m gɑ́ wɨ́nɑ́, Ciʼ-bʉr gɑ́ wɨ́nɑ́.
61001002	Metyɛʼ me mpóm le mepyɛblɑ, mé díʼee e bɨ̌n ɨ́ ntuuú, duho ɨ́ ngǿɑ́ bɨ́n dí egʉ́ɑ̌ Nzyɛ̌m, bé e Tî gɑ́ wɨ́nɑ́ Yésʉs wɨ́.
61001003	Nzyɛ̌m ɑ́ si gbɑ̂ nkul nyé lɨ́ ejwe mɨ́nɑ́ gɑ́ sɑ́ yɨ́yɛ̂h dí e nyɔm lɨ́ esú ó, mɨnɑ́ cíʼɑɑ gɑ́, le egúmo gɑ́ e né yɨ́. Nye ɑ́ jébe mɨnɑ́ gɑ́ ó, ɨ́ nzɨ̌ kûm nyé le mbɨɑmbɨɑ njør wé.
61001004	Mɨnɑ́ mû bi gɑ́ ó, menkɛ̌ʼ nyé ɑ́ boo kɛʼ mɨnɑ́ gɑ́, mɑɑ́ me dí ɨ́ buo ódimé mɑ́. Ɨ́ jɔʼ mɨ́nɑ́ búʼlɑ́ gɑ́ menkɛ̌ʼ mɑɑ́ yɨ́, mɨnɑ́ bé lɨ́ ebi gɑ́ ntémé njør mé Nzyɛ̌m tɨ̂. Bʉr ó sí yɨ̂, bé mû ó lɨ́ ebo, duho ɨ́ mpwɑʼ bigǿmɑ́ bísɑ̂. Nó mɨnɑ́ bɨɛ bé ókpɛ́ɛ gɑ́ bigǿmɑ́ byɑɑ́.
61001005	Sɨ́ɑ̌ yɑɑ́ ó mé dí elɛ́ɛ e bɨ̌n ó, gbɑ́ʼ gɑ́ nkul lɨ́ etɑ̂ʼ bísɑ́ bîʼ ɨ́ nkɑlɑ́ nkɑlɑ́: ɨ́ búʼó yɨ́n, bɨ̌n ɑ kɛ́l mbɨɑmbɨɑ njør. Ɨ́ mbɨɑmbɨɑ njør, bɨ̌n ɑ kɛ́l ngǿɑ́.
61001006	Ɨ́ ngǿɑ́, bɨ̌n ɑ kɛ́l émɑ̂r é léme. Lɨ́ emɑ̂r é léme, bíhwó. Lɨ́ bíhwó, kʉ̌ cyen mpɑ̂.
61001007	Ɨ́ kʉ̌ cyen mpɑ̂, esó pɑ́ʼ bɨ́ɔɔ́ e bɨ́ɔɔ́. Lɨ́ esó pɑ́ʼ bɨ́ɔɔ́ e bɨ́ɔɔ́, kpɛ̌l.
61001008	Métum mɑɑ́ sí nyɨ̂n ɨ́ bɨ̌n nó, bɨ̌n bé ogʉ́ɑ Tî gɑ́ wɨ́nɑ́ Yésʉs-Krîst. Ngǿɑ́ wɑɑ́, wé ɑ́di ntémé wé omér. Wé óbe ó mbɑ́ʼrɑ́ e bisyɛ́ɛlɑ bimpɑ̂ wé dí ebyɑ̂ bí. Bɨ̌n bé ótô le esɑ̂ bísyɛ́ɛlɑ byɑɑ́ dóló ó, ɨ́ nzɨ̌ ngǿɑ́ wɑɑ́.
61001009	Sɑ̂ gwɑ́r, mʉr dí ɑsɑ̂ bísyɛ́ɛlɑ bimpɑ̂ byɑɑ́ nyɑ́, mejwôʼlʉ mé, mé ɑtô lɨ́ ejɑɑ. Nye ó mpʉ bɑ́ ntím. Nye lɨ́ ejɨhɑ ó, Nzyɛ̌m ɑ́ be ó sí pubo nyê, lɨ́ epɛʼ mísyóm nyé ɑ́ be e myé mélú mé épíhe mí.
61001010	Sɨ́ɑ̌ yɑɑ́ ó mé dí elɛ́ɛ bɨ́n, bɨ́ɔɔ́ bɑ̂m ó, gbɑ́ʼ gɑ́ nkul lɨ́ eséɑ ɨ́ piiiɑ, lɨ́ esú ó, bɨ̌n gʉ́ŋɑɑ tyeetye ó, Nzyɛ̌m ɑ́ si jébe bɨ̌n, le etwɑ̂r bɨ́n yɨ́. Bɨ́n sɑ́ nó wɑ́, bɨ̌n bé ɑ́kóʼó dumɑ lɨ́ ebébe.
61001011	Nó ntémé ó Nzyɛ̌m ósúʼo bɨ́n e menzɨ̌ mɨ́mɛ̂h lɨ́ esú ó, bɨ̌n níʼee ɨ́ Mpóʼo mé Tî gɑ́ wɨ́nɑ́ le Ciʼ-bʉr gɑ́ wɨ́nɑ́ Yésʉs-Krîst yɨ́. Mpóʼo nyɑɑ́, nye ódi ó njʉ̌m dǐ e njʉ̌m dǐ.
61001012	Bɨ̌n bé lɨ́ eboó gʉ́ɑ ótyeetye dí egʉ́ŋɔɔ ɨ́ jɔʼ yɨ̂ʼ wɨ́. Milɔ̌b mi tɨ̂ʼ ó dí esɑ̂ ó, bɨ̌n tyɛ́bɨɨ mekʉ̌ sí ɨ́ sɨ́ŋ, ɑpɨ́ŋlɑ yɨ́. Bɨ̌n dɑmɑ́ gʉ́ɑ nó, me ósímsɑ bɨ́n otyeetye wɑɑ́ ɨ́ jɔʼ yɨ́yɛ̂h.
61001013	Yé ó nó. Mě bee ó, yê tîtyěl ó, me tóŋlɑɑ bɨ̌n wɑ̌ ɨ́ nzɨ̌ milɔ́ɔ́ myɑ̂m, tyé yɨ́yɛ̂h mé jínɑ lɨ́ eciʼe ɨ́ sí yɨ̂ʼ yɨ́, bɨ̌n nkʉ̂ kublɑ.
61001014	Ebě, me lɨ́ egʉ́ɑ ó, me mû ó kúno epɛʼɔɔ méjwôʼlʉ mpʉ Tî gɑ́ wɨ́nɑ́ Yésʉs-Krîst ɑ́ boo lɛ́ɛ me ɨ́ hǿm yɨ́.
61001015	Me ósɑ̂ sɨ́n lɨ́ elíʼe bɨ́n e mitilɑ́ ngɑ́ sísimsɑ bɨ́n milɔ̌b mínɨ̌, píe l'eswie lɑ̂m ɨ́ jɔʼ yɨ́yɛ̂h mí.
61001016	Ebě, ɨ́ jɔʼ bɨ́h ɑ́ jwe bɨ̌n lɛ́ʼlɑ́ dí edumo e nzéɑ́ dí lǿŋlɑ́ e nkul mé Tî gɑ́ wɨ́nɑ́ Yésʉs-Krîst wɨ́ yɨ́, bɨ̌h bé ɑ́ bé ɑkɑlɑ bɨ́n bikɨkɛnɑ bʉ̂r bé ɑ́ kûhlo e pɨʼ nyɔ́ɔ́ bí. Lɛ́ʼlɑ́ wɨ́h wɑɑ́, wé ɑ́ bɔmɑ ó, e mboʼlɑ́ wɨ́h, bɨ̌h bʉr o b'ɑ́ bee mpwɑʼ nyé bɑ́.
61001017	Nzyɛ̌m Sɔ́ŋ ɑ́ si jwe nye júu le kûm. Ɨ́ jɔʼ nyé ɑ́ ntɨh cwíí, duho ɨ́ diɑ́ kûm nɨ́nɨ́ɨ́ yé yɨ́, nye ɑ́ lɛ́ɛ ó: «Mwɑ̂n wɑ̌m mé dí ɨ́ buú kpɛl nyɑ́ ó nyɑ̂. Me lɨ́ ekʉ́ mɛɛlɑ e né.»
61001018	Bɨ̌h bʉr o tɨ̂, bé ɑ́ si jóʼo cwíí nyɑɑ́ lɨ́ eduho ɨ́ jʉ́ó kʉ́, ɨ́ jɔʼ bɨ́h le onɔ́ɔ́ bé ɑ́ be lɨ́ ecø̂ʼ e dí ci lɨ́ yɨ́.
61001019	Nó, lɔ́ɔ́ ógwíhɑ o mílɔ̌b bé ɑ́ tutúno wɨ́, wé ó sɑ́ mɨ́nɑ́ mû sí gʉ́ɑ gɑ́ ɨ́ pébébé yɨ́. Bɨ̌n ɑ kʉ́ gwɑ́ di le ocwóó, ebě, wé ó mpʉ élɑ́mɑ e dí epɑn ɨ́ gúmó yé ɑ́ bɨbe lɨ́ ejúrʉ́ʉ́ yɨ́ lɨ́. Tóʼ gɑ́ dóló le ebûʼlɑ̌ lɔ́ɔ wɑɑ́, tó kumo ɨ́ jɔʼ dʉ́o lé ójɨmɑ yɨ́, le ɨ́ jɔʼ cwícwén melɔ́mɑ mé mɛ́n ópɑn bɨ́n ɨ́ miléme yɨ́.
61001020	Bɨ̌n ɑ gʉ́ɑ́ sɨ̂: yé ɑbe e mʉr ɑ́ gwîh milɔ̌b mé Nzyɛ̌m ɨ́ lɔ̌b gǿmɑ́ yé ɑ́ntɑ nye. Ogwíhɑ o mílɔ̌b, bé ɑ́ gwigwîh milɔ̌b myé ó, lɨ́ edû mpʉ̌ Sísǐm mé Nzyɛ̌m, wé ɑ́ lɛ̂ʼle bé yɨ́. Ogwíhɑ o mílɔ̌b pɑ̌ nyɛɛ́ dû gǿmɑ́ mé Nzyɛ̌m, ɑ́ jwɛʼrɑ e mʉr ókɑ̌ pɑ̂ʼlɑ míngwíhɑ́ mílɔ̌b myɔ́ɔ́ nyɑ́! Sɑ́ bé ɑ́ nyɛɛ gwîh, nzě tile yɨ́, mʉr nyé ɑjɑlɑ le epɑ̂ʼlɑ yé mpʉ̌ gǿmɑ́ lémé wé dí yɨ́.
61002001	Bibɨ́blɑ bí ógwíhɑ o mílɔ̌b, byé ɑ́ si pyɑ̂l ɨ́ mimbú mí píhe kwɑ́ bʉr o mé Nzyɛ̌m. Jøʼ gwɑ́r e gwɑ́r yɑɑ́ ó, bíbɨ́blɑ bí ólɛ̂ʼlɑ ngɑ́ bɑ́ʼɑ̌ nî ɨ́ sɔ́mɑ́ yɨ́n yɨ́. Milɛ́ʼlɑ́ bé ójwe mí, myé ódulo mpɔ́ʼɑ́ menkɔ̌m ɨ́ bɨ̌n, le edímle bʉ́ʉ́ bʉ̂r. Byé óbɑ́nɑ̌ kɛ́lɑ Tyɛ̂b esôʼ gɑ́ wɨ́nɑ́ ɑ́ tɑ́ɑ mebyɑʼ mɔ́ɔ́ nyɑ́. Byé ódulo ébébe ɨ́ menyʉ́l mɔ́ɔ́. Lé ópyɑ̂l bé ó, metørɑ̂, ntɔ̂ʼ dímle byê.
61002002	Kʉ̌ cyen wɔ́ɔ́ ntémé, wé ódímle bʉ̂r ɨ́ buo buo, ebě, bʉr oswîh, bé ósɑ̂ bímolɑ́ nzɑm le ekomo lɨ́ ebɑŋɑ byê. Sɑ́ tɨ̂ʼ ó ngɑ́ tíne bʉ̂r ó, bé swéʼee díé é búʼó gɑ́ yɨ́nɑ́, dí le otyeetye yɨ́.
61002003	Bibɨ́blɑ bí ólɛ̂ʼlɑ byɑɑ́, byé ókûhlo bíkɨkɛnɑ lɨ́ edû gǿmɑ́ ébi bísɑ̂. Byé onze le egwɑ̂m bɨ́n bisɑ̂. Sɑ̂ gwɑ́r, boó tɑ́ɑrě kɔ́m, Nzyɛ̌m, mʉr pɑ́ dí Cîʼ milɔ̌b wɔ́ɔ́ nyɑ́, nye mû ó ɨ́ cɑ̌r lɨ́ ejwe byé bintɨ́ʼɑ́ ɨ́ milɔ̌b myɔ́ɔ́ nyé ɑ́ boo cíʼe mí. Mʉr ngɑ́ jwe byé bébebébe bintɨ́ʼɑ́ wɑɑ́, jʉ̂ byé nyɑ́, nye ɨ́ doho ɨ́ mpʉ̂n nyɔ́ɔ́.
61002004	Ebě, Nzyɛ̌m ɑ́ bé ɑbîr bééngeles bé ɑ́ sɑ̂ syóm bɑ́. Nye ɑ́ jɑɑ guho bé ó, njɨ ɨ́ bɨ́ siʼe. Nye ntɔ̂ʼ gbɑ̂ bé ɨ́ mpǐl, lɨ́ ebónǒ móhó écíʼ é mílɔ̌b.
61002005	Nzyɛ̌m ntémé ɑ́ bé ɑbîr bʉ̂r o myɑ̂. Nye ɑ́ si ntɨh mpɨɨ ɨ́ sí yɨ̂ʼ lɨ́ ejʉ̂ mínjéʼe-Nzyɛ̌m. Nye ɑ́ jɑɑ ciʼ ó, njɨ Nóe, ɑ́ lɨlɛ́ɛ bʉr sɑ́ dí tîtyěl yɨ́ nyɑ́, bé e bʉ́ʉ́ bʉ̂r nzɑɑngbɑ́.
61002006	Nzyɛ̌m ɑ́ si jwe binkɑnɑ bí Sodôm e Gómɔr bintɨ́ʼɑ́, nye nzě dîʼ byé, jwir byé meswií. Nó, nye ɑ́ sɑ̂ mpʉ́nʉ̌ ó, lɨ́ ejwe mɨ́nɑ́ gɑ́ jweʼle. Minjéʼe-Nzyɛ̌m, myé ósûʼlɑ ntémé ó njɨ jøʼ gwɑ́r yɑɑ́.
61002007	Nye ntémé ɑ́ si ciʼ Lôt, tîtyěl mʉr. Ekɛ̂n, lé ɑ́ be ɨ́ søø̌ Lôt ɨ́ nyʉ̂l lɨ́ ebee bʉ̂r o b'ɑ́ be, ɑgbɑ̂ mémpéné ɨ́ nkɔb bɑ́. Bɨ́ɛ, bé ɑ́ jɑɑ sɑ̂ ó, njɨ bimolɑ́ nzɑm le ekomo.
61002008	Ebě, tîtyěl mʉr wɑɑ́ ɑ́ ciciʼe pɑ́ʼ nyɔ́ɔ́ ó, lɨ́ ebee le ejóʼo bísyɛ́ɛlɑ bí ébébe byɔ́ɔ́ ɨ́ dʉ́ó lɨ́lɛ̂h. Byé ɑ́ be lɨ́ entɨ̂ʼ ótîtyěl ó lémé wé.
61002009	Yé bé Dɑ̂ Nzyɛ̌m ɑ́ si nyɛɛ sɑ̂ bʉr bɑɑ́ nó wɑ́, nó ntémé, nye ókʉ́ gʉ́ɑ̌ mpʉ nyé ósyɛb bʉ̂r o dí egúmo e né bɑ́ ɨ́ mebʉ́blɑ́ yɨ́. Nye lɨ́ egʉ́ɑ ntémé mpʉ nyé ókɑb ónzyɛ́h ó bʉ̂r bintɨ́ʼɑ́, le egbɑ̂ bé ɨ́ mpǐl, lɨ́ ebónǒ móhó écíʼ é mílɔ̌b yɨ́.
61002010	Nye ójwe bíntɨ́ʼɑ́, ntɑɑ sʉ́ŋɑ ó, bʉr o dí edû ébébe bípúnó byɔ́ɔ́ dí egø̂m lɨ́ bɑ́, bɨ́ɛ ntémé lɨ́ epyêh bʉ̂r o dí e jǿø bɑ́. Bé jɑɑ́ mɨmɛɛlɑ ó, njɨ e bé bʉr o tɨ̂, le bijøʼ mílémé myɔ́ɔ́. Bibɨ́blɑ bí ólɛ̂ʼlɑ mê lɛ́ɛ́ bɨ́n bí, byé ɑjóʼo bʉ́ɑ́ lɨ́ epyɑ mísísǐm mí éjúrʉ́ʉ́ mi dí e jǿø mí.
61002011	Beéngeles mé Nzyɛ̌m bɨ́ɛ dɑmɑ́ lɑɑ bʉ̂r bɑɑ́ ɨ́ nkul le pîm, bé ɑ́kɛ́l mélǿø ɨ́ bipurɑ́ ɨ́ jɔʼ bé dí epur mísísǐm mí éjúrʉ́ʉ́ ɨ́ mpǒm mé Dɑ̂ Nzyɛ̌m yɨ́.
61002012	Bibɨ́blɑ bí ólɛ̂ʼlɑ byɑɑ́, byé sɨ́sɑ́ sɑ́ bé dí ɑgʉ́ɑ yɨ́ nkěh. Byé ó kwɑhɑ́ mpʉ ótír ó dwǐʼ, lúʼo pɨ̂ʼ. Tó kœb ó, tír jɑɑ́ byɛ̂l njɨ ó, nye mɛ́rɔɔ. Nyé ojʉ́ŋɔɔ. Jøʼ gwɑ́r e gwɑ́r yɑɑ́ ó bʉ̂r bɑɑ́, bé ópɛʼɔɔ méjwôʼlʉ yɨ́. Bé ójwe ó, bé jínɑ lɨ́ ekʉ́ sɑ̂ bísyɛ́ɛlɑ mélwɑʼwo bé ɑ́ bu kpɛl bí.
61002013	Bé óbi myɛ́nɑ mé ébébe bé ɑ́ pɑ sɑ̂ bʉr lɨ́. Bé mɨmɛɛlɑ ó, lɨ́ edi ɨ́ cwiʼ mépwɑʼ témé móhó. Jɔʼ bé dí esyɛŋɑ e bɨ̌n lɨ́ ede yɨ́, nkʉ̂ bɨ̌n nøølɑ ó, e nyʉ̂l, bé ó dí mebɑr me nyʉ̂l nyɑɑ́. Bé lɨ́ esɑhle lɨ́ ede, lɨ́ edû bígǿmɑ́ byɔ́ɔ́. Byé lɨ́ edímle bé ɨ́ nzɨ̌ mikóo myɔ́ɔ́.
61002014	Míh mɔ́ɔ́, mé jɑɑ́ sɑ́ɑ ó, njɨ bʉbɑ́ bé sɑ̂ʼ miswɛbɑ e bé bɑ́. Bé ɑgbɑlɑ bɑ́ lɨ́ esɑ̂ syóm. Bé sɨ́sɑ́ɑ́ ó, bʉr o dí ɨ́ tyɛʼ bɑ́, bé bílɨɨ ɨ́ bilɑ́m byɔ́ɔ́. Bé jɑɑ́ gbɑ̂ lémé ɨ́ jwííí ó, njɨ lɨ́ ejɨ̂ʼ édû bígǿmɑ́ ményʉ́l mɔ́ɔ́. Nzyɛ̌m, nyɨ́ syɛm bê.
61002015	Bé ɑ́ si líʼe tîtyěl nzɨ̌, nzě jyɛ̂l ɨ́ nzɨ̌ swîh, ntɔ̂ʼ dîm lɨ́ edû nzɨ́ mé Bɑlɑ̂m, mwɑ̂n mé Bosɔ̂r. Nye ó b'ɑ́ be lɨ́ ebuú soho ɨ́ jɔʼ nyé ɑ́ bi myɛ́nɑ píe l'ebébe yɨ́.
61002016	Kɑm-ntʉl yɨ́ɛ, tír dí ɑbe lɨ́ elwǐb lwǐb mʉ̂r nyɑ́, bɑ́nɑ̌ lwib le ecyél é mʉ̂r, ntɔ̂ʼ nkɑ́ŋlɑ e ngwíhɑ milɔ̌b wɑɑ́, lɨ́ ekɑmle nyé lɨ́ esɑ̂ bébebébe syɛ́ɛlɑ nyé ɑ́ gwɑ sɑ̂ lɨ́ ogʉ̌ wé yɨ́.
61002017	Bʉr bɑɑ́ nøølɑ ó, e menó. Bé ó menó mû sí jø̂l, ɑkɑ̌ be le etɑ́ŋ é médíbé egwɑ́r mɑ́. Bé ó mpʉ nkûr nkúo dí etíne wɨ́. Nzyɛ̌m, nyɨ́ boó komlo bé diɑ́ lɨ́ ejúrʉ́ʉ́ e dí ɨ́ nkom nkom lɨ́.
61002018	Bé lwilwib ó, e mekɑ̌n mé jɑ́ɑ́lé, mɑɑ́ me dí jwêh mɑ́. Ɨ́ nzɨ̌ bigǿmɑ́ ményʉ́l mébomo mɔ́ɔ́, bé lɨ́ edulo bʉ̂r o bé ɑlúno syɛb ményʉ́l mɔ́ɔ́ ɨ́ sɔ́mɑ́ bígʉʼlʉgʉ́ bɑ́.
61002019	Bé kɛʼ bé ó, bé ópɛʼ bé lɨ́ otúʼɑ̌, dil bé ɨ́ dǐ ónzyɛh o bʉ̂r. Tó kœb ó, bé bʉr o tɨ̂ʼ, bé ó mpɑ̌ŋ bitúʼɑ̌, lɨ́ edû métum me dí ecyen mʉ̂r lɨ́ eswie mɑ́, ebě, sɑ́ yɨ́yɛ̂h dí ejǿø mʉ̂r yɨ́, mʉr wɑɑ́, nye ó túʼɑ̌ sɑ̂ yɑɑ́.
61002020	Mʉ̂r gʉ́ɑ́ Tî gɑ́ wɨ́nɑ́ le Ciʼ-bʉr gɑ́ wɨ́nɑ́ Yésʉs-Krîst, le epɔʼɑ ɨ́ bibol bísyɛ́ɛlɑ bí sí yɨ̂ʼ nó, nyé sí bɑ́ʼɑ̌ kɑ̌ bîr ó, ebébe lɑɑ́, lé nʉ́ŋɑɑ nkul ɨ́ cwiʼ yé nó, cwiʼ yé, yé ókɑ̌ bébe, ntɑɑ sʉ́ŋɑ, lɑɑ̌ mpʉ yé ɑ́ nyɛɛ bébe ɨ́ metɑ́ɑ́ré yɨ́.
61002021	Yé ɑ́ gwɑ mbɨɑ bʉr bɑɑ́ ó, mpɑ bé ɑ́ bé ɑpɑ̌ jyɛ̂l ɨ́ nzɨ̌ dí elɛ̂ʼle bʉ̂r kʉ̌ cyen dí tîtyěl wɨ́ nyɨ́, lɑɑ ó, bé osí jyɛ̂l tɨ̂ʼ nɛ́ɛ: bé ntɔ̂ʼ kɑ̌ bwóolo ntúʼó, túmǒ koo e metié me dí ci, mɑɑ́ Nzyɛ̌m ɑ́ tyêl mɑ́.
61002022	Sɑ̂ pyɑ́l bé yɨ́, yé lɛ́ʼlé ó mpʉ bíkɨkɛnɑ bibɑ́ bîʼ dí elɛ́ɛ lɨ́ otyeetye yɨ́ ó: «Mpyê, nyě swíʼ ó, tó de bíjǿølɨ́ byé.» Yʉ́ʉ́ tɨ̂ʼ, yé lɛ́ɛ́ ó: «Le bê jøø nkʉ́, le ntɔ̂ʼ nyê swîʼ, tó byɛ́ɛlɑ ɨ́ mindě.»
61003001	Bʉr o mé dí ekpɛl bɑ́, mekɑnɑ́ membɑ́ mé mû sí cɛmɑ bɨ́n mɑ́ ó mɑ̂. Mě tile bɨ́n ó, me jɨ́mɨɨ bɨ̌n bitɔŋlɑ́, bɨ̌n nkʉ̂ pɑhle byé e miléme mi dí ɑbe e mikóo mí.
61003002	Mě gǿm ó, bɨ̌n tóŋlɑɑ lɔ́ɔ́ ógwíhɑ o mílɔ̌b mé Nzyɛ̌m bé ɑ́ lɛ́ɛ ɨ́ melú mé épíhe wɨ́, ti e metié mé Tî Yésʉs, dí ntémé Ciʼ-bʉr gɑ́ wɨ́nɑ́ nyɑ́. Metié mɑɑ́ ó bɨ́n ɑ́ jóʼo ɨ́ nzɨ̌ bʉr o mílʉ́mlʉ́ bé mɑ́.
61003003	Sɑ́ ésôʼ, gwɑ́ gʉ́ɑ gɑ́ sɨ̂: ɨ́ melú mé ósûʼlɑ mɑ́, yé óbe ó, e bʉr o ngɑ́ kpɛl éciʼě mpʉ bígǿmɑ́ byɔ́ɔ́ dí etíne bé yɨ́ bɑ́. Bé óbe ó bʉr ó pyêh,
61003004	ebě, bʉr bɑɑ́ bé ólɨlɛ́ɛ ó: «Lɔ́ɔ́ nyé ɑ́ lɨlɛ́ɛ ó, nye ónze wɨ́, wé ó kwɑhɑ́ jwêh. Odɑ̂, bɨ́ boó jwe, nye l'ɑpyɑ̂lpyɑl. Sɑ́ yɨ́yɛ̂h, yé ó jøʼ gwɑ́r e gwɑ́r e mpʉ yé ɑ́ boo be, duho ɨ́ metɑ́ɑ́ré mé kʉ́ e sí yɨ́.»
61003005	Sɑ́ bé ɑ́ boo gʉ́ɑ yɨ́, bé sɨ́sɑ́ɑ́ ó, bé jɨ́hɑɑ yê. Sɑ̂ yɑɑ́, yé ó: lwǐb mé Nzyɛ̌m ó b'ɑ́ boo kuho jʉ́o le ejwoo le bɑɑ́ntɛ́n ɨ́ jɔʼ myɑ̂. Lwǐb yé ntémé ó b'ɑ́ sɑ̂ ó, kʉ́ e sí, byé díʼee, duho ɨ́ medíbé. Lwǐb ntémé, yé ɑ́ komlo byé ó, e medíbé.
61003006	Medíbé mémpwɑ́r mɑɑ́, mé ntɔ̂ʼ bílɑ bʉ̂r ó sí bɨ́bɛ̂h, jʉ̂ bê.
61003007	Lwǐb mé Nzyɛ̌m gwɑ́r e gwɑ́r yɑɑ́ ó dí ebɑʼlě jʉ́o, le ejwoo le sí. Yé óbɑʼle byé ó, tó pyɑ̂l ɨ́ móhó écíʼ é mílɔ̌b. Byé odíʼɔɔ. Minjéʼe-Nzyɛ̌m, myé ójwe ɨ́ móhó wɑɑ́.
61003008	Bʉr ó kpɛ̌l bɑ̂m, ɑjɨhɑ gɑ́ sɨ̂: ɨ́ pɑ́ʼ mé Dɑ̂ Nzyɛ̌m, dʉ́o egwɑ́r, lé ó mpʉ tɔ́ɔ́sin mimbû; tɔ́ɔ́sin mimbû nyɨɛ, nye ó mpʉ dʉ́o egwɑ́r.
61003009	Dɑ̂ Nzyɛ̌m, nye ɑ́beɑ le elóŋlo nkɛ́ʼ nyé mpʉ bʉ́ʉ́ bʉ̂r dí ejøʼ ó, nye ɑ́lɨ̌ dirɑ nkɛ́ʼ nyɑɑ́ yɨ́. Nye ɨ́ buo bíhwó ɨ́ bɨ̌n, ebě, nyé ɑgø̂m ó, nyʉ́ʉ́ mʉ̂r dímɨɨ ɨ́ nkɔb bʉr. Gǿmɑ́ lémé wé, yé ó, bʉr bɨ́bɛ̂h jwírɑɑ miléme.
61003010	Ɨ́ jɔʼ Tî Yésʉs óbɑ́ʼɑ̌ nze yɨ́, nye ópyɑ̂l bʉ̂r ó, metørɑ̂, mpʉ̌ njíblʉ̌. Jʉ́o le ejwoo le bɑɑ́ntɛ́n, byé ótɨ̂l e duú ɨ́ buo buo. Bisɑ́ Nzyɛ̌m ɑ́ komlo byé e tɨ̂ʼ bí, nye ódîʼ bíbyɛ̂h. Sí yɨ̂ʼ ti e bisɑ́ bíbyɛ̂h bi dí esumɔɔ tɨ̂ʼ bí, byé ódíʼɔɔ.
61003011	Yé bé bisɑ́ bîʼ bíbyɛ̂h, byé ógbɑhɔɔ nó, wɑ́ɑ̌ mbǐ kʉ̌ cyen bɨ́n jɑ́lɑ́ le edû wɨ́? Yé ó kʉ̌ cyen dí ejɑlɑ e bʉr o dí ci, bɑɑ́ o dí egúmo e Nzyɛ̌m bɑ́ wɨ́.
61003012	Jɔʼ yɨ́yɛ̂h mɨ́nɑ́ dú gɑ́ kʉ̌ cyen wɑɑ́ yɨ́, mɨnɑ́ bónó gɑ́ ó, móhó Nzyɛ̌m ngɑ́ bɑ́ʼɑ̌ nze wɨ́. Mɨnɑ́ séɑ́ gɑ́ ntémé ó, syɛ́ɛ́ ngɑ́ sɑ̂ ó, nye kpɑ̂hwɑ nze yɨ́. Ɨ́ móhó wɑɑ́ ó, jʉ́o le ejwoo le bɑɑ́ntɛ́n ngɑ́ jɔɑ̌ siʼe, ntɔ̂ʼ jinwɑ. Bisɑ́ Nzyɛ̌m ɑ́ komlo byé e tɨ̂ʼ bí, byé ójɑ̌ siʼe, bumɑ mínjʉl.
61003013	Nzyɛ̌m ɑ́ kɛʼ mɨnɑ́ gɑ́ ó, ejwɑ́n é jʉ́o, ejwɑ́n lé éjwoo, ti e sí jwɑ̂n. Mɨnɑ́ gɑ́ bé ɨ́ mpʉ̂n, lɨ́ ebóno byê. Gúmo yɑɑ́ ó ótîtyěl mé Nzyɛ̌m ngɑ́ kœb ódiɑ́ wé yɨ́.
61003014	Bʉr ó kpɛ̌l bɑ̂m! Mpʉ mɨ́nɑ́ dí ebóno gɑ́ móhó wɑɑ́ yɨ́, sɑ́ʼ gɑ́ sɨ́n lɨ́ edi e mepyɛblɑ pɑ́ʼ nyɨ́n, tó pyɑ̂l ɨ́ jɔʼ nyé óbɑ́ʼɑ̌ nze yɨ́. Sɑ́ŋɑ́ɑ́ gɑ́ ó, bɨ̌n díʼee mpʉ nyʉ̂l mé Krîst dí ɑbe e mebɑr nyɨ́. Diʼee gɑ́ ɑbe le ebébe bé óboʼlo bɨ́n e tɨ̂ʼ lɨ́.
61003015	Jɔʼ yɨ́yɛ̂h bɨ́n béé ó, Tî gɑ́ wɨ́nɑ́, nyé ɑpɑ̌ bɑ́ʼɑ̌ nze yɨ́, lɛ́yɨ́ɨ́ gɑ́ ɨ́ bijɔʼ byɑɑ́ ó: «Nye ɨ́ buo bíhwó ɨ́ pɑ́ʼ bʉ́ʉ́ ósyɛ̂l bé ébébe, lɨ́ esú ó, nye cíʼɨɨ bê.» Nó ntémé ó, mɨ́ɔɔ́ kpɛ̌l gɑ́ wɨ́nɑ́ Pɑul ɑ́ tile bɨ̌n yɨ́. Nye ɑ́ tile nó ó, lɨ́ ocwóó Nzyɛ̌m ɑ́ jwe nye wɨ́.
61003016	Nyě titile bɨ́n milɔ̌b mimpwɑ́r myɑɑ́ ó, ɨ́ mekɑnɑ́ mɨ́mɛ̂h nyé dí ecɛmɑ mɑ́. Ɨ́ mʉ́ʉ́ mékɑnɑ́, nye ɑ́ tile ó, bisɑ̂ bi dí elɑ́rɑ bʉ́ʉ́ bʉ̂r bí. Bʉr o dí ɑnʉɑ mílɛ́ʼlɑ́, bɑɑ́ o dí le ocɑ́bcɑb bɑ́, ɨ́ jɔʼ bé lɑ́ɑ́ mɨ́hɑɑ́ mékɑnɑ́ yɨ́, bé lɨ́ ejwir mílɔ̌b mi tɨ̂ʼ gúú mbi swîh. Yé ó mpʉ bé dí eboó sɨsɑ̂ ntémé ɨ́ jɔʼ bé lɑ́ɑ́ byúú bípéh bí Kɑ́lɑr Nzyɛ̌m yɨ́. Bʉr bɑɑ́, bé guŋlo ó, mempɨ́ mɔ́ɔ́ bé bʉr o tɨ̂ʼ ngɑ́ lʉ́ŋɑ, ntɔ̂ʼ jwe tɨ̂ʼ mɑ́.
61003017	Ɨ́ pɑ́ʼ wɨ́n, bɨ̌n osó bɑ̂m ɛ̌! Bɨ̌n bé lɨ́ eboó gʉ́ɑ̌ lɔ̌b wɑɑ́. Gwɑ́ di gɑ́ le ocwóó pɑ́ʼ bʉ̂r o dí ɑgbɑ̂ mémpéné ɨ́ nkɔb bɑ́. Bɨ̌n ɑ́mû jɑɑ́ jyɛ̂l ɨ́ nzɨ̌ nyɔ́ɔ́, ntɔ̂ʼ tó dîm. Apɔʼɑ gɑ́ ɨ́ tyé mélele bɨ́n dí tɨ̂ʼ yɨ́.
61003018	Tóʼ gɑ́ dóló le egǿe ɨ́ ncǿncǿɑ mé Tî gɑ́ wɨ́nɑ́ Yésʉs-Krîst, dí ntémé Ciʼ-bʉr gɑ́ wɨ́nɑ́ nyɑ́. Bɨ̌n ɑ gǿé ntémé, ebě, bɨ̌n bɨ́ gʉ́ɑ nyé ɨ́ pébébé. Nye omér ó dí ejɑlɑ e kûm, tɑ́ɑre ɨ́ jɔʼ yɨ̂, tó kumo ɨ́ cwǐʼ njʉ̌m dǐ. Amen.
62001001	Lɔ́ɔ́ bɨ́h mû lɨ́ elɛ́ɛ bɨ́n wɨ́, wé ó, ɨ́ lɔ̌b Lwǐb Cwiʼ. Nye ɑ́ boo be ó tɨ̂, kʉ́ e sí ɑpɑ̌ bě kuhɑ́. Bɨ̌h bé ɑ́ si jóʼo cwíí nyé, bee ntémé nye e míh mɨ́h. Nye ó mʉr bɨ́h ɑ́ siŋle, wɑɑ́ mebó mɨ́h, mé ɑ́ kúnɑ nyɑ́.
62001002	Etín é Cwiʼ lɑɑ́, lé ɑ́ si nyɨ̂n ɨ́ sí yɨ̂. Bɨ̌h bé ɑ́ si bee nye, bɨ̌h nzě tɑ́ɑre éboʼlo, dumo e mʉr wɑɑ́. Nó yɑɑ́ ó bɨ́h dí etyɛ̂b kwɑ́ nyɨ́n le túnó dí edumo le Etín é Cwiʼ wɨ́. Etín é Cwiʼ, lé di ó njʉ̌m dǐ e njʉ̌m dǐ. Bé e Nzyɛ̌m Sɔ́ŋ ó b'ɑ́ be. Nye nzě nyɨ̂n ɨ́ sí yɨ̂.
62001003	Sɑ́ bɨ́h ɑ́ bee e míh mɨ́h, jóʼo e megwɑ̌l mɨ́h yɨ́, yé ó bɨ́h dí etúno bɨ́n ntémé yɨ́, mbi dí ó, mɨnɑ́ nkʉ̂ di gɑ́ ɨ́ mpúhlɑ́, mɨnɑ́ gɑ́ óbɛ̂h. Mpúhlɑ́ mɨ́nɑ́ ngɑ́ pûhlɑ gɑ́ nyɨ́, nye óbe ó, e Nzyɛ̌m Sɔ́ŋ, bé e Mwɑ̂n wé, Yésʉs-Krîst.
62001004	Bɨ̌h cɛmɑ bɨ́n mekɑnɑ́ mɑ̂ʼ ó, sʉhʉʉ gɑ́ yɨ́nɑ́, yé díʼee lǿŋlɑ́.
62001005	Mpɑ́ŋlɑ bɨ́h ɑ́ bi ɨ́ nzɨ̌ mé Yésʉs-Krîst nyɨ́, nye ó nyɨ̂. Nye ó bɨ́h dí eboʼlo bɨ́n ɨ́ bɑ́ɑ́nɑ̂ʼ nyɨ̂. Nye ó: Nzyɛ̌m ó dí njʉl. Ejúrúú, lé ɑbɑ́ be ɨ́ nye, dɑmɑ́ jóʼo ó, mɑ̂ bím twɑ́ʼwó.
62001006	Mɨ́nɑ́ bé lɛ́ɛ́ gɑ́ ó, mɨnɑ́ bɨ́ pûhlɑ gɑ́ e né, mɨnɑ́ yɨ́ɛ lɨ́ entímɑ gɑ̂, le edû kʉ̌ cyen ébébe nó, lɛ́ɛ́, mɨnɑ́ bé lɨ́ elɛ́ɛ gɑ́ bibɛr. Mɨnɑ́ bé ɑsɑ̂ gɑ́ bisyɛ́ɛlɑ bi dí edû ótyeetye bí.
62001007	Mɨ́nɑ́ cyé gɑ́ ɨ́ jwê tʉ́ŋlʉ̌, mpʉ̌ Nzyɛ̌m nye mʉr tɨ̂ʼ dí ɨ́ jwê yɨ́ nó, ɨ́ jɔʼ yɑɑ́ ó mɨ́nɑ́ óbe gɑ́ e mpɑ̌ŋ mpúhlɑ́ pɑ́ʼ gɑ́ nyɨ́nɑ́ yɨ́. Mecié me Mwɑ̂n wé, Yésʉs, mé ópubo gɑ́ mɨnɑ́ misyóm mímyɛ̂h ɨ́ jɔʼ yɑɑ́.
62001008	Mɨ́nɑ́ lɛ́ɛ́ gɑ́ ó, mɨnɑ́ bé ɑsɑ̂ gɑ́ misyóm nó, lɛ́ɛ́, mɨnɑ́ dímlé gɑ́ ó, mɨnɑ́ bʉr o tɨ̂. Otyeetye, wé ɑbe ɨ́ mɨnɑ́ gɑ̂.
62001009	Sɑ̂ gwɑ́r, mɨ́nɑ́ gwíh gɑ́ misyóm gɑ́ mɨ́nɑ́ nó, Nzyɛ̌m ópɛʼ bíbɑɑ bí ébébe nyé ɑ́ niʼe mɨnɑ́ gɑ́ bí, le epubo mɨ́nɑ́ gɑ̂, lɨ́ epɛʼ mɨ́nɑ́ gɑ́ mebyɑʼ gɑ́ mɨ́nɑ́ mɨ́mɛ̂h. Nye ósɑ̂ nó ó, ebě, nye ó tîtyěl mʉr jɑ́lɑ́ le ebûʼlɔɔ nyɑ́.
62001010	Mɨ́nɑ́ lɛ́ɛ́ gɑ́ ó, mɨnɑ́ bé ɑpɑ̌ sɑ̂ gɑ́ syóm nó, nó ó, mɨnɑ́ lɛ́ɛ́ gɑ́ ó, nye ó mʉr bibɛr. Lwǐb yé, yé ɑbe kwɑ́ gɑ́ nyɨ́nɑ́.
62002001	Bwɑ́n bɑ̂m, mě tile bɨ́n bisɑ́ bîʼ ó, bɨ̌n nkʉ̂ gwɑ̂ʼ ékɑ̌ sɑ̂ mísyóm. Sɑ̂ gwɑ́r, yé kɑ́ pyɑ̂l yɨ́ɛ ó, mʉr, nyɨ́ sɑ̂ syóm nó, gʉ́ŋɑ́ɑ́ gɑ́ ó, mɨnɑ́ gɑ́ bé e mʉr nkɔ̌m kwɑ́ mé Nzyɛ̌m: Yésʉs-Krîst, mʉr dí tîtyěl nyɑ́.
62002002	Ebě, Yésʉs-Krîst, nye ó mʉr ɑ́ búrɑ e misyóm gɑ́ mínɑ́ lɨ́ esú lé éleʼě Nzyɛ̌m ɨ́ nkpɑɑ nyé nyɑ́. Abě njɨ myɑɑ́ gɑ́ mínɑ́, myé omér. Nye ɑ́ jwe cwiʼ ó, lɨ́ esú é bʉ̂r ó sí yɨ́yɛ̂h.
62002003	Mɨ́nɑ́ bɑ́'lé gɑ́ metié mé Nzyɛ̌m nó, syɛ́ɛlɑ yɑɑ́, yé óbe ó jweʼle dí eboʼlo ó, mɨnɑ́ bɨ́ gʉ́ɑ gɑ́ nye yɨ́.
62002004	Mʉr dí elɛ́ɛ ó: «Me lɨ́ egʉ́ɑ̌ Nzyɛ̌m,» nyɨɛ yɨ́ɛ ɑbɑʼle métié mé nyɑ́, nye ó mʉr bibɛr. Otyeetye, wé ɑbe ɨ́ nye tʉ́ŋlʉ̌.
62002005	Nó ó, mʉr dí ebɑʼle métǿǿ mé nyɑ́, kpɛ̌l mé Nzyɛ̌m, yé ó, ɨ́ nye ntinɨ̂ e ntinɨ̂. Ɨ́ mbi wɑɑ́ ó mɨ́nɑ́ dí egʉ́ɑ gɑ́ ó, mɨnɑ́ bé ɨ́ nye yɨ́.
62002006	Mʉr dí elɛ́ɛ ó, nye ɨ́ mpúhlɑ́ e Nzyɛ̌m nyɑ́, jɑlɑ ó, le edû kʉ̌ cyen mé Yésʉs.
62002007	Bʉr ó kpɛ̌l bɑ̂m, ntʉ éjwɑ́n lé étié mé dí etile bɨ́n lɨ̂. Yé ó etié e myɑ̂ bɨ́n ɑ́ boo bi, duho ɨ́ menyɛ̌l lɨ́. Etié e myɑ̂ lɑɑ́, lé ó lwǐb bɨ́n ɑ́ boo jóʼo yɨ́.
62002008	Dɑ̌m jó'o nó, lé yɨ́ɛ ó ejwɑ́n lé étié mé dí etile bɨ́n lɨ́. Yé lɨ́ enyɨ̂n ó, lê tyeetye ó, ɨ́ Yésʉs-Krîst tʉ́ŋlʉ̌, le kwɑ́ nyɨ́n ntémé. Ejúrúú, lé mû ó lɨ́ esɔ́ɑ. Njʉl, wé mû ó lɨ́ epɑ̌n jwê mpɑ̂.
62002009	Mʉr dí elɛ́ɛ ó, nye ɨ́ jwê tʉ́ŋlʉ̌, nyɨɛ yɨ́ɛ lɨ́ enwim mɨ́ɔɔ́ wé nyɑ́, nye jínɑ ó lɨ́ ejúrʉ́ʉ́, pyɑ̂l ɨ́ jɔʼ yɨ̂.
62002010	Nó ó, mʉr wɑɑ́ dí ekpɛl mɨ́ɔɔ́ wé nyɑ́ ó dí ɨ́ jwê tʉ́ŋlʉ̌. Nye ɑ́gbɑ̂ ébɔ̌ʼ lé óbɨmɑ mɨ́ɔɔ́ wé ɨ́ léme ó, nye sɑ̂ʼ ebébe lɨ́.
62002011	Sɑ̂ gwɑ́r, mʉr wɑɑ́ dí enwim mɨ́ɔɔ́ wé nyɑ́, nye jínɑ ó, lɨ́ ejúrʉ́ʉ́. Nye ntémé jínɑ ó lɨ́ entímɑ. Nyé ɑbɑ́ gʉ́ɑ̌ nko nyé dí etô le entímɑ yɨ́, ebě, ejúrʉ́ʉ́, lɨ́ liŋ nyé ɑ́ntím.
62002012	Bwɑ́n bɑ̂m, mě tile bɨ́n ó, ebě, Nzyɛ̌m, nyɨ́ pɛʼ bíbɑɑ bí ébébe nyé ɑ́ niʼe bín ɨ́ lɔ̌b mísyóm mín bí. Nye ɑ́ sɑ̂ nó ó, ɨ́ nzɨ̌ mé Yésʉs-Krîst.
62002013	Osɔ́ŋ, mě tile bɨ́n ó, ebě, bɨ̌n bé lɨ́ egʉ́ɑ mʉ̂r ɑ́ boo be, duho ɨ́ menyɛ̌l nyɑ́. Mě tile bɨ́n, biloʼo ó, ebě, bɨ̌n bɨ́ ntɑɑ̌ Sɑ́tɑn ɨ́ nkul. Ontwǒm, mě tile bɨ́n ó, ebě, bɨ̌n bɨ́ gʉ́ɑ̌ Nzyɛ̌m Sɔ́ŋ.
62002014	Osɔ́ŋ, mě tile bɨ́n ó, ebě, bɨ̌n bɨ́ gʉ́ɑ mʉ̂r ɑ́ boo be, kʉ́ e sí ɑpɑ̌ bě kuhɑ́ nyɑ́. Biloʼo, mě tile bɨ́n ó, ebě, bɨ̌n bé e nkul. Lwǐb mé Nzyɛ̌m, yé ó, ɨ́ bɨ̌n. Bɨ̌n ntémé, bɨ̌n bɨ́ ntɑɑ̌ Sɑ́tɑn.
62002015	Ayɨ́ kpɛl gɑ́ sí yɨ̂, nkʉ̂ bisɑ̂ bi dí tɨ̂ʼ bí. Mʉ̂r kpɛ́l sí yɨ̂ʼ nó, lɛ́ɛ́, kpɛ̌l mé Nzyɛ̌m Sɔ́ŋ, yé ɑbɑ́ be ɨ́ nye.
62002016	Bisɑ́ bíbyɛ̂h bi dí egúmo e sí yɨ̂ʼ bí, bisɑ́ bíbɨ́blɑ bi bʉ̂r dí egø̂m bí, byɑɑ́ míh mɔ́ɔ́ dí egø̂m bí, bisɑ́ bé dí esɑ̂ jɑ́ɑ́lé ɨ́ lɔ̌b wɔ́ɔ́ bí, bisɑ̂ byɑɑ́ bíbyɛ̂h, byé ɑduho kwɑ́ mé Nzyɛ̌m Sɔ́ŋ. Byé duho ó, ɨ́ sí yɨ̂.
62002017	Sí yɨ̂, le bisɑ́ bíbyɛ̂h bʉ̂r dí egø̂m tɨ̂ʼ bí, byé lɨlɑɑ ó lɑŋɑ́ɑ. Nó ó, mʉr dí esɑ̂ sɑ́ Nzyɛ̌m ɑ́ tɨ́e yɨ́ nyɑ́, nyě ciʼe ó, njʉ̌m dǐ e njʉ̌m dǐ.
62002018	Bwɑ́n bɑ̂m, esúʼlɑ́ é sí yɨ̂ʼ mû ó ɨ́ nérénére. Bɨ̌n bé ɑ́ si boo jóʼo ó, Ntɨ̂m e mbɨn mé Krîst, nye ɨ́ jɑlɑ le enze. Ɨ́ bɑ́ɑ́nɑ̂, ontɨ̂m le obɨn mé Krîst, bé mû ó, sí buo. Nó ó mɨ́nɑ́ dí egʉ́ɑ gɑ́ ó, yɨ́ kumo lɨ́ esúʼlɑ́ é sí yɨ̂ʼ yɨ́.
62002019	Bʉr bɑɑ́, bé ɑ́ si duho ɨ́ sɔ́mɑ́ gɑ́ yɨ́nɑ́. Bé ɑ́ bé ɑbe yɨ́ɛ bɨ́ɔɔ́ gɑ́ bɨ́nɑ́. Yé bé bé ɑ́ be ó bʉr ó sɔ́mɑ́ gɑ́ yɨ́nɑ́ nó, mpɑ mɨnɑ́ gɑ́ le onɔ́ɔ́, bé jínɑ ó tɨ̂, kumo mûh. Tó kœb ó, yé ɑ́ jɑlɑ ó, bé tôʼ, yé nkʉ̂ nyɨ̂n ɨ́ kpɛŋlɛm ó, ɑbe e mʉr sɔ́mɑ́ yɔ́ɔ́ ɑ́ be ɨ́ nkɔ̌m gɑ́ nyɨ́nɑ́.
62002020	Ɨ́ wɨ́n pɑ̂ʼ, Mʉr mé Nzyɛ̌m dí ci nyɑ́ ɑ́ si lœm bɨ̌n, lɨ́ entɨh bɨ́n Sísǐm mé Nzyɛ̌m. Bɨ̌n bɨ́bɛ̂h, bɨ̌n bé lɨ́ egʉ́ɑ ótyeetye.
62002021	Mé ɑtile bɨ́n ebě bɨ̌n bé lɨ́ ejéʼe ótyeetye. Mě tile bɨ́n ó, ebě, bɨ̌n bɨ́ gʉ́ɑ wê. Bɨ̌n ntémé bé lɨ́ egʉ́ɑ ó, sɑ̂ bíbɛr, yé ɑbe e nkul eduho lɨ́ otyeetye.
62002022	Nzé dí ɑ́nyɑ̂-bibɛr? Nye ó mʉr dí elɛ́ɛ ó, Yésʉs, nyé ɑbe Mʉ̂r Nzyɛ̌m ɑ́ lœm múló mé jǿø nyɑ́. Mʉr Dɔm mé Yésʉs, nye ó mʉr nyɨnyɛ̂h dí ekɛ́lɑ̌ Nzyɛ̌m Sɔ́ŋ le Nzyɛ̌m Mwɑ̂n nyɑ́.
62002023	Mʉr dí ekɛ́lɑ ó, Yésʉs, nyé ɑbe Mwɑ̂n mé Nzyɛ̌m nyɑ́, nyé ɑgúmo e Nzyɛ̌m Sɔ́ŋ. Tó kœb ó, wɑɑ́ dí elɛ́ɛ ó, Yésʉs, nye ó Mwɑ̂n mé Nzyɛ̌m nyɑ́, Nzyɛ̌m Sɔ́ŋ le Nzyɛ̌m Mwɑ̂n, bé ó ɨ́ nkɔ̌m nyé.
62002024	Gwɑ́ toŋlo gɑ́ mpɑ́ŋlɑ bɨ́n ɑ́ jóʼo, duho ɨ́ menyɛ̌l nyɨ́. Mpɑ́ŋlɑ bɨ́n ɑ́ jóʼo, duho ɨ́ menyɛ̌l nyɨ́, nyé ódi bɨ́n ɨ́ miléme nó, bɨ̌n bé ódi ntémé ó, ɨ́ mpúhlɑ́ nyɨ́n e Nzyɛ̌m Mwɑ̂n, bé e Nzyɛ̌m Sɔ́ŋ bɨ́bɛ̂h.
62002025	Nó ó, nkɛ̌ʼ Nzyɛ̌m Sɔ́ŋ nye mʉr tɨ̂ ɑ́ jwe mɨnɑ́ gɑ́ nyɨ́, nye ó nyɨ̂: cwǐʼ njʉ̌m dǐ.
62002026	Mě tile bɨ́n bisɑ́ bîʼ ó, dumo e bʉr o dí esɑ́ɑ édímle bɨ́n bɑ́.
62002027	Ɨ́ wɨ́n pɑ̂ʼ, bɨ̌n bé ɑ́ si bi Sísǐm, wɑɑ́ Nzyɛ̌m ɑ́ lœm bɨ̌n wɑ̌ wɨ́. Bɨ̌n e Sísǐm mé Nzyɛ̌m wɑɑ́ ó mû. Sɨ́ɑ̌ yɑɑ́ ó bɨ́n dí, ɑbe lɨ́ ekɑ̌ jɨ lɛ̂ʼlɑ yɨ́. Nzyɛ̌m ɑ́ ntɨh bɨ̌n Sísǐm wé ó, nye díʼee lɛ̂ʼlɑ wɨ́n ɨ́ milɔ̌b mímyɛ̂h. Sísǐm mé Nzyɛ̌m, nye ntémé, nye ó sísǐm mé Nzyɛ̌m mpɑ̂. Nyě lɛ́ɛ́ ó, otyeetye; nyé ɑlɛ́ɛ bíbɛr. Mpʉ nyé dí elɛ̂ʼle bɨ́n yɨ́, gbɑ́ʼ gɑ́ lɛ́ʼlɑ́ wɑɑ́ ɨ́ júu.
62002028	Nó ó, bwɑ́n bɑ̂m, diʼee gɑ́ ɨ́ Krîst, mbi dí ó, jɔʼ nyé óbɑ́ʼɑ̌ nyɨ̂n yɨ́, mɨnɑ́ nkʉ̂ nʉɑ gɑ́ pîm ɨ́ búʼó. Mɨnɑ́ nkʉ̂ be gɑ́ ɑsɔ́mɑ ɨ́ míh mé, ɨ́ jɔʼ nyé óbɑ́ʼɑ̌ nze yɨ́.
62002029	Bɨ̌n bé lɨ́ egʉ́ɑ ó, Krîst, nye ó tîtyěl mʉr. Bɨ̌n bé ɨ́ jɑlɑ le egʉ́ɑ ntémé ó, mʉr nyɨnyɛ̂h dí esɨsɑ̂ bísyɛ́ɛlɑ bimpɑ̂ nyɑ́, nyɨ́ byɛ̂l e nzɨ̌ nkul mé Nzyɛ̌m.
62003001	Beyɨɨ gɑ́ bím Nzyɛ̌m Sɔ́ŋ ɑ́ kpɛl mɨnɑ́ gɑ́, ntɑɑ sʉ́ŋɑ yɨ́! Nyɨ́ gbɑ̂n mɨ́nɑ́ gɑ̂, le elɛ́ɛ ó, mɨnɑ́ gɑ́ bé ó «bwɑ́n mé Nzyɛ̌m». Mɨnɑ́ gɑ́ kʉ́ bě tyeetye ó bwɑ́n bé. Bʉr ó sí yɨ̂, bɨ́ɛ, bé ɑgʉ́ɑ Sɔ́ŋ gɑ́ wɨ́nɑ́ Nzyɛ̌m. Sɑ́ tɨ̂ʼ ó bé dí ɑgʉ́ɑ mɨ́nɑ́ gɑ́ yɨ́.
62003002	Bʉr ó kpɛ̌l bɑ̂m, ɨ́ bɑ́ɑ́nɑ̂, mɨnɑ́ gɑ́ mû ó bwɑ́n mé Nzyɛ̌m. Yé dɑmɑ́ be nó, mbi bʉ̂r mɨ́nɑ́ ódi gɑ́ wɨ́, wé jínɑ ó, ɑpɑ̌ gʉ́ŋɔɔ. Sɑ́ mɨ́nɑ́ dí egʉ́ɑ gɑ́ yɨ́, yê njɨ ó, jɔ̌ʼ Krîst óbɑ́ʼɑ̌ nyɨ̂n yɨ́, mɨnɑ́ bé ónøølɑ gɑ́ e né, ebě, mɨnɑ́ bé óbee gɑ́ nye ó, kwɑhɑ́ mpʉ nyé dí yɨ́.
62003003	Nyé ógbɑ̂ nyʉ́ʉ́ mʉ̂r mpûʼlɑ nyɑɑ́ ɨ́ léme nó, mʉr wɑɑ́ ópubo nyé mʉr tɨ̂, ó nye díʼee mʉr dí ci nyɑ́. Sɑ́ tɨ̂ʼ ó nyé óbě mpʉ mé Yésʉs, mʉr dí ci nyɑ́ yɨ́.
62003004	Mʉr nyɨnyɛ̂h dí esɑ̂ syóm nyɑ́, nye lɨ́ egbɑh étié mé Nzyɛ̌m. Syóm wɨ́ɛ, wé ó egbɑh métié.
62003005	Bɨ̌n bé lɨ́ egʉ́ɑ ó: Dɑ̂ Yésʉs ɑ́ nze nyɨ̂n ɨ́ sí yɨ̂ʼ ó, nye nkʉ̂ nzě pɛʼ mísyóm gɑ́ mɨ́nɑ́. Bɨ̌n bé lɨ́ egʉ́ɑ ntémé ó, ɑbe le syóm dí ɨ́ nye tʉ́ŋlʉ̌.
62003006	Mʉr nyɨnyɛ̂h mû sí pûhlɑ e né nyɑ́, nyé ɑtô dóló le esɑ̂ syóm. Wɑɑ́ nyɨnyɛ̂h dí etô dóló le esɑ̂ syóm nyɑ́ nyɨɛ, nyé ɑpɑ̌ bee nyê, nkʉ̂ gʉ́ɑ nyê.
62003007	Bwɑ́n bɑ̂m, ɑyɨ́ bîr gɑ́ ó, mʉr dímlɑɑ bɨ̌n. Mʉr dí esɑ̂ bísyɛ́ɛlɑ bí ótîtyěl nyɑ́ ó dí tîtyěl mpʉ̌ Yésʉs dí tîtyěl yɨ́.
62003008	Mʉr dí etô dóló le esɑ̂ syóm nyɑ́, nye ó mʉr mé sɔ́ŋ meleme, ebě, sɔ́ŋ meleme ó dí etín é mísyóm, boó duho ó duhɑ́ɑ ɨ́ menyɛ̌l, kumo mûh ɨ́ dʉ́ó lɨ̂. Tó kœb ó, Mwɑ̂n mé Nzyɛ̌m ɑ́ nze nyɨ̂n ɨ́ sí yɨ̂ʼ ó, nye nkʉ̂ gbɛ́ɛ bísyɛ́ɛlɑ mé sɔ́ŋ meleme.
62003009	Mʉr nyɨnyɛ̂h mû sí byɛ̂l ɨ́ nkul mé Nzyɛ̌m nyɑ́, nyé ɑtô dóló le esɑ̂ syóm, ebě, cwiʼ dí eduho kwɑ́ mé Nzyɛ̌m yɨ́, yé ó ɨ́ nye tʉ́ŋlʉ̌. Nyé ɑbe e nkul etô dóló le esɑ̂ syóm, ebě, nye ɑ́ byɛ̂l ó ɨ́ nzɨ̌ cwiʼ mé Nzyɛ̌m.
62003010	Ebě, bé gʉ́gʉ́ɑ́ mbɔ́ʼ pɑ́ʼ bwɑ́n mé Nzyɛ̌m, bé e bɑɑ́ mé sɔ́ŋ meleme ó, mbi wɨ̂: mʉr nyɨnyɛ̂h dí ɑsɑ̂ syɛ́ɛlɑ dí tîtyěl yɨ́ nyɑ́, nkʉ̂ wɑɑ́ dí ɑkpɛl mɨ́ɔɔ́ wé nyɑ́, nyé ɑbe mwɑ̂n mé Nzyɛ̌m.
62003011	Nó ó, lwǐb bɨ́n ɑ́ boo jóʼo, duho píhe yɨ́, yé ó, mɨnɑ́ kpɛ́lɑɑ gɑ́ pɑ́ʼ gɑ́ nyɨ́nɑ́.
62003012	Mɨnɑ́ bé ɑyɨ́ be gɑ́ mpʉ mé Kɑyɨ̂n. Nye ɑ́ duho ó kwɑ́ mé Sɑ́tɑn. Nye nzě jʉ̂ mɨ́ɔɔ́ wé, Ábɛl. Nye ɑ́ pʉgʉ jʉ̂ nye ɨ́ wɑ́ɑ̌ lɔ̌b? Ebě, bisyɛ́ɛlɑ mé Kɑyɨ̂n, byé ɑ́ be ó, onzyɛ́h ónzyɛ́h; byɑɑ́ me mɨ́ɔɔ́ wé, tîtyěl.
62003013	Bɨ́ɔɔ́ bɑ̂m! Okɛ́l bɑ̂m! Bʉ̂r ó sí yɨ̂, bé nwím bɨ́n nó, ɑyɨ́ kɑ̂m gɑ̂.
62003014	Mɨnɑ́ bé lɨ́ egʉ́ɑ gɑ́ ó, mɨnɑ́ bé ɑ́ pɑh, duho lɨ́ eswie, ntɑɑ ɨ́ cwǐʼ njʉ̌m dǐ ó, ebě, mɨnɑ́ bé lɨ́ ekpɛl gɑ́ bɨ́ɔɔ́ gɑ́ bɨ́nɑ́. Mʉr dí ɑkpɛl bʉ̂r nyɑ́, nye jínɑ ó njwe.
62003015	Mʉr nyɨnyɛ̂h dí enwim mɨ́ɔɔ́ wé nyɑ́, nye ó njʉ̂l bʉr. Bɨ̌n bé lɨ́ egʉ́ɑ ntémé ó, kɑ̂r njʉ̂l bʉr ngwɑ́r dí e cwǐʼ njʉ̌m dǐ ɨ́ nye mʉr tɨ̂ʼ ɨ́ jɔʼ yɨ́yɛ̂h.
62003016	Mbi wɨ̂ʼ ó mɨ́nɑ́ dí ejweʼe gɑ́ sɑ́ dí kpɛ̌l mpɑ̂ yɨ́: Yésʉs-Krîst ɑ́ si jwe cwiʼ yé lɨ́ esú gɑ́ lɨ́nɑ́. Nó ntémé ó mɨ́nɑ́ dí gɑ́ e mempʉ́lɑ́ kwɑ́ bʉ́ʉ́ óbûʼlɑ yɨ́. Mɨnɑ́ jɛ́nɑ́ gɑ́ mempʉ́lɑ́ mɑɑ́ ó, lɨ́ ejwe bícwiʼ gɑ́ bínɑ́ lɨ́ esú é bɨ́ɔɔ́ gɑ́ bɨ́nɑ́.
62003017	Mʉr dí e bisɑ̂, dí ebee mɨ́ɔɔ́ wé lɨ́ ebǐ túú nyɑ́, nyé sɑ́ nyé cére nó, wɑ́ɑ̌ mbi nyé dí e nkul elɛ́ɛ ó, nyɨ́ kpɛ̌l Nzyɛ̌m ɨ́ lémé wé yɨ́ ɛ́?
62003018	Bwɑ́n bɑ̂m, yé ɑjɑlɑ ó, kpɛ̌l gɑ́ yɨ́nɑ́, yé nyɨ́nɨɨ njɨ ɨ́ mekɑ̌n mɨ́nɑ́ dí elɛ́ɛlɑ gɑ́ mɑ́. Yé ɨ́ jɑlɑ le enyɨ̂n ó, ɨ́ bisyɛ́ɛlɑ mɨ́nɑ́ dí esɑ̂ gɑ́ lɨ́ otyeetye bí.
62003019	Mɨnɑ́ gʉ́ɑ́ gɑ́ ó, mɨnɑ́ bé lɨ́ eduho gɑ́ kwɑ́ mé mʉr dí le otyeetye nyɑ́ ó, mbi wɨ̂: mɨnɑ́ bé lɨ́ ebɑ́nɑ̌ sul gɑ́ milémé gɑ́ mínɑ́ sí ɨ́ míh mé Nzyɛ̌m
62003020	ɨ́ bijɔʼ mílémé gɑ́ mínɑ́ jwé mɨ́nɑ́ gɑ́ mebě bí. Miléme gɑ́ mínɑ́, myé lɨ́ ebɑ́nɑ̌ sulɑ, ebě, Nzyɛ̌m, nye ɨ́ buú bwɑʼ, lɑɑ mílémé gɑ́ mínɑ́ myɑɑ́. Nye lɨ́ egʉ́ɑ ntémé sɑ́ yɨ́yɛ̂h.
62003021	Nó ó, bʉr ó kpɛ̌l bɑ̂m, mílémé gɑ́ mínɑ́, myé óbe, ɑjwe mɨ́nɑ́ gɑ́ bʉr o tɨ̂ʼ mebě nó, lɛ́ɛ́, mɨnɑ́ bɨ́ nʉɑ gɑ́ pîm ɨ́ búʼó ɨ́ míh mé Nzyɛ̌m.
62003022	Mɨnɑ́ bé óbi gɑ́ ntémé sɑ́ yɨ́yɛ̂h mɨ́nɑ́ ógwɑ̂m gɑ́ nye yɨ́, ebě, mɨnɑ́ bé lɨ́ ebɑʼle métié mé, le esɑ̂ bísyɛ́ɛlɑ nyé dí ebee mbɨ̂mbɨɑ́ bí.
62003023	Etié nyé ɑ́ tyêl lɨ́ esú gɑ́ lɨ́nɑ́ lɨ́, lé ó lɨ̂: mɨnɑ́ jyɛ̂ʼwɑɑ gɑ́ e díé é Mwɑ̂n wé, Yésʉs-Krîst, le ntémé ó, mɨnɑ́ kpɛ́lɑɑ gɑ́ pɑ́ʼ gɑ́ nyɨ́nɑ́ mpʉ nyé ɑ́ tɨ́e mɨnɑ́ gɑ́ yɨ́.
62003024	Mʉr dí ebɑʼle métié mé Nzyɛ̌m nyɑ́, nyě di ó ɨ́ mpúhlɑ́ e Nzyɛ̌m; Nzyɛ̌m ntémé ɨ́ mpúhlɑ́ e nye. Mɨnɑ́ bé lɨ́ egʉ́ɑ gɑ́ ó, Nzyɛ̌m, nye ó ɨ́ mpúhlɑ́ e mɨnɑ́ gɑ́ ó, ebě, nye ɑ́ si ntɨh mɨnɑ́ gɑ́ Sísǐm wé.
62004001	Bʉr ó kpɛ̌l bɑ̂m, ɑyɨ́ bûʼlɑ gɑ́ kɑ́m e kɑ́m mʉr nyɨnyɛ̂h bɨ́n jóʼó lɨ́ ejwe bʉ̂r milɛ́ʼlɑ́ nyɑ́. Tɑ́ɑ́rɑ́ɑ́ ébóblo gɑ́ bʉr bɑɑ́, bɨ̌n nkʉ̂ gʉ́ɑ, nkʉ̂ misísǐm bé dí e myé mí, myé lɨ́ eduho kwɑ́ mé Nzyɛ̌m, ebě, ogwíhɑ o mílɔ̌b o bíbɛr, bé mû ó sí buo ɨ́ sí yɨ́yɛ̂h.
62004002	Bɨ̌n bé ójwijweʼě Sísǐm mé Nzyɛ̌m ó, mbi wɨ̂: wɑɑ́ nyɨnyɛ̂h dí elɛ́ɛ ó: «Yésʉs-Krîst ɑ́ nze ɨ́ sí yɨ̂ʼ ó, e nyʉ̂l mʉr mpɑ̂» nyɑ́ duho ó kwɑ́ mé Nzyɛ̌m.
62004003	Tó kœb ó, wɑɑ́ nyɨnyɛ̂h dí ɑkpɛl ékɑm ó, Yésʉs ɑ́ nze ɨ́ sí yɨ̂ʼ ó, e nyʉ̂l mʉr mpɑ̂ nyɑ́, nyé ɑbe e Sísǐm dí eduho kwɑ́ mé Nzyɛ̌m wɨ́. Sísǐm nyé dí e wé wɨ́, wé ó wɑɑ́ Mʉ̂r Dɔm mé Krîst. Bɨ̌n bé ɑ́ nyɛɛ jóʼo lɔ́ɔ ó, nye ɨ́ jɑlɑ le enze. Nó ɨ́ bɑ́ɑ́nɑ̂, nye mû ó sí pyɑ̂l ɨ́ sí yɨ̂.
62004004	Bɨ̌n bɨɛ bwɑ́n bɑ̂m, bɨ̌n dumo ó, e Nzyɛ̌m. Bɨ̌n bɨ́ ntɑɑ óntɨ̂m le obɨn mé Krîst bɑɑ́, ebě, Sísǐm bɨ́n dí e wé wɨ́, wé ɨ́ lele nkûl, lɑɑ wɑɑ́ dí ɨ́ bʉr ó sí yɨ̂ʼ wɨ́.
62004005	Bɨ́ɛ, bé e cwiʼ ó, yɑɑ́ dí eduhǒ sí yɨ̂' yɨ́. Sɑ́ tɨ̂ʼ ó bé dí elwib bísɑ́ bí sí yɨ̂, bʉr ó sí yɨ̂ʼ ntémé lɨ́ ekʉ́ jôʼlo bé yɨ́.
62004006	Nó ó, mɨnɑ́ bɨɛ dumo gɑ́ ó, e Nzyɛ̌m. Mʉr dí egʉ́ɑ̌ Nzyɛ̌m nyɑ́, nye lɨ́ esɑ̂ mɨ́nɑ́ gɑ́ mejóʼo. Mʉr dí ɑduho kwɑ́ mé Nzyɛ̌m nyɑ́, nyé ɑsɑ̂ mɨ́nɑ́ gɑ́ mejóʼo. Nó ó mɨ́nɑ́ dí e nkul ejweʼe gɑ́ mbɔ́ʼ pɑ́ʼ Sísǐm Ótyeetye, ndu e sísǐm bíbɛr yɨ́.
62004007	Bʉr ó kpɛ̌l bɑ̂m, mɨnɑ́ kpɛ́lɑɑ gɑ́ pɑ́ʼ gɑ́ nyɨ́nɑ́, ebě, kpɛ̌l, yé lɨ́ eduho kwɑ́ mé Nzyɛ̌m. Mʉr nyɨnyɛ̂h dí e kpɛ̌l nyɑ́, nye ó mbyɛ́lɑ́ ɨ́ nkul mé Nzyɛ̌m. Nye ntémé, nyɨ́ gʉ́ɑ̌ Nzyɛ̌m.
62004008	Mʉr dí ɑkpɛl nyɑ́, nyé ɑpɑ̌ gʉ́ɑ̌ Nzyɛ̌m, ebě, Nzyɛ̌m, nye ó kpɛ̌l.
62004009	Mpʉ̌ Nzyɛ̌m ɑ́ lɛ̂ʼle kpɛ̌l yé ɨ́ sɔ́mɑ́ gɑ́ yɨ́nɑ́ yɨ́ ó yɨ̂: nye ɑ́ si ntɨh mɨnɑ́ gɑ́ Ecíʼé é Mwɑ̂n lé ɨ́ sí yɨ̂, ó mɨnɑ́ nkʉ̂ bi gɑ́ cwiʼ ɨ́ nzɨ̌ nyé.
62004010	Kpɛ̌l mpɑ̂ ó yɨ̂: yé ɑbe yɑɑ́ mɨ́nɑ́ dí elɛ̂ʼle gɑ́ Nzyɛ̌m yɨ́. Yé ó yɑɑ́ nyɨ́ɛ ɑ́ lɛ̂ʼle mɨnɑ́ gɑ́ yɨ́, ebě, nye ɑ́ si ntɨh mɨnɑ́ gɑ́ Mwɑ̂n wé. Nye ó mʉr ɑ́ búrɑ le syóm gɑ́ wɨ́nɑ́, le eleʼě Nzyɛ̌m ɨ́ nkpɑɑ nyé nyɑ́.
62004011	Bʉr ó kpɛ̌l bɑ̂m, yé bé Nzyɛ̌m ɑ́ be ɨ́ bɑ́nɑ̌ lɛ̂ʼle mɨ́nɑ́ gɑ́ kpɛ̌l yɑɑ́ nó, lɛ́ɛ́, mɨnɑ́ bé ɨ́ jɑlɑ le ekpɛlɑ gɑ́ pɑ́ʼ gɑ́ nyɨ́nɑ́ ntémé.
62004012	Abe e mʉr dí ɨ́ pɑ̌ beě Nzyɛ̌m. Mɨ́nɑ́ kpɛ́lɑ́ gɑ́ pɑ́ʼ gɑ́ nyɨ́nɑ́ nó, Nzyɛ̌m ókʉ́ ciʼe ɨ́ mɨnɑ́ gɑ̂. Milémé gɑ́ mínɑ́, myé olóno ɨ́ kpɛ̌l yé.
62004013	Mɨnɑ́ bé lɨ́ egʉ́ɑ gɑ́ ó, mɨnɑ́ ciʼe gɑ́ ó, ɨ́ mpúhlɑ́ e Nzyɛ̌m, nyɨɛ ntémé ɨ́ mpúhlɑ́ e mɨnɑ́ gɑ́ ó, mbi wɨ̂: nye ɑ́ si ntɨh mɨnɑ́ gɑ́ Sísǐm wé.
62004014	Mɨnɑ́ bɨ́ bee gɑ́ sɑ́ mɨ́nɑ́ tʉ́tó gɑ́ le eboʼlo yɨ́. Mboʼlɑ́ gɑ́ wɨ́nɑ́, wé ó wɨ̂: Dɑ̂ Nzyɛ̌m ɑ́ ntɨh Mwɑ̂n wé ó, nye díʼee Ciʼ-bʉr ɨ́ sí yɨ̂ʼ yɨ́yɛ̂h.
62004015	Mʉ̂r lɛ́ɛ́ ó, Yésʉs, nye ó Mwɑ̂n mé Nzyɛ̌m nó, Nzyɛ̌m óciʼe ɨ́ mpúhlɑ́ e nye; nye ntémé ódi ɨ́ mpúhlɑ́ e Nzyɛ̌m.
62004016	Nó ó mɨ́nɑ́ bɨ́ gʉ́ɑ gɑ́ kpɛ̌l Nzyɛ̌m dí elɛ̂ʼle mɨ́nɑ́ gɑ́ yɨ́. Mɨnɑ́ bé lɨ́ ekʉ́ bûʼlɑ gɑ́ ó, nye lɨ́ ekpɛl mɨ́nɑ́ gɑ̂. Nzyɛ̌m, nye ó kpɛ̌l. Mʉr dí eciʼe e kpɛ̌l nyɑ́, nyě di ó, ɨ́ mpúhlɑ́ e Nzyɛ̌m; Nzyɛ̌m ntémé ɨ́ mpúhlɑ́ e nye.
62004017	Milémé gɑ́ mínɑ́, myé ólóno ɨ́ kpɛ̌l yé ɨ́ nzɨ̌ nyɑɑ́. Mɨnɑ́ bé ónʉɑ gɑ́ pîm ɨ́ búʼó ɨ́ móhó écíʼ é mílɔ̌b ntémé, ebě, kʉ̌ cyen mɨ́nɑ́ dí edû gɑ́ ɨ́ sí yɨ̂ʼ wɨ́, wé nøølɑ ó, e wɑɑ́ wé nye mʉr tɨ̂.
62004018	Bʉ́ɑ́, bé e kpɛ̌l, byé ɑbe e nkul epûhlɑ. Mílémé gɑ́ mínɑ́, myé ólóno ɨ́ kpɛ̌l yé nó, kpɛ̌l yɑɑ́, yé ópɛʼ mɨ́nɑ́ gɑ́ bʉ́ɑ́ ɨ́ miléme. Ányɑ̂-bʉ́ɑ́, nyě bʉ́bónó ó, njɨ bintɨ́ʼɑ́. Lémé wé, wé ɑpɑ̌ lóno ɨ́ kpɛ̌l mpɑ̂.
62004019	Nó ó, mɨnɑ́ gɑ́ bɨɛ mû ó lɨ́ ekpɛlɑ gɑ́ ó, ebě, nye ɑ́ si nyɛɛ kpɛl mɨnɑ́ gɑ̂.
62004020	Mʉ̂r lɛ́ɛ́ ó: «Mě kpɛl ó, Nzyɛ̌m,» nyɨɛ yɨ́ɛ lɨ́ enwim mɨ́ɔɔ́ wé nó, nye ó mʉr bibɛr, ebě, mʉr dí ɑpɑ̌ kpɛl mɨ́ɔɔ́ wé, mʉr nyé dí ebee nyɑ́, nyé ɑbe e nkul ekpɛ̌l Nzyɛ̌m, mʉr nyé dí ɑbee nyɑ́.
62004021	Le ntémé ó, Yésʉs-Krîst ɑ́ tyêl mɨnɑ́ gɑ́ etié ó, mʉr nyɨnyɛ̂h dí ekpɛ̌l Nzyɛ̌m nyɑ́, nye kpɛ́lɨɨ ntémé mɨ́ɔɔ́ wé.
62005001	Mʉr nyɨnyɛ̂h dí ebûʼlɑ ó, Yésʉs, nye ó Mʉ̌r Nzyɛ̌m ɑ́ lœm múló mé jǿø nyɑ́, nyɨ́ byɛ̂l e nzɨ̌ nkul mé Nzyɛ̌m. Mʉr nyɨnyɛ̂h dí ekpɛl sɔ́ŋ nyɑ́, nye lɨ́ ekpɛl ntémé mwɑ̂n wé.
62005002	Mpʉ mɨ́nɑ́ dí egʉ́ɑ gɑ́ ó, mɨnɑ́ bé ɨ́ kpɛl gɑ́ bwɑ́n mé Nzyɛ̌m yɨ́ ó yɨ̂: ɨ́ jɔʼ mɨ́nɑ́ dí ekpɛl gɑ́ Nzyɛ̌m, le ebɑʼle métié mé yɨ́.
62005003	Mpʉ mʉ̂r jɑ́lɑ́ le elɛ̂ʼlě Nzyɛ̌m kpɛ̌l yɨ́ ó yɨ̂: ebɑʼle métié mé. Metié mé, mé ɑbuú dile yɨ́ɛ lɨ́ ebɑʼle,
62005004	ebě, mʉr nyɨnyɛ̂h dí mbyɛ́ɑ́ ɨ́ nzɨ̌ nkul mé Nzyɛ̌m nyɑ́, nye lɨ́ entɑɑ̌ bɨ́blɑ̌ sí yɨ̂. Nkul nyé dí e né, nyɑɑ́ dí esɑ̂ ó, nye búlɑɑ le onkɔ́ɔ́ nyɨ́, nye ó nyɨ̂: búʼó gɑ́ yɨ́nɑ́.
62005005	Nzé dí e nkul entɑɑ̌ bɨ́blɑ̌ sí yɨ̂? Yé ó njɨ wɑɑ́ dí ebûʼlɑ ó, Yésʉs ó dí Mwɑ̂n mé Nzyɛ̌m nyɑ́.
62005006	Yésʉs-Krîst, nye ó mʉr ɑ́ duŋɔɔ e medíbé, bɑ́ʼɑ̌ duŋɔɔ e mecié lɨ́ eswie ɨ́ kolôs nyɑ́. Nye ɑ́ bé ɑnzě duŋɔɔ̌ njɨ e medíbé mé omér. Ndubó wé, wé ɑ́ be ó, e medíbé ndu e mecié. Sísǐm mé Nzyɛ̌m ó dí eboʼlo ɨ́ lɔ̌b ndubó wé. Nyě boʼlo nó ó, ebě, nyě le otyeetye.
62005007	Tó kœb ó, bisɑ̂ bi dí eboʼlo ɨ́ lɔ̌b Mwɑ̂n mé Nzyɛ̌m bí, byé ó bilɛ̂l:
62005008	Sísǐm mé Nzyɛ̌m, ndubó médíbé, ndu e ndubó mécié. Oboʼlo olɛ̂l ónɨ̌, bé ó cwíí.
62005009	Mɨnɑ́ bé lɨ́ ekɑm gɑ́ ɨ́ jɔʼ bʉ̂r dí eboʼlǒ lɔ̌b yɨ́. Tó kœb ó, mboʼlɑ́ mé Nzyɛ̌m, wé ɨ́ jɑlɑ le ejweŋɔɔ̌ júu, lɑɑ wɑɑ́ bʉ̂r dí esɑ̂ wɨ́, ebě, wé ó mboʼlɑ́ Nzyɛ̌m nye mʉr tɨ̂ʼ ɑ́ boʼlo, dumo e Mwɑ̂n wé wɨ́.
62005010	Mʉr dí ejyɛ̂ʼwo e Mwɑ̂n mé Nzyɛ̌m nyɑ́ ó dí ejóʼǒ mboʼlɑ́ wɑɑ́ ɨ́ lémé wé tʉ́ŋlʉ̌. Mʉr dí ɑbûʼlɑ̌ Nzyɛ̌m nyɑ́, nyɨ́ swêʼ Nzyɛ̌m Sɔ́ŋ ó, nye ó mʉr bibɛr, ebě, nyé ɑkɑm ébûʼlɑ̌ mboʼlɑ́ Nzyɛ̌m ɑ́ boʼlo, dumo e Mwɑ̂n wé wɨ́.
62005011	Mboʼlɑ́ mé Nzyɛ̌m wɑɑ́, wé ó wɨ̂: Nzyɛ̌m ɑ́ be ɨ́ jwe mɨ́nɑ́ gɑ́ cwǐʼ njʉ̌m dǐ. Cwiʼ yɑɑ́, yé di ó, ɨ́ Mwɑ̂n wé.
62005012	Mʉr dí ɨ́ mpúhlɑ́ e Nzyɛ̌m Mwɑ̂n nyɑ́, nyě e cwǐʼ njʉ̌m dǐ. Mʉr dí ɑdi ɨ́ mpúhlɑ́ e Mwɑ̂n mé Nzyɛ̌m nyɑ́, nyé ɑbe e cwiʼ yɑɑ́.
62005013	Milɔ̌b mê tile mî, me tile myé ó, bɨ̌n bɨɛ, bʉr o dí ejyɛ̂ʼwo e Mwɑ̂n mé Nzyɛ̌m bɑ́. Me tile bɨ́n myɑ̌ ó, bɨ̌n gʉ́ŋɑɑ ó, bɨ̌n mû ó e cwǐʼ njʉ̌m dǐ.
62005014	Pyɑ́lɑ́ mɨ́nɑ́ ngɑ́ pyɑ̂l gɑ́ ɨ́ mpǒm mé Nzyɛ̌m wɨ́, wé óbe ó, mpûʼlɑ, nyé osí lóŋlo mílémé gɑ́ mínɑ́. Mɨnɑ́ bɨ́ gʉ́ɑ gɑ́ ó, mɨ́nɑ́ jɨ́ʼlɑ́ gɑ́ e né, le edû mícíʼɑ́ mí lémé wé nó, nye ójóʼo mínjɨʼlɑ gɑ́ mínɑ́ myɑɑ́ mbɨ̂mbɨɑ́.
62005015	Mɨ́nɑ́ gʉ́ɑ́ gɑ́ ó, nye lɨ́ ejóʼo mɨ́nɑ́ gɑ́ mbɨ̂mbɨɑ́ nó, mɨnɑ́ bé ógʉ́ɑ gɑ́ ntémé ó, nye ójwe mɨ́nɑ́ gɑ́ sɑ́ mɨ́nɑ́ ngɑ́ gwɑ̂m gɑ́ nye yɨ́, yé dɑmɑ́ be yɑ́ɑ̌ sɔ̂ʼ.
62005016	Mʉ̂r sí bee mɨ́ɔɔ́ wé lɨ́ esɑ̂ syóm, syóm wɑɑ́, ɑbe wɑɑ́ dí ecyen nyé lɨ́ eswie wɨ́ nó, nye jɨ̂ʼlɑɑ e Nzyɛ̌m. Nzyɛ̌m ókʉ́ ciʼ mɨ́ɔɔ́ wé. Yé e nyɔm ó, ɨ́ pɑ́ʼ mɨ́ɔɔ́ dí sí sɑ̂ mbǐ syóm dí ɑbe lɨ́ ecyen mʉ̂r lɨ́ eswie wɨ́ nyɑ́. (Sɑ̂ gwɑ́r, gúú mbǐ syóm, wé yɨ́ɛ ó tɨ̂: wɑɑ́ dí ecyen mʉ̂r lɨ́ eswie wɨ́. Mé ɑlɛ́ɛ ó, bɨ̌n jɨ̂ʼlɑɑ e Nzyɛ̌m lɨ́ esú é mbi syɛ̂l misyóm wɑɑ́.)
62005017	Bisyɛ́ɛlɑ bi dí egbɑh métié bí, bíbyɛ̂h, byé ó misyóm. Yé ntémé, yé e misyóm mi dí ɑcyen mʉ̂r lɨ́ eswie mí.
62005018	Mɨnɑ́ bé lɨ́ egʉ́ɑ gɑ́ ó, mʉr nyɨnyɛ̂h mû mbyɛ́lɑ́ ɨ́ mpóʼo mé Nzyɛ̌m nyɑ́, nyé ɑkɑ̌ tô dóló le esɑ̂ mísyóm. Mwɑ̂n Nzyɛ̌m ɑ́ byɑ̂ nyɑ́, nye lɨ́ ekɑmle e mbi mʉ̂r wɑɑ́. Ebe nó, Sɑ́tɑn, nyé ɑbe e nkul esɑ̂ nyé ebébe.
62005019	Mɨnɑ́ bé lɨ́ egʉ́ɑ gɑ́ ó, mɨnɑ́ gɑ́ bé ó, bwɑ́n mé Nzyɛ̌m. Bʉr ó sí yɨ̂ʼ yɨ́yɛ̂h bɨ́ɛ, bé lɨ́ ejɑʼrɑ e mpêl mé Sɑ́tɑn.
62005020	Mɨnɑ́ bé lɨ́ egʉ́ɑ gɑ́ ntémé ó, Mwɑ̂n mé Nzyɛ̌m ɑ́ si nze. Nye nzě gbɑ̂ mɨ́nɑ́ gɑ́ pɨʼ ɨ́ miléme ó, mɨnɑ́ gʉ́ŋɑɑ gɑ́ Nzyɛ̌m, mʉr dí le otyeetye nyɑ́. Mɨnɑ́ di gɑ́ ó, ɨ́ mpúhlɑ́ gɑ́ nyɨ́nɑ́ e mʉr dí le otyeetye wɑɑ́ nyɑ́. Mʉr wɑɑ́, nye ó Mwɑ̂n wé, Yésʉs-Krîst. Nye ó dí Nzyɛ̌m mpɑ̂. Nye ntémé ó dí Etín é Cwǐʼ njʉ̌m dǐ.
62005021	Bwɑ́n bɑ̂m, kɑ́nwɑ́ɑ́ gɑ̂, ó bɨ̌n cɛ́rɑɑ e biyɨŋɑyɨ bí ónzyɛ̌m.
63001001	Yé ó mɛm, tyɛ̂b esôʼ ɨ́ Mbɛ̌r-Nzyɛ̌m. Me lɨ́ etilě dimé mʉ́mɑ́ Nzyɛ̌m ɑ́ twɑ̂r nyɑ́, bé e bwɑ́n bé. Me lɨ́ ekpɛl bɨ́n lɨ́ otyeetye. Ntʉ mé omér dí ekpɛl bɨ́n. Yé ntémé, yé ó bɨ̌h e bɑɑ́ bɨ́bɛ̂h dí egʉ́ɑ ótyeetye bɑ́.
63001002	Mě cɛmɑ bɨ́n mekɑnɑ́ mɑ̂ʼ ó, lɨ́ esú ó, me pɑ̂ʼlɑɑ otyeetye o dí ɨ́ mɨnɑ́ gɑ́ tʉ́ŋlʉ̌ wɨ́. Wé ódi ɨ́ mɨnɑ́ gɑ́ ó, melú mé mpóʼo mɨ́mɛ̂h.
63001003	Metyɛʼ me mpóm, le njɨ́ʼɑ́ nkóó le mepyɛblɑ, byé díʼee e mɨnɑ́ gɑ̂, duho e Nzyɛ̌m Sɔ́ŋ, bé e Yésʉs-Krîst, Mwɑ̂n mé Nzyɛ̌m Sɔ́ŋ ɨ́ nzɨ̌ otyeetye wɔ́ɔ́ ti e kpɛ̌l yɔ́ɔ́.
63001004	Me ɑ́ si bu jóʼo membɨɑ ɨ́ jɔʼ mé ɑ́ jóʼo ó, bwɑ́n bô, bé lɨ́ edû kʉ̌ cyen lɨ́ otyeetye tʉ́ŋlʉ̌, lɨ́ edû mpʉ̌ Nzyɛ̌m Sɔ́ŋ ɑ́ tyêl mɨnɑ́ gɑ́ etié yɨ́.
63001005	Nó, ɨ́ bɑ́ɑ́nɑ̂, ntʉ éjwɑ́n lé étié mé dí etile bɨ́n lɨ̂. Yé ó etié e myɑ̂ bɨ́n ɑ́ boo bi, duho ɨ́ menyɛ̌l lɨ́. Dimé mʉ́mɑ́ nyɑ̂, mě jɨʼlɑ́ e bɨ̌n ó, mɨnɑ́ kpɛ́lɑɑ gɑ́ pɑ́ʼ gɑ́ nyɨ́nɑ́!
63001006	Mpʉ mʉ̂r jɑ́lɑ́ le elɛ̂ʼlě kpɛ̌l yɨ́ ó yɨ̂: mɨnɑ́ bɑ̂ʼlɑɑ metié mé. Nó ó, etié lɑɑ́, lé ó lɑɑ́ bɨ́n ɑ́ jóʼo, duho ɨ́ menyɛ̌l lɨ́. Nzyɛ̌m ɑ́ tyêl bɨ̌n lɑ̌ ó, lɨ́ esú ó, bɨ̌n dúʼoo kʉ̌ cyen wɑɑ́.
63001007	Ebě, bibɨ́blɑ bí ólɛ̂ʼlɑ, byé mû ó sí buo ɨ́ sí yɨ́yɛ̂h, lɨ́ etô le edímle bʉ̂r. Byé ɑkpɛl ékɑm ó, Yésʉs-Krîst ɑ́ nze ɨ́ sí yɨ̂ʼ ó, e nyʉ̂l mʉr mpɑ̂. Mʉr kɛ́lɑ́ búʼó gɑ́ yɨ́nɑ́ nyɑ́, nye ó ndímlɑ bʉr le ntɨ̂m e mbɨn mé Yésʉs-Krîst.
63001008	Bɨ̌n ɑ bɑ́ʼ gɑ́ bɨ̌n bʉr o tɨ̂. Abîr gɑ́ ó, bɨ̌n dímlɑɑ sɑ́ mɨ́nɑ́ bé ɑ́ boo séɑ gɑ́ lɨ́ esú lé yɨ́. Sɑ́ŋɑ́ɑ́ gɑ́ ó, bɨ̌n bíʼee myɛ́nɑ mɑɑ́ ɨ́ ntuuú.
63001009	Nyʉ́ʉ́ mʉ̂r nyɛɛ́ jɨ̂ʼ lɛ́ʼlɑ́ mé Krîst, ɨ́ jɨ̂ʼ jɨ̂ʼ, kɑ̌ líʼě lɛ́ʼlɑ́ wɑɑ́, ntɑɑ, tó púmɑ dóló e gúú swîh nó, nyé ɑciʼe ɨ́ mpúhlɑ́ e Nzyɛ̌m. Wɑɑ́ dí ejɨ̂ʼ lɛ́ʼlɑ́ wɑɑ́, ɑlíʼe wé nyɑ́, nyɨ́hɑɑ́ ó dí ɨ́ mpúhlɑ́ e Sɔ́ŋ, ti e Mwɑ̂n bɨ́bɛ̂h.
63001010	Ebe nó, mʉ̂r swɑ́hwɑ́ nze, ɑjwe bʉ̂r lɛ́ʼlɑ́ ngwɑ́r wɑɑ́ nó, mʉ̌r sɑ́ ɑnʉɑ nyé ɨ́ mimbɛ̌r mín tʉ́ŋlʉ̌. Abɑ́rɑ gɑ́ e né ntémé.
63001011	Ebě, mʉ̌r bɑ́rɑ́ e né nyɑ́, nye lɨ́ enʉɑ ntœ́b ɨ́ bisyɛ́ɛlɑ bí ébébe mʉ̂r wɑɑ́ dí esɑ̂ bí.
63001012	Me ɨ́ buo bísɑ́ bí élɛ́ɛ bɨ́n. Nó ó, mɨ́ cíʼe ɨ́ lémé wɑ̂m ó, me ɑ́tile bɨ́n byɑ̌ lɨ́ epéb ndu e medíbé mé lwɑ̂b. Mě búʼlɑ́ ó, me ónze kwɑ́ nyɨ́n, mé olwib e bɨ̌n, mɨnɑ́ nkʉ̂ beelɑ gɑ́ mempǒm, mbi dí ó, sʉhʉʉ gɑ́ yɨ́nɑ́, yé díʼee ntinɨ̂ e ntinɨ̂ wɨ́.
63001013	Bwɑ́n mé mɨ́ɔɔ́ gǒ, bʉr ó Nzyɛ̌m ɑ́ twɑ̂r bɑ́, bé ntémé bé lɨ́ esoho gô.
64001001	Yé ó mɛm, tyɛ̂b esôʼ ɨ́ Mbɛ̌r-Nzyɛ̌m. Me lɨ́ esoho gó, Gɑ́ywis, mʉr dí ɨ́ buú kpɛlɔɔ nyɑ́. Me lɨ́ ekpɛl gó lɨ́ otyeetye.
64001002	Mbɨɑmbɨɑ só kpɛ̌l wɑ̌m, me lɨ́ ejɨʼlɑ e Nzyɛ̌m ó, go bûʼwɑɑ ɨ́ mipɑ́ʼ mí cwiʼ bípúno e bijwehé, jøʼ gwɑ́r mpʉ gó dí mbɨ̂mbɨɑ́ ɨ́ nkǒ pɑ́ʼ sísǐm gô yɨ́.
64001003	Me ɑ́ si bu jóʼo membɨɑ ɨ́ jɔʼ bɨ́ɔɔ́ gɑ́ bɨ́nɑ́, bé ɑ́ pyɑ̂l yɨ́. Bé ɑ́ boʼlo ɨ́ pɑ́ʼ gô ó, go lɨ́ ekʉ́ gwɑ́ bɑʼle ótyeetye, le edû ntémé kʉ̌ cyen ótyeetye.
64001004	Mé ɑpɑ̌ jóʼo yʉ́ʉ́ sɔ̂ʼ embɨɑ mbi mé dí ejóʼo ɨ́ jɔʼ bé dí elɛ́ɛ ó, bwɑ́n bɑ̂m, bé lɨ́ eciʼe lɨ́ otyeetye yɨ́.
64001005	Mbɨɑmbɨɑ mɨ́ɔɔ́ wɑ̌m, go lɨ́ ekʉ́ sɑ̂ méjóʼo ɨ́ jɔʼ gó dí ebɑʼle bɨ́ɔɔ́ bô yɨ́, dɑmɑ́ be ó, bê go ó ojwóo.
64001006	Bé ɑ́ si boʼlo ɨ́ míh mé bʉ̂r ó Mbɛ̌r-Nzyɛ̌m mpʉ gó ɑ́ cǿɑ e bé yɨ́. Gbɑ́ʼ nkûl lɨ́ esúʼo bé ɨ́ cyen yɔ́ɔ́ mpʉ ósyɛ̂l o mésɑ̂ mé Nzyɛ̌m jɑ́lɑ́ le esusúʼɔɔ yɨ́.
64001007	Bé mû ó sí sulo ɨ́ nzɨ̌ syɛ́ɛ́ mé Krîst. Bé séɑ́ syɛ́ɛ́ yɑɑ́ ntémé ó, ɑnyémle óhɑ́ɑ́den, ó bé súʼɑɑ bê.
64001008	Mɨnɑ́ gɑ́ bɨɛ jɑ́lɑ́ le ekɛm gɑ́ mbi bʉ̂r wɑɑ́ ó, mɨnɑ́ gɑ́ le onɔ́ɔ́ bɨ́bɛ̂h, bé nʉ́ŋɑɑ ntœ̌b ɨ́ syɛ́ɛ́ bé dí eséɑ̌ Nzyɛ̌m lɨ́ esú lé ótyeetye yɨ́.
64001009	Me ɑ́ si cɛmɑ Mbɛ̌r-Nzyɛ̌m mekɑnɑ́. Sɑ̂ gwɑ́r, Diotrɛ́fes, mʉr dí egø̂m édi njǿø wɨ́n nyɑ́, nyé ɑkpɛl ésɑ̂ bɨ́h mejóʼo.
64001010	Ɨ́ tɨ̂, mé óbɑ́ʼɑ̌ nze nó, me ólɑ́ɑ nyé bibɑɑ bí ébébe, le elɛ́ɛ̌ syɛ́ɛlɑ ébébe yɨ́yɛ̂h nyé ɑ́ pɑ sɑ̂ yɨ́. Nye lɨ́ elɛ́ɛ bíbébebébe bílwǐb ɨ́ lɔ̌b wɨ́h. Abě njɨ bím yɑɑ́. Nye lɨ́ ebene énʉɑ bɨ́ɔɔ́ gɑ́ bɨ́nɑ́ dí epyɑ̂l bɨ́n bɑ́. Nó ó, bʉr o b'ɑ́ cíʼe ɨ́ myɔ́ɔ́ mílémé ó, bé bɑʼle ó ojwóo bɑɑ́ bɑ́, nyɨɛ, nye lɨ́ ekɑmle bé lɨ́ enʉɑ bê, lɨ́ egwɑ́ sɑ̂ ó, nye sôʼ bé ɨ́ Mbɛ̌r-Nzyɛ̌m, pyêl bé kʉ̌l.
64001011	Mbɨɑmbɨɑ só wɑ̌m, ɑyɨ́ bɑŋɑ̌ sɑ́ dí ɨ́ bébe yɨ́, njɨ yɑɑ́ dí ɨ́ mbɨɑ yɨ́. Mʉr dí esɑ̂ bísyɛ́ɛlɑ bi ncǿncǿɑ nyɑ́, duho ó kwɑ́ mé Nzyɛ̌m. Syɛ̂l ebébe nyɨɛ, nyé ɑpɑ̌ beě Nzyɛ̌m.
64001012	Bʉr bɨ́bɛ̂h, bé lɨ́ eboʼlo, dumo e Demétrios ó, nyɨ́ gwɑ́ sɑ̂. Otyeetye wé mʉr tɨ̂, ndu e mboʼlɑ́ bɨ́h bɨɛ dí eboʼlo wɨ́, byé ó dí eboʼlo ɨ́ lɔ̌b wé. Go lɨ́ egʉ́ɑ ó, mboʼlɑ́ wɨ́h, wé ó tyeetye.
64001013	Me bé ɨ́ buo bísɑ́ bí élɛ́ɛ bɨ́n. Sɑ̂ gwɑ́r, mé ɑkpɛl ó, me tílɑɑ bɨ̌n byɑ̌ le medíbé mé lwɑ̂b ndu le esɑ̌.
64001014	Mě búʼlɑ́ ó, me mû ó kúno enzě bee gô. Mɨnɑ́ bé ólwiblɑ, le ebeelɑ mémpǒm. Nzyɛ̌m gbɑ̂ʼ go mepyɛblɑ ɨ́ léme. Osó bô dí wɑ̂ʼ bɑ́, bé lɨ́ esoho gô. Sohɑɑ mé osó gɑ́ bɨ́nɑ́, lɨ́ etwóolo bé míe.
65001001	Yé ó mɛm Yûd, syɛ̂l mesɑ̂ mé Yésʉs-Krîst, mɨ́ɔɔ́ mé Jɑcques ó dí ecɛmɑ bɨ́n mekɑnɑ́ mɑ̂. Mě tile ó, bɨ̌n bʉr ó Nzyɛ̌m Sɔ́ŋ ɑ́ kpɛl, bɑɑ́ nyé ɑ́ jébe le ebɑʼle mbɨ̂mbɨɑ́ ɨ́ nzɨ̌ mé Yésʉs-Krîst bɑ́.
65001002	Njɨ́ʼɑ́ nkóó, le mepyɛblɑ, ti e kpɛ̌l, byé díʼee e bɨ̌n ɨ́ ntuuú.
65001003	Bʉr ó kpɛ̌l bɑ̂m, léme, wé ɑ́ nyɛɛ be me ɨ́ bɑ́nɑ́ bɑ́nɑ́ ó, me tílɑɑ bɨ̌n lɔ̌b swîh: mpʉ̌ cwǐʼ njʉ̌m dǐ e njʉ̌m dǐ dí jøʼ gwɑ́r lɨ́ esú gɑ́ lɨ́nɑ́ yɨ́. Me nzě kɑ̌ bee ó, me ó lɨ́ bi ó, me tílɑɑ bɨ̌n ó, bɨ̌n lwímlɑɑ dɔm. Lwímlɑ́ɑ́ gɑ́ lé, lɨ́ ekɑmle e búʼó gɑ́ yɨ́nɑ́ Nzyɛ̌m ɑ́ boo ntɨh bʉr bé yɨ́.
65001004	Bʉ́ʉ́ bʉ̂r, bɨ́ nî ɨ́ sɔ́mɑ́ yɨ́n ɨ́ myɑɑɑ, bɨ̌n l'ɑgʉ́ɑ. Okɑ́lɑr o dí ejwe bé mebě, le ekɑb bé bintɨ́ʼɑ́ bɑ́, bɨ́ boó tilɔɔ. Bɨ́ɛ bé ó minjéʼe-Nzyɛ̌m. Bé jɑɑ́ gø̂m ó, njɨ edirɑ̌ nyɔm e ncǿncǿɑ mé Nzyɛ̌m gɑ́ wɨ́nɑ́, bé nkʉ̂ sɑ̂ bímolɑ́ nzɑm le ekomo. Bé ntémé, bé lɨ́ ekɛ́lɑ̌ Yésʉs-Krîst. Nye omér ó dí Tyɛ̂b esôʼ le Tî gɑ́ wɨ́nɑ́.
65001005	Yê tyeetye ó, bɨ̌n bɨ́ boó gʉ́ɑ̌ lɔ̌b wɑɑ́ wɨ́wɛ̂h. Dɑmɑ́ jóʼo nó, me pɑ́ɑ símsɑ bɨ́n yɨ́ɛ lɔ̌b wɨ̂: Dɑ̂ Nzyɛ̌m ó b'ɑ́ pɛʼ bʉr o bé Ɨ́zrɑɛ̂l ɨ́ sí Egîpten. Píe tɨ̂, nye nzě kɑ̌ jʉ̂ bɑɑ́ bɨ́bɛ̂h bé ɑ́ bɨbene lɨ́ ejyɛ̂ʼwo e né bɑ́.
65001006	Toŋlɑɑ gɑ́ ntémé beéngeles o b'ɑ́ be ɑkpɛl édi ɨ́ mecǿǿ mɔ́ɔ́ bɑ́. Bé ɑ́ si kpɛ́ɛ bidǐ bimpɑ̂ byɔ́ɔ́, kɑ̌ tó gbɑ́ŋɔɔ ɨ́ mpǐl. Nzyɛ̌m ɑ́ si gbɑ̂ bé lɨ́ ejúrʉ́ʉ́ tʉ́ŋlʉ̌, bé mû mikɛ́ʼɑ́. Okuluu bɔ́ɔ́, bé ódi ó, kɔ́m ti e kɔ́m, ɑtiɔɔtiɔɔ. Tɨ̂ʼ ó beéngeles bɑɑ́ dí ebónǒ cíʼɑ́ mílɔ̌b épíhe yɨ́.
65001007	Toŋlɑɑ gɑ́ ntémé bʉr ó Sodôm, e Gómɔr ti e bʉr o b'ɑ́ di ɨ́ bwɑ́ bínkɑnɑ byé ɑ́ be ɨ́ mepʉ́lɑ mɔ́ɔ́ bɑ́. Bʉr bɑɑ́, bé ɑ́ si bɛ́mɑ bé bʉr o tɨ̂ʼ lɨ́ esɑ̂ bímolɑ́. Bé ɑ́ si syɛŋɑ bijoó e mbi mʉ̂r bé dí, ɑbe lɨ́ ekœb ɨ́ joó wɨ́. Nó ó, bé ɑ́ si kɑ bi bintɨ́ʼɑ́ ɨ́ siʼe dí ejúǒ kɔ́m ti e kɔ́m yɨ́. Nzyɛ̌m ɑ́ sɑ̂ bé syɛ́ɛlɑ yɑɑ́ ó, lɨ́ elɛ̂ʼle bʉ̂r bɨ́bɛ̂h jweʼle.
65001008	Dɑmɑ́ jóʼo nó, bʉr o dí edumo e lɔ̌b wɨ̂ʼ bɑ́, bé ó nó: pɨʼ milémé myɔ́ɔ́, nyé ɑjɨmɑ ɨ́ jô. Bé lɨ́ elœʼ ményʉ́l mɔ́ɔ́, le epyêh jǿǿ mé Nzyɛ̌m le entuhlo bééngeles dí e kûm bɑ́.
65001009	Tó kœb ó, njǿø beéngeles Michel, nye mʉr tɨ̂ʼ ɑ́ bé ɑntuhlǒ sɔ́ŋ meleme, mʉr bé e nɔ́ɔ́ ɑ́ pɑ pére mekɑ̌n, lɨ́ edǐ gʉ́ɑ̌ mpʉ̌ múú mé Moïse, wé ɑ́ jɑlɑ le edebe yɨ́ nyɑ́. Ɨ́ jɔ̌ʼ Michel ɑ́ jwe sɔ́ŋ meleme mebě yɨ́, nye ɑ́ bé ɑntuhlo nyê. Nye ɑ́ jɑɑ lɛ́ɛ ó: «Dɑ̂ Nzyɛ̌m, nye ntɨ́ʼɨɨ go!»
65001010	Bʉr bɑɑ́ bɨ́ɛ ntuhlo ó, sɑ́ yɨ́yɛ̂h bé dí ɑgʉ́ɑ yɨ́. Yɑɑ́ bé dí egʉ́ɑ yɨ́ yɨ́ɛ, yé lɨ́ edímle bê. Sɑ́ ngǿɑ́ yɔ́ɔ́ yɑɑ́, yé ɑntɑɑ̌ bím ótír ó dwǐʼ dí egʉ́ɑ bísɔ̂ʼ yɨ́.
65001011	Nkoó, nye ó, e bʉr bɑɑ́! Ebě, bɨ́ dû nzɨ́ Kɑyɨ̂n ɑ́ kɑr nyɨ́. Bé ɑ́ si dîm, lɨ́ edû nzɨ́ mikóo mé Bɑlɑ̂m, ebě, bé ɑ́ gø̂m ó myɛ́nɑ. Bé ɑ́ kɑ to jwe ó mpʉ bʉ̂r ó Korê bé ɑ́ jwe ɨ́ jɔʼ bé ɑ́ gbɔbɑ e Moïse yɨ́.
65001012	Jøʼ yɔ́ɔ́, yé lɨ́ entɨ̂ʼ ɨ́ pɑ́ʼ wɨ́n. Bé buú ntɨ̂ʼ ó, ɨ́ jɔʼ bɨ́n le onɔ́ɔ́ dé méde ɨ́ Mbɛ̌r-Nzyɛ̌m yɨ́. Bé dɨ́dé ó, lɔ̂ʼwɑ̌ lɔ́ʼwɑ́ɑ, ɑjóʼo bɑ́ sôn. Bé jɑɑ́ gbɨgbɑ̂ méde ó, njɨ ɨ́ myɔ́ɔ́ mínum. Bé ó mpʉ méjwíne me mpíé, pubó dí etíne, mpíé nyɨɛ ɑkɑ̌ nǿø mɑ́. Bé ntémé, bé ó mpʉ bílɨ́ bi dí ɑbe lɨ́ egúmo mpúmó ɨ́ jɔ̌ʼ nkóno bí. Byé lɨ́ ejwe nzɔ̂ʼ bɑ́, ebě, byé lɨ́ emunɑ sí.
65001013	Bé nøølɑ ntémé ó, e mbi óbóʼó ó mɑ̂ŋ dí epyêl mégûl ɨ́ ntomo ntomo wɨ́. Bé lɨ́ esɑ̂ ébébe, ɑjóʼo bɑ́ sôn. Bé nøølɑ ó, le ocwícwén o dí ɑdû bítyé byɔ́ɔ́ bɑ́. Sɑ́ tɨ̂ʼ ó Nzyɛ̌m dí ejɑɑ́ bɨbɑʼle bé bidiɑ́ byɔ́ɔ́ njɨ lɨ́ ejúrʉ́ʉ́ e dí ɨ́ nkom nkom lɨ́ yɨ́. Ejúrúú lɑɑ́, lé ódidi nó ó, kɔ́m ti e kɔ́m.
65001014	Énɔk ɑ́ be ó ngwih ebɑɑlé mé Ádɑm. Nye ɑ́ si gwîh milɔ̌b mé Dɑ̂ Nzyɛ̌m, dumo e bʉr bɑɑ́. Nye ɑ́ lɛ́ɛ ó: «Pɑɑ́ jóʼo gɑ̂: Tî gɑ́ wɨ́nɑ́ ónze ó, e beéngeles bé dí ci bɑ́, tɑ̂ŋ mekɑ́m mé ótɔ́ɔ́sin,
65001015	lɨ́ enzě cíʼe bʉ̂r bɨ́bɛ̂h milɔ̌b. Nye ólɛ̂ʼle mínjéʼe-Nzyɛ̌m mímyɛ̂h misyóm myɔ́ɔ́. Misyóm myɑɑ́, myé nyɨ́nyɨ́n ó, ɨ́ mpʉ bé dí esɑ̂ bísyɛ́ɛlɑ̌ Nzyɛ̌m nyɨɛ dí ebene bí yɨ́. Nye ólɛ̂ʼle bé ntémé mpʉ mínjéʼe-Nzyɛ̌m dí esɑ̂ Nzyɛ̌m nkěh ɨ́ mbi mékɑ̌n bé dí ecɨ nyé mɑ́.»
65001016	Bʉr bɑɑ́, bé ɨ́ jɔʼ yɨ́yɛ̂h ó, lɨ́ elwib ɨ́ bébe bébe dumo e Nzyɛ̌m. Bê ɨ́ jɔʼ yɨ́yɛ̂h ó, lɨ́ ecicine nkɔ̂b nyé jwíjwé bé nyɨ́. Bé jɑɑ́ dû ó, njɨ bigǿmɑ́ byɔ́ɔ́. Bé lɨ́ elwib bílwǐb bí jɑ́ɑ́lé. Bé lɨ́ ejwɑ́ɑwo bʉ̂r mempǒm, bɨ́ɛ lɨ́ egʉ́ɑ ó, bé e nkul edirɑ wɔ́ɔ́ nyɔm tɨ̂.
65001017	Bʉr ó kpɛ̌l bɑ̂m, toŋlɑɑ gɑ́ mekɑ̌n bʉ̂r o mílʉ́mlʉ́ mé Tî gɑ́ wɨ́nɑ́ Yésʉs-Krîst ɑ́ lɛ́ɛ mɑ́.
65001018	Bé ɑ́ lɛ́ɛ bɨ̌n ó, mbi wɨ̂: «Ɨ́ melú mé ósûʼlɑ mɑ́, yé óbe ó, e bʉr ó kpêʼle ngɑ́ dû mpʉ bígǿmɑ́ byɔ́ɔ́ dí etíne bé yɨ́ bɑ́. Bigǿmɑ́ byɔ́ɔ́, byé kʉ́ lɛ̂ʼle ó, bé lɨ́ ejéʼě Nzyɛ̌m.»
65001019	Bɨ́hɑɑ́, bé ó dí egbɑ̂ mpɔ́ʼɑ́ menkɔ̌m pɑ́ʼ bʉr. Nkul le pɨʼ nyɔ́ɔ́, nye ó njɨ nyɑɑ́ nyʉ̂l bipúno. Sísǐm mé Nzyɛ̌m, wé ɑpɑ̌ nî bé ɨ́ miléme.
65001020	Bɨ̌n bɨɛ, bʉr ó kpɛ̌l bɑ̂m, búʼó bɨ́n dí e yé, yɑɑ́ dí ci yɨ́, nʉŋɑɑ gɑ́ pîm ɨ́ búʼó yɑɑ́. Jɨjɨʼlɑɑ gɑ́ ntémé e nzɨ̌ Sísǐm mé Nzyɛ̌m.
65001021	Bɑʼlɑɑ gɑ́ bicwiʼ bín, lɨ́ edi bɑɑ́ Nzyɛ̌m dí ekpɛl bɑ́. Bɨ̌n ɑ bónó móhó Tî gɑ́ wɨ́nɑ́ Yésʉs-Krîst ngɑ́ bɑ́ʼɑ̌ nze wɨ́. Nye ónze ó, nzě jɨ̂ʼ mɨ́nɑ́ gɑ́ nkoó. Bónɑ́ɑ́ gɑ́ nye. Nye ódi e bɨ̌n ó, tô tóʼ, tó pyɑ̂l pyɑ́lɑ́ɑ ɨ́ cwǐʼ njʉ̌m dǐ.
65001022	Jɨ́ʼɨ́ɨ́ gɑ́ bʉr o dí le elíʼɑ bɑ́ nkoó.
65001023	Ciʼɨɨ gɑ́ bɑɑ́ mû sí lʉ́ŋɑ ɨ́ siʼe bɑ́. Syɛbɨɨ gɑ́ bé ɨ́ siʼe yɑɑ́. Jɨ́ʼɨ́ɨ́ gɑ́ bʉr nkoó. Milémé mín jɨ́ʼɨɨ bé nkoó, lɨ́ ekɛ̂n bɨ́n dí ejóʼo ɨ́ bisyɛ́ɛlɑ byɔ́ɔ́ lɨ́. Benɑɑ gɑ́ syɛ́ɛlɑ ébébe yɔ́ɔ́ yɨ́yɛ̂h, kumǒ kumɑ́ɑ e mikɑ́n bé ɑ́ bubwɑ̂r ɨ́ menyʉ́l mɔ́ɔ́ mí, ebě, myé mû ó sí bil mpîr.
65001024	Kûm, mpwɑʼ, nkul le jǿø, byé díʼee e mʉr dí e nkul ekɑmle e bɨ̌n ó, bɨ̌n sɑ́ ɑcwe, wɑɑ́ ntémé dí e nkul etyêl bɨ́n ɨ́ míh mé, ɑbe e sɑ́ ébébe nyé óboʼlo bɨ́n e tɨ̂, le bisʉhʉʉ ɨ́ buo buo nyɑ́.
65001025	Nye omér ó dí Nzyɛ̌m. Kûm jwéŋɔɔ Nzyɛ̌m, dí Ciʼ-bʉr gɑ́ wɨ́nɑ́ nyɑ́, ɨ́ nzɨ̌ mé Yésʉs-Krîst, Tî gɑ́ wɨ́nɑ́, tɑ́ɑre ɨ́ mimbú mí píhe, le ɨ́ bɑ́ɑ́nɑ̂, tó kumǒ kumɑ́ɑ ɨ́ cwǐʼ njʉ̌m dǐ e njʉ̌m dǐ. Amen.
66001001	Yésʉs-Krîst ɑ́ si gwîh bisɑ́ Nzyɛ̌m ɑ́ tɨ́e nye ó, nye lɛ̂ʼlɑɑ osyɛ̂l o mésɑ́ bé, ó bé gʉ́ŋɑɑ sɑ́ mû kúno epyɑ̂l bé yɨ́. Nye ɑ́ gwîh byé ó, lɨ́ elómo éngeles wé kwɑ́ me, Jeɑn, syɛ̂l mesɑ̂ wé.
66001002	Jeɑn wɑɑ́, nye ó mboʼlo lɨ́ esú é sɑ́ yɨ́yɛ̂h nyé ɑ́ bee yɨ́. Nyě boʼló ó, dumo e lɔ́ɔ́ mé Nzyɛ̌m, ti e cwiʼ mé Yésʉs-Krîst.
66001003	Metyɛʼ me mpóm, mé díʼee e wɑɑ́ dí elɑ́ɑ míngwíhɑ́ mílɔ̌b mi dí ɨ́ kɑ́lɑr nyɑ̂ʼ mí nyɑ́. Metyɛʼ me mpóm, mé díʼee ntémé e bʉr o dí ejóʼo le ebɑʼle métǿǿ me dí tɨ̂ʼ mɑ́ bɑ́. Gʉ́ŋɑ́ɑ́ gɑ́ ó, sɑ́ nyé ɑ́ bee yɨ́, yé mû ó kúno epyɑ̂l.
66001004	Yé ó mɛm Jeɑn ó dí ecɛmɑ bɨ́n, bʉr o bísɔ́mɑ́ bí Mbɛ̌r-Nzyɛ̌m nzɑɑngbɑ́ bi dí ɨ́ sí Azíɑ bí. Nzyɛ̌m sʉ́ʼoo bɨ̌n metyɛʼ me mpóm le egbɑ̂ mépyɛblɑ ɨ́ milémé mín. Mé díʼee e bɨ̌n, duho e wɑɑ́ ɑ́ boo be nyɑ́. Nye ntémé ó jínɑ. Nye ntémé ónze. Mé díʼee e bɨ̌n ntémé, duho e misísǐm nzɑɑngbɑ́ dí ɨ́ mpǒm mecǿǿ mé jǿǿ mé Nzyɛ̌m mí.
66001005	Yésʉs-Krîst sʉ́ʼoo bɨ̌n metyɛʼ me mpóm, le egbɑ̂ mépyɛblɑ ɨ́ sɔ́mɑ́ yɨ́n. Nye ó mboʼlo jɑ́lɑ́ le ebûʼlɔɔ nyɑ́. Nye ó dí mwɑ̂ mejwéʼe mé Nzyɛ̌m ɑ́ pɑh, duho lɨ́ ojwe nyɑ́. Nye ó dí Njǿø mesí mé sí yɨ̂ʼ mɨ́mɛ̂h. Nye lɨ́ ekpɛl mɨ́nɑ́ gɑ̂. Nyɨ́ sʉ mécié mé sí, ntɔ̂ʼ pɛʼ bibɑɑ bí ébébě Nzyɛ̌m ɑ́ niʼe ɨ́ lɔ̌b mísyóm gɑ́ mínɑ́ bí, ɨ́ nzɨ̌ njwéɑ́ wé.
66001006	Nye ó b'ɑ́ liŋ mɨnɑ́ gɑ́ bʉr o Mpóʼo nyé, le esɑ̂ ó, mɨnɑ́ díʼee gɑ́ opɑrɑ dí eséɑ e wɑɑ́ dí Nzyɛ̌m wé, wɑɑ́ dí ntémé Sɔ́ŋ wé nyɑ́ bɑ́. Kûm e nkul, byé díʼee e nye njʉ̌m dǐ e njʉ̌m dǐ. Amen.
66001007	Pɑɑ́ bee gɑ̂: nye lɨ́ enze ɨ́ jwiné. Bʉr bɨ́bɛ̂h, bé óbee nyê, dɑmɑ́ be ó bɑɑ́ bé ɑ́ lúmo nye ekʉɑ́ bɑ́. Bʉr o bíkúl bí sí yɨ̂ʼ bíbyɛ̂h, bé ójɨ méjwê le ekɑ̂m ékúhó lé. Eee! Amen!
66001008	Dɑ̂ Nzyɛ̌m, nyě lɛ́ɛ́ ó: «Me ó dí wɑɑ́ esôʼ ndu e wɑɑ́ epíhe. Me wɑɑ́ ɑ́ boo be, wɑɑ́ jínɑ, ndu e wɑɑ́ ngɑ́ nze nyɑ́. Me ó dí Nzyɛ̌m nkul nyɨnyɛ̂h.»
66001009	Yé ó mɛm Jeɑn, mɨ́ɔɔ́ wɨ́n. Mɨnɑ́ gɑ́ bé ɨ́ mpúhlɑ́ e Yésʉs ó, lɨ́ esiɑ e mitúú mímpwɑ́r. Mɨnɑ́ gɑ́ óbɛ̂h bé ɨ́ mpóʼo Yésʉs dí ejǿø yɨ́. Mɨnɑ́ gɑ́ óbɛ̂h ó dí e bíhwó nyé dí egbɑ̂ bʉ̂r ɨ́ miléme nyɨ́. Bé ɑ́ mɛ̂r me, pɨrɔɔ mé wɑ̂ʼ ɨ́ cíhé dí ejébɔɔ «Pɑ́tmos» wɨ́ ó, ebě, lɔ́ɔ́ mé Nzyɛ̌m le milɔ̌b mé Yésʉs mé dí eboʼlo mí.
66001010	Ɨ́ gúú móhó sɑ́bɑt, me ɑ́ be ó, ɨ́ nkul Sísǐm mé Nzyɛ̌m. Nó ó mé ɑ́ jóʼo cwíí lɨ́ elwib ɨ́ koo wɑ̂m píhe, lɨ́ enøølɑ e sébé. Nye ɑ́ lwib ó kʉ́kʉ́.
66001011	Nye e me ó: «Sɑ́ gó mû lɨ́ ebee yɨ́, go ɑ tílé yé ɨ́ kɑ́lɑr. Gó ocyen nyé ɨ́ bisɔ́mɑ́ bí Mbɛ̌r-Nzyɛ̌m nzɑɑngbɑ́ bi dí Éfɛsɔs, Smírnɑ, Pɛ́rgɑmos, Teɑtîr, Sɑ́rdɛs, Filɑdɛ́lfiɑ, ndu e Lɑodiséɑ bí.»
66001012	Jɔʼ mé ɑ́ jwirɑ ó, mě jwɛ́ʼ ó mʉr ɑ́ be lɨ́ elwib e me nyɑ́ yɨ́, nó ó mé ɑ́ jwirɑ, nzě bee bítyélɑ́tyélɑ mélɑ́mɑ bí gʉ̂l nzɑɑngbɑ́.
66001013	Témé bityélɑ́tyélɑ mélɑ́mɑ byɑɑ́, me ɑ́ si bee nyʉ́ʉ́ mʉ̂r ɑ́ nøølɑ e mwɑ̂n mé mʉr nyɑ́. Nye ɑ́ bwɑ̂r ó, dur ɨ́ jɑɑ jɑɑ, pyɑ̂l ɨ́ mekʉ̌ sí. Nye ɑ́ be ntémé ó, e kɑnɑ́ gʉ̂l ɨ́ kuó tyeelɑ́.
66001014	Mpuo lʉ́ nyé, nye ɑ́ be ó, ɨ́ pumo pumo mpʉ égul, ɨ́ pumo pumo mpʉ épɛ́m. Míh mé, mé ɑ́ be ó mpʉ̌ njʉ̌l siʼe.
66001015	Mekʉ̌ mé, mé ɑ́ be ó, nyʉ̂l ɨ́ cʉʼ, mpʉ̌ nkóho mû sí gbɑ́ŋɔɔ ɨ́ duró yɨ́. Cwíí nyé, nye ɑ́ jø̂ʼ ɨ́ megwɑ̌l ó, ɨ́ mpʉ mésʉʼ méntíbé ɨ́ buo buo.
66001016	Lɨ́ ekœ́h lé éjʉ́m lé, nye ɑ́ be ó le ocwícwén nzɑɑngbɑ́. Nye ntémé e pɑ-sʉŋ, njebɑ́ myoo mipɑ́ʼ mímbɑ́. Pɑ-sʉŋ wɑɑ́ ɑ́ duho nye ó ɨ́ num. Mpǒm nyé, nye ɑ́ pɨpɑn ó, ɨ́ keleb keleb, mpʉ̌ mbɑh dʉ́o dí epɑn témé móhó wɨ́.
66001017	Jɔʼ mé ɑ́ bee nye yɨ́, me kúrwo sí, píʼe mpóm ɨ́ bibwɑ̌h ɨ́ mekʉ̌ mé, mpʉ̌ múu ɨ́ séhé. Nye ntɔ̂ʼ kɛ̌l mbó éjʉ́m wé ɨ́ nyʉ̂l nyɑ̌m. Nye e me ó: «Akɑ̌ jóʼo bʉ́ɑ́. Me ó dí mʉr esôʼ ndu e mʉr epíhe.
66001018	Me ó wɑɑ́ dí kublɑkúblɑ nyɑ́. Me ɑ́ si jwe. Pɑɑ́ bee gɑ̂: me mû ó, ɨ́ cwǐʼ njʉ̌m dǐ! Me ó dí le osɑb o dí edib kwɑ́r ojwe bɑ́.
66001019	Nó ó, tilɑɑ bísɑ́ gó dí ebee bí. Tilɑɑ bísɑ́ mû lɨ́ esyɛ́ɛ ndu e byɑɑ́ ngɑ́ syɛ́ɛ bí.
66001020	Ocwícwén nzɑɑngbɑ́ gó dí ebee lɨ́ ekœ́h lé éjʉ́m lɑ̂m bɑ́ le bityélɑ́tyélɑ mélɑ́mɑ bí gʉ̂l nzɑɑngbɑ́, sɑ́ dí elɛ́ɔɔ tɨ̂ʼ ɨ́ lwǐb ódîm yɨ́ ó yɨ̂: ocwícwén nzɑɑngbɑ́, bé ó beéngeles nzɑɑngbɑ́ dí ejwéele bísɔ́mɑ́ bí Mbɛ̌r-Nzyɛ̌m nzɑɑngbɑ́ bɑ́. Bityélɑ́tyélɑ mélɑ́mɑ byɑɑ́ bíɛ, byê jweʼle ó, bisɔ́mɑ́ bí Mbɛ̌r-Nzyɛ̌m nzɑɑngbɑ́ byɑɑ́.»
66002001	«Cɛmɑɑ mékɑnɑ́. Go ɑ cyén éngeles dí ejwéelě Mbɛ̌r-Nzyɛ̌m, wɑɑ́ dí Éfɛsɔs wɨ́ nyɑ́. Lɛ́yɨ́ɨ́ nyé ó: Wɑɑ́ dí emɛ̂r ócwícwén nzɑɑngbɑ́ lɨ́ ekœ́h lé éjʉ́m lé nyɑ́, nye lɨ́ ecye pɑ́ʼ bityélɑ́tyélɑ mélɑ́mɑ bí gʉ̂l nzɑɑngbɑ́. Nyě lɛ́ɛ́ ó:
66002002	“Me lɨ́ egʉ́ɑ̌ lelelelě syɛ́ɛ́ bɨ́n dí eséɑ yɨ́, ndu e mbi bɨ́n dí ejûhwo mítúú wɨ́. Me lɨ́ egʉ́ɑ ntémé ó, bɨ̌n bé ɑjûhwo ósyɛ̂l bé ébébe. Bɨ̌n bɨ́ pɑhle bʉ̂r o dí elɛ́ɛ ó, bé ó bʉr o mílʉ́mlʉ́ mé Yésʉs bɑ́, bɨ́ɛ yɨ́ɛ ɑbe bê. Bɨ̌n bɨ́ kʉ́ bee ó, bé ó bɑɑ́nyɑ̂-bibɛr.
66002003	Bɨ̌n bé lɨ́ esɑ̂ bíhwó. Bɨ̌n bé lɨ́ ejûhwo mítúú ɨ́ lɔ̌b díé lɑ̂m, ɑtyɛʼ míléme.
66002004	“Yé e sɑ̂ gwɑ́r mé dí ebene e bɨ̌n yɨ́. Yé ó: bɨ̌n mû ó ɑgwɑ́ kɑ̌ kpɛl mé mpʉ bɨ́n ɑ́ nyɛɛ kpɨkpɛl me yɨ́. Syɛ́ɛlɑ yɑɑ́ ó mé dí ebene bɨ́n yɨ́.
66002005	Ebe nó, toŋlɑɑ gɑ́ gúmó bɨ́n ɑ́ sele ɨ́ jɔʼ bɨ́n ɑ́ cwe yɨ́. Jwirɑɑ gɑ́ miléme. Lóŋlɑ́ɑ́ gɑ́ bisyɛ́ɛlɑ bí ésôʼ mpʉ bɨ́n ɑ́ boo sɨ̂sɑ yɨ́. Bɨ́n bé ɑjwirɑ, sɑ̂ nó wɑ́, me ónze kwɑ́ nyɨ́n. Mé opɛʼ tyélɑ́tyélɑ élɑ́mɑ yɨ́n ɨ́ tyé yé.
66002006	Dɑmɑ́ jóʼo nó, bɨ̌n bé e nkɑm lɨ́ ebene bísyɛ́ɛlɑ bi bʉ̂r o dí edû Nikolɑ̂ bɑ́. Mɛm ntémé, me lɨ́ ebene byê.
66002007	Mekɑ̌n Sísǐm mé Nzyɛ̌m dí elɛ́ɛ̌ Mbɛ̌r-Nzyɛ̌m mɑ́, mé ó ménɨ̌. Mʉr nyɨnyɛ̂h dí e megwɑ̌l mé éjóʼo nyɑ́, nye jóʼɑɑ nɑ́ɑ̌. Mʉr nyɨnyɛ̂h óntɑɑ, búlɑ le onkɔ́ɔ́ nyɑ́, me ójwe nyé nkul epyɑ̂l ɨ́ Pɑrɑdîs. Nyé odě bumó lɨ́ cwiʼ.»
66002008	«Cɛmɑɑ mékɑnɑ́ ntémé éngeles dí ejwéelě Mbɛ̌r-Nzyɛ̌m, wɑɑ́ dí ɨ́ Smírnɑ wɨ́ nyɑ́. Lɛ́yɨ́ɨ́ nyé ó: Wɑɑ́ dí mʉr esôʼ ndu e wɑɑ́ epíhe, wɑɑ́ ɑ́ jwe, bɑ́ʼɑ̌ pɑh nyɑ́, nye lɨ́ elɛ́ɛ bɨ́n ó:
66002009	me lɨ́ egʉ́ɑ mítúú mín, le ejyêb lɨ́n. Lɨ́ otyeetye, bɨ̌n bé ó, misʉ́sʉ́ mí bʉ̂r. Me lɨ́ egʉ́ɑ ntémé melǿø bʉ̂r dí elǿø bɨ́n mɑ́. Bɑɑ́nyɑ̂-melǿø bɑɑ́, bé lɛ́ɛ́ ó, bé ó bʉr ó kúl óYúden. Sɑ̂ gwɑ́r, bé ɑbe óYúden ompɑ̂. Bé ó bʉr o mpɑ́h sulɑ́ mé Sɑ́tɑn.
66002010	Ayɨ́ jóʼo gɑ́ bʉ́ɑ́ ɨ́ lɔ̌b bíntɨ́ʼɑ́ bé ngɑ́ jwe bɨ́n bí. Pɑɑ́ bee gɑ̂: Sɔ́ŋ meleme, wé ómɛ̂r bɨ́n bʉ́ʉ́ bʉ̂r, gbɑ̂ bé ɨ́ mbʉʼ, lɨ́ edǐ bóblo bɨ́n. Bɨ̌n bé ósiɑ e mitúú, tó kumo ɨ́ melû kɑ́m. Gwɑ́ bɑʼle gɑ́ búʼó, tó kumo lɨ́ eswie. Sɑ́ tɨ̂ʼ ó mé ójwe bɨ́n cwǐʼ njʉ̌m dǐ yɨ́. Bɨ̌n bé óbi myɛ́nɑ mɑɑ́, mpʉ̌ nkɔ́ɔ́ dí ebórɔɔ̌ kɑ́rɑ́ɑ́ yɨ́.
66002011	Mekɑ̌n Sísǐm mé Nzyɛ̌m dí elɛ́ɛ̌ Mbɛ̌r-Nzyɛ̌m mɑ́, mé ó ménɨ̌. Mʉr nyɨnyɛ̂h dí e megwɑ̌l mé éjóʼo nyɑ́, nye jóʼɑɑ nɑ́ɑ̌. Mʉr nyɨnyɛ̂h óntɑɑ, búlɑ le onkɔ́ɔ́ nyɑ́, nye ɑ́jwe éswie embɑ́.»
66002012	«Cɛmɑɑ mékɑnɑ́. Go ɑ cyén éngeles dí ejwéelě Mbɛ̌r-Nzyɛ̌m, wɑɑ́ dí ɨ́ Pɛ́rgɑmos wɨ́ nyɑ́. Lɛ́yɨ́ɨ́ nyé ó: Wɑɑ́ dí e pɑ-sʉŋ njebɑ́ myoo mipɑ́ʼ mímbɑ́ nyɑ́, nyě lɛ́ɛ́ ó:
66002013	me lɨ́ egʉ́ɑ̌ gúmó bɨ́n dí edi yɨ́. Tɨ̂ʼ ó dí diɑ́ jǿǿ mé Sɑ́tɑn. Bɨ̌n bé lɨ́ ejyɛ̂ʼwo e me. Dɑmɑ́ jóʼo ɨ́ jɔʼ bé ɑ́ jʉ̂ Antipɑ̂s yɨ́, bɨ̌n bé ɑ́ bé ɑgwɑ̂ʼ ésɑ̂ nó. Antipɑ̂s ó dí egwɑ́ boʼlo mílɔ̌b myɑ̂m. Nye ntémé, nye ɑ́ be ó mʉr ebûʼlɔɔ. Sɑ́ tɨ̂ʼ ó bé ɑ́ mɛ̂r nye ɨ́ sɔ́mɑ́ yɨ́n, jʉ́ŋɔɔ nyé yɨ́. Tɨ̂ʼ ntémé ó dí odiɑ́ mé Sɑ́tɑn.
66002014	Yé e sɑ̂ gwɑ́r mé dí ebene e bɨ̌n. Yé ó metǿǿ bʉ́ʉ́ bʉ̂r ó sɔ́mɑ́ yɨ́n dí edû mɑ́. Syɛ́ɛlɑ yɑɑ́ ó mé dí ebene bɨ́n yɨ́. Bé lɨ́ edû mílɛ́ʼlɑ́ mé Bɑlɑ̂m. Nye ó wɑɑ́ ɑ́ dulo Bɑ́lɑk lɨ́ ebébe, tɨ́e nyé egbɑ̂ mébɔ̌ʼ mé óbɨmɑ bʉ̂r o bé Ɨ́zrɑɛ̂l ɨ́ miléme ó, bé sɑ̂ʼ ebébe mɑ́, ebě, nyɨɛ Bɑ́lɑk ɑ́ sɑ̂ ó: nʉɑ tír ɑ́ pɑ bɑŋɔɔ ɨ́ nzɑɑ́ biyɨŋɑyɨ bí ónzyɛ̌m nyɑ́, nzě tímle nyé bʉr o bé Ɨ́zrɑɛ̂l. Bɨ́ɛ ntɔ̂ʼ de nyê, nzě sɑ́ŋɔɔ ntémé bimolɑ́.
66002015	Yê tyeetye ó, bʉ́ʉ́ bʉ̂r ɨ́ sɔ́mɑ́ yɨ́n, bé lɨ́ esɑ̂ mpʉ̌ Nikolɑ̂ dí elɛ̂ʼle yɨ́.
66002016	Ebe nó, jwirɑɑ gɑ́ miléme. Bɨ́n bé ɑsɑ̂ nó wɑ́, mé okpɑ̂hwɑ̌ nze kwɑ́ nyɨ́n. Mé olwímlɑ e bʉr bɑɑ́ e pɑ-sʉŋ dí eduho ɨ́ num wɑ̂m nyɑ́.
66002017	Mekɑ̌n Sísǐm dí elɛ́ɛ bísɔ́mɑ́ bí óbûʼlɑ mɑ́, mé ó ménɨ̌. Mʉr nyɨnyɛ̂h dí e megwɑ̌l mé éjóʼo nyɑ́, nye jóʼɑɑ nɑ́ɑ̌. Mʉr nyɨnyɛ̂h óntɑɑ, búlɑ le onkɔ́ɔ́ nyɑ́, me ójwe nyé mede dí eduho ɨ́ jʉ́ó kʉ́ mɑ́. Mede mɑɑ́, mé ó lɨ́ esǒ. Me ntémé ójwe nyé ekóʼ épúmó. Díé lé, lé óbe ó tɨ̂ʼ tilɑ́. Díe lɑɑ́, lé ó ejwɑ́n é díé lé. Nyʉ́ʉ́ mʉ̂r swîh, nyé ɑbe e nkul egʉ́ɑ lê, njɨ wɑɑ́ dí ebi lé nyɑ́.»
66002018	«Cɛmɑɑ mékɑnɑ́. Go ɑ cyén éngeles dí ejwéelě Mbɛ̌r-Nzyɛ̌m, wɑɑ́ dí ɨ́ Teɑtîr wɨ́ nyɑ́. Lɛ́yɨ́ɨ́ nyé ó: Lɔ́ɔ́ wɨ̂, wé duho ó, ɨ́ num Mwɑ̂n mé Nzyɛ̌m. Míh mé, mé ó mpʉ̌ njʉ̌l siʼe. Mekʉ̌ mé, mé ó mpʉ̌ nkóhó dí ɨ́ buú pɑn yɨ́.
66002019	Me lɨ́ egʉ́ɑ̌ syɛ́ɛ́ yɨ́yɛ̂h bɨ́n dí eséɑ yɨ́, le kpɛ̌l yɨ́n, syɛ́ɛ́ ménkɔ̌m bɨ́n dí esɑ̂ mɑ́. Me lɨ́ egʉ́ɑ̌ búʼó yɨ́n ti e bíhwó nyɨ́n. Bisyɛ́ɛlɑ bín byɑɑ́, byé mû ó sí buo, lɑɑ byɑɑ́ bɨ́n ɑ́ nyɛɛ sɨsɑ̂ bí.
66002020	Yé e sɑ̂ gwɑ́r mé dí ebene e bɨ̌n yɨ́. Yé ó: Yezɑ́bɛl, wɑɑ́ bɨ́n ɑ́ bɑnɑ jûhwo ó, nye díʼee ɨ́ sɔ́mɑ́ yɨ́n nyɑ́. Sɑ́ tɨ̂ʼ ó mé dí ebene bɨ́n yɨ́. Mʉmɑ́ nɨ̌ dímlé bɨ́n ó, ɨ́ jɔʼ nyé dí elɛ́ɛ ó, nye ó ngwíhɑ milɔ̌b yɨ́. Nye lɨ́ ejwe ósyɛ̂l o mésɑ̂ bɑ̂m milɛ́ʼlɑ́ míkóo, ó bé sɑ̂ʼ bimolɑ́. Nyě títíné bé ntémé ó, bé dêʼ tír ɑ́ pɑ bɑŋɔɔ ɨ́ nzɑɑ́ biyɨŋɑyɨ bí ónzyɛ̌m nyɑ́.
66002021	Me ɑ́ si jwe nye jɔʼ ó, nye jwírɑɑ léme. Nó ó, nyé ɑkpɛl éjwirɑ, nkʉ̂ gwɑ̂ʼ ésɑ̂ bímolɑ́.
66002022	Sɑ́ tɨ̂ʼ ó mé ójyêʼ nyé ɨ́ joó ékpɑɑ yɨ́. Me ntémé, me ósɑ̂ ó, bʉrʉ̂m o dí esɑ̂ míswɛbɑ e né bɑ́, bé bɔ́mɑɑ e mitúú ɨ́ buo buo. Alɑɑ ó, bé ójwirɑ míléme, bírɔɔ bísyɛ́ɛlɑ bí ébébe byɔ́ɔ́ byɑɑ́.
66002023	Me ntémé, me ójʉ̂ bwɑ́n bé. Ɨ́ nzɨ̌ nyɑɑ́ ó bísɔ́mɑ́ bí Mbɛ̌r-Nzyɛ̌m bíbyɛ̂h ngɑ́ gʉ́ɑ ó, mɛm ó dí egʉ́ɑ bítɔŋlɑ́ ndu e bigǿmɑ́ bí bʉ̂r yɨ́. Me ójɛ́nɑ mʉ̂r nyɨnyɛ̂h ɨ́ sɔ́mɑ́ yɨ́n ó, dû mpʉ bísyɛ́ɛlɑ byé dí yɨ́.
66002024	Nó ó, bɨ̌n, bʉr o dí ɑdû bébebébe lɛ́ʼlɑ́ wɨ̂ʼ bɑ́, bɨ̌n bé ɑdû mísolɑ́ mílɛ́ʼlɑ́ Sɑ́tɑn dí ejwe, myɑɑ́ bʉ́ʉ́ bʉ̂r dí elɛ́ɛ ó, myé ó tyeetye mí. Mé ɑkɛl bɨ́n gúú mběʼ swîh.
66002025	Mě lɛ́ɛ́ bɨ́n ó, sɑ̂ gwɑ́r yɨ̂: sɑ́ bɨ́n dí e yé yɨ́, bɑʼlɑɑ gɑ́ yê, tó kumo ɨ́ jɔʼ mé óbɑ́ʼɑ̌ nze yɨ́.
66002026	Bʉr o ngɑ́ ntɑɑ, búlɑ le onkɔ́ɔ́, bɑɑ́ ngɑ́ séɑ̌ syɛ́ɛ́ yɑ̂m, tó pyɑ̂l lɨ́ esíé bɑ́, me ódil bé ɨ́ bidǐ bí ójǿø. Bé ojǿø bʉ̂r o bíkúl bíbyɛ̂h.
66002027	Bé ópɨpɑ́lɑ bé ó, e nkul jǿø ɨ́ lele lele mpʉ̌ súmǔ nkóho. Bé óbʉ̂ bé ɨ́ mpʉ mʉ̂r dí ebʉ̂ míkɑ́ʼ mí déʼé bipêh bipêh yɨ́. Bé óbi nkûl e me mpʉ mé ɑ́ nʉɑ nkul kwɑ́ mé Sɔ́ŋ wɑ̌m yɨ́.
66002028	Me ójwe bé ntémé cwícwén dí epɑn ɨ́ melɔ́mɑ mé mɛ́n nyɑ́.
66002029	Mekɑ̌n Sísǐm dí elɛ́ɛ̌ Mbɛ̌r-Nzyɛ̌m mɑ́, mé ó ménɨ̌. Mʉr nyɨnyɛ̂h dí e megwɑ̌l mé éjóʼo nyɑ́, nye jóʼɑɑ nɑ́ɑ̌.»
66003001	«Cɛmɑɑ mékɑnɑ́. Go ɑ cyén éngeles dí ejwéelě Mbɛ̌r-Nzyɛ̌m, wɑɑ́ dí ɨ́ Sɑ́rdɛs wɨ́ nyɑ́. Lɛ́yɨ́ɨ́ nyé ó: Wɑɑ́ dí emɛ̂r mísísǐm mé Nzyɛ̌m nzɑɑngbɑ́ ndu e l'ocwícwén nzɑɑngbɑ́ nyɑ́, nyě lɛ́ɛ́ ó: me lɨ́ egʉ́ɑ̌ sɑ́ yɨ́yɛ̂h gó dí esɑ̂ yɨ́. Bʉr bɨ́ɛ bee ó, go ó kublɑkúblɑ. Nkúnɑ́ guɑ, go ó mpʉ̌ múu.
66003002	Gbɔlwɑɑ gɑ́ sí. Diʼee gɑ́ ɨ́ mpʉ̂n. Bɨ̌n bé ɑ́mû jɑɑ́ síe lɨ́ ejwe ɨ́ méŋlɛ́, ebě, me ɑ́ si bee ó, syɛ́ɛ́ yɨ́n, yé jínɑ ó, ɑpɑ̌ gwɑ́ bě lǿŋlɑ́ ɨ́ míh mé Nzyɛ̌m.
66003003	Ebe nó, toŋlɑɑ gɑ́ milɛ́ʼlɑ́ bɨ́n ɑ́ jóʼo ɨ́ mimbú mí píhe mí. Toŋlɑɑ gɑ́ ntémé mpʉ bɨ́n ɑ́ nyɛɛ nʉɑ myé yɨ́. Jwirɑɑ gɑ́ miléme. Bɨ̌n ɑ bɑ́ʼlé mílɛ́ʼlɑ́ myɑɑ́. Bɨ́n bé yɨ́ɛ ɑjɨmɑjɨmɑ nɛ́ɛ: gʉ́ŋɑ́ɑ́ gɑ́ ó, me ónze ɨ́ sɔ́mɑ́ yɨ́n. Sɑ̂ gwɑ́r, bɨ̌n bé ɑ́gʉ́ɑ̌ jɔʼ mé ónze yɨ́. Me ónze ó, metørɑ̂, mpʉ̌ njíblʉ̌.
66003004	Nó ó, yé e bʉ́ʉ́ bʉ̂r ɨ́ sɔ́mɑ́ yɨ́n ɨ́ Sɑ́rdɛs, bɑɑ́ bé ɑ́ be ɑlœʼ mikɑ́n myɔ́ɔ́ bɑ́. Bé óbwɑ̂r míkɑ́n ɨ́ pumo pumo. Bɨ̌h le onɔ́ɔ́ bé ócyě sɔ́mɑ́ gwɑ́r, ebě, bé lɨ́ ejɑlɑ e tɨ̂.
66003005	Bɑɑ́ bé óntɑɑ, búlɑ le onkɔ́ɔ́ bɑ́, me óbôr bé mikɑ́n ɨ́ pumo pumo. Me ɑ́pɛʼ míé mɔ́ɔ́ ɨ́ kɑ́lɑr cwiʼ. Me ólɛ́ɛ Sɔ́ŋ wɑ̌m, bé e beéngeles bé ó: “Bɑɑ́ bɑ̂m bê.”
66003006	Mekɑ̌n Sísǐm mé Nzyɛ̌m dí elɛ́ɛ bísɔ́mɑ́ bí óbûʼlɑ mɑ́, mé ó ménɨ̌. Mʉr nyɨnyɛ̂h dí e megwɑ̌l mé éjóʼo nyɑ́, nye jóʼɑɑ nɑ́ɑ̌!»
66003007	«Cɛmɑɑ mékɑnɑ́. Go ɑ cyén éngeles dí ejwéelě Mbɛ̌r-Nzyɛ̌m, wɑɑ́ dí ɨ́ Filɑdɛ́lfiɑ wɨ́ nyɑ́. Lɛ́yɨ́ɨ́ nyé ó: Lɔ́ɔ́ wɨ̂, wé duho ó, ɨ́ num mé Mʉr mé Nzyɛ̌m dí ci, wɑɑ́ dí tyeetye nyɑ́. Pɑɑ́ bee gɑ̂: osɑb me Njǿø Dɑvid ó mé dí e bé ɨ́ mebô bɑ̂. Mé díb ébê nó, ɑbe e mʉr ókɑ̌ pɨr lê. Mé pɨ́r lé nó, ɑbe e mʉr dí e nkul ekɑ̌ bɑ́ʼɑ̌ dib.
66003008	Me lɨ́ egʉ́ɑ̌ sɑ́ bɨ́n dí esɑ̂ yɨ́. Me lɨ́ egʉ́ɑ ó, bɨ̌n bé e bwɑ́ ó nkûl. Dɑmɑ́ jóʼo nó, bɨ̌n bé ɑ́ si bɑʼle lɔ́ɔ́ wɑ̂m. Bɨ̌n bé ɑ́ bé ɑkɛ́lɑ mê. Jwɛ́ʼɛ́ɛ́ gɑ̂, mɨ́ dib bɨ́n ebê, ɑbe e mʉr dí e nkul ekɑmle bɨ́n lɨ́ enî tɨ̂.
66003009	Beyɨɨ gɑ́, ɨ́ mpʉʼ ó mé ósɑ̂ bʉ̂r o mpɑ́h sulɑ́ mé Sɑ́tɑn, bɑɑ́ o dí elɛ́ɛ ó, bé ó oYúden, bɨ́ɛ ɑbe bé bɑ́. Bé kʉ́ sɑ̂ ó, njɨ bibɛr. Me ósɑ̂ bé mbi dí ó, bé ntɑ́ɑ nzě bɨʼ mébóó mɔ́ɔ́ sí ɨ́ mempǒm mɨ́n yɨ́, ebě, bé nkʉ̂ gʉ́ɑ ó, me lɨ́ ekpɛl bɨ́n.
66003010	Sɑ̂ gwɑ́r, me ɑ́ lɛ́ɛ e bɨ̌n bɨɛ ó, bɨ̌n jûhwɑɑ. Bɨ̌n bé ɑ́ si bɑnɑ bɑʼle lɔ́ɔ́ wɑ̂m wɑɑ́. Mpʉ bɨ́n ɑ́ jóʼo me nó yɨ́, me óbɑʼle bɨ́n, ebě, bɨ̌n bé ɑ́mû jɑɑ́ nî ɨ́ bintɨ́ʼɑ́ mû lɨ́ epyɑ̂l ɨ́ mʉr nyɨnyɛ̂h ɨ́ sí yɨ̂ʼ bí.
66003011	Me mû ó kúno enze. Mɛ́rɨ́ɨ́ gɑ́ sɑ́ bɨ́n dí e yé yɨ́ ɨ́ kpɨ́ɨ́ɨ́, ebě, nyʉ́ʉ́ mʉ̂r ɑ́mû jɑɑ́ dɛ̂ʼ bɨ́n kɑ́rɑ́ɑ́ mé ɑ́ gwɑ jwe bɨ̌n tɑ̂ŋ myɛ́nɑ yɨ́.
66003012	Bɑɑ́ bé óntɑɑ, búlɑ le onkɔ́ɔ́ bɑ́, me ótyêl bé mpʉ méjwii ɨ́ mbɛ̌r me Sɔ́ŋ wɑ̌m. Bé ótyɛ̂b ɨ́ lyɑhwó. Yé ɑ́kɑ̌ be e sɑ́ yé ópyêl bé tɨ̂. Me ótile díé mé Nzyɛ̌m ɨ́ menyʉ́l mɔ́ɔ́. Me ótile ntémé díé é nkɑnɑ mé Nzyɛ̌m, yɑɑ́ dí ejwɑ́n é Yerʉ́zɑlɛm yɨ́. Nzyɛ̌m óntɨ̌h nkɑnɑ yɑɑ́ kɑ̂ʼ sí, duho ɨ́ jʉ́ó kʉ́. Me ótile ntémé ejwɑ́n é díé lɑ̂m ɨ́ menyʉ́l mé bʉ̂r bɑɑ́.
66003013	Mekɑ̌n Sísǐm dí elɛ́ɛ̌ Mbɛ̌r-Nzyɛ̌m mɑ́, mé ó ménɨ̌. Mʉr nyɨnyɛ̂h dí e megwɑ̌l mé éjóʼo nyɑ́, nye jóʼɑɑ nɑ́ɑ̌!»
66003014	«Cɛmɑɑ mékɑnɑ́. Go ɑ cyén éngeles dí ejwéelě Mbɛ̌r-Nzyɛ̌m, wɑɑ́ dí ɨ́ Lɑodiséɑ wɨ́ nyɑ́. Lɛ́yɨ́ɨ́ nyé ó: Wɑɑ́ dí e díe ó, “Amen”, dí ntémé mboʼlo mpɑ̂, mʉr ebûʼlɔɔ. Nye ó wɑɑ́ Nzyɛ̌m ɑ́ kuho kʉ́ e sí e né nyɑ́, nyě lɛ́ɛ́ gó ó:
66003015	“Me lɨ́ egʉ́ɑ bísyɛ́ɛlɑ bín. Me lɨ́ egʉ́ɑ ó, bɨ̌n bé ɑtɑlɑ. Bɨ̌n ntémé, bé ɑdíʼɑ ɨ́ yʉŋ yʉŋ mpʉ médíbé me dí etwɑʼ mɑ́. Yé bé go bé yɨ́ɛ ó yɨ̂, nkʉ̂ yʉ́ʉ́ nó!
66003016	Ebě, bɨ̌n bé ó mpʉ médíbé me dí ɨ́ nyêʼrɑɑ, ɑdíʼɑ, ɑtɑlɑ mɑ́. Sɑ́ tɨ̂ʼ ó mé ójʉ̂ gó bijǿølɨ́ yɨ́.
66003017	Bɨ̌n bé lɨ́ elɛ́ɛ ó, bɨ̌n bé ó okúmɑ́ ó bʉ̂r, lǿŋlɑ́ e bisɑ̂ twíhɑ. Bɨ̌n bɨɛ, bé ɑgʉ́ɑ ó, lɨ́ otyeetye, bɨ̌n bé ó bʉr o dí ɨ́ buú kpɑɑ nkóó bɑ́, ndu e bʉr o métɨʼlɑ. Bɨ̌n bé ó bɑɑ́ntéʼenteʼe o bʉ̂r, bɑɑ́ntím, misuswɑ́h.
66003018	Me lɨ́ etɨ́e bɨ́n ó: yé bé bɨ̌n bé lɨ́ egø̂m ébi ókúm ómpɑ̂ nó, bwɑ́mɑ́ɑ́ gɑ́ gʉ̂l yɑ̂m. Yé ɑ́ be ɨ́ duho ɨ́ duró lé ólûl. Bwɑ́mɑ́ɑ́ gɑ́ mikɑ́n ɨ́ pumo pumo. Bɨ̌n ɑ bwɑ́r myê, ɑkɑ̌ dǐ suswɑ́h ɨ́ ŋmɑ́h ndu e sôn. Bɨ̌n ɑ bwɑ́m ntémé mǐr étwɑ́ɑle ɨ́ mîh, ó bɨ̌n nkʉ̂ bɑ́ʼɑ̌ bee!
66003019	“Mɛm, me lɨ́ ejwe mʉ̂r nyɨnyɛ̂h mé dí ekpɛl nyɑ́ melɨ́, le esɨ̂ʼ nyé lʉ̂. Nó, sɑ́ʼ gɑ́ sɨ́n, lɨ́ esú ó bɨ̌n jwírɑɑ miléme.
66003020	Pɑɑ́ bee gɑ̂: me ó wɑ̂ʼ lɨ́ ekwɑ̂ʼle ébé lô ó, me níʼee. Mʉr ngɑ́ jóʼǒ lwǐb yɑ̂m, dib mé lɑ̌ nyɑ́, me ónî kwɑ́ nyé. Bɨ̌h e nɔ́ɔ́, bé opûhlɑ mébô lɨ́ ede.
66003021	“Mʉr óntɑɑ, búlɑ le onkɔ́ɔ́ nyɑ́, me ójwe nyé nkul ó, bɨ̌h e nɔ́ɔ́ díʼee diɑ́ gwɑ́r ɨ́ mecǿǿ mé jǿǿ yɑ̂m, ebě, mɛm ntémé, me ɑ́ si ntɑɑ, búlɑ e wɑ̂m ónkɔ́ɔ́. Me ɑ́ si di sí bɑ̌ʼ e Sɔ́ŋ wɑ̌m ɨ́ mecǿǿ mé jǿǿ yé.”
66003022	«Mekɑ̌n Sísǐm mé Nzyɛ̌m dí elɛ́ɛ̌ Mbɛ̌r-Nzyɛ̌m, mé ó ménɨ̌. Wɑɑ́ dí e megwɑ̌l mé éjóʼo nyɑ́, nye jóʼɑɑ nɑ́ɑ̌.»
66004001	Píe tɨ̂, mé kɑ́ bee nɛ́ɛ: bee ébê mběʼ ɨ́ jʉ́ó kʉ́. Me ntɔ̂ʼ bɑ́ʼɑ̌ jóʼo cwíí esôʼ. Cwíí nyɑɑ́ ó b'ɑ́ lwib ɨ́ mpʉ sébé. Nye ɑ́ lɛ́ɛ e me ó: «Ntɑ́ʼ kɑ̂ʼ kʉ́, me lɛ̂ʼlɑɑ go bisyɛ́ɛlɑ bi dí ejɑlɑ le esyɛ́ɛ bí.»
66004002	Tyé e tyé yɑɑ́, me ɑ́ be ó ɨ́ nkul Sísǐm mé Nzyɛ̌m. Nó ó, me ɑ́ si bee mecǿǿ mé jǿø ɨ́ jʉ́ó kʉ́. Nyʉ́ʉ́ mʉ̂r ɑ́ be ó tɨ̂ʼ ndîndǐl.
66004003	Nye ɑ́ be ɨ́ buú ncyɛnwɑ. Mencyɛnwɑ mé, mé ɑ́ nøølɑ ó, e jɑspe nkʉ̂ sɑrdoine . Nkulyɛ̂n ɑ́ be ó lɨ́ ebɔmɑ mécǿǿ mé jǿǿ yé ɨ́ nkɑ́. Nkulyɛ̂n wɑɑ́ ɑ́ be ó lɨ́ epɑn ɨ́ mpʉ émerɑude .
66004004	Bidiɑ́ bí ójǿø mekɑ́m mébɑ́ e binɑ̂, byé ɑ́ be ó lɨ́ ebɔmɑ mécǿǿ mé jǿø yɑɑ́ ɨ́ nkɑ́. Otɔ́mɑ́ bʉ̂r mekɑ́m mébɑ́ le onɑ̂, bé ɑ́ be ó tɨ̂, mindîndǐl, e mikɑ́n ɨ́ pumo pumo ɨ́ menyʉ̂l ndu e bikɑ́rɑ́ɑ́ bí gʉ̂l ɨ́ milʉ̂.
66004005	Nó ó, mecǿǿ mé jǿø yɑɑ́, mé ɑ́ be lɨ́ esɑ̂ mínjweh. Me ɑ́ be lɨ́ ejóʼo mécwíí ntémé, duho tɨ̂. Mindum mi mpíé, myé ɑ́ be ó lɨ́ entíŋlɑ ntémé. Yé ɑ́ be tɨ̂ʼ ntémé ó, e melɑ́mɑ nzɑɑngbɑ́ lɨ́ ejúo ɨ́ pɑn pɑn. Mɨ́ɛ, mé ó misísǐm nzɑɑngbɑ́ mi dí etyɛ̂b ɨ́ míh mé Nzyɛ̌m mí.
66004006	Yʉ́ʉ́ sɔ̂ʼ ɨ́ bɛl bɛl, yé ɑ́ be ó, lɨ́ empǒm e mécǿǿ mé jǿø yɑɑ́, ɨ́ mpʉ mɑ̂ŋ dí epɑn ɨ́ ngé ngɨ ngé mpʉ « cristɑl » mɑ́. Yé ɑ́ be ó e mikublɑkúblɑ mí ótír ónɑ̂, bɨ́ɛ lɨ́ etyɛ̂b ɨ́ mempɑh mécǿǿ mé jǿø. Mimo ndu e mikoo myɔ́ɔ́, myé ɑ́ be ó, e mîh lǿŋlɑ́.
66004007	Tír esôʼ, nye ɑ́ nøølɑ ó e ngbɑmpɨɨ. Wɑɑ́ mbɑ́ nøølɑ e njɨ́h ntœœ. Wɑɑ́ lɛ̂l, nye ɑ́ be ó, e mpǒm nøølɑ e mpǒm mʉr. Nó ó, wɑɑ́ nɑ̂, nye ɑ́ nøølɑ ó, e mpele nʉ̌n nɨ́nɨ́ɨ́ lɨ́ epiilɨ.
66004008	Otír bɑɑ́ bɨ́bɛ̂h onɑ̂, bé ɑ́ be ó, e mempɑbɑɑ́ mésɑmɑn. Mempɑbɑɑ́ mɔ́ɔ́, mé ɑ́ be ó lǿŋlɑ́ e mîh, dɑmɑ́ jóʼo sí mempɑbɑɑ́, dɑmɑ́ jóʼo ntémé kʉ́. Bé ɑ́ be ó lɨ́ ejyɛɛ méjéme móhó e pum. Bé ɑ́ jijyɛɛ, le enzě lɛ́ɔɔ ó: «Ci, ci, Dɑ̂, dí Nzyɛ̌m nkul nyɨnyɛ̂h nyɑ́, nye ó wɑɑ́ dí ci nyɑ́. Go ó b'ɑ́ boo be. Go ó jínɑ. Go ntémé, go óbɑ́ʼɑ̌ nze.»
66004009	Nó ó míkublɑkúblɑ mí ótír myé ɑ́ jyɛɛ nye jɨ̂m le egúmlo mʉ̂r ɑ́ be ɨ́ mecǿǿ mé jǿø, wɑɑ́ dí e cwǐʼ njʉ̌m dǐ nyɑ́. Bé ɑ́ si jwe nye nzyǒo ɨ́ mejéme mɔ́ɔ́.
66004010	Jɔʼ yɨ́yɛ̂h bé ɑ́ sɨsɑ̂ nó yɨ́, otɔ́mɑ́ bʉ̂r mekɑ́m mébɑ́ le onɑ̂ bɑɑ́, bé ɑ́ si pipíʼɑ sí ɨ́ mpǒm mʉr ɑ́ be ɨ́ mecǿǿ mé jǿø nyɑ́, lɨ́ ejwe mʉ̂r dí e cwǐʼ njʉ̌m dǐ nyɑ́ kûm. Bé ɑ́ be lɨ́ epɨpɛʼ bíkɑ́rɑ́ɑ́ bí gʉ̂l byɔ́ɔ́ ɨ́ milʉ̂, jijyɛ́ʼɔɔ byé sí ɨ́ míh mé. Bé ó:
66004011	«Dɑ̂ Nzyɛ̌m wɨ́h! Yé jɑlɑ ó, bʉr gúmlɑɑ go, ebě, go ó tîtyěl mʉr. Go lɨ́ ejɑlɑ ntémé ó, bé sêʼlɑɑ go, le ejwe gó nkul nyɨnyɛ̂h. Ebě, go ó b'ɑ́ kuho bisɑ́ bíbyɛ̂h. Ɨ́ gǿmɑ́ yô ó, gó ɑ́ kuho byé yɨ́. Sɑ́ tɨ̂ʼ ó byé dí tɨ̂ʼ yɨ́.»
66005001	Nó ó, me ɑ́ si bee mʉr ndîndǐl ɨ́ mecǿǿ mé jǿø le kɑ́lɑr ɨ́ mbô. Nye ɑ́ mɨmɛ̂r nye ó, ɨ́ mbó éjʉ̂m. Bé ɑ́ cɛmɑ kɑ́lɑr wɑɑ́ ó, lɨ́ etile lɨ́ epéb ɨ́ mipɑ́ʼ mímbɑ́, ntɔ̂ʼ píle lê. Bê nzě nɛ̌r luʼ tɨ̂ʼ ɨ́ bigúmo nzɑɑngbɑ́, ntɔ̂ʼ kɑ̌ gbɑ́ŋɔɔ ntémé sitɑ̂m ɨ́ bigúmo nzɑɑngbɑ́ byɑɑ́, ó mʉr swîh ɑ́mû jɑɑ́ dib.
66005002	Me nzě beě njɨ́h éngeles. Yê nzě jî cíɑ́ le ecyêl kʉ́ ó: «Nzé dí tyé mʉ̂r dí ó, nye pɛ́ʼɛɛ luʼ, bɛ́ɛ kɑ́lɑr nyɑ̂ʼ nyɑ́?»
66005003	Nó ó, yé ɑ́ bé ɑbe e mʉr. Tɑ́ɑre ɨ́ jʉ́ó kʉ́ ndu e sí, le tʉ́ŋlʉ̌ bibwɑ̌h sí, ɑbe e wɑɑ́ ɑ́ jweŋɔɔ nkul dí ó, nye bɛ́yɨɨ kɑ́lɑr wɑɑ́, jwɛ̂ʼ nyé tʉ́ŋlʉ̌.
66005004	Me ɑ́ si bu jɨ, ebě, yé ɑ́ bé ɑbe e mbi mʉ̂r dí ó, nye bɛ́yɨɨ nye, jwɛ̂ʼ tʉ́ŋlʉ̌.
66005005	Nó ó, nyʉ́ʉ́ tɔ́mɑ́ mʉr lɨ́ otɔ́mɑ́ bʉ̂r bɑɑ́ ɑ́ lɛ́ɛ e me ó: «Sɑ́ ɑkɑ̌ jɨ. Jwɛ́ʼɛ́ɛ, ngbɑmpɨɨ, wɨ́ pyɑ̂l, duho lɨ́ onzweh mé Yʉ́dɑ! Wé ó mɑ̂ ntɑ mé Dɑvid, wɑɑ́ ɑ́ byɛ̂l mpʉ̌ ntoʼju ɑ́ pɑ̂h ɨ́ kǔm lɨ́ yé ɑ́ cwɛlɔɔ cwɛlɨ́ɨ yɨ́ nyɑ́. Wɨ́ɛ, wé ɑ́ si ntɑɑ sɑ́ yɨ́yɛ̂h. Wé ó b'ɑ́ jweŋɔɔ nkul dí ó, wé pɛ́ʼɛɛ bisitɑ̂m nzɑɑngbɑ́ byɑɑ́, bɛ́ɛ kɑ́lɑr dí pílɑ́ nyɑ́.»
66005006	Nó ó mé ɑ́ jwɛ̂ʼ, bee ó, nkúnɑ́ yé ɑ́ be ó Mɑ̂ Nteme. Nye ɑ́ si tyɛ̂b pɑ́ʼ mecǿǿ mé jǿø le mikublɑkúblɑ mí ótír minɑ̂, le otɔ́mɑ́ bʉ̂r bɑɑ́. Yé ɑ́ kʉ be ó, kwɑhɑ́ mpʉ sɑ́ lɛ́ɛ́, bé ɑ́ si jʉ̂ nye. Nye ɑ́ be ó, e bintóo nzɑɑngbɑ́ ɨ́ lʉ̂. Nye ɑ́ be ntémé ó, e mîh nzɑɑngbɑ́. Míh mé, mé ó misísǐm nzɑɑngbɑ́ myé ɑ́ lómɔɔ ɨ́ sí yɨ́yɛ̂h mí.
66005007	Mɑ̂ Nteme wɑɑ́ nzě sîhle, tô nko mʉ̂r ɑ́ be ɨ́ mecǿǿ mé jǿø nyɑ́, ntɔ̂ʼ nʉɑ kɑ́lɑr wɑɑ́ e mbó éjʉ́m wé.
66005008	Jɔʼ nyé ɑ́ nʉɑ nye yɨ́, mikublɑkúblɑ mí ótír minɑ̂ myɑɑ́, le otɔ́mɑ́ bʉ̂r mekɑ́m mébɑ́ le onɑ̂ bɑɑ́, nzě bɨʼ mébóó sí ɨ́ mpǒm nyé. Mʉr nyɨnyɛ̂h ɨ́ sɔ́mɑ́ yɔ́ɔ́ ɑ́ be ó, e mpêr ɨ́ mebô, ndu e mempélé mé gʉ̂l, mɨ́mɛ̂h milǿŋlɑ́ le otú ó júu lɨ́ ejúo. (Otú wɑɑ́, wé ó jweʼle, sɑ́ dí elɛ̂ʼle mínjɨʼlɑ bʉ̂r o mé Nzyɛ̌m dí esɑ̂ nyé mí.)
66005009	Bé ɑ́ jijyɛɛ ó, ejwɑ́n é jɨ̂m. Bé ó: «Go ó jɑ́lɑ́ le enʉɑ kɑ́lɑr nyɑ̂, gbɛ́ɛ bísitɑ̂m, ebě, go ɑ́ si jʉ́ŋɔɔ. Go ɑ́ si dwih bʉr ɨ́ mpilɑ ébébe, tô e bé kwɑ́ mé Nzyɛ̌m. Go ɑ́ si syɛ́ɛlɑ mecié mô lɨ́ esú é bʉ̂r bɑɑ́. Bé ó bʉr o bíkúl bíbyɛ̂h, ndu e bilwǐb bíbyɛ̂h, bʉr o mémpóʼo mɨ́mɛ̂h, ndu e mesí mɨ́mɛ̂h.
66005010	Go ɑ́ si jwir kúl bʉ̂r yô ntinɨ̂ opɑrɑ, lɨ́ esú lé éséɑ̌ Nzyɛ̌m wɨ́h syɛ́ɛ́. Bé ntémé ó ngɑ́ jǿø ɨ́ sí yɨ́yɛ̂h.»
66005011	Me ɑ́ si bee ntémé beéngeles otɔ́ɔ́sin otɔ́ɔ́sin, ɑbe e tólɔ́ɔ. Bé ɑ́ be ó lɨ́ ebɔmɑ mécǿǿ mé jǿø, ndu e mikublɑkúblɑ mí ótír minɑ̂, le otɔ́mɑ́ bʉ̂r bɑɑ́ ɨ́ nkɑ́. Me ɑ́ si jóʼo jɨ́m yɔ́ɔ́ bé ɑ́ jyɛɛ yɨ́.
66005012	Bé ɑ́ jyɛɛ kʉ́kʉ́ ó, e nkul, lɨ́ elɛ́ɔɔ ó: «Mɑ̂ Nteme bé ɑ́ jʉ̂ nyɑ́, nye ɨ́ jɑlɑ le enʉɑ nkûl nyɨnyɛ̂h, le okúm, le ocwóó, le onjɨ̂h, le júu, e kûm ndu e mesø̂ʼlʉ.»
66005013	Nó ó, me nzě jóʼo bísɑ́ bíbyɛ̂h Nzyɛ̌m ɑ́ kuho bí lɨ́ elwib, le byɑɑ́ bi dí ɨ́ jʉ́ó kʉ́ bí, le byɑɑ́ bi dí ɨ́ sí yɨ̂ʼ bí, le byɑɑ́ bi dí tʉ́ŋlʉ̌ bibwɑ̌h bí, ndu e byɑɑ́ bi dí ɨ́ mɑ̂ŋ bí. Bíbyɛ̂h, byê nzě jyɛɛ́ jɨ̂m. Bé ó: «Kûm, le júu le nkul, byé ó, ɨ́ wɑɑ́ dí ndîndǐl ɨ́ mecǿǿ mé jǿø nyɑ́, bé e Mɑ̂ Nteme, njʉ̌m dǐ e njʉ̌m dǐ!»
66005014	Jɔʼ bé ɑ́ jijyɛɛ nó yɨ́, mikublɑkúblɑ mí ótír minɑ̂ myɑɑ́, myé ɑ́ yɨyɑlɑ ó: «Amen!» Otɔ́mɑ́ bʉ̂r ónɨ̌, bé ntɔ̂ʼ kúrwo sí, píʼe mémpǒm sí ɨ́ míh mɔ́ɔ́, lɨ́ ejwe bé kûm.
66006001	Mé kɑ́ jwɛ̂ʼ nɛ́ɛ: bee Mɑ̂ Nteme lɨ́ egbɛ́ɛ̌ sitɑ̂m esôʼ. Jɔʼ yɑɑ́ ó gúú kublɑkúblɑ tír lɨ́ otír onɑ̂ bɑɑ́, ɑ́ lwib kʉ́kʉ́. Cwíí nyé ɑ́ jøjø̂ʼ ó mpʉ míndum mi mpíé. Nye ó: «Ntɑ́ʼ!»
66006002	Mé kɑ́ bee nɛ́ɛ: beě mpɑ́ŋɑ́ kɑblɑ́, bee ntémé mʉr ɨ́ koo wé kʉ́ ɨ́ kɛlɨ̂. Mʉr wɑɑ́ ɑ́ be ó, e lɑ́ dɔ̂m ɨ́ mebô. Bé ɑ́ si bôr nye kɑ́rɑ́ɑ́ júu gʉ̂l. Nye ntɔ̂ʼ tô le entɑɑ bʉ̂r ɨ́ dɔm. Nye ɑ́ be ó, lɨ́ ebɑ́ʼɑ̌ tô le entɑɑ bʉ̂r.
66006003	Píe tɨ̂ʼ nɛ́ɛ: Mɑ̂ Nteme nzě bʉ̂ sitɑ̂m mbɑ́. Gúú kublɑkúblɑ tír, wé ntɔ̂ʼ lɛ́ɛ ó: «Ntɑ́ʼ!»
66006004	Yʉ́ʉ́ kɑblɑ́, yé ntɔ̂ʼ pyɑ̂l. Yɨ́hɑɑ́, yé ó be ó e nyʉ̂l kɑɑ́ e kɑɑ́. Mʉr ɑ́ be tɨ̂ʼ kʉ́ nyɑ́, ɑ́ si jweŋɔɔ nkul ekɑʼ dɔ̂m ɨ́ sí yɨ́yɛ̂h ó, bʉr, bé jǿølɑ pɑ́ʼ nyɔ́ɔ́. Bé ɑ́ si jwe nye pɑ-sʉŋ ɨ́ jɑɑ jɑɑ.
66006005	Jɔʼ nyé ɑ́ bʉ̂ sitɑ̂m lɛ̂l yɨ́, gúú kublɑkúblɑ tír, wé ntɔ̂ʼ lɛ́ɛ ó: «Ntɑ́ʼ!» Mé kɑ́ bee nɛ́ɛ: beě kɑblɑ́ jwínɨ́ɨ́. Mʉr ɑ́ be tɨ̂ʼ kʉ́ nyɑ́, ɑ́ si bi kílo ɨ́ gúú mbô.
66006006	Me ntɔ̂ʼ jóʼǒ lwǐb, lwǐb yɑɑ́ lɨ́ eduho témé mikublɑkúblɑ mí ótír minɑ̂ myɑɑ́. Yé ɑ́ nøølɑ ó, e lwǐb mʉ̂r, lɨ́ elɛ́ɛ ó: «Lírɑ pǔ blê gwɑ́r, yé mû ó tɑ̂ŋ nzɑ̌ŋ mɔnɨ́ ngwɑ́r. Olírɑ bé orge olɛ̂l, bé ó tɔ́ɔ nzɑ̌ŋ mɔnɨ́ ngwɑ́r. Sɑ̂ gwɑ́r, ɑndɑ́mɑ múlo ti e menyoʼ.»
66006007	Jɔʼ nyé ɑ́ bʉ̂ sitɑ̂m nɑ̂ yɨ́, kublɑkúblɑ tír epíhe nzě lɛ́ɛ ó: «Ntɑ́ʼ!»
66006008	Mé kɑ́ bee nɛ́ɛ: beě kɑblɑ́ nyʉ̂l bikɑ́. Mʉr ɑ́ be tɨ̂ʼ kʉ́ nyɑ́, ɑ́ be e díe ó, «Eswie.» Bʉr o bé ɑ́ be kwɑ́r ojwe bɑ́, bê nzě dudû nyé ɨ́ koo píhe. Ɨ́ bʉr ó sí bɨ́bɛ̂h, bé ɑ́ si jwe bé nkul ejʉ̂ bʉ̂r ɨ́ buo buo, jɑlɑ e nkɔb mpwɑ́r ɨ́ menkɔb menɑ̂. Nye ójʉ̂ bé ó, le opɑ-sʉŋ, ndu e nzɑ, ndu e binumo mékpɑɑ. Otír ó méntwǐʼ ntémé, bé ójʉ̂ bʉ́ʉ́ bʉ̂r.
66006009	Jɔʼ Mɑ̂ Nteme ɑ́ gbɛ́ɛ sitɑ̂m tɛ̂n yɨ́, me ntɔ̂ʼ jwɛ̂ʼ lɨ́ empɑh lé ɑlɑtɑ̂r, nzě bee tɨ̂ʼ ó, misísǐm mi bʉ̂r. Bé ɑ́ jʉ́ŋɔɔ ó, ɨ́ lɔ̌b lɔ́ɔ́ mé Nzyɛ̌m, ti e mboʼlɑ́ bé ɑ́ boʼlo wɨ́.
66006010	Bê nzě bʉ̂ bícím. Bé ó: «Dɑ̂ ɛ̌, go ó mʉr dí ci nyɑ́. Go ó dí Nzyɛ̌m otyeetye. Bʉr ó sí, bɑɑ́ bé ɑ́ jʉ̂ bɨ̌h bɑ́, go ókɑ̌ cíʼe bé milɔ̌b ɨ́ yɑ́ɑ̌ jɔʼ? Go ókɑ̌ kunɑ bɨ́h mecié mɨ́h dɨ́n?»
66006011	Nó nyé ɑ́ nʉɑ bidur ɨ́ pumo pumo, bôr bɨ́bɛ̂h, le elɛ́ɛ bé ó, bé gbɑ́lɑɑ bɑ́ tîtííɑ̌. Nye ó: «Bónɑ́ɑ́ gɑ̂. Yé jɑlɑ ó, bʉ́ʉ́ bʉ̂r ó njoo yɨ́n ti e bɨ́ɔɔ́ bɨ́n, bé pɑ́ɑ nyɛɛ́ jʉ́ŋɔɔ ntémé mpʉ bɨ́n. Sɑ́ tɨ̂ʼ ó bɨ́n le onɔ́ɔ́, bé ósɑ̂ sɔ́mɑ́ ntinɨ̂ yɨ́.»
66006012	Nó ó, me ɑ́ si jwɛ̂ʼ, bee Mɑ̂ Nteme lɨ́ egbɛ́ɛ̌ sitɑ̂m sɑmɑn. Sí, yé ntɔ̂ʼ kublɑ ɨ́ buo buo. Dʉ́o, lé ɑ́ be ó, lé mû jwîjwîn ɨ́ viʉ́t. Álomó ntinɨ̂ ɑ́ be ó, nye mû ɨ́ cʉʼ mpʉ nyʉ̂l mecié.
66006013	Ocwícwén, bé ɑ́ si duho ɨ́ jʉ́ó kʉ́, dumɑ sí mpʉ bíbyɔ́ɔ bi mpúmó dí eduho ɨ́ lɨ́ figyê, kur sí ɨ́ jɔʼ nkúo dí ekwoolo e nkul yɨ́.
66006014	Jʉ́o, yé ɑ́ si dîm ɨ́ mîh ɨ́ sɔ̌s, ɨ́ mpʉ mítilɑ́ dí edîm ɨ́ jɔʼ bé dí epíle kɑ́lɑr yɨ́. Mecǿʼ mɨ́mɛ̂h ndu e micíhé mímyɛ̂h, byé ɑ́ si pɔʼɑ ɨ́ bigúmó byɔ́ɔ́, tóŋɔɔ ɨ́ bigúmo biswîh.
66006015	Bʉr ó sí yɨ̂ʼ bɨ́bɛ̂h, bé ɑ́ si swɑb. Bé ɑ́ to swɑb ó, ɨ́ bibɑ́h mékóʼ, ndu e mecø̂ʼ dí pɑ́ʼ mekóʼ mɑ́. Bɨ́bɛ̂h, bé ɑ́ si swim mikɑ́m, lɨ́ etó swɑbɔɔ. Dɑmɑ́ jóʼo ójǿǿ ó sí yɨ̂, otɔ́mɑ́ bʉ̂r, okúmɑ́; okɑpitɛ̂n ti e minjɨ́h mí bʉ̂r; bitúʼɑ̌ le onzyɛh o bʉ̂r; bɨ́bɛ̂h, bé ɑ́ si to swɑb.
66006016	Bé ɑ́ lɨlɛ́ɛ e mecø̂ʼ ndu e mekóʼ ó: «Dumɑɑ gɑ́ bɨ̌h ɨ́ menyʉ̂l. Bɨ̌n ɑ sól bɨ́h, ebě, wɑɑ́ dí ɨ́ mecǿǿ mé jǿø nyɑ́, ɑ́mû jɑɑ́ kɑ̌ bɑ́ʼɑ̌ bee bɨ́h. Ndu e ntémé ó, Mɑ̂ Nteme ɑ́mû jɑɑ́ lɛ̂ʼle bɨ́h nkpɑɑ nyé.
66006017	Ebě, móhó nɨ́nɨ́ɨ́, wɨ́ pyɑ̂l: móhó bé ólɛ̂ʼle nkpɑ́ɑ nyɔ́ɔ́ ó wɨ̂. Nzé ókɑ̌ tyɛ̂b ɨ́ mpǒm nyɔ́ɔ́ ɛ̌?»
66007001	Píe tɨ̂, me ɑ́ si bee beéngeles onɑ̂. Bé ɑ́ tityɛ̂b ó, ɨ́ medumo mé sí ménɑ̂, lɨ́ ekɑmle ónkúo onɑ̂ lɨ́ ekwoolo, lɨ́ ebene ó, onkúo bɑɑ́, bé ɑ́mû jɑɑ́ ndɑ́mɑ̌ sí, le mɑ̂ŋ ti e bilɨ́.
66007002	Me ɑ́ si bee ntémé nyʉ́ʉ́ éngeles ɑ́ duhǒ nko dʉ́o dí ejɨmɑ yɨ́ nyɑ́. Nzyɛ̌m dí kublɑkúblɑ nyɑ́, ɑ́ ntɨh nye ó, e sitɑ̂m yé ɨ́ mbô. Nó nyé ɑ́ bee beéngeles onɑ̂ bɑɑ́, bɑɑ́ Nzyɛ̌m ɑ́ jwe nkul ó, bé ndɑ́mɑɑ sí ndu e mɑ̂ŋ bɑ́. Nye ntɔ̂ʼ nyémle cwíí, le elɛ́ɛ ó:
66007003	«Ayɨ́ ndɑ́mɑ gɑ́ sí, nkʉ̂ mɑ̂ŋ, nkʉ̂ bilɨ́. Mɨnɑ́ pɑ́ɑ sîl égbɑ̂ gɑ́ bʉr o mé Nzyɛ̌m bisitɑ̂m ɨ́ mempǒm.»
66007004	Píe tɨ̂, me ɑ́ si bee bím bʉ̂r o b'ɑ́ gbɑ́ŋɔɔ bijøʼ byɑɑ́ bɑ́. Bé ɑ́ be ó otɔ́ɔ́sin nter le otɔ́ɔ́sin mekɑ́m ménɑ̂ le otɔ́ɔ́sin onɑ̂ (144.000). Bʉr o b'ɑ́ gbɑ́ŋɔɔ bijøʼ byɑɑ́ bɑ́, bé ɑ́ duho ó, ɨ́ mempóʼo mé Ɨ́zrɑɛ̂l mɨ́mɛ̂h:
66007005	Bʉr o bó ónzweh mé Yʉ́dɑ bé ɑ́ gbɑ́ŋɔɔ bijøʼ bɑ́: otɔ́ɔ́sin kɑ́m le obɑ́; bɑɑ́ bó ónzweh mé Ruben: otɔ́ɔ́sin kɑ́m le obɑ́; bɑɑ́ bó ónzweh mé Gɑ̂d: otɔ́ɔ́sin kɑ́m le obɑ́;
66007006	bɑɑ́ bó ónzweh mé Áser: otɔ́ɔ́sin kɑ́m le obɑ́; bɑɑ́ bó ónzweh mé Nɛftɑlî: otɔ́ɔ́sin kɑ́m le obɑ́; bɑɑ́ bó ónzweh mé Mɑnɑsê: otɔ́ɔ́sin kɑ́m le obɑ́;
66007007	bɑɑ́ bó ónzweh mé Siméon: otɔ́ɔ́sin kɑ́m le obɑ́; bɑɑ́ bó ónzweh mé Levî: otɔ́ɔ́sin kɑ́m le obɑ́; bɑɑ́ bó ónzweh mé Isɑkɑ̂r: otɔ́ɔ́sin kɑ́m le obɑ́;
66007008	bɑɑ́ bó ónzweh mé Zɑbulôn: otɔ́ɔ́sin kɑ́m le obɑ́; bɑɑ́ bó ónzweh mé Joseph: otɔ́ɔ́sin kɑ́m le obɑ́; bɑɑ́ bó ónzweh mé Benjɑmin bé ɑ́ gbɑ́ŋɔɔ bijøʼ bɑ́: otɔ́ɔ́sin kɑ́m le obɑ́.
66007009	Píe tɨ̂, mé kɑ́ bee nɛ́ɛ: bee bʉ̂r mebɨ̂ʼ mepɑ̌m, ɑbe e tólɔ́ɔ. Bé ɑ́ be ó bʉr o bíkûl e biloo e mpum bʉ̂r. Bé ntémé bé ɑ́ si lwib bilwǐb bíbyɛ̂h. Bé ɑ́ be ó tɨ̂ʼ bɨ́bɛ̂h ɨ́ mpǒm mecǿǿ mé jǿø ndu e Mɑ̂ Nteme. Bé ɑ́ bě e bidur ɨ́ pumo pumo ɨ́ menyʉ̂l le mpúho melén ɨ́ mebô.
66007010	Bé ɑ́ lɨlɛ́ɛ kʉ́kʉ́ ó: «Nzyɛ̌m dí ɨ́ mecǿǿ mé jǿø nyɑ́, bé e Mɑ̂ Nteme, cwiʼ, yé duho ó, e bê.»
66007011	Beéngeles bɨ́bɛ̂h, bé ɑ́ tyɛ̂b ó, mitîtyěl, bɔmɑ mécǿǿ mé jǿø ɨ́ nkɑ́, le otɔ́mɑ́ bʉ̂r, ndu e mikublɑkúblɑ mí ótír minɑ̂. Jɔʼ bé ɑ́ jóʼo mekɑ̌n mɑɑ́ yɨ́, bɨ́bɛ̂h ntɔ̂ʼ píʼe mémpǒm mɔ́ɔ́ sí lɨ́ empǒm e mécǿǿ mé Nzyɛ̌m, bɨ́bɛ̂h lɨ́ ejweŋɔɔ nyé kûm.
66007012	Bé ɑ́ lɨlɛ́ɛ ó: «Amen! Yé ó nó. Nzyɛ̌m gɑ́ wɨ́nɑ́, nyě e mesø̂ʼlʉ, le kûm, le ocwóó, le nzyǒo, le júu, le nkul le onjɨ̂h, njʉ̌m dǐ e njʉ̌m dǐ. Amen.»
66007013	Nó ó nyʉ́ʉ́ tɔ́mɑ́ mʉr ɑ́ nze jî e me ó: «Nzê go lɨ́ egʉ́ɑ bʉ̂r bɑ̂, bɑɑ́ o dí e bidur ɨ́ pumo pumo bɑ̂ʼ ɛ̌? Bê duhǒ nkoó?»
66007014	Me e né ó: «Dɑ̂ ɛ̌, guɑ ó dí egʉ́ɑ.» Nó nyé ɑ́ lɛ́ɛ e me ó: «Bʉr bɑ̂, bé ó bɑɑ́ bé ɑ́ siɑ e bintɨ́ʼɑ́ bínɨ́nɨ́ɨ́ bɑ́. Bɨ́ sohlo bídur byɔ́ɔ́ e mecié me Mɑ̂ Nteme. Nó ó míkɑ́n myɔ́ɔ́ dí ɨ́ pumo pumo yɨ́.
66007015	Sɑ́ tɨ̂ʼ ó bé dí etyɛ̂b ɨ́ mpǒm mecǿǿ mé Nzyɛ̌m yɨ́. Bé gúmló nyé ɨ́ mbɛ̌r wé ó móhó e pum. Wɑɑ́ dí edi ɨ́ mecǿǿ mé jǿø nyɑ́ ó ngɑ́ bɑʼle bê.
66007016	Bé ɑ́kɑ̌ jóʼo nzɑ̂. Bé ɑ́kɑ̌ jóʼo ntémé jwéh médíbé. Jwéhé, yé ɑ́kɑ̌ ŋmɛ́hɑ bé ɨ́ menyʉ̂l. Yé ɑ́kɑ̌ kɑ̌h gúmó bé ódi yɨ́.
66007017	Ebě, Mɑ̂ Nteme dí témé mecǿǿ mé jǿø nyɑ́ ó dí mbɔʼlʉ wɔ́ɔ́. Nye ótô e bé, tó pyɑ̂l lɨ́ enó e dí tɨ̂ʼ lɨ́, gúmó médíbé mé cwiʼ dí eduho yɨ́. Nzyɛ̌m ótin bé myɛ́ɛlé mɨ́mɛ̂h ɨ́ mîh.»
66008001	Nó Mɑ̂ Nteme ɑ́ bʉ̂ sitɑ̂m nzɑɑngbɑ́. Jɔʼ nyé ɑ́ pɛʼ yé yɨ́, bisɑ́ bíbyɛ̂h bi dí ɨ́ jʉ́ó kʉ́ bí, byé ntɔ̂ʼ di ɨ́ puuu, tɑ̂ŋ péh éwɑlɑ.
66008002	Píe tɨ̂, me ntɔ̂ʼ bee bééngeles nzɑɑngbɑ́ bé ɑ́ tityɛ̂b ɨ́ míh mé Nzyɛ̌m bɑ́. Bé ɑ́ si jweŋɔɔ osébe.
66008003	Nyʉ́ʉ́ éngeles swîh ɑ́ be ó e bélé gʉ̂l ɨ́ mbô, bélé bé dí edîʼ ótú ó júu e tɨ̂ʼ jɔʼ yɨ́yɛ̂h yɨ́. Nye ɑ́ si nze tyɛ̂b kúnókúno le ɑlɑtɑ̂r ɑ́ sɑ́ŋɔɔ ɨ́ gʉ̂l nyɑ́. Nye ɑ́ be ó, ɨ́ mpǒm mecǿǿ mé Nzyɛ̌m. Bé ɑ́ si jwe nye béle le otú ɨ́ buo buo, ó nye díʼɨɨ wê. Nye nzě dîʼ wê. Jɔʼ ótú wé ɑ́ jujúo yɨ́, júluu, yé ɑ́ pipyɑ̂l ó, duho ɨ́ bélé yé ɑ́ be ɨ́ mbó wé yɨ́. Júluu, yé ɑ́ bɨbére ó bérɑ́ɑ, tô nkǒ Nzyɛ̌m ɑ́ be ɨ́ mecǿǿ mé jǿø yɨ́, mpúhlɑ́ e minjɨʼlɑ mi bʉ̂r bé bɨ́bɛ̂h.
66008005	Nó ó éngeles ɑ́ si nʉɑ béle yɑɑ́, nʉɑ ntémé siʼe duho lɨ́ ɑlɑtɑ̂r wɑɑ́, kɛl yé ɨ́ béle. Béle mû lǿŋlɑ́ e siʼe tʉ́ŋlʉ̌. Nye ntɔ̂ʼ guho yé kɑ̂ʼ sí. Jɔʼ nyé ɑ́ guho yé nó yɨ́, mindum mi mpíé, myé ntɔ̂ʼ ntíŋlɑ. Me nzě jóʼo mécwíí ntémé. Minjweh, myê nzě sɑ̂. Sí nzě buú kublɑ ntémé.
66008006	Nó ó, beéngeles nzɑɑngbɑ́ bé ɑ́ be le osébé nzɑɑngbɑ́ bɑ́, bê nzě di ɨ́ cɑ̌r ó, bé lʉ́ɑɑ bê.
66008007	Nó ó wɑɑ́ esôʼ ɑ́ lʉ́o sébé wé. Metɑ́nɑɑ́ mpúhlɑ́ e siʼe, ndu e mecié, byé ntɔ̂ʼ søø ɨ́ sí yɨ́yɛ̂h. Ɨ́ sí yɨ́yɛ̂h, bisí ɨ́ buo buo, byé ɑ́ si díʼe, jɑlɑ e nkɔb mpwɑ́r ɨ́ menkɔb melɛ̂l. Bilɨ́ ɨ́ buo buo, byé ɑ́ si díʼe ntémé, jɑlɑ e nkɔb mpwɑ́r ɨ́ menkɔb melɛ̂l. Bwɑ́ bíkɑ́ dí epɑ̂h sí e sí bɑ́, bé ɑ́ si síe lɨ́ edíʼe.
66008008	Nó ó éngeles mbɑ́ ɑ́ lʉ́o sébé wé. Bwɑʼbwɑ̌ʼ sɔ̂ʼ mpʉ écø̂ʼ, yé ɑ́ be ó lɨ́ epyêl mínjʉl. Bé ntɔ̂ʼ guho yé ɨ́ mɑ̂ŋ tʉ́ŋlʉ̌. Nó ó, medíbé mé mɑ̂ŋ ɨ́ buo buo, mé ɑ́ si liŋɑ mecié, jɑlɑ e nkɔb mpwɑ́r ɨ́ menkɔb melɛ̂l.
66008009	Nó ó, bisɑ̂ ɨ́ buo buo, byé ɑ́ ciciʼe ɨ́ mɑ̂ŋ bí, byé ɑ́ si síe lɨ́ ejwe, jɑlɑ e nkɔb mpwɑ́r ɨ́ menkɔb melɛ̂l. Nó ntémé ó, bisitímɑ ɨ́ buo buo, byé ɑ́ si twiʼlɨ, jɑlɑ e nkɔb mpwɑ́r ɨ́ menkɔb melɛ̂l.
66008010	Éngeles lɛ̂l nzě lʉ́o sébé wé. Bwɑʼbwɑʼ cwícwén ntɔ̂ʼ tɨ̂l, duho ɨ́ jʉ́ó kʉ́, nkɑŋɑ sí. Nye ɑ́ be lɨ́ ejúo ɨ́ tuuu mpʉ élɑ́mɑ. Nye ɑ́ dumɑ ó, ɨ́ mentíbé le menó ɨ́ buo buo, jɑlɑ e nkɔb mpwɑ́r ɨ́ menkɔb melɛ̂l.
66008011	Cwícwén wɑɑ́, díé lé, lé ɑ́ be ó «Mejwie». Nye ɑ́ si liŋ mentíbé ɨ́ buo buo ɨ́ jwie jwie mpʉ éjwie é mpʉ̌n, jɑlɑ e nkɔb mpwɑ́r ɨ́ menkɔb melɛ̂l. Bʉr o b'ɑ́ de medíbé mɑɑ́ bɑ́ ɨ́ buo buo, bé ntɔ̂ʼ síe lɨ́ ejwe, lɨ́ ejwie e médíbé mɑɑ́.
66008012	Nó ó éngeles nɑ̂ ɑ́ nze lʉ́o sébé wé. Le nyé ɑ́ lʉ́o, le ntɔ̂ʼ dʉ́o ɑ́ jwirɑ nyʉ̂l yɨ́. Péh nyʉ̂l nyé ntɔ̂ʼ jwíne, jɑlɑ e nkɔb mpwɑ́r ɨ́ menkɔb melɛ̂l, jøʼ gwɑ́r e gwɑ́r e mpʉ ɑ́lomó ɑ́ jwíne yɨ́. Ocwícwén ntémé ntɔ̂ʼ jwíne, jɑlɑ e nkɔb mpwɑ́r ɨ́ menkɔb melɛ̂l. Nó byé ɑ́ bé ɑgwɑ́ kɑ̌ pɑn. Dʉ́o, bé le ɑ́lomó, bé ɑ́ jɑɑ kɑ pɨpɑn ó, njɨ ɨ́ bwɑ́ bíjɔʼ. Píe tɨ̂, byé ɑ́ lɨlɛŋ byúú bíjɔʼ ó, ɑkɑ̌ pɑnɔɔ.
66008013	Jɔʼ mé ɑ́ jwɛ̂ʼ yɨ́, me ɑ́ si bee mpele nʉ̌n lɨ́ epiilɨ lɨ́ ejwoo. Nye ɑ́ lɛ́ɛ e cwíí kʉ́kʉ́ ó: «Nkoó e bʉr o dí ɨ́ sí yɨ̂ʼ bɑ́, ebě, yé e beéngeles olɛ̂l jínɑ̌ ɑpɑ̌ lʉ́o ósébé bɔ́ɔ́ bɑ́. Nkoó e bʉr, ɨ́ jɔʼ bé ólʉ́o bé yɨ́!»
66009001	Éngeles tɛ̂n ntɔ̂ʼ lʉ́o sébé wé. Me ntɔ̂ʼ bee cwícwén lɨ́ etɨ̂l, duho ɨ́ jʉ́ó kʉ́, dumɑ sí. Cwícwén wɑɑ́ ɑ́ si jweŋɔɔ osɑb, ó nye díbɨɨ mengʉŋ me dí epɨ̌r nǔm bɨ́ dí sí ɨ́ kœ́ʼlɛ́ yɨ́ mɑ́.
66009002	Nye ntɔ̂ʼ dib mê. Jɔ̌ʼ bɨ́ yɑɑ́, yé ɑ́ be mběʼ yɨ́, me ntɔ̂ʼ beě júluu lɨ́ epyɑ̂l tɨ̂, júluu yɑɑ́ mpʉ̌ júluu dí epyɑ̂l ɨ́ duró lé ólûl yɨ́. Yé ntɔ̂ʼ jwíŋle dʉ́o le ejwoo.
66009003	Mpʉ yé ɑ́ pyɑ̂l tɨ̂ʼ yɨ́, byúú bísɔ̂ʼ ntémé nzě pyɑ̂l, bisɔ̂ʼ mpʉ ócéme-bikɑ́. Océme-bikɑ́ bɑɑ́, nzeŋɔɔ kɑ̂ʼ sí. Bé ɑ́ be ó si jweŋɔɔ nkûl elʉ̂ bʉ̂r mpʉ bíbɑ́mlwɑ́l dí elʉ̂ yɨ́.
66009004	Sɑ̂ gwɑ́r, bé ɑ́ bé ɑjweŋɔɔ nkûl epɨ̂ʼ bíkɑ́, nkʉ̂ bilɨ́, nkʉ̂ mempeʼ. Bé ɑ́ jɑɑ lʉlʉ̂ ó, njɨ bʉr. Abe ntémé bʉr bɨ́bɛ̂h, njɨ bɑɑ́ bé ɑ́ be ɑbe e bijøʼ mé Nzyɛ̌m ɨ́ mempǒm bɑ́.
66009005	Etié, lé ɑ́ be tɨ̂ʼ ó, mʉr bé ólʉ̂ nyɑ́, nye l'ɑjwe. Bé ólʉ̂ bé nó ó, tɑ̂ŋ ongɔn otɛ̂n. Bé ójɑʼrɑ ɨ́ mpʉ bʉ̂r dí ejɑʼrɑ e mekpɑɑ ɨ́ jɔʼ bíbɑ́mlwɑ́l dí elʉ̂ bé yɨ́.
66009006	Ɨ́ melû mɑɑ́, bʉr, bé ósɑ́ɑ éswie. Sɑ̂ gwɑ́r, yé ɑ́bɑ́nɑ. Bé ógø̂m ó, bé jwêʼ, eswie lɨ́ɛ kpɨ̂kpɛɛ bé kpɛ́yɨ́ɨ.
66009007	Nó ó, océme-bikɑ́ bɑɑ́, bé ɑ́ nøølɑ ó, e bikɑblɑ́ bi dɔ̂m. Ɨ́ milʉ́ myɔ́ɔ́, bé ɑ́ be lɨ́ ebubwɑ̂r byúú bísɔ̂ʼ, nøølɑ e bikɑ́rɑ́ɑ́ bí gʉ̂l. Mempǒm mɔ́ɔ́, mé ɑ́ nøølɑ ó, e mɑɑ́ me bʉ̂r.
66009008	Ɨ́ milʉ́ myɔ́ɔ́, bé ɑ́ be ó, e mpuo mpʉ mpúo bʉbɑ́. Mejye mɔ́ɔ́, mé ɑ́ be ó mpʉ mɑɑ́ míngbɑmpɨɨ.
66009009	Bé ɑ́ bě e byúú bísɔ̂ʼ ó, ɨ́ mempɨr mpʉ mímbór mí nkóho mi dɔ̂m. Mempɑbɑɑ́ mɔ́ɔ́, mé ɑ́ duduo ó, ɨ́ mpʉ̌ duú bíkɑ́lîʼ bi dɔ̂m bi dí edɑ̂ʼrɔɔ e bikɑblɑ́ ɨ́ buo buo bí.
66009010	Bé ɑ́ be ó, e mikʉ̌n ɨ́ mpʉ bíbɑ́mlwɑ́l. Bé ntémé, bé lʉ́ ó mpʉ byê. Mikʉ̌n myɔ́ɔ́ myɑɑ́, myé ó dí ejwe bé nkul elʉ̂ bʉ̂r, tɑ̂ŋ ongɔn otɛ̂n.
66009011	Njǿø wɔ́ɔ́, nye ó éngeles dí e nkul jǿø ɨ́ bɨ́ dí sí ɨ́ kœ́ʼlɛ́ yɨ́. Bé lɨ́ ejébe nyé ɨ́ lwǐb ébrœ̂ ó «Abɑdɔ̂n». Yé bé ɨ́ lwǐb grɛ̂k yɨ́ɛ nó, lɛ́ɛ́, yé ó «Apoliôn»: «Ángbɛ̌h».
66009012	Sɑ́ túú ésôʼ, yé mû ó sí lɑɑ. Byúú bísɑ́ bí nkóó bíbɑ́, byé jínɑ ó dóló.
66009013	Éngeles sɑmɑn ɑ́ nze lʉ́o sébé wé. Nó ó, me ntɔ̂ʼ jóʼo cwíí lɨ́ eduho ɨ́ bintóó bínɑ̂ bí ɑlɑtɑ̂r minjwéɑ́. Gúmo yɑɑ́, yé ɑ́ sɑ́ŋɔɔ ó, e gʉ̂l. Yé ɑ́ be ó, ɨ́ míh mé Nzyɛ̌m.
66009014	Cwíí nyɑɑ́ ɑ́ lɛ́ɛ éngeles sɑmɑn ó: «Tó tii bééngeles onɑ̂ bé ɑ́ kɑ́ʼɔɔ ɨ́ pɨ̌n díbé nɨ́nɨ́ɨ́ bé jɨ́jébé Efrɑ̂t yɨ́.»
66009015	Beéngeles onɑ̂ bɑɑ́, bé ó Nzyɛ̌m ɑ́ boo komlo ó, bé séɑɑ syɛ́ɛ́ ɨ́ mbû wɑɑ́, le ngɔn wɑɑ́, ɨ́ móhó ngwɑ́r wɑɑ́ ntémé, lɨ́ ewɑlɑ egwɑ́r le egwɑ́r lɑɑ́ ntémé. Nye ɑ́ komlo bé ó, bé tô jʉ̂ bʉ̂r. Nkɔb bʉr mpwɑ́r ɨ́ menkɔb melɛ̂l, bé ójʉ́ŋɔɔ. Nó ɨ́ jɔʼ éngeles ɑ́ jóʼo lɔ́ɔ wɑɑ́ yɨ́, nye ntɔ̂ʼ tó tii bê.
66009016	Me ɑ́ si bee bisójɑ ɨ́ buo buo ɨ́ bikɑblɑ́ kʉ́. Bé ɑ́ si lɛ́ɛ me bím bísójɑ byé ɑ́ be yɨ́. Byé ɑ́ be ó bʉr omilyɔ̂ŋ minter mimbɑ́.
66009017	Ɨ́ mpʉʼ ó mé ɑ́ bee esimɑ́ lɑɑ́ yɨ́: me ɑ́ si bee bikɑblɑ́, ndu e bʉr o b'ɑ́ be ɨ́ mikoo myɔ́ɔ́ kʉ́ bɑ́. Bé ɑ́ bubwɑ̂r ó mimbór mí dɔ̂m, wɨ̂ʼ pɑ̂ʼ ɨ́ cʉʼ mpʉ̌ siʼe, gúú pɑ̂ʼ ɨ́ mpʉ nyʉ̂l jʉ́o. Gúú pɑ̂ʼ ntémé, pɨé e pɨé. Milʉ́ bíkɑblɑ́, myé ɑ́ be ó mpʉ mílʉ́ míngbɑmpɨɨ. Júluu le siʼe ndu e pir, byé ɑ́ be lɨ́ eduduho ɨ́ minum bíkɑblɑ́ byɑɑ́.
66009018	Bintɨ́ʼɑ́ bílɛ̂l byɑɑ́, byé ɑ́ si jʉ̂ bʉr ɨ́ buo buo, jɑlɑ e nkɔb mpwɑ́r ɨ́ menkɔb melɛ̂l. Byé ó dí: siʼe, júluu, ndu e pir, bisɑ́ byé ɑ́ duduho ɨ́ minum bíkɑblɑ́ bí. Byé ó b'ɑ́ jʉ̂ bʉr.
66009019	Bikɑblɑ́, byé ɑ́ jʉ̂ bé ó, ebě, byé ɑ́ be ɨ́ lele nkûl ɨ́ bicíl bí nyʉ̂l bibɑ́: ɨ́ minum ndu e mikʉ̌n myɔ́ɔ́. Mikʉ̌n myɔ́ɔ́, myé ɑ́ nøølɑ ó, le onyʉ́ɑ. Mikʉ̌n ntémé, e milʉ̂. Bé ɑ́ be lɨ́ elʉlʉ̂ bʉ̂r e myê.
66009020	Bʉ́ʉ́ bʉ̂r o bé ɑ́be ɑpɑ̌ jwe ɨ́ bintɨ́ʼɑ́ byɑɑ́ bɑ́, bé ɑ́ bé ɑkpɛl éjwirɑ míléme, bîr bísɑ́ bé ɑ́ sɨsɑ̂ bí. Bé ɑ́ si tô dóló le ejwe méleme kûm, bé e biyɨŋɑyɨ bí ónzyɛ̌m bé dí ekpɑʼ e mebó mɔ́ɔ́ bí. Bé sɨ́sɑ́ bîʼ ó, e gʉ̂l, byúú e mɔnɨ́ nkóho, ndu e binkóhó bígbɑ́ɑ́, byúú e mekóʼ. Byúú, byé lɨ́ ekpɑʼɔɔ ɨ́ bilɨ́. Bisɑ̂ byɑɑ́, byé ɑbee, byé ɑjóʼo, lúʼo bɑ́ sɔ̂ʼ. Byé ɑcyě cyen. Sɑ̂ gwɑ́r, bɨ́ɛ l'ɑgwɑ̂ʼ éjwe byé kûm.
66009021	Bé ɑ́ bé ɑjwirɑ, bírɔɔ éjǿǿ é bʉ̂r, sɛ́ɑ́ mímǐr mí éleme, bimolɑ́ ndu e jíbe.
66010001	Píe tɨ̂, me nzě bee gúú njɨ́h éngeles ɑ́ duho ɨ́ jʉ́ó kʉ́, sulo sí wɨ́. Yé ɑ́ bwɑ̂r ó, jwiné ɨ́ nyʉ̂l mpʉ̌ kɑ́n. Nkulyɛ̂n ɑ́ be lɨ́ elyɛrɑ̌ lʉ́ wé ɨ́ nkɑ́. Mpǒm nyé ɑ́ pɨpɑn ó mpʉ dʉ́o. Mekʉ̌ mé, mé ɑ́ be ó, ɨ́ mpʉ mínjʉl mí siʼe.
66010002	Nye ɑ́ be ó, e mɑ̂ kɑ́lɑr ɨ́ mbô. Mɑ̂ kɑ́lɑr wɑɑ́ ɑ́ be ó mbɔ́ɑ́, mʉr bɛ̌m lɑ́ɑ. Nye ɑ́ si tyêl kʉ̌ éjʉ́m wé témé mɑ̂ŋ. Kʉ̌ émyɛ̌l, wɨ́ɛ, lɨ́ bibwɑ̌h cín.
66010003	Nye nzě bɨ̂n cwíí kʉ́kʉ́. Cwíí nyé, nye ɑ́ jøjø̂ʼ ó, ɨ́ mpʉ nyɑɑ́ ngbɑmpɨɨ ɨ́ jɔʼ wé dí emwóolo yɨ́. Jɔʼ nyé ɑ́ lwib nó yɨ́, me ntɔ̂ʼ jóʼo míndum mi mpíé nzɑɑngbɑ́.
66010004	Jɔʼ míndum mi mpíé myé ɑ́ dumo nó yɨ́, me ɑ́ si gwɑ tile sɑ́ myé ɑ́ lɛ́ɛ yɨ́. Nó ó, me ɑ́ si jóʼo nyʉ́ʉ́ cwíí swîh lɨ́ eduho ɨ́ jʉ́ó kʉ́. Nyɨ́hɑɑ́ lɨ́ elɛ́ɛ e me ó: «Solɨɨ̌ sɑ́ míndum mi mpíé mínɨ̌ lɛ́ɛ́ yɨ́. Atile yê.»
66010005	Éngeles mé ɑ́ bee lɨ́ etyɛ̂b wɨ̂ʼ kʉ̌ cín, wɨ̂ʼ kʉ̌ ɨ́ mɑ̂ŋ nyɑ́, ɑ́ si bɨ̂n mbó éjʉ́m wé kʉ́.
66010006	Nye nzě kɑ́ɑle ɨ́ díé mé Nzyɛ̌m, ebě, nye ó dí e cwǐʼ njʉ̌m dǐ nyɑ́. Nye ó b'ɑ́ kuho kʉ́, ndu e bisɑ́ bíbyɛ̂h bi dí tɨ̂ʼ tʉ́ŋlʉ̌ bí. Nye ó b'ɑ́ kuho sí, ndu e sɑ́ yɨ́yɛ̂h dí tɨ̂ʼ yɨ́. Nye ntémé ó b'ɑ́ kuho mɑ̂ŋ, ndu e sɑ́ yɨ́yɛ̂h dí tʉ́ŋlʉ̌ mɑ̂ŋ yɨ́. Éngeles wɑɑ́, nye ntɔ̂ʼ túno ó: «Jɔʼ éngeles nzɑɑngbɑ́ ólʉ́o sébé wé yɨ́, Nzyɛ̌m, nyé olóŋlo mícíʼɑ́ mí lémé wé nyé ɑ́ gwîh ɨ́ lwǐb ódîm mí. Yé óbe ó mpʉ nyé ɑ́ lɛ́ɛ ogwíhɑ o mílɔ̌b dí eséɑ e né bɑ́ yɨ́. Bisyɛ́ɛlɑ bé ɑ́ gwîh bí, byé mû ó lɨ́ esyɛ́ɛ ɨ́ bɑ́ɑ́nɑ̂.»
66010008	Cwíí mé ɑ́ jóʼo ɨ́ jʉ́ó kʉ́ nyɨ́, nye ɑ́ lɛ́ɛ e me ó: «Tó nʉɑ kɑ́lɑr ɨ́ mbó éngeles, wɑɑ́ dí e gúú kʉ̌ ɨ́ mɑ̂ŋ, gúú cín nyɑ́. Nʉŋɑɑ kɑ́lɑr wɑɑ́. Nye ó mbɔ́ɑ́.»
66010009	Nó ó mé ɑ́ mɔɑ, tô nko éngeles wɑɑ́ ɑ́ be yɨ́. Nó ó mé ɑ́ lɛ́ɛ e né ó: «Jwéʼ mé mɑ̂ kɑ́lɑ̌r nɨ̌.» Nó nyé ɑ́ bɑʼɑ lɛ́ɛ e me ó: «Nʉŋɑɑ kɑ́lɑr. Go ɑ dê. Nye óbe gó ɨ́ num ó, ɨ́ sweh sweh mpʉ̌ kwɑn. Sɑ̂ gwɑ́r, ɨ́ jɔʼ gó ómine nyé yɨ́, nye óbe ɨ́ gwǐh ó, ɨ́ jwie jwie.»
66010010	Me ɑ́ si nʉɑ kɑ́lɑr wɑɑ́ ɨ́ mbó mé éngeles, nzě de nyê. Nye ɑ́ kʉ be ɨ́ num wɑ̂m ó, ɨ́ sweh sweh mpʉ̌ kwɑn. Tó kœb ó, ɨ́ jɔʼ mé ɑ́ mine nye yɨ́, nye ɑ́ be ɨ́ gwǐh ó, ɨ́ jwie jwie.
66010011	Nó ó bé ɑ́ bɑʼɑ lɛ́ɛ e me ó: «Yé jɨ ó, go tôʼ dóló le egwîh mílɔ́ɔ́ Nzyɛ̌m ɑ́ lɛ́ɛ mí, tɑ́ɑre e bikûl bíbyɛ̂h, kɑlɑ e bʉr o mésí mɨ́mɛ̂h, dumlo e bʉr o bílwǐb bíbyɛ̂h, bé le ojǿǿ bɔ́ɔ́.»
66011001	Nó ó mé ɑ́ jweŋɔɔ mɑ̂ lɨ́ bé ɑ́ jøjøʼ bisɔ̂ʼ e tɨ̂ʼ nyɑ́. Bé e me ó: «Gbɔlwɑɑ sí. Go ɑ tó jø̌ʼ mpɑ́h Nzyɛ̌m. Go ɑ jǿʼ ntémé ɑlɑtɑ̂r minjwéɑ́. Go ɑ lɑ́ɑ́ ntémé bím bʉ̂r o dí ejwě Nzyɛ̌m kûm tɨ̂ʼ bɑ́.
66011002	Go ɑ bír ébɛhɛɛ. Sɑ́ ɑjøʼ lê, ebě, Nzyɛ̌m ɑ́ pɛʼ lé ó, jwe bʉ̂r o dí ɑbe óYúden bɑ́. Mekʉ̌ mɔ́ɔ́, mé ónyɑ̌l nkɑnɑ dí ci yɨ́ ó, tɑ̂ŋ ongɔn mekɑ́m ménɑ̂ le obɑ́.
66011003	Nó ó, me óntɨh bʉ́ʉ́ óboʼlo bɑ̂m obɑ́. Bé ónzě lwib ɨ́ díé lɑ̂m. Bé ókʉ́bɑ mínkurɑ. Bé ógwîh lɔ́ɔ́ wɑ̂m tɑ̂ŋ melû tɔ́ɔ́sin e minter mimbɑ́ e mekɑ́m mésɑmɑn (1.260).»
66011004	Oboʼlo obɑ́ bɑɑ́, bé lɨ́ etyɛ̂b ó, ɨ́ mpǒm me Njǿø sí yɨ̂ʼ yɨ́yɛ̂h. Bé ó mpʉ bílɨ́ bí ólivier bibɑ́ ndu e bityélɑ́tyélɑ mélɑ́mɑ bibɑ́.
66011005	Bʉ̂r o dɔ̂m bɔ́ɔ́ sí gø̂m ó, gǿmɨ́ɨ esɑ̂ bé ebébe nó, oboʼlo bɑ̂m, bé ójʉ̂ bé e siʼe yé óduho bé ɨ́ minum yɨ́. Nó ntémé ó, óntɨ̂m le obɨn bɔ́ɔ́, bé ójwe yɨ́.
66011006	Jɔʼ bé dí egwîh mílɔ̌b yɨ́, bé e nkul ediblě jʉ́o ó, ompíé ɑyɨ́ kɑ̌ nǿø. Bé ntémé, bé e nkul esɑ̂ ó, medíbé, mé líŋɑɑ mecié. Bé ntémé, bé e nkul entɨh bʉ̂r ó sí yɨ̂ʼ bɨ́bɛ̂h bibébebébe bísɔ̂ʼ mimbi mimbi, ɨ́ jɔʼ yɨ́yɛ̂h bé kpɛ̂l yɨ́.
66011007	Nó ɨ́ jɔʼ bé ósîl éjwe bʉ̂r mboʼlɑ́ wɔ́ɔ́ yɨ́, tír menyɑn óduho ɨ́ bɨ́ dí sí ɨ́ kœ́ʼlɛ́ yɨ́. Tír wɑɑ́ ólwímlɑ e bê. Nye ónʉɑ bê, jʉ̂.
66011008	Nó ó, mimúú myɔ́ɔ́, myé ójyéʼɔɔ ó, témé ebɛhɛɛ ɨ́ kpɛŋlɛm ɨ́ nkɑnɑ ɨ́ bwɑʼ bwɑʼ yɑɑ́. Ɨ́ nkɑnɑ yɑɑ́ ó Tî wɔ́ɔ́ ɑ́ jʉ́ŋɔɔ ɨ́ jɔʼ bé ɑ́ bomlo nye e binzɑ̂ŋ, le ebɨ̂n nyé ɨ́ kolôs kʉ́ yɨ́. Díé é nkɑnɑ yɑɑ́, bé jébé lé ɨ́ lwǐb ódîm ó: «Sodôm», nkʉ̂ «Egîpten.»
66011009	Bʉr ɨ́ buo buo, bé ónzě siŋle mímúú myɔ́ɔ́ ó, tɑ̂ŋ melú mélɛ̂l e pêh. Bé óbe ó bʉr o bíkúl bíbyɛ̂h, e mempóʼo mɨ́mɛ̂h. Bé óbe ó bʉr o bílwǐb bíbyɛ̂h, le eduho ɨ́ mesí mɨ́mɛ̂h. Bé ɑ́kɑm ó, bé débɑɑ ɨ́ mesoo.
66011010	Bʉr ó sí yɨ̂ʼ bɨ́bɛ̂h, bé óbuú soho, ebě, bʉr obɑ́ bɑɑ́, bé ɑ́ si jʉ́ŋɔɔ. Bé ótyêl nzɔ́ɔ bisʉhʉʉ, ebě, ogwíhɑ o mílɔ̌b obɑ́ bɑɑ́, bé ɑ́ si gwɑ ntɨ̂ʼ bʉr ó sí yɨ̂ʼ ɨ́ buo buo. Bʉr, bé ójweelɑ bísɔ̂ʼ ɨ́ bisʉhʉʉ byɔ́ɔ́.
66011011	Nó ɨ́ jɔʼ mélú mélɛ̂l e pêh mɑɑ́, mé ɑ́ be, mé mû sí lɑɑ yɨ́, Nzyɛ̌m ɑ́ si gúmlo ngúl cwiʼ wé ɨ́ sɔ́mɑ́ bʉ̂r obɑ́ bɑɑ́. Ngúl wé nzě nî bé ɨ́ menyʉ̂l, bé ntɔ̂ʼ pɑh, tyɛ̂b mítîtyěl. Bʉr bɨ́bɛ̂h o b'ɑ́ bee bé bɑ́, bé ntɔ̂ʼ buú jóʼo bʉ́ɑ́.
66011012	Jɔʼ bé ɑ́ tyɛ̂b mitîtyěl yɨ́, bê nzě jóʼo cwíí duho ɨ́ jʉ́ó kʉ́, lɨ́ elɛ́ɛ e bé kʉ́kʉ́ ó: «Bérɑ́ɑ́ gɑ̂. Ntɑ́ gɑ́ kɑ̂ʼ kʉ́.» Nó ó bé ɑ́ nze bére kʉ́ ɨ́ jwiné tʉ́ŋlʉ̌, ontɨ̂m le obɨn bɔ́ɔ́ lɨ́ ebee.
66011013	Sí ɑ́ si bu pɨ̂ʼlɑ ɨ́ jɔʼ yɑɑ́. Nó ó, mimbɛ̌r mí nkɑnɑ yɑɑ́, myé ɑ́ si dumɑ sí. Nkɔb mimbɛ̌r mpwɑ́r ɨ́ menkɔb kɑ́m, nye ɑ́ si dumɑ sí. Jɔʼ sí, yé ɑ́ pɨ̂ʼlɑ yɨ́, bʉr, bé ɑ́ si jwe, tɑ̂ŋ otɔ́ɔ́sin nzɑɑngbɑ́. Bɑɑ́ bé ɑ́ kɑ lîʼ mikublɑkúblɑ bɑ́, bé ɑ́ si bu jóʼo bʉ́ɑ́. Bé ntɔ̂ʼ gúmlǒ Nzyɛ̌m dí ɨ́ jʉ́ó kʉ́ nyɑ́.
66011014	Túú mbɑ́, wɨ́ lɑɑ. Wɑɑ́ lɛ̂l mû ó kúno epyɑ̂l.
66011015	Píe tɨ̂, éngeles nzɑɑngbɑ́ ɑ́ si lʉ́o sébé wé. Me ntɔ̂ʼ jóʼo mécwíí ménɨ́nɨ́ɨ́, duho ɨ́ jʉ́ó kʉ́. Mé ó: «Dɑ̂ Nzyɛ̌m wɨ́h, bé e mʉr nyé ɑ́ lœm múló mé jǿø nyɑ́, bé ó dí e jǿø ɨ́ pɑ́ʼ bʉ̂r ó sí yɨ̂ʼ bɨ́bɛ̂h. Jǿǿ yé, yé ódǐ njʉ̌m dǐ e njʉ̌m dǐ.»
66011016	Otɔ́mɑ́ bʉ̂r mekɑ́m mébɑ́ le onɑ̂ bé ɑ́ be mindîndǐl ɨ́ bidiɑ́ bí ójǿø ɨ́ míh mé Nzyɛ̌m bɑ́, ntɔ̂ʼ búrwɔɔ sí, mempǒm mipíʼɑ́ ɨ́ bibwɑ̌h, lɨ́ ejweŋɔɔ nyé kûm.
66011017	Bé ó: «Dɑ̂ Nzyɛ̌m, Nzyɛ̌m nkul nyɨnyɛ̂h, Go ó b'ɑ́ boo be. Go ntémé ó jínɑ. Bɨ̌h bé lɨ́ ejwe gó nzyǒo ɨ́ lɔ̌b nkûl nɨ́nɨ́ɨ́ nyǒ, gó dí e né nyɨ́. Go ó dí njǿø.
66011018	Bikûl bi dí ɑgʉ́ɑ gó bí, byé ɑ́ si lɛ̂ʼle go nkpɑɑ nyɔ́ɔ́. Nó ó, ɨ́ bɑ́ɑ́nɑ̂, yé mû ó jɔʼ gúɑ jɑ́lɑ́ le elɛ̂ʼle bé nkpɑɑ yɨ́. Yé ntémé mû ó jɔʼ ékɑ̌ cíʼe ójwe milɔ̌b yɨ́. Go ójɛ́nɑ ósyɛ̂l o mésɑ̂ bô bɨ́bɛ̂h: le ogwíhɑ o mílɔ̌b, le bʉr bô dí ci bɑ́, le bʉr bɨ́bɛ̂h o dí ejwe díé lô kûm bɑ́, dɑmɑ́ jóʼo mínjyêbnjyéb mi bʉ̂r, nkʉ̂ ntɔ̂ʼ minjǿʼ mí bʉ̂r. Sɑ̂ gwɑ́r, bʉr o dí etíblě sí yɨ̂ʼ bɑ́, go ósîl éjʉ̂ bé ɨ́ pé.»
66011019	Jɔʼ bé ɑ́ sil elwib nó yɨ́, mpɑ́h Nzyɛ̌m ɨ́ jʉ́ó kʉ́, nye ɑ́ si dibɑ. Nó ó, Mpɔrɑ Sɑ́ɑ́ yé ɑ́ be tɨ̂ʼ yɨ́, yé ɑ́ si nyɨ̂n ɨ́ kpɛŋlɛm. Me ɑ́ si bee minjweh ɨ́ keleb keleb, jóʼo mécwíí, ndu e nkɛ̂l jʉ́o ɨ́ sɨŋgɨɨm. Sí nzě kublɑ. Metɑ́nɑɑ́ ntémé, mê nzě gɔ́nɑ le ekur ɨ́ buo buo.
66012001	Píe tɨ̂, sɑ́ ékɑ̂m, yé ɑ́ si pyɑ̂l ɨ́ jʉ́ó kʉ́. Me ɑ́ si bee mʉmɑ́. Nye ɑ́ bwɑ̂r ó dʉ́o mpʉ̌ kɑ́n wé. Álomó ɑ́ be ó sí mebo mé. Lɨ́ ebɔmɑ̌ lʉ́ wé ɨ́ nkɑ́, nye ɑ́ be ó, le ocwícwén kɑ́m le obɑ́, bɨ́ɛ lɨ́ edi tɑ̂ŋ kɑ́rɑ́ɑ́ júu.
66012002	Mʉmɑ́ wɑɑ́ ɑ́ be ó le ebum. Nye ɑ́ be ó lɨ́ ejɑʼrɑ e mǐn, lɨ́ edǐ byɑ̂. Nó nyé ɑ́ kɑ cicíme yɨ́.
66012003	Yʉ́ʉ́ sɑ́ ékɑ̂m, yé ntɔ̂ʼ nyɨ̂n ntémé ɨ́ jʉ́ó kʉ́. Me ɑ́ si bee myɔ́ɔ́ ɨ́ bwɑʼ bwɑʼ, wɨ́ɛ e nyʉ̂l kɑɑ́ e kɑɑ́. Wé ɑ́ be ó, e milʉ̂ nzɑɑngbɑ́, ndu e bikɑ́rɑ́ɑ́ bí gʉ̂l ɨ́ milʉ́ myé, ndu e bintóo kɑ́m.
66012004	Wé ɑ́ si syɛ̂m kʉ̌n wé, píle ócwícwén le kʉ̌n wé wɑɑ́. Ocwícwén bɑɑ́ ɨ́ buo buo, bé ɑ́ si pílɔɔ ɨ́ kʉ̌n wé, jɑlɑ e nkɔb mpwɑ́r ɨ́ menkɔb melɛ̂l. Wê nzě syɛŋ bê, guho bé kɑ̂ʼ ɨ́ sí yɨ̂. Wé ɑ́ tityɛ̂b ó, ɨ́ mpǒm me mʉ́mɑ́ ɑ́ be lɨ́ edǐ byɑ̂ nyɑ́. Wé ɑ́ bě e jøʼ ó, mʉ́mɑ́ sí byɑ̂ mwɑ̂n wɑɑ́ nɛ́ɛ: wé onʉɑ mwɑ̂n wɑɑ́, mine nyê.
66012005	Mʉmɑ́ wɑɑ́ nzě kɑ̌ byɑ̂ mwɑ̂n, mɑ̂ mʉrʉ̂m. Le nyé ɑ́ byɑ̂ nye, le ntɔ̂ʼ bé ɑ́ nʉɑ nye, tóŋɔɔ e né ɨ́ míh mé Nzyɛ̌m, gúmó nyé dí ɨ́ mecǿǿ mé jǿǿ yé yɨ́. Mwɑ̂n wɑɑ́ óbe ó njǿø̌ nɨ́nɨ́ɨ́ ngɑ́ pɨpɑ́lɑ bíkúl bí sí yɨ̂ʼ bíbyɛ̂h e nkul jǿø ɨ́ lele lele mpʉ̌ súmǔ nkóho nyɑ́.
66012006	Nó ó, mʉmɑ́ nyɨɛ ɑ́ si kpɛ́ɛ, tô ɨ́ lʉɑ́, tó dǐ súm Nzyɛ̌m ɑ́ boo komlo nye odiɑ́ yɨ́. Nzyɛ̌m ó b'ɑ́ bɑʼle nye gʉ̂, lɨ́ ejwe nyé mede. Nye ɑ́ didi gʉ̂ʼ ó, tɑ̂ŋ melû tɔ́ɔ́sin e minter mimbɑ́ e mekɑ́m mésɑmɑn (1.260).
66012007	Nó ó dɔ̂m lé ɑ́ nze bʉ̂l ɨ́ jʉ́ó kʉ́. Michel, bé e beéngeles bé, bé ɑ́ si lwímlɑ e myɔ́ɔ́ wɑɑ́. Nó ó, myɔ́ɔ́ wɑɑ́ ntémé, wé ɑ́ si nʉɑ bé bééngeles, lwímlɔɔ e bê.
66012008	Nó ó, Michel, bé e beéngeles bé, bé ɑ́ si so myɔ́ɔ́ ɨ́ bwɑʼ bwɑʼ wɑɑ́, bé e beéngeles bé bɨ́bɛ̂h ntɔ̂ʼ duho kʉ́, nkɑŋɑ sí ɨ́ sɨŋ, ebě, bé ɑ́ bé ɑkɑ̌ be e mediɑ́ ɨ́ jʉ́ó kʉ́. Njʉ̌m nyʉ́ɑ wé ɑ́ boo be tɨ̂ʼ wɨ́, wé ó mʉr dí edímle bʉ̂r ó sí yɨ̂ʼ bɨ́bɛ̂h nyɑ́. Bé lɨ́ ejébe nyʉ́ɑ wɑɑ́ ó: «Sɔ́ŋ meleme», nkʉ̂ «Sɑ́tɑn».
66012010	Píe tɨ̂, me ɑ́ si jóʼo cwíí ɨ́ jʉ́ó kʉ́. Cwíí nyɑɑ́ ɑ́ lɨlɛ́ɛ kʉ́kʉ́ ó: «Ɨ́ bɑ́ɑ́nɑ̂, Nzyɛ̌m, nyɨ́ kʉ́ ciʼ mɨ́nɑ́ gɑ́ mpɑ̌ŋ ciʼɑ́! Nyɨ́ lɛ̂ʼle ó, nyě e nkul. Nye ó dí njǿø. Ɨ́ bɑ́ɑ́nɑ̂, mʉr nyé ɑ́ lœm múló mé jǿø nyɑ́, nyɨ́ lɛ̂ʼle ó, nye ó dí e nkul, ebě, bɨ́ so wɑɑ́ ɑ́ nwɑ̂hle bɨ́ɔɔ́ gɑ́ bɨ́nɑ́ jɔʼ yɨ́yɛ̂h ɨ́ míh mé Nzyɛ̌m móhó e pum nyɑ́. Bɨ́ guho nyé sí.
66012011	Bɨ́ɔɔ́ gɑ́ bɨ́nɑ́ ntémé, bɨ́ ntɑɑ nyé ɨ́ nkul ɨ́ nzɨ̌ mecié mé Mɑ̂ Nteme, ti e mboʼlɑ́ bé ɑ́ boʼlo, dumo e Yésʉs wɨ́. Bé ɑ́ bé ɑlíʼɑ lɨ́ ebîr bícwiʼ byɔ́ɔ́. Bé ɑ́ si jʉ́ŋɔɔ ɨ́ lɔ̌b mboʼlɑ́ wɔ́ɔ́ wɑɑ́.
66012012	Ebe nó, bɨ̌n, bʉr o dí ɨ́ jʉ́o bɑ́, sohɑɑ gɑ̂. Nkoó, nye ó, e sí ndu e mɑ̂ŋ! Bé óbuú tíble bɨ́n, ebě, sɔ́ŋ meleme, wɨ́ tô gʉ̂, nko bɨ́n dí yɨ́. Wé lɨ́ ebuú kpɑɑ ébúʼ, ebě, wɨ́ kɑ̌ gʉ́ɑ ó, jɔʼ yé, yɨ́ lîʼ njɨ bɑ́ tîtííɑ̌.»
66012013	Nó ɨ́ jɔ̌ʼ njʉ̌m myɔ́ɔ́, wé ɑ́ guhɔɔ kɑ̂ʼ ɨ́ sí yɨ́, nó ó wé ɑ́ tɑɑre etô le etíble mʉ́mɑ́ ɑ́ byɑ̂ mɑ̂ mʉrʉ̂m wɑɑ́ nyɑ́.
66012014	Bé ntɔ̂ʼ jwe mʉ́mɑ́ wɑɑ́ mempɑbɑɑ́ mebɑ́ mpʉ mɑɑ́ me mpéle ɨ́ bwɑʼ bwɑʼ. Nye ɑ́ jweŋɔɔ mempɑbɑɑ́ mɑɑ́ ó, nye píilɨɨ e mé, tô ɨ́ lʉɑ́, tó dǐ súm Nzyɛ̌m óbɑʼle nyé yɨ́. Nye ɑ́ si to di gʉ̂ mimbú mílɛ̂l e pêh, lɨ́ eswɑ̌b njʉ̌m nyʉ́ɑ̌ nɨ̌.
66012015	Nyʉ́ɑ nzě pyêl médíbé ɨ́ buo buo ɨ́ num wé, yé mû mpʉ̌ mpɑ̌ŋ sʉ̌m díbé. Nye ɑ́ sɑ̂ nó ó, medíbé mɑɑ́, mé dúʼoo mʉmɑ́ wɑɑ́ nko nyé ɑ́ tô yɨ́. Mé kœ́b nyé nɛ́ɛ: mé ɑ jʉ́ nyê.
66012016	Sɑ̂ gwɑ́r, sí, yé ɑ́ si kɛm nye. Yé ɑ́ si bɛ́ɛ num, ntɔ̂ʼ mině díbé yé ɑ́ duduho ɨ́ nǔm myɔ́ɔ́ yɨ́.
66012017	Jɔ̌ʼ myɔ́ɔ́ ɑ́ bee nó yɨ́, wé ntɔ̂ʼ lɛ̂ʼle mʉ́mɑ́ wɑɑ́ nkpɑɑ nyé ɨ́ buo buo. Nó ó, wé ntɔ̂ʼ búlɑ, tó sɑ̂ dɔ̂m e bwɑ́n mé mʉmɑ́ wɑɑ́. Bwɑ́n bé bɑɑ́, bé lɨ́ elóŋlo métié mé Nzyɛ̌m, le ebɑʼle mílɔ́ɔ́ mé Yésʉs.
66013001	Myɔ́ɔ́ wɑɑ́ ntɔ̂ʼ tó tyɛ̂b ɨ́ pɨ̌n mɑ̂ŋ. Nó ó, me ɑ́ si bee tír lɨ́ epɑ̂m ɨ́ medíbé mé mɑ̂ŋ. Nye ɑ́ be ó, e milʉ̂ nzɑɑngbɑ́ ndu e bintóo kɑ́m. Bikɑ́rɑ́ɑ́ bí júu, byé ɑ́ be ó mipɛnɑ́ ɨ́ bintóó bíbyɛ̂h. Ɨ́ lʉ́ wɨ́wɛ̂h, bé ɑ́ si tile yʉ́ʉ́ bɨ́blɑ díe, lé ɑ́ sɑ̂ Nzyɛ̌m nkěh lɨ́.
66013002	Tír wɑɑ́ ɑ́ be ó mpʉ nkœ́œ. Nye ɑ́ be ó tír metɔrʉ, mpʉ̌ ûrs. Num wé, wé ɑ́ be ó mpʉ̌ nǔm ngbɑmpɨɨ. Njʉ̌m myɔ́ɔ́, wé ɑ́ si jwe tír wɑɑ́ nkul nyé, ndu e diɑ́ jǿǿ yé, ndu e nkul jǿø̌ nɨ́nɨ́ɨ́ nyé.
66013003	Gúú lʉ̂ ɨ́ milʉ́ mí tír wɑɑ́, wé ɑ́ be ó, e boʼo pɨ́ɨ́. Tó kœb ó pɨ́ɨ́ nyɑɑ́ ɑ́ si jwéele. Bʉr ó sí bɨ́bɛ̂h, bé ɑ́ si kɑ̂m nye, nzě kɑ̌ dudúŋɔɔ nyê.
66013004	Bʉr bɨ́bɛ̂h, bé ɑ́ si jwe njʉ̌m myɔ́ɔ́ kûm, ebě, wé ó b'ɑ́ jwe tír wɑɑ́ jǿǿ yé. Bé ntémé, bé ɑ́ be lɨ́ ejwe tír wɑɑ́ nye mʉr tɨ̂ʼ kûm. Bé ó: «Nzé dí enøølɑ e tír nyɑ̂? Nzé ntémé dí e nkul elwímlɑ e né, ntɑɑ nyé ɨ́ dɔm?»
66013005	Tír wɑɑ́ ɑ́ si jweŋɔɔ nkul ó, nye jwêʼ nye mʉr tɨ̂ʼ mesʉ̂m le esɑ̂ Nzyɛ̌m nkěh. Nye ɑ́ jweŋɔɔ nkul esɑ̂ nó ó, ongɔn mekɑ́m ménɑ̂ le obɑ́.
66013006	Nó nyé ɑ́ kɑ nyɛl epyêh kuó mé Nzyɛ̌m, le díé lé, ndu e jʉ́o, gúmó Nzyɛ̌m dí edi yɨ́, ndu e bʉr bɨ́bɛ̂h o dí edi tɨ̂ʼ bɑ́.
66013007	Nye nzě jweŋɔɔ nkûl elwímlɑ dɔ̂m e bʉr o mé Nzyɛ̌m le entɑɑ bé ɨ́ nkul. Nye ɑ́ jweŋɔɔ ntémé ó, nkul jǿø ɨ́ bʉr o bíkûl e biloo e mpum bʉ̂r, le bʉr o bílwǐb bíbyɛ̂h.
66013008	Nó ó, bʉr ó sí yɨ̂ʼ bɨ́bɛ̂h, bé ójwe nyé kûm, pɛ̌ʼ njɨ bɑɑ́ Nzyɛ̌m ɑ́ boo tile míé mɔ́ɔ́ ɨ́ kɑ́lɑr cwiʼ bɑ́. Kɑ́lɑr wɑɑ́ ɑ́ boo be tilɑ́ ó, tɑ́ɑre ɨ́ jɔ̌ʼ kʉ́ e sí, byé ɑ́ be ɑpɑ̌ bě kuhɑ́ yɨ́. Nyě gúmó ó, e Mɑ̂ Nteme bé ɑ́ boo jʉ̂ nyɑ́.
66013009	«Mʉ̂r óbe e megwɑ̌l mé éjóʼo nó, nye jóʼɑɑ sɑ́ mé múo nzě lɛ́ɛ yɨ̂:
66013010	Nzyɛ̌m, nyě lɛ́ɛ́ ó: Yé bé kɛl swîh, kɛl kɛl ó jɑ́lɑ́ le etô lɨ́ okómó nó, nye óbɑ́nɑ̌ tô. Yé bé kɛl swîh, kɛl kɛl ó jɑ́lɑ́ le ejʉ́ŋɔɔ e pɑ-sʉŋ nó, nye óbɑ́nɑ̌ jwe nó.» (Wɑ̂ʼ ɨ́ gúmó yɨ̂, yé lɛ́ʼlé ó, yé mbɨɑ ɨ́ pɑ́ʼ bʉ̂r o dí egúmo e Nzyɛ̌m bɑ́ ó, bé díʼee ntémé e bíhwó. Bé jyéʼee koo e Nzyɛ̌m.)
66013011	Me nzě bee nyʉ́ʉ́ tír menyɑn swîh lɨ́ epɑ̂m ɨ́ bibwɑ̌h. Nye ɑ́ be ó, e bintóó bíbɑ́. Bintóó byé, byé ɑ́ nøølɑ ó, e byɑɑ́ bi Mɑ̂ Nteme. Nye ɑ́ lwilwib ó, mpʉ̌ njʉ̌m myɔ́ɔ́.
66013012	Nye ɑ́ be ntémé ó, e nkul mpʉ tír esôʼ. Nye ɑ́ sɨséɑ syɛ́ɛ́ yé ó, ɨ́ mpǒm tír esôʼ wɑɑ́. Nye ó b'ɑ́ sɑ̂ ó, bʉr ó sí yɨ́yɛ̂h, bé jwêʼ tír esôʼ kûm. Tír wɑɑ́ ó b'ɑ́ be e boʼo pɨ́ɨ́ ɨ́ lʉ̂, ɑ́ bě sí jwéele nyɨ́.
66013013	Nye nzě sɑ̂ bísyɛ́ɛlɑ bí ékɑ̂m, le esɑ̂ ntémé ó, siʼe, yé dúhɑɑ ɨ́ jʉ́ó kʉ́, njʉl tɨ̂ʼ nzě bumɑ ɨ́ sí yɨ̂, bʉr bɨ́bɛ̂h lɨ́ ebee.
66013014	Ebě, nye ɑ́ si jweŋɔɔ nkul esɑ̂ mésimɑ́ nó ɨ́ míh mé tír esôʼ wɑɑ́. Nye ɑ́ si bɑnɑ dímle bʉr ó sí yɨ̂ʼ bɨ́bɛ̂h, lɨ́ elɛ́ɛ e bé ó, bé kpɑ́ʼɑɑ jweʼle, yé ónøølɑ e tír esôʼ wɑɑ́ ɑ́ pɑ kpɑrɔɔ e pɑ-sʉŋ, ɑjwe nyɑ́.
66013015	Tír wɑɑ́ ɑ́ be ó sí jweʼɔɔ nkûl egúmlǒ ngúl wé ɨ́ jweʼle yɑɑ́, ó yé lwíbɨɨ. Ndu e ntémé ó, yé jʉ́ʼoo bʉr bɨ́bɛ̂h ɑ́ be ɑjwe nye kûm bɑ́.
66013016	Nó nyé ɑ́ lɛ́ɛ mekɑ̌ʼ me bʉ̂r bɨ́bɛ̂h ó, bé cwɛ́lɑɑ bijøʼ byé lɨ́ koo ékœ̂h ɨ́ mbó éjʉ́m, nkʉ̂ ɨ́ mpǒm. Nye ɑ́ lɛ́ɛ ó, tɑ́ɑre e bɑɑ́ntéʼenteʼe o bʉ̂r, kumo e minjɨ́h mí bʉ̂r, okúmɑ́ ti e minjyêbnjyéb, bitúʼɑ̌ le otî.
66013017	Mʉr nyɨnyɛ̂h ɑ́ be ɑcwɛlɔɔ mpɔɔ́ nyɑɑ́ nyɑ́, ɑ́ bé ɑbe e nkul ekɑ̌ bwɑ̂m, nkʉ̂ bɛ́mɑ yʉ́ʉ́ sɔ̂ʼ pɑ́tele. Mpɔɔ́ nyɑɑ́, nye ó bikɑŋɑ́ métɔ́ɔ. Nye lɨ́ elɛ̂ʼle díé é tír esôʼ.
66013018	Wɑ̂ʼ ɨ́ gúmó yɨ̂, yé jɨ ó, mʉr díʼee e mpɑ̌ŋ ocwóó. Cwóó mʉr nye omér ó ngɑ́ gʉ́ɑ̌ sɑ́ bíkɑŋɑ́ byɑɑ́ dí elɛ̂ʼle yɨ́. Byé kʉ́ lɛ̂ʼle ó, mbi tír wɑɑ́ dí yɨ́. Byé ó dí: minter mísɑmɑn, e mekɑ́m mésɑmɑn, le ɨ́ sɑmɑn (666).
66014001	Mé kɑ́ bee nɛ́ɛ: bee Mɑ̂ Nteme lɨ́ etyɛ̂b lɨ́ ecǿʼ bé lɨ́ ejébe ó, Síon lɨ́. Yé ɑ́ be ntémé ó, e bʉr otɔ́ɔ́sin nter le mekɑ́m ménɑ̂ le onɑ̂ (144.000). Bé ɑ́ boo cɛmɔɔ ó, díé mé Yésʉs, ndu e díé mé Nzyɛ̌m Sɔ́ŋ ɨ́ mempǒm.
66014002	Nó ó, me ɑ́ si jóʼo cwíí lɨ́ eduho ɨ́ jʉ́ó kʉ́. Nye ɑ́ soʼo ó mpʉ ésʉ̌ʼ dí ebuú soʼo ɨ́ díbé nɨ́nɨ́ɨ́ lɨ́ yɨ́. Yé ɑ́ jø̂ʼ ntémé ó mpʉ nkɛ̂l jʉ́o ɨ́ sɨŋgɨɨm. Cwíí nyɑɑ́ ɑ́ be ɨ́ mbɨɑ lɨ́ ejóʼo. Nye ɑ́ jø̂ʼ ɨ́ megwɑ̌l ó, mpʉ̌ sɑ́ lɛ́ɛ́, bé ɑ́ be ó lɨ́ ebomo mímpêr.
66014003	Bipuŋɑ bi bʉ̂r byɑɑ́, byé ɑ́ tityɛ̂b ó, ɨ́ mpǒm diɑ́ jǿǿ mé Nzyɛ̌m, le otɔ́mɑ́ bʉ̂r, ndu e mikublɑkúblɑ mí ótír minɑ̂. Bé ɑ́ jyɛɛ ó, ejwɑ́n é jɨ̂m. Jɨ̂m yɑɑ́, nyʉ́ʉ́ mʉ̂r swîh, nyé ɑbe e nkul ejɨ̂ʼ yê, pɛ̌ʼ njɨ bipuŋɑ bi bʉ̂r byɑɑ́, bʉr otɔ́ɔ́sin nter le otɔ́ɔ́sin mekɑ́m ménɑ̂ le onɑ̂ (144.000). Nzyɛ̌m ɑ́ si dwih bé ɨ́ mpilɑ ébébe, pɛʼ bé ɨ́ sí yɨ̂.
66014004	Bɨ́hɑɑ́, bé ɑ́ bé ɑkúnɑ e bʉbɑ́, nkʉ̂ lœʼ ményʉ́l mɔ́ɔ́. Bé jínɑ ó bibíŋ. Bé ɑ́ be lɨ́ edû Mɑ̂ Nteme gúmó yɨ́yɛ̂h nyé ɑ́ tʉtô yɨ́. Bé ó bɑɑ́ Nzyɛ̌m ɑ́ dwih ɨ́ mpilɑ ébébe bɑ́. Bɨ́ɛ ó dí tôm ɑ́ twɑ́mɔɔ Nzyɛ̌m, bé e Mɑ̂ Nteme wɨ́.
66014005	Lwǐb míkóo, yé ɑpyɑ̂l ɨ́ minum myɔ́ɔ́. Bé ntémé, ɑbe e sɑ́ ébébe bé ɑ́ gwɑ boʼlo bé e tɨ̂.
66014006	Nó ó, me ɑ́ si bee nyʉ́ʉ́ éngeles lɨ́ epiilɨ lɨ́ ejwoo kʉ́. Nye ɑ́ nze ó, lɨ́ enzě túnǒ Mbɨɑmbɨɑ Lɔ́ɔ. Wé ó lɔ́ɔ dí ɑcéneceně kɔ́m ti e kɔ́m wɨ́. Nye ótúno wé ó, kwɑ́ bikûl bíbyɛ̂h, odil ó sí bɨ́bɛ̂h, ɨ́ mesí mɨ́mɛ̂h, e mempóʼo mɨ́mɛ̂h, le ɨ́ bilwǐb bíbyɛ̂h.
66014007	Éngeles wɑɑ́ ɑ́ lwilwib e bé ó e cwíí kʉ́kʉ́. Nye ó: «Jwɑ́ɑ́wɑ́ɑ́ gɑ́ Nzyɛ̌m. Gúmlɑ́ɑ́ gɑ́ nye, ebě, jɔ̌ʼ cíʼɑ́ mílɔ̌b mû ó sí pyɑ̂l. Bɨʼɨɨ gɑ́ mebóó mɨ́n sí, lɨ́ ejwe wɑɑ́ ɑ́ kuho kʉ́, le sí, le mɑ̂ŋ ti e mentíbé nyɑ́ kûm.»
66014008	Nó ó nyʉ́ʉ́ éngeles ɑ́ si pyɑ̂l píe wɑɑ́ esôʼ. Nyɨɛ ɑ́ tutúno ó: «Bɑbilɔ̂n, nkɑnɑ̌ nɨ́nɨ́ɨ́, yɨ́ dumɑ! Yɨ́ dumɑ ɨ́ kum! Yé ɑ́ si myɑm ebébe lé ɨ́ bikúl bíbyɛ̂h. Bé ntɔ̂ʼ gbɑ̂ ményʉ̂l lɨ́ esɑ̂ bímolɑ́ e né, ntɑɑ sʉ́ŋɑ.»
66014009	Nyʉ́ʉ́ éngeles lɛ̂l nzě pyɑ̂l. Nye ɑ́ si lwib kʉ́kʉ́. Nye e né ó: «Bʉ̂r sí gúmlo tír wɑɑ́, nkʉ̂ jweʼle yé, le ecɛmɑ bíjøʼ byé ɨ́ mempǒm mɔ́ɔ́, nkʉ̂ ɨ́ koo ékœ̂h nó,
66014010	bé ójɑʼrɑ e nkpɑɑ mé Nzyɛ̌m. Nzyɛ̌m óntɨ̂ʼ bé, lɨ́ edû mpʉ nkpɑ́ɑ nyé dí yɨ́. Bé ójɑʼrɑ e nkpɑɑ nyé nyɑɑ́ mpʉ bʉ̂r dí ejɑʼrɑ e menyoʼ ɨ́ jɔʼ bé dí ɑkɛl bɑ́ médíbé tɨ̂ʼ yɨ́. Nye óntɨ̂ʼ bʉ̂r bɑɑ́ ó, e siʼe ndu e pir. Bé óntɨ́ʼɔɔ ó, ɨ́ míh bééngeles dí ci bɑ́ ndu e Mɑ̂ Nteme.
66014011	Nó ó, siʼe dí edîʼ bʉ̂r bɑɑ́ ɨ́ jɔʼ yɨ́yɛ̂h yɨ́, júluu tɨ̂, yé óbɨbére kʉ́ kɔ́m ti e kɔ́m, ebě, bé ɑ́ si jwe tír kûm, bé e kpɛʼɑ́ jweʼle yé. Bé ɑ́ si cɛmɑ díé lé ɨ́ menyʉ́l mɔ́ɔ́. Nó ó bé ɑ́kɑ̌ be e gúmó égbɑ́lɑ. Bé ójɨjɑʼrɑ e siʼe ó, móhó e pum.»
66014012	(Wɑ̂ʼ ɨ́ gúmó yɨ̂, yé lɛ́ʼlé ó, bʉr o dí egúmo e Nzyɛ̌m bɑ́, yé mbɨɑ ɨ́ pɑ́ʼ wɔ́ɔ́ ó, bé díʼee e bíhwó. Bé ɨ́ jɑlɑ ntémé le ebɑʼle métié mé Nzyɛ̌m, le ejyêʼ koo e Yésʉs.)
66014013	Me nzě jóʼo cwíí lɨ́ eduho ɨ́ jʉ́ó kʉ́. Nye e me ó: «Tilɑ́ɑ: “Tɑ́ɑre ɨ́ jɔʼ yɨ̂, mʉ̂r ɑ́ pɑ jyɛ̂ʼwo e Yésʉs nyɑ́, sí jwe nó, lɛ́ɛ́, nye ósøø métyɛʼ me mpóm.”» Sísǐm mé Nzyɛ̌m lɛ́ɛ́ ó: «Yé ó nó. Bé pɑ́ɑ kɑ̌ gbɑlɑ̌ syɛ́ɛ́. Sɑ́ bé ɑ́ sɨséɑ ɨ́ jɔʼ bé ɑ́ ciciʼe yɨ́, nyɔm tɨ̂ʼ, wé ónyɨ̂n ɨ́ gúmó bé dí edi yɨ́.»
66014014	Mé kɑ́ bee nɛ́ɛ: beě jwiné ɨ́ pumo pumo. Nyʉ́ʉ́ mʉ̂r, nye ɑ́ be ó ndîndǐl ɨ́ jwiné kʉ́, nøølɑ e Mwɑ̂n mé Mʉr. Nye ɑ́ be ó, e kɑ́rɑ́ɑ́ júu gʉ̂l ɨ́ lʉ̂, ti e pɑ-sʉŋ ɨ́ mbô ɨ́ bɑ́blɑ bɑ́blɑ.
66014015	Nó ó, nyʉ́ʉ́ éngeles swîh ɑ́ si duho mpɑ́h Nzyɛ̌m, tô kʉ̌l. Nye ɑ́ lwib e wɑɑ́ ɑ́ be ɨ́ jwiné kʉ́ nyɑ́ e cwíí kʉ́kʉ́ ó: «Nʉŋɑɑ pɑ̂ gǒ. Tóʼ ɨ́ pemé dí kɑ̂ʼ sí yɨ̂. Go ɑ tó kpɛm méde mɨ́mɛ̂h ɨ́ pé, ebě, søø ékpɛm mû ó sí pyɑ̂l.»
66014016	Nó ó éngeles esôʼ wɑɑ́ ɑ́ nze nʉɑ pɑ wé, nzě kpɛm méde mé ɑ́ be ɨ́ pemé mɑ́.
66014017	Me ɑ́ si bɑʼɑ bee nyʉ́ʉ́ éngeles ɨ́ jʉ́ó kʉ́. Nye ɑ́ duho ntémé ó, ɨ́ mpɑ́h Nzyɛ̌m. Nye ntémé e wé pɑ̂-sʉŋ ɨ́ mbô, ɨ́ bɑ́blɑ bɑ́blɑ.
66014018	Nyʉ́ʉ́ éngeles nzě pyɑ̂l, duho lɨ́ empǒm lé ɑlɑtɑ̂r minjwéɑ́. Nyɨ́hɑɑ́ ó b'ɑ́ be e nkul etirɑ̌ siʼe tɨ̂. Nye nzě jébe nyʉ́ʉ́ éngeles ɑ́ mɨmɛ̂r pɑ ɨ́ bɑ́blɑ bɑ́blɑ ɨ́ mbô nyɑ́. Nye ɑ́ lwib e né e cwíí kʉ́kʉ́ ó: «Nʉŋɑɑ̌ njebɑ́ pɑ̂ gǒ. Tóʼ ɨ́ pemé dí ɨ́ sí yɨ́. Tó pɛʼ mpúmó gʉ̂, ebě, nye mû ó sí tɨ̂.»
66014019	Nó ó éngeles wɑɑ́ ɑ́ si nʉɑ pɑ wé, ntɔ̂ʼ tô sí, tó pɛʼ mpúmó, sʉ mpúmó nyɑɑ́ nyɨnyɛ̂h ɨ́ pɑ̌r. Pɑ̌r wɑɑ́, wé ó, ɨ́ nkɑnɑ̌ kʉ̌l. Jɔʼ bé ɑ́ mɨmɑ̂n mpumó nyɑɑ́ yɨ́, medíbé, mé ɑ́ pyɑ̂l tɨ̂ʼ mɑ́, mé ɑ́ be ó mecié e mecié. Mé ɑ́ be lɨ́ egʉ̂ mpʉ̌ ngwɑ̌ŋ. Sʉ̌m ngwɑ̌ŋ wɑɑ́, wé ɑ́ si jɑɑ tô, tó kumo ókílomérɑ minter milɛ̂l. Edíme lé, lé ɑ́ be ó, bɛ̌m be mérɑ ngwɑ́r e pêh. Ɨ́ mbi wɑɑ́ ó ósyɛ̂l o mísyóm, bé ójɑʼrɑ e nkpɑɑ mé Nzyɛ̌m ɨ́ buo buo yɨ́.
66015001	Píe tɨ̂, me ɑ́ si bee yʉ́ʉ́ sɑ́ ékɑ̂m nɨ́nɨ́ɨ́ ɨ́ jʉ́o. Me ɑ́ bee ó, beéngeles nzɑɑngbɑ́ lɨ́ ebi bíntɨ́ʼɑ́ nzɑɑngbɑ́ ɨ́ mebô. Bintɨ́ʼɑ́ byɑɑ́, byé ójweŋɔɔ ó, ɨ́ melú mé épíhe, ebě, Nzyɛ̌m ósîl ékpɑɑ ébúʼ lé ó, lɨ́ ejwe bʉ̂r byɑ̌.
66015002	Me ntɔ̂ʼ beě sɑ́ yé ɑ́ nøølɑ e mɑ̂ŋ yɨ́. Mɑ̂ŋ mɑɑ́, mé ɑ́ be ó, sɛ́ɑ́ e lɑ́ ndu e siʼe, mpúhlɑ́. Me ntɔ̂ʼ bee ntémé binkɔ́ɔ́ bí bʉ̂r. Byé ó b'ɑ́ ntɑɑ tír menyɑn wɑɑ́, bé e kpɛʼɑ́ jweʼle yé. Byé ɑ́ ntɑɑ ntémé ó, ɨ́ lɔ̌b ɑcɛmɔɔ bíkɑŋɑ́ métɔ́ɔ byé ɨ́ menyʉ̂l. Bikɑŋɑ́ byɑɑ́ ó dí elɛ̂ʼle díé é tír wɑɑ́. Bé ɑ́ bɨbe lɨ́ ebomo mímpêr Nzyɛ̌m ɑ́ pɑ jwe bé mí,
66015003	jyɛɔɔ̌ jɨ́m mé Moïse, syɛ̂l mesɑ̂ mé Nzyɛ̌m. Jɨ̂m yɑɑ́ ntémé, yé ó yɑɑ́ me Mɑ̂ Nteme. Bé ɑ́ jyɛɛ ó: «Dɑ̂ Nzyɛ̌m, Nzyɛ̌m nkul nyɨnyɛ̂h, bisyɛ́ɛlɑ byô, byé ɨ́ buú bwɑʼ. Byé ntémé, byé ó, bisɑ́ bí ékɑ̂m. Menzɨ̌ mô mɨ́mɛ̂h, mé ó otîtyěl le otyeetye. Go ntémé, go ó njǿø bikûl bíbyɛ̂h.
66015004	Dɑ̂ ɛ̌, mʉr dí ɑkpɛ́ɛ gó nyɑ́, nye nzé? Nzé dí ebene éjwe gó kûm? Go omér ó dí mʉr dí ci nyɑ́. Bʉr o bíkúl bíbyɛ̂h, bé óduɑ ɨ́ bigúmó byɔ́ɔ́, nzeŋɔɔ kwɑ́ nyǒ. Bé óbɨʼ mébóó mɔ́ɔ́ sí lɨ́ ejwe gó kûm. Ebě, bɨ́ bee ɨ́ sʉ́lʉ́lʉ́ ó, gó e nkɑm ɨ́ bisyɛ́ɛlɑ gó dí esɑ̂ bʉ̂r bí.»
66015005	Mé kɑ́ bee nɛ́ɛ: bee mpɑ́h Nzyɛ̌m ɨ́ jʉ́ó kʉ́, nye mû mběʼ. Nye ɑ́ be ó lɛrɑ́ e kɑ́n, mbɛ̌r kɑ́n sɑ́ɑ́.
66015006	Beéngeles ntɔ̂ʼ duho mpɑ́h Nzyɛ̌m. (Bé ó b'ɑ́ ŋmɛ̂h bʉr ó sí e bintɨ́ʼɑ́ nzɑɑngbɑ́ byɑɑ́.) Bé ɑ́ bwɑ̂r ó, mikɑ́n ɨ́ pumo pumo, ɨ́ ncyɛ̌n ncî ncyɛ̌n. Bé ɑ́ be ntémé ó, le okɑnɑ́ ó gʉ̂l ɨ́ mikuó mityeelɑ́.
66015007	Gúú kublɑkúblɑ tír, wé ɑ́ si jwe beéngeles bɑɑ́ mempéle nzɑɑngbɑ́, mɑɑ́ mé gʉ̂l. Mempéle mɑɑ́, mé ɑ́ be ó milǿŋlɑ́, lɨ́ elɛ̂ʼlě mpʉ̌ lémé mé Nzyɛ̌m, mʉr dí e cwǐʼ njʉ̌m dǐ nyɑ́, wé ɑ́ lóno ɨ́ nkpɑɑ yɨ́.
66015008	Mpɑ́h Nzyɛ̌m, nye ɑ́ be ó lǿŋlɑ́ e júluu, júluu yɑɑ́ lɨ́ elɛ̂ʼle méncyɛnwɑ ndu e nkul mé Nzyɛ̌m. Abe e mʉr ɑ́ jûhwo enî tɨ̂ʼ ɨ́ lɔ̌b júluu yɑɑ́. Nó bé ɑ́ si bóno, tó pyɑ̂l ɨ́ jɔʼ bʉ̂r ó sí bé ɑ́ siɑ e bintɨ́ʼɑ́ nzɑɑngbɑ́ bíbyɛ̂h yɨ́.
66016001	Píe tɨ̂, me ɑ́ si jóʼo cwíí lɨ́ eduho mpɑ́h Nzyɛ̌m. Cwíí nyɑɑ́, nye ɑ́ lɛ́ɛ e beéngeles nzɑɑngbɑ́ kʉ́kʉ́ ó: «Nʉŋɑɑ gɑ́ mempélé mɨ́n, mɑɑ́ me dí milǿŋlɑ́ e nkpɑɑ mé Nzyɛ̌m mɑ́. Tó sʉ gɑ́ mé sí.»
66016002	Nó ó, wɑɑ́ esôʼ ɑ́ nze tô, tó sʉ ébúʼ mé Nzyɛ̌m sí. Bibɨ́blɑ mépɨ́ɨ́ ɨ́ kpɑɑ kpɑɑ, byé ntɔ̂ʼ pyɑ̂l bʉ̂r ɨ́ menyʉ̂l. Mepɨ́ɨ́, mé ɑ́ bu pipyɑ̂l ó, bɑɑ́ bé ɑ́ cɛmɑ bijøʼ mé tír wɑɑ́ bɑ́. Bé ó b'ɑ́ jwe kpɛʼɑ́ jweʼle yé kûm.
66016003	Píe tɨ̂, éngeles mbɑ́ nzě tó sʉ ébúʼ mé Nzyɛ̌m ɨ́ mɑ̂ŋ. Medíbé mé mɑ̂ŋ, mé ntɔ̂ʼ liŋɑ bíbúʼ mécié mpʉ mécié mé múu. Bím bísɔ̂ʼ byé ɑ́ be mikublɑkúblɑ ɨ́ mɑ̂ŋ bí, byé ntɔ̂ʼ síe lɨ́ ejwe.
66016004	Jøʼ gwɑ́r yɑɑ́, éngeles lɛ̂l, nzě tó sʉ ébúʼ mé Nzyɛ̌m ɨ́ misʉm méntíbé ndu e menó. Medíbé mɑɑ́ mɨ́mɛ̂h, mé ntɔ̂ʼ liŋɑ mécié.
66016005	Me nzě jóʼo éngeles dí ejǿø méntíbé ndu e mɑ̂ŋ nyɑ́. Nye e né ó: «Dɑ̂ ɛ̌, go ó tîtyěl mʉr. Go ɑ́ boo be ó tɨ̂. Go ntémé ó jínɑ. Go ó mʉr dí ci nyɑ́.
66016006	Ebě, bé ɑ́ si kʉ jʉ̂ bʉr o gó ɑ́ twɑ̂r bɑ́, bé le ogwíhɑ o mílɔ̌b bô. Mecié mɔ́ɔ́, mɨ́ buú søø sí. Nó ntémé ó gó ɑ́ lɛ́ɛ ojʉ̂l o bʉ̂r bɑɑ́ ó, bé bɛ́blɑɑ mecié yɨ́. Sɑ́ dí ejɑlɑ e bé yɨ́ ó nɨ̌!»
66016007	Me nzě jóʼo nyʉ́ʉ́ cwíí ɑ́ duho lɨ́ ɑlɑtɑ̂r minjwéɑ́ nyɨ́. Nye e né ó: «Yé ó nó, Dɑ̂ Nzyɛ̌m, Nzyɛ̌m nkul nyɨnyɛ̂h, gǒ le otyeetye. Go lɨ́ ecíʼe mílɔ̌b lɨ́ otîtyěl.»
66016008	Éngeles nɑ̂ tô e yé béle, tó sʉ ébúʼ mé Nzyɛ̌m ɨ́ dʉ́o. Dʉ́o, lé ntɔ̂ʼ jweŋɔɔ nkûl ó, lé díʼɨɨ bʉr e siʼe yé.
66016009	Jɔʼ bʉ̂r, bé ɑ́ díʼe nó yɨ́, bé ɑ́ si tô dóló le epyɑŋɔɔ̌ Nzyɛ̌m, nyɨɛ mʉr ɑ́ jwe bé bintɨ́ʼɑ́ byɑɑ́ nyɑ́. Bé ɑ́ bé ɑgø̂m éjwirɑ, jwe nyé kûm.
66016010	Éngeles tɛ̂n tô e yé béle, tô ɨ́ diɑ́ jǿø me tír wɑɑ́, tó sʉ ébúʼ mé Nzyɛ̌m tɨ̂. Ejúrúú ntɔ̂ʼ sulɑ ɨ́ sí tír ɑ́ jǿø yɨ́. Bʉr ntɔ̂ʼ kʉkoʼlo bíjɨ́m byɔ́ɔ́ ɨ́ lɔ̌b mítúú myɔ́ɔ́.
66016011	Dɑmɑ́ jóʼo nó, bé ɑ́ bé ɑjwirɑ míléme, nkʉ̂ pʉgʉ́ bɑ́ bîr bísyɛ́ɛlɑ bí ébébe byɔ́ɔ́. Bé ɑ́ si tô dóló le elǿɔɔ̌ Nzyɛ̌m, dí ɨ́ jʉ́ó kʉ́ nyɑ́. Bé ɑ́ sɑ̂ nó ó, ɨ́ lɔ̌b mékpɑɑ ndu e mepɨ́ɨ́ mɔ́ɔ́.
66016012	Éngeles sɑmɑn nzě tô e yé béle ɨ́ ngwɑ̌ŋ bé jɨ́jébé ó, Efrɑ̂t wɨ́. Nye nzě tó sʉ ébúʼ mé Nzyɛ̌m tɨ̂. Jɔʼ nyé ɑ́ sʉ lé yɨ́, ngwɑ̌ŋ wɑɑ́ ntɔ̂ʼ jø̂l wɨ́wɛ̂h. Ngwɑ̌ŋ wɑɑ́, wé ɑ́ jø̂l nó ó, lɨ́ entɛŋ ójǿø. Bé óduhǒ nko dʉ́o dí ejɨmɑ yɨ́, nzě pyɑ̂l ɨ́ ngwɑ̌ŋ wɑɑ́, wé osí swɑ̂h.
66016013	Me ɑ́ si bee ntémé misísǐm mélwɑʼwo milɛ̂l. Myé ɑ́ nøølɑ ó, e bɑɑ́dwɑm. Wɨ̂ʼ sísǐm, wé ɑ́ duho ó ɨ́ nǔm njʉ̌m myɔ́ɔ́. Gúú, wé ɑ́ duho ó ɨ́ num tír menyɑn wɑɑ́. Gúú ntémé ɨ́ num ngwíhɑ milɔ̌b bibɛr wé.
66016014	Misísǐm myɑɑ́, myé lɨ́ etô le esɑ̂ mésimɑ́. Myé lɨ́ etô kwɑ́ ojǿǿ ó sí bɨ́bɛ̂h, lɨ́ ebɑ́ŋle bé ó, bé syɛ́ŋɨɨ menkul mɔ́ɔ́, lwímlɑ dɔ̂m e Nzyɛ̌m nkul nyɨnyɛ̂h ɨ́ móhó nɨ́nɨ́ɨ́ wé.
66016015	Bê nzě syɛŋɑ ntémé nó. Bé ɑ́ syɛŋɑ ó, lɨ́ ebɨ̌m e dɔ̂m bé jɨ́jébé ɨ́ lwǐb ébrœ̂ «Armɑgedɔ̂n» yɨ́. Tî gɑ́ wɨ́nɑ́, nyě lɛ́ɛ́ ó: «Pɑɑ́ bee gɑ̂: me lɨ́ enze métørɑ̂, mpʉ̌ njíblʉ̌. Mʉr dí ɨ́ mpʉ̂n, mikɑ́n mimbɔ́rɑ́ ɨ́ nyʉ̂l nyɑ́, nye ó wɑɑ́ mé ósʉ métyɛʼ me mpóm nyɑ́. Nyɨɛ, nye ɑ́bě suswɑ́h. Nye ɑ́beɔɔ ɨ́ nkɛŋlɛ̂m. Nye ɑ́sɔ́mɑ.»
66016017	Me nzě kɑ̌ bee éngeles nzɑɑngbɑ́. Nye nzě mɔɑ, ntɔ̂ʼ tô e bélé yé, tó sʉ ébúʼ mé Nzyɛ̌m ɨ́ pubó. Cwíí nɨ̂nɨ̂n nzě duho ɨ́ mecǿǿ mé jǿø dí ɨ́ mpɑ́h Nzyɛ̌m mɑ́. Nye e né ó: «Yɨ́ síe!»
66016018	Minjweh mi mpíé, myê nzě pyɑ̂l ɨ́ keleb keleb. Nkɛ̂l jʉ́o dumo ɨ́ sɨŋgɨɨm. Sí kʉ́ nzě kublɑ. Tɑ́ɑre ɨ́ jɔ̌ʼ Nzyɛ̌m ɑ́ tyêl bʉr ɨ́ sí yɨ̂ʼ yɨ́, kumo ɨ́ jɔʼ yɨ̂, bé ɑpɑ̌ beě sí lɨ́ ekublɑ̌ mbi wɑɑ́.
66016019	Nkɑnɑ̌ nɨ́nɨ́ɨ́ yɑɑ́, yé ntɔ̂ʼ bîʼ, nzě bʉ̂l mímyɑ́l mílɛ̂l. Binkɑnɑ biswîh ɨ́ mʉ́ʉ́ mésí ntémé, mé ɑ́ si dumɑ sí. Nzyɛ̌m ɑ́ si toŋlo bisyɛ́ɛlɑ bí Bɑbilɔ̂n, nkɑnɑ̌ nɨ́nɨ́ɨ́. Nye nzě lɛ̂ʼle bʉ̂r ó nkɑnɑ yɑɑ́ bím nkpɑ́ɑ nyé dí yɨ́, le esɑ̂ ntémé ó, bé jɑ̂ʼrɑɑ le ebúʼ lé le nkpɑɑ nyé. Bê nzě puro tɨ̂ʼ mpʉ mʉ̂r dí ejɑʼrɑ e mpur menyoʼ yɨ́.
66016020	Micíhé, myé ɑ́ si dîm ɨ́ mîh, myɑ́ɑ ɨ́ medíbé. Mecø̂ʼ, mé ɑ́ bé ɑkɑ̌ kœbɔɔ.
66016021	Metɑ́nɑɑ́ ɨ́ bwɑʼ bwɑʼ nzě duho ɨ́ jʉ́ó kʉ́, nkɑŋɑ bʉ̂r ɨ́ menyʉ̂l. Mé ɑ́ be ɨ́ dile dile, etɑ́nɑɑ́ egwɑ́r lɨ́ epyɑ̂l ókílo mekɑ́m ménɑ̂ e metɛ̂n. Bʉr ntɔ̂ʼ bɑ́ʼɑ̌ nzě pyɑ̌ Nzyɛ̌m ɨ́ lɔ̌b ntɨ́ʼɑ́ yɑɑ́. Ebě, metɑ́nɑɑ́ mé ɑ́bwɑʼbwɑ̂ʼ mɑɑ́, mé ó b'ɑ́ bu ntɨ̂ʼ bʉr, lɑɑ byúú bíntɨ́ʼɑ́ bíbyɛ̂h.
66017001	Píe tɨ̂, nyʉ́ʉ́ éngeles ɨ́ sɔ́mɑ́ bééngeles nzɑɑngbɑ́ bé ɑ́ be e mempéle bɑ́, nzě mɔɑ, nzě pyɑ̂l kwɑ́ nyɑ̌m. Nye e me ó: «Ntɑ́ʼ! Me múo lɛ̂ʼle gó mpʉ̌ Nzyɛ̌m ngɑ́ ntɨ̂ʼ sɑdɑ́gɑ mʉ́mɑ́ dí ebɛ́mɑ nyʉ̂l ɨ́ nzɨ̌ bijoó ɨ́ nwérédé yɨ́. Nye ó wɑɑ́ ɑ́ bě sí komlo ódiɑ́ wé ɨ́ mipɨ̌n méntíbé ɨ́ buo buo nyɑ́.
66017002	Nye ntémé ɑ́ be lɨ́ epûhlɑ nyʉ̂l nyé le ojǿǿ ó sí yɨ̂, le odil ó sí yɨ̂, tó pyɑ̂l ɨ́ jɔʼ bé ɑ́ kɑ siɑ e mitúú duho tɨ̂ʼ mpʉ mʉ̂r jɑ́ʼrɑ́ e menyoʼ yɨ́.»
66017003	Tyé e tyé yɑɑ́, me ɑ́ be ó ɨ́ nkul Sísǐm mé Nzyɛ̌m. Éngeles nzě tô e me ɨ́ lʉɑ́. Me nzě bee mʉ́mɑ́ tɨ̂, ndîndǐl ɨ́ tír kʉ́. Tír wɑɑ́ ɑ́ be ó e nyʉ̂l ɨ́ cʉʼ. Nye ntémé e míe mitilɑ́ ɨ́ nyʉ̂l e nyʉ̂l, mɑɑ́ mé ɑ́ pyɑ Nzyɛ̌m mɑ́. Tír wɑɑ́ ntémé e milʉ̂ nzɑɑngbɑ́ ndu e bintóo kɑ́m.
66017004	Mikɑ́n mʉ́mɑ́ wɑɑ́ ɑ́ be e myé ɨ́ nyʉ̂l mí, myé ɑ́ be ó menyʉ̂l ɨ́ buo buo. Mîʼ e nyʉ̂l kɑɑ́ e kɑɑ́; myúú, e nyʉ̂l ɨ́ cʉʼ. Nye ɑ́ be ɨ́ bwɑ̂r ntémé minjwé mímpumɑ. Njwê wɑɑ́, wé ɑ́ be ó gʉ̂l, ndu e mekóʼ ɨ́ ncyɛ̌n ncî ncyɛ̌n, mimbi mimbi. Bélé nyé ɑ́ mɨmɛ̂r ɨ́ mbó wé yɨ́, yé ɑ́ be ó yɑɑ́ gʉ̂l, lóŋlɑ́ e mebébe, mpir le bisyɛ́ɛlɑ bímolɑ́.
66017005	Nye ntémé ɑ́ be ó, e díé lé nye mʉr tɨ̂ʼ cɛmɑ́ ɨ́ mpǒm nyé. Díe lɑɑ́, lé ɑ́ be ó, ɨ́ lwǐb ódîm. Lé ɑ́ be ó: Bɑbilɔ̂n, nkɑnɑ ébeɔɔ ó nyɑ̂, nyɔ̌ŋ ɑ́ byɑ̂ bisɑdɑ́gɑ bi bʉ́bɑ́ bíbyɛ̂h nyɑ́, mʉmɑ́ ɑ́ kûhlo sɑ́ yɨ́yɛ̂h Nzyɛ̌m dí ebene mpéne-numó yɨ́ nyɑ́.
66017006	Me nzě bee ó, mʉmɑ́ wɑɑ́ ɑ́ be ó, ɨ́ mpur mecié. Nye ɑ́ be ɨ́ buú bɛble mécié me bʉ̂r o mé Nzyɛ̌m, bɑɑ́ bé ɑ́ bʉboʼlo lɔ̌b dí edumo e Yésʉs wɨ́ bɑ́. Mbeɑ́ mé ɑ́ bee nye yɨ́, me nzě kɑ̌ buú kɑ̂m.
66017007	Nó yɑɑ́ ó éngeles ɑ́ jî e me ó: «Gǒ kɑ́m ɨ́ yé? Me ópɑ̂ʼlɑ gó lwǐb ódîm dí edumo e mʉmɑ́ nɨ̌ yɨ́. Me ópɑ̂ʼlɑ ntémé ó, lwǐb ódîm dí edumo e tír nyé dí ekɑlwo kʉ́ tɨ̂ʼ nɨ̌ yɨ́. Tír wɑɑ́, nyě e milʉ̂ nzɑɑngbɑ́ ndu e bintóo kɑ́m.
66017008	Tír gó ɑ́ bee nyɑ́, ɑ́ boo be ó tɨ̂, jɔ̌ʼ myɑ̂. Tó kœb ó, nyé ɑkɑ̌ be. Yɨ́ kɑ̌ lîʼ tîtííɑ̌, nyé opɑh, duho ɨ́ bɨ́ dí sí ɨ́ kœ́ʼlɛ́ yɨ́. Nyé óduho tɨ̂ʼ nó, nyé ojwe. Nzyɛ̌m ɑ́ si tile míé mé bʉ̂r o nyé ngɑ́ ciʼ bɑ́, tɑ́ɑre ɨ́ jɔ̌ʼ kʉ́ e sí, byé ɑ́ be ɑpɑ̌ bě kuhɑ́ yɨ́. Sɑ̂ gwɑ́r, bʉr o míe dí ɑnyɨ̂n ɨ́ kɑ́lɑr cwiʼ wɑɑ́ bɑ́, bé óbuú kɑ̂m tír wɑɑ́, ebě, bé óbee ó, nye ɑ́ be ɨ́ nyɛɛ́ ciʼe, nye nzě jwe. Bé óbee nyé ntémé lɨ́ ebɑ́ʼɑ̌ pɑh.
66017009	«Wɑ̂ʼ ɨ́ gúmó yɨ̂, yé jɨ ó, mʉr díʼee e mpɑ̌ŋ ocwóó! Milʉ̂ nzɑɑngbɑ́ me tír wɑɑ́, myé lɛ́ʼlé ó, mecø̂ʼ nzɑɑngbɑ́. Mʉmɑ́ wɑɑ́ didi ó, ɨ́ mecø̂ʼ mɑɑ́ kʉ́. Myé ntémé, myé ó ojǿø nzɑɑngbɑ́.
66017010	Ojǿø otɛ̂n, bɨ́ boó jwe. Njǿø sɑmɑn ó jínɑ. Yé kɑ́ be, ɨ́ pɑ́ʼ njǿø nzɑɑngbɑ́ nɛ́ɛ: jɔʼ yé, yé ósûʼlɑ̌ pyɑ̂l. Jɔʼ yé ópyɑ̂l nó yɨ́, nye ódi ɨ́ mecǿǿ mé jǿø ó, tɔ́ɔ péh éwɑlɑ.
66017011	Nó ó tír wɑɑ́, wɑɑ́ ɑ́ boo be tɨ̂, wɑɑ́ mû ɑkɑ̌ be nyɑ́ nyɨɛ, nye ó njǿø mwom. Bé le ojǿø nzɑɑngbɑ́, bé ó sɔ́mɑ́ gwɑ́r. Nyě tó ó, tó jwě jwêʼ.
66017012	«Bintóo kɑ́m mé tír gô bee nyɑ́, byé lɨ́ elɛ̂ʼle ójǿø kɑ́m. Bé ɑpɑ̌ nze, ɑpɑ̌ bi ntémé nkul jǿø yɔ́ɔ́. Bé ónʉɑ nkûl jǿø, bé e tír wɑɑ́ nó, bé onzě jǿø bʉ̂r péh éwɑlɑ.
66017013	Ojǿø kɑ́m bɑɑ́, bé ó e mipɑhlɑ́ mimpwɑ́r. Bé ósyɛŋ ménkul mɔ́ɔ́ le mejøʼɑ́ mɔ́ɔ́ mɨ́mɛ̂h, nzě jwe tír wɑɑ́ mɑ̌.
66017014	Bé ólwímlɑ dɔ̂m e Mɑ̂ Nteme. Mɑ̂ Nteme ónzě kɑ̌ ntɑɑ bê, ebě, nyɨɛ ó dí Njǿø Ojǿø, le Tî Otî. Bʉr o bé e boo nɔ́ɔ́ dí entɑɑ bɑ́, bé ó bɑɑ́ nyé ɑ́ jébe, le etwɑ̂r ɨ́ sɔ́mɑ́ bʉ̂r bɨ́bɛ̂h bɑ́. Bé ó b'ɑ́ jyɛ̂ʼwo e Yésʉs.»
66017015	Éngeles nzě bɑ́ʼɑ̌ lɛ́ɛ mé ó: «Mentíbé gô bee mɑ́, gúmó mʉ́mɑ́ dí ebɛ́mɑ nyʉ̂l ɨ́ nzɨ̌ bijoó nyɑ́ dí edi yɨ́, mé ó dí bikûl e biloo e mpum bʉ̂r le bʉr o bílwǐb bíbyɛ̂h.
66017016	Bintóo kɑ́m gô bee bí, bé e tír wɑɑ́, bé ónwǐm sɑdɑ́gɑ mʉ́mɑ́, dɛn mébi mé, líʼe yé tʉ̂toʼó ɨ́ ŋmɑ́h. Bé ójʉ̂ yê, de bípúnó byé. Sɑ́ yé óbuʼo tɨ̂ʼ l'ɑdeŋɔɔ yɨ́, yé ójɑɑ́ díʼɔɔ ó, njɨ ɨ́ siʼe.
66017017	Nzyɛ̌m ó b'ɑ́ sɑ̂ ó, bé díʼee e bigǿmɑ́ bí ésɑ̂ gǿmɑ́ yé. Bé óbě e léme ngwɑ́r, lɨ́ etímle tír wɑɑ́ jǿø yɔ́ɔ́, tó pyɑ̂l ɨ́ jɔʼ mílɛ́ɑ́ mé Nzyɛ̌m myé ódirɑ yɨ́.
66017018	Mʉmɑ́ gô bee nyɑ́, nye ó nkɑnɑ̌ nɨ́nɨ́ɨ́ dí ejǿø le ojǿø ó sí yɨ̂ʼ yɨ́.»
66018001	Píe tɨ̂, me nzě bee nyʉ́ʉ́ éngeles ɑ́ duho ɨ́ jʉ́ó kʉ́, ɑ́ be e nkul jǿø ɨ́ buo buo nyɑ́. Mencyɛnwɑ nyé ɑ́ be e mé mɑ́, mé ɑ́ si kʉn sí yɨ́yɛ̂h.
66018002	Nye ɑ́ si túno, lɨ́ elɛ́ɛ ó: Bɑbilɔ̂n, nkɑnɑ̌ nɨ́nɨ́ɨ́, yɨ́ dumɑ ɔ́! Yɨ́ dumɑ sí ɨ́ kûm! Yé mû ó gúmó méleme dí edi yɨ́, gúmó mísísǐm mélwɑʼwo dí edi yɨ́, le gúmó bínʉ̌n bi dí e mpir, byɑɑ́ bi dí ɨ́ buú benɔɔ bí.
66018003	Ebě, nye ɑ́ si kwɑ̂b bʉr o bíkúl bíbyɛ̂h lɨ́ esɑ̂ ó, bé pûhlɑɑ menyʉ̂l e né, tó pyɑ̂l ɨ́ jɔʼ bé ɑ́ kɑ siɑ e mitúú duho tɨ̂ʼ mpʉ mʉ̂r jɑ́ʼrɑ́ e menyoʼ yɨ́. Ojǿǿ ó sí yɨ́yɛ̂h ntémé, bé ɑ́ si pûhlɑ menyʉ̂l e né. Obɛ́mɑ o bísɔ̂ʼ, bé ɑ́ bu dirɑ minyɔm ó, lɨ́ ebɨbɛ́mɑ nyé bisɑ̂, nyɨɛ mʉr ɑ́ kpɨkpɛl njɨ mpɑ̌ŋ bisɑ̂ nyɑ́.
66018004	Me ɑ́ si jóʼo nyʉ́ʉ́ cwíí lɨ́ eduho ɨ́ jʉ́ó kʉ́, lɨ́ elɛ́ɛ ó: Bʉr bɑ̂m, duhɑɑ gɑ́ nɑ́ɑ̌. Adi gɑ́ pɑ́ʼ bʉr ónɨ̌, lɨ́ ekpɛ́ɛ ó, bɨ̌n bé ɑ́mû jɑɑ́ syɛŋɑ e bé lɨ́ esɑ̂ mísyóm jøʼ gwɑ́r, siɑ ntémé e bintɨ́ʼɑ́ bimpwɑ́r bé ósiɑ e byé bí.
66018005	Ebě, misyóm myé, myé mû ó, ɨ́ nkɑlɑ́ nkɑlɑ́, tó kumo ɨ́ jʉ́ó kʉ́. Nzyɛ̌m, nye lɨ́ ebee myé mímyɛ̂h.
66018006	Bé jwêʼ nye bintɨ́ʼɑ́ lɨ́ edû mpʉ nyé ɑ́ nzɨnzɑmrɑ bʉr yɨ́. Mpʉ nyé ɑ́ sɨ̂sɑ bʉr jɔʼ gwɑ́r yɨ́, nye sɑ́ŋɔɔ nzɔʼ bɑ́. Yé bé nye ɑ́ si jwe bʉr bébebébe menyoʼ nó, nye bɛ́blɑɑ mɑɑ́ me dí ɨ́ buú bébe, lɑɑ mɨ́hɑɑ́ mɑ́!
66018007	Ɨ́ mpʉ nyé ɑ́ lɨlɛ́ɛ njɨ ó, nyě e kûm, ó nyě ciʼe ó, ɨ́ mepwɑʼ yɨ́, bé jwêʼ nye bintɨ́ʼɑ́, dû bím yɑɑ́, ebě, nye ɑ́ lɨlɛ́ɛ ɨ́ lémé wé tʉ́ŋlʉ̌ ó: «Me ó wɑ̂ʼ sí ndîndǐl ɨ́ ntuuu mpʉ njǿø. Mé ɑbě kúhó mʉ́mɑ́. Me ɑ́kɑ̌ jɨ éswie e nyʉ́ʉ́ mʉ̂r.»
66018008	Sɨ́ɑ̌ yɑɑ́ ó bíntɨ́ʼɑ́ byé ɑ́ boo be komɑ́ lɨ́ esú lé bí, byé ósøø nyé ɨ́ nyʉ̂l ɨ́ jɔʼ gwɑ́r yɨ́. Nye ójɑʼrɑ e mekpɑɑ, le mitúú mí éswie, ndu e nzɑ. Siʼe, yé ódîʼ nkɑnɑ yɑɑ́, ebě, Dɑ̂ Nzyɛ̌m, mʉr dí ecíʼe bé milɔ̌b nyɑ́, nye ɨ́ lele nkûl.
66018009	Minjǿø-bʉr mí sí yɨ̂, bʉr o b'ɑ́ pûhlɑ menyʉ̂l e né bɑ́, bé ɑ́ ciʼe ɨ́ mepwɑʼ mɔ́ɔ́ ó, ɨ́ nzɨ̌ nyé. Ɨ́ jɔʼ bé óbeě júluu lɨ́ ebére kʉ́, duhǒ gúmó nyʉ̂l nyé óbe lɨ́ edíʼe yɨ́, bé óbuú jɨ méjwê.
66018010	Bé ótyɛ̂b lɨ́ ejɑɑ ɨ́ bʉ́ɑ́, lɨ́ ebee mpúo mitúú myé, le elɨlɛ́ɛlɑ ó: Nkoó, nyě e nkɑnɑ̌ nɨ́nɨ́ɨ́ yɨ̂! Guɑ Bɑbilɔ̂n, nkɑnɑ yé ɑ́ be ɨ́ lele nkûl yɨ́, nkoó, nyě e go, ebě, ebébe lô lɨ́lɛ̂h gó ɑ́ sɑ̂ ɨ́ sí lɨ́, Nzyɛ̌m, nyɨ́ cíʼe mílɔ̌b myɑɑ́ ɨ́ jɔʼ gwɑ́r.
66018011	Obɛ́mɑ o bísɔ̂ʼ bé mû ó lɨ́ ejɨ méjwê ɨ́ lɔ̌b wé. Bé mû ntémé ó lɨ́ esɑ̂ éswie lé, ebě, mʉr, nye ɑ́kɑ̌ bwɑ̂m bísɑ́ byɔ́ɔ́.
66018012	Dɑmɑ́ be ó gʉ̂l yɔ́ɔ́, mɔnɨ́, mekóʼ méncyɛnwɑ, mikɑ́n mi dí ɨ́ mbɨɑ mbɨɑ, mimbi mimbi mí. Mîʼ míkɑ́n, myé ɑ́ be ó e nyʉ̂l kɑɑ́ e kɑɑ́; myúú, e nyʉ̂l ɨ́ cʉʼ. Bilɨ́ bi dí le ojɔɔ́ bí, bisɑ̂ bi dí ekpɑʼɔɔ ɨ́ bintóó bí ónzoʼ bí, bisɑ̂ bi dí ekpɑʼɔɔ ɨ́ bilɨ́ bí, bisɑ̂ bi dí elúlɔɔ e nkóho bígbɑ́ɑ́ ndu e binkóho bimpɑ̂ bí, ndu e bisɑ̂ bi dí ekpɑʼɔɔ e mekóʼ bí, byé ɑ́kɑ̌ gúm bɛ́mɑ.
66018013	Kɑnɛ̂l yɔ́ɔ́, mirrhe , le byúú bílɔbínɑ byɔ́ɔ́, mimbi mí ótú myɔ́ɔ́ mímyɛ̂h, menyoʼ ndu e múló mɔ́ɔ́, mpihɑ nyɔ́ɔ́, ndu e pǔ blêr, bintœœ, binteme, bikɑblɑ́, bikɑ́lîʼ, ndu e mikuó mi bʉ̂r, tótôʼ. Bisɑ́ byé bíbyɛ̂h, byé ɑ́kɑ̌ bɛ́mɑ.
66018014	Obɛ́mɑ o bísɔ̂ʼ bɑɑ́, bé e né ó: «Bisɑ́ gó ɑ́ bu kpɛl bí, byé ɑkɑ̌ be kwɑ́ nyǒ. Okúm le ogbɑɑ gô wɨ́wɛ̂h ntémé, wɨ́ dîm gó ɨ́ mîh. Go ɑ́kɑ̌ bee gúú swîh.»
66018015	Bé ɑ́ si dirɑ nyɔm ɨ́ buo buo lɨ́ ebɛ́mɑ e nye. Bé ótyɛ̂b lɨ́ ejɑɑ ɨ́ bʉ́ɑ́, lɨ́ ebene ébee mítúú myé. Bé ójɨ méjwê le ekɑ̂m ékúhó lé.
66018016	Bé ólɛ́ɛ ó: Nkoó e nkɑnɑ̌ nɨ́nɨ́ɨ́ yɨ́h yɨ̂! Nyɨɛ mʉr ɑ́ bûbwɑr mimbi míkɑ́n mi dí ɨ́ buú mbɨɑ mí nyɑ́: mîʼ míkɑ́n e nyʉ̂l kɑɑ́ e kɑɑ́; myúú e nyʉ̂l ɨ́ cʉʼ. Nyɨɛ, mʉr ɑ́ sɑ̂ nyɑŋɑ́ ɨ́ nyʉ̂l nyé, bûbwɑr mínjwé métwɑʼlé mí gʉ̂l, ndu e mekóʼ méncyɛnwɑ, mekɑ̌ʼ mekɑ̌ʼ ɨ́ nyʉ̂l nyɑ́.
66018017	Okúm le ogbɑɑ wɑɑ́ wɨ́wɛ̂h, wɨ́ bɑ́nɑ̌ ndɑ́mɔɔ ɨ́ mɑ̂ jɔʼ! Odûʼ o bísitímɑ bɑ́, le omɑ́sɑ bɔ́ɔ́, ndu e bʉr o dí ekɑlwo ɨ́ bisitímɑ, ndu e bʉr bɨ́bɛ̂h o dí edirɑ mínyɔm ɨ́ nzɨ̌ mɑ̂ŋ bɑ́, bɨ́ɛ ɑ́ tityɛ̂b ó lɨ́ ejɑɑ,
66018018	lɨ́ ejɨŋɔɔ méjwê ɨ́ jɔʼ bé ɑ́ bee júluu lɨ́ ebére kʉ́, duhǒ gúmó nkɑnɑ yɑɑ́, yé ɑ́ díʼe yɨ́. Bé ó: «Abe e nkɑnɑ swîh ɑ́ nøølɑ e nkɑnɑ̌ nɨ́nɨ́ɨ́ yɨ́h yɨ̂!»
66018019	Nʉŋɔɔ pím, sʉŋɔɔ ɨ́ milʉ̂. Bʉ́ŋɔɔ bícím, jɨŋɔɔ méjwé mé éswie, lɛ́ɔɔ ó: Nkoó e nkɑnɑ̌ nɨ́nɨ́ɨ́ yɨ̂! Yé ó b'ɑ́ sɑ̂ embɨɑ nko bʉ̂r o dí e bisitímɑ ɨ́ mɑ̂ŋ bɑ́. Bé ɑ́ bi okúm le ogbɑɑ ó, duho ɨ́ mpuo okúm wé. Nkoó e né, ebě, nyɨ́ lîʼ tʉ̂toʼó píe mɑ̂ jɔʼ.
66018020	Bʉr o kʉ́, doʼɑɑ gɑ́ lɨ́ etɨʼlɑ lé. Bʉr o mílʉ́mlʉ́ bé, ogwíhɑ o mílɔ̌b bé, sohɑɑ gɑ̂, bɨ̌n óbɛ̂h, ebě, Nzyɛ̌m, nyɨ́ cíʼě lɔ̌b, jwe bɨ́n nkɑm, jwe bé mebě.
66018021	Gúú njɨ́h éngeles nzě pyɑ̂l, bɨ̂n ékóʼ énɨ́nɨ́ɨ́, guho lé e nkul ɨ́ mɑ̂ŋ. Nye e né ó: Bɑbilɔ̂n, nkɑnɑ̌ nɨ́nɨ́ɨ́, yé óguhɔɔ ntémé ó nó, e nkul. Yé ɑ́kɑ̌ nyɨ̂n.
66018022	Obʉm o mímpêr, bé ɑ́kɑ̌ bɑ́ʼɑ̌ bomo tɨ̂. Ojyɛɑ o méjéme, bé ɑ́kɑ̌ jyɛɛ ntémé. Mindie le osébe, byé ɑ́kɑ̌ lʉ́ŋɔɔ. Ocwóó ó bʉ̂r o dí ekûhlo bísɔ̂ʼ e mebô bɑ́, bé ɑ́kɑ̌ be tɨ̂. Duú mîn e boʼo ɑkɑ̌ jø̂ʼ.
66018023	Melɑ́mɑ, mé ɑ́kɑ̌ tumɔɔ ɨ́ gúmó yô. Mʉr, nye ɑ́kɑ̌ jóʼo mécwíí mé mʉ́mɑ́ e njʉ̂m wé tɨ̂. Nkoó e go, ebě, ɨ́ jɔʼ ésôʼ, obɛ́mɑ o bísɔ̂ʼ bô, bé ɑ́ lɨlɛ́ɛ ó, bé ó dí le okúm, lɑɑ bʉ́ʉ́ óbɛ́mɑ bɨ́bɛ̂h. Nkoó e go, ebě, go ɑ́ si dímle bʉr o bíkúl bíbyɛ̂h ɨ́ nzɨ̌ mimǐr mí éleme myô.
66018024	Ebě, ntémé, Nzyɛ̌m ɑ́ bee ó, gó e mpono mecié me bʉ̂r ɨ́ nyʉ̂l. Gʉ́ jʉ̂ ógwíhɑ o mílɔ̌b ndu e bʉr ó Nzyɛ̌m ɑ́ twɑ̂r bɑ́. Go ó b'ɑ́ jʉ̂ bʉr ó sí yɨ̂ʼ bɨ́bɛ̂h, bé ɑ́ jwe ɨ́ cére bɑ́.
66019001	Píe tɨ̂, me ɑ́ si jóʼo nyʉ́ʉ́ cwíí ɨ́ bwɑʼ bwɑʼ lɨ́ elwib ɨ́ jʉ́ó kʉ́. Yé ɑ́ jø̂ʼ ó, mpʉ̌ sɑ́ lɛ́ɛ́, yé ɑ́ be ó mecwíí méntumo me bʉ̂r ɨ́ buo buo. Nye ɑ́ lɨlɛ́ɛ ó: Alelúyɑh! Jwéʼ gɑ́ Nzyɛ̌m kûm. Nzyɛ̌m gɑ́ wɨ́nɑ́, nyɨ́ ciʼ bʉ̂r. Nyě e kûm ndu e nkul nyɨnyɛ̂h.
66019002	Nye ó mʉr otyeetye. Nyě cíʼé bʉ̂r milɔ̌b jɔʼ yɨ́yɛ̂h ó, lɨ́ otîtyěl. Nye ɑ́ si jwe mʉmɑ́ dí ebɛ́mɑ nyʉ̂l ɨ́ nzɨ̌ bijoó ɨ́ nwérédé nyɑ́ mebě, ebě nye ó b'ɑ́ sɑm bʉr ó sí yɨ̂ʼ bɨ́bɛ̂h ɨ́ nzɨ̌ bimolɑ́. Nó ó, Nzyɛ̌m, nyɨ́ kɑ̌ jwe nyé ntɨ́ʼɑ́, ebě ntémé nye ɑ́ si jʉ̂ osyɛ̂l o mésɑ́ bé.
66019003	Bé ɑ́ si tô le elɨlɛ́ɛ dóló ó: Alelúyɑh! Jwéʼ gɑ́ Nzyɛ̌m kûm. Júluu dí ebére, duhǒ nkɑnɑ yɑɑ́ yɨ́, yé ɑ́síesie. Yé óbɨbére nó jɔʼ yɨ́yɛ̂h.
66019004	Nó ó otɔ́mɑ́ bʉ̂r mekɑ́m mébɑ́ le onɑ̂, ndu e mikublɑkúblɑ mí ótír minɑ̂ myɑɑ́, mímyɛ̂h, myé ntɔ̂ʼ kúrwo sí, le epíʼe mémpǒm sí ɨ́ mpǒm mé Nzyɛ̌m, lɨ́ ejwe nyé kûm, nyɨɛ mʉr ɑ́ be ndîndǐl ɨ́ mecǿǿ mé jǿø nyɑ́. Bê nzě gúmlo nyê. Bé ó: «Amen! Jwéʼ gɑ́ Nzyɛ̌m kûm.»
66019005	Nó ó nyʉ́ʉ́ cwíí ɑ́ duho ɨ́ mecǿǿ mé jǿø yɨ́. Nye ó: Jwéʼ gɑ́ Nzyɛ̌m gɑ́ wɨ́nɑ́ kûm, bɨ̌n osyɛ̂l o mésɑ́ bé bɨ́bɛ̂h, bʉr o dí ejwɑ́ɑwo nyé bɑ́, tɑ́ɑre e bɑɑ́ntéʼenteʼe o bʉ̂r, kumo e minjɨ́h mí bʉ̂r mímyɛ̂h.
66019006	Píe tɨ̂, me ɑ́ si bɑʼɑ jóʼo nyʉ́ʉ́ cwíí. Nyɨ́hɑɑ́ cwíí, nye ɑ́ jøjø̂ʼ ó, mpʉ̌ sɑ́ lɛ́ɛ́, yé ɑ́ be ó puŋɑ bʉ̂r. Nye ɑ́ lwib ntémé ó, mpʉ̌ sɑ́ lɛ́ɛ́, yé ɑ́ be ó esʉ̌ʼ é díbé énɨ́nɨ́ɨ́, nkʉ̂ ntɔ̂ʼ mpʉ míndum mi mpíé mi dí edumo ɨ́ sɨŋ mí. Nye ó: Jwéʼ gɑ́ Dɑ̂ Nzyɛ̌m kûm, ebě, Nzyɛ̌m nkul nyɨnyɛ̂h, nye mû ó sí tyêl Mpóʼo nyé.
66019007	Mɨnɑ́ sóhɑɑ gɑ́ ɨ́ buo buo. Mɨnɑ́ gúmlɑɑ gɑ́ nye, ebě, jɔʼ yé, yɨ́ pyɑ̂l. Mɑ̂ Nteme múo nzě bɑ̂ mʉ́mɑ́ wé! Mʉmɑ́ wɑɑ́ mû ó nkʉmsɑ́!
66019008	Nzyɛ̌m ɑ́ si jwe nye nkul ebwɑ̂r kɑ́n ɨ́ nyʉ̂l ɨ́ nkɑɑɑ́. (Mbɨɑmbɨɑ kɑ́n wɑɑ́, wé lɛ́ʼlé ó, otîtyěl o bísyɛ́ɛlɑ bʉ̂r mé Nzyɛ̌m dí esɨsɑ̂ bí.)
66019009	Nó ó éngeles ɑ́ lɛ́ɛ e me ó: «Tilɑ́ɑ. Nzyɛ̌m sʉ́ʼoo metyɛʼ me mpóm ɨ́ bʉr o b'ɑ́ bɑ́ŋlɔɔ ó, bé tô de méde ɨ́ nzɔɔ ebɑ́ mé Mɑ̂ Nteme bɑ́.» Nye nzě bɑ́ʼɑ̌ lɛ́ɛ e me ó: «Mekɑ̌n mɑ̂, mé kʉ́ be ó tyeetye. Mé duho ó, ɨ́ num mé Nzyɛ̌m.»
66019010	Ejóʼo mé ɑ́ kʉ jóʼo nó yɨ́, me ntɔ̂ʼ kúrwo sí, píʼe mpóm ɨ́ bibwɑ̌h ɨ́ mpǒm nyé, lɨ́ ejwe nyé kûm. Nye nzě lɛ́ɛ e me ó: «Sɑ́ ɑsɑ̂ nó. Me ntémé, me ó syɛ̂l mesɑ̂ mé Nzyɛ̌m mpʉ bɨ́n e bɨ́ɔɔ́ bô dí nɨ̌. Mɨnɑ́ bɨ́bɛ̂h, bé lɨ́ ebûʼlɑ gɑ́ lɔ́ɔ́ Yésʉs ɑ́ túno wɨ́. Gúmlɑ́ɑ́ sɔ̂ʼ njɨ Nzyɛ̌m.» Lɔ́ɔ́ Yésʉs ɑ́ túno wɨ́, wé ó b'ɑ́ jwe ogwíhɑ o mílɔ̌b nkul Sísǐm ó, bé lwíbɨɨ.
66019011	Nó ó, me ɑ́ si bee jʉ́o mû mběʼ. Mpɑ́ŋɑ́ kɑblɑ́, yé ɑ́ si pyɑ̂l tɨ̂. Mʉr ɑ́ kɑlwo ɨ́ yé kʉ́ nyɑ́, bé lɨ́ ejébe nyé ó: «Wɑɑ́ Ebûʼlɔɔ.» Nye lɨ́ ejébɔɔ ntémé ó: «Mʉr Otyeetye.» Nyě cícíʼé mílɔ̌b le elwímlɑ dɔ̂m ó, lɨ́ otîtyěl.
66019012	Míh mé, mé ó mpʉ̌ njʉ̌l siʼe. Nye ɑ́ be ó sí bwɑ̂r bíkɑ́rɑ́ɑ́ bí júu ɨ́ buo buo ɨ́ lʉ́ wé. Bé ɑ́ si cɛmɑ díe ɨ́ nyʉ̂l nyé. Díe lɑɑ́, ɑbe e mʉr ɑ́ gʉ́ɑ lê, njɨ nye omér.
66019013	Nye ɑ́ bubwɑ̂r ó, kɑ́n wé ɑ́ pɑ dubɔɔ ɨ́ mecié wɨ́. Bé lɨ́ ejébe nyé díe ó, «Lwǐb mé Nzyɛ̌m.»
66019014	Beéngeles o dɔ̂m ɨ́ jʉ́ó kʉ́, bé ɑ́ be ó lɨ́ edû nyé ɨ́ koo píhe ɨ́ bikɑblɑ́ kʉ́, bikɑblɑ́ bíbyɛ̂h njɨ bimpɑ́ŋɑ́. Bé ntémé, bé ɑ́ be ó, e mikɑ́n ɨ́ pumo pumo ɨ́ menyʉ̂l ɨ́ ncwé ncwi ncwé.
66019015	Pɑ-sʉŋ dí njebɑ́ ɨ́ bɑ́blɑ bɑ́blɑ ɨ́ lyɑ lyɑ́ lyɑ́ nyɑ́, ɑ́ duho nye ó ɨ́ num, ebě, nye óŋmɛ̂h bíkúl bíbyɛ̂h e tɨ̂. Nye ópɨpɑ́lɑ bé ó, e nkul jǿø ɨ́ lele lele mpʉ̌ súmǔ nkóho. Nye ómɑ̂n bé mpʉ bé dí emɑ̂n mpúmó ɨ́ pɑ̌r yɨ́. Nó yé dí elɛ̂ʼle ó, mpʉ̌ lémé mé Nzyɛ̌m, Nzyɛ̌m nkul nyɨnyɛ̂h, wé ɑ́ kɑ lóno ɨ́ nkpɑɑ yɨ́.
66019016	Bé ɑ́ si cɛmɑ díé lé ɨ́ kɑ́n wé, le kʉ̌ wé. Bé ɑ́ tile ó: Njǿø ojǿø, le Tî otî.
66019017	Nó ó, me ɑ́ si bee nyʉ́ʉ́ éngeles lɨ́ etyɛ̂b ɨ́ mpǒm dʉ́o. Nye ɑ́ lwilwib ó, kʉ́kʉ́, lɨ́ ejébe bínʉ̌n bíbyɛ̂h byé ɑ́ be lɨ́ ejwoo kʉ́ bí. Nye e byé ó: «Ntɑ́ʼ gɑ̂! Swɑ́lɑ́ɑ́ gɑ̂. Ntɑɑ́ nzě de gɑ́ medě Nzyɛ̌m ntɨ́h bɨ́n mɑ́.
66019018	Ntɑɑ́ nzě de gɑ́ bipúnó bí ójǿø le byɑɑ́ bínkɑ́ɑtir bísójɑ bɔ́ɔ́. Ntɑɑ́ nzě de gɑ́ bipúno bí ónkɔ́ɔ́ bí bʉ̂r, ti e byɑɑ́ bíkɑblɑ́, ndu e byɑɑ́ bi bʉ̂r o b'ɑ́ kɑlwo ɨ́ byé kʉ́ bɑ́. Ntɑɑ́ nzě de gɑ́ bipúnó bí bʉ̂r bɨ́bɛ̂h: dɑmɑ́ be bítúʼɑ̌, dɑmɑ́ be ónzyɛh o bʉ̂r; minjǿʼ mí bʉ̂r ti e minzɨnzɨ mi bʉ̂r.»
66019019	Nó ó, me ɑ́ si bee tír wɑɑ́, bé le ojǿø ó sí bɨ́bɛ̂h. Bisɔ́mɑ́ bí mɔ̂m byɔ́ɔ́, byé ɑ́ be ó sí swɑ̂l. Bé ɑ́ be ó, bé sɑ́ ó dɔm e mʉr ɑ́ be ɨ́ kɑblɑ́ kʉ́ nyɑ́, bé e yé sɔ́mɑ́ dɔ̂m.
66019020	Tír wɑɑ́ ndu e ngwíhɑ milɔ̌b bibɛr wé, bé ntɔ̂ʼ mɛ́rɔɔ. Ngwíhɑ milɔ̌b bibɛr wé ó b'ɑ́ sɨsɑ̂ mesimɑ́ ɨ́ mpǒm me tír wɑɑ́. Nó nyé ɑ́ didímle bʉr. Sɑ̂ yɑɑ́ ó bé ɑ́ cɨcɛmɑ jøʼ yé ɨ́ menyʉ́l mɔ́ɔ́ yɨ́. Bé ɑ́ be ó sí jwě kpɛʼɑ́ jweʼle yé kûm. Jɔʼ tír wɑɑ́, bé e ngwíhɑ milɔ̌b bibɛr wé bé ɑ́ mɛ́rɔɔ yɨ́, bé ɑ́ si guhɔɔ ntémé ɨ́ bɨ́ siʼe, mikublɑkúblɑ. Siʼe e pir ó dí ejúo tɨ̂ jɔʼ yɨ́yɛ̂h yɨ́.
66019021	Nó ó, mʉr ɑ́ be ɨ́ kɑblɑ́ kʉ́ nyɑ́, nzě jʉ̂ bísójɑ me tír wɑɑ́ e pɑ-sʉŋ ɑ́ duho nye ɨ́ num nyɑ́. Binʉ̌n bíbyɛ̂h, byé ɑ́ si nze, de mímúú myɔ́ɔ́, jílɔɔ.
66020001	Nó ó, me ɑ́ si bee nyʉ́ʉ́ éngeles lɨ́ eduho ɨ́ jʉ́ó kʉ́, sulo sí. Nye ɑ́ be ó, e sɑb ɨ́ mbô, lɨ́ etó dǐb bɨ́ dí sí ɨ́ kœ́ʼlɛ́ yɨ́. Nye ntémé ɑ́ be ó e kʉ̂kɔ̌b ɨ́ mebô ɨ́ dile dile.
66020002	Nye ɑ́ si to mɛ̂r njʉ̌m myɔ́ɔ́ dí e díe ó, «Sɔ́ŋ meleme», nkʉ̂ «Sɑ́tɑn» wɨ́. Éngeles wɑɑ́ ɑ́ si mɛ̂r nye, kɑ̂ʼ nyé e kʉ̂kɔ̌b. Nye ódǐ kɛ́ʼɑ́ tɔ́ɔ́sin mimbû.
66020003	Jɔʼ éngeles ɑ́ kɑ̂ʼ nye, ntɔ̂ʼ guho nyé ɨ́ bɨ́ dí sí ɨ́ kœ́ʼlɛ́ yɨ́, bê nzě diblě nǔm bɨ́ yɑɑ́, pɨr méngʉŋ me tɨ̂ʼ e sɑb. Nye nzě gbɑ̂ sitɑ̂m ɨ́ diblɑ ébê, lɨ́ ekɑmle nyé lɨ́ epyɑ̂l tɨ̂. Nye ɑ́mû jɑɑ́ bɑ́ʼɑ̌ tô le edímle bʉ̂r ó sí yɨ̂ʼ bɨ́bɛ̂h ɨ́ nzɨ̌ mikóo. Píe mimbû tɔ́ɔ́sin, bé obɑ́ʼɑ̌ bîr nyé mɑ̂ péh éwɑlɑ, ó nye pyɑ́lɑɑ kʉ̌l.
66020004	Píe tɨ̂, me ɑ́ si bee mecǿǿ mé ójǿø, le bʉr o b'ɑ́ be tɨ̂ʼ mindîndǐl bɑ́. Nzyɛ̌m ɑ́ si jwe bé nkul ecíʼe bʉ̂r milɔ̌b. Me ɑ́ si bee ntémé misísǐm mi bʉ̂r. Bé ɑ́ cíʼɔɔ milʉ̂ ó, ɨ́ lɔ̌b mboʼlɑ́ dí edumo e Yésʉs wɨ́, ti e lɔ́ɔ́ mé Nzyɛ̌m. Bɨ́ɛ ɑ́ bé ɑjwe tír wɑɑ́, bé e kpɛʼɑ́ jweʼle yé bɨ́bɛ̂h kûm. Bé ɑ́ bé ɑcɛmɑ̌ jøʼ yé ɨ́ mempǒm mɔ́ɔ́ ti e lɨ́ koo ékœ̂h. Me ɑ́ bee bé ó, bé osí pɑh. Bé e Yésʉs-Krîst, bé ɑ́ si jǿø bʉr ó sí tɔ́ɔ́sin mimbû.
66020005	Bʉr o bé ésôʼ lɨ́ etɑ́ɑre épɑh ó bɑ̂. Bʉ́ʉ́, bé ókɑ̌ pɑh ó, mimbû tɔ́ɔ́sin, myé osí lɑɑ.
66020006	Metyɛʼ me mpóm, mé óbuú buo ó, e bʉr o ngɑ́ nyɛɛ́ pɑh bɑ́. Bé gúmó ó, e Nzyɛ̌m nye omér. Bé ɑ́jwe éswie embɑ́. Bé óbe ó opɑrɑ o dí eséɑ ɨ́ míh mé Nzyɛ̌m, bé e Yésʉs-Krîst bɑ́. Bé e Yésʉs-Krîst, bé ójǿø tɑ̂ŋ mimbû tɔ́ɔ́sin.
66020007	Jɔʼ mímbû tɔ́ɔ́sin ngɑ́ be, myé mû sí lɑɑ yɨ́, bé otiǐ Sɑ́tɑn menkɑrɑ, pɛʼɔɔ nyé lɨ́ okómó.
66020008	Nye ótô kʉ̌l, nyé obɑ́ʼɑ̌ nyɛl édímle bíkûl e biloo ɨ́ mesí mɨ́mɛ̂h. Mesí mɑɑ́, mé jɨ́jébɔ́ɔ́ ó, «Gôg» ti e «Mɑgôg». Nye ójébe bʉ̂r o bíkûl bɑɑ́, syɛŋ bé gúmo gwɑ́r lɨ́ esú ó, bé tôʼ le elwímlɑ dɔ̂m e Nzyɛ̌m. Bʉr o ngɑ́ tô ó, bé lwímlɑ́ ó dɔm lɑɑ́ bɑ́, bé óbuo. Bé ó mpʉ ósɨ́ɑ̌ o mɑ̂ŋ, ɑbe e tólɔ́ɔ.
66020009	Bé ɑ́ duho ó, lɨ́ ejɑɑ, pyɑ́lɔɔ̌ nko bʉ̂r o mé Nzyɛ̌m bé ɑ́ komlo ebɨ̌m e dɔ̂m lɔ́ɔ́ yɨ́, bɔmɔɔ bé ɨ́ nkɑ́. Bɔmɔɔ ntémé nkɑnɑ̌ Nzyɛ̌m dí ɨ́ buú kpɛl yɨ́ ɨ́ nkɑ́. Le bé ɑ́ kʉ bɔmɑ bé ɨ́ nkɑ́, lě siʼe ntɔ̂ʼ ɑ́ duho ɨ́ jʉ́ó kʉ́, dîʼ bɨ́bɛ̂h.
66020010	Nó ó, sɔ́ŋ meleme, mʉr ɑ́ kʉ dímle bɨ́bɛ̂h nyɑ́, wé ɑ́ si mɛ́rɔɔ, guhɔɔ ɨ́ bɨ́ siʼe. Tɨ̂ʼ ó pir dí ejúo jɔʼ yɨ́yɛ̂h, ɑdímedime yɨ́. Bé ɑ́ guho nye ó, ɨ́ gúmó bé ɑ́ nyɛɛ guho tír, bé e ngwíhɑ milɔ̌b bibɛr yɨ́. Bé ójɑʼrɑ e siʼe yɑɑ́ tɨ̂ʼ ó, móhó ndu e pum, kɔ́m ti e kɔ́m.
66020011	Nó ó, me nzě bee mécǿǿ mé jǿø ménɨ́nɨ́ɨ́, mé ɑ́ be ɨ́ pumo pumo mɑ́. Me ɑ́ si bee ntémé wɑɑ́ ɑ́ be tɨ̂ʼ ndîndǐl nyɑ́. Sí yɨ̂ ndu e jʉ́o, byé ɑ́ si dîm ɨ́ míh mé.
66020012	Me ntɔ̂ʼ bee ójwe. Ɨ́ bʉr bɑɑ́, yé ɑ́ be ó, le minjǿʼ mí bʉ̂r ndu e bɑɑ́ntéʼenteʼe o bʉ̂r. Bé ɑ́ be ó sí tyɛ̂b ɨ́ mpǒm mecǿǿ mé jǿø. Okɑ́lɑr, bé ntɔ̂ʼ bɛ́ɔɔ. Nyʉ́ʉ́ kɑ́lɑr swîh ntɔ̂ʼ bɛ́ɔɔ ntémé. Nyɨ́hɑɑ́, e míé mé bʉ̂r o ngɑ́ bǐ cwǐʼ njʉ̌m dǐ bɑ́. Nzyɛ̌m nzě pɑhle bʉ̂r o b'ɑ́ jwe bɑ́. Nye ɑ́ cíʼe milɔ̌b myɔ́ɔ́ ó, lɨ́ edû mpʉ bísyɛ́ɛlɑ byɔ́ɔ́ byé ɑ́ be yɨ́. Bibɑɑ bísyɛ́ɛlɑ byɔ́ɔ́ byɑɑ́, byé ɑ́ be ó mitilɑ́ lɨ́ okɑ́lɑr bé ésôʼ bɑɑ́.
66020013	Mɑ̂ŋ, mé ɑ́ si bwóolo bím bʉ̂r o mé ɑ́ jʉ̂ bɑ́. Bʉr o b'ɑ́ nyɛɛ be kwɑ́r ojwe bɑ́, pyɑ́lɔɔ tɨ̂ʼ ɨ́ mpululu. Mʉr nyɨnyɛ̂h ɨ́ sɔ́mɑ́ bʉ̂r bɑɑ́ ɑ́ pɑhlɔɔ ó, dû mpʉ bísyɛ́ɛlɑ byé nyé ɑ́ sɨ̂sɑ bí, byé ɑ́ be yɨ́.
66020014	Píe tɨ̂, eswie bé e kwɑ́r ojwe, byé ntɔ̂ʼ guhɔɔ ɨ́ bɨ́ siʼe. Bɨ́ siʼe yɑɑ́ ó dí gúmó bʉ̂r dí ejwe éswie embɑ́ yɨ́.
66020015	Bʉr o b'ɑ́ be ɑbe e míe mitilɑ́ ɨ́ kɑ́lɑr cwiʼ bɑ́, bé ntémé, bé ɑ́ si guhɔɔ ɨ́ bɨ́ siʼe yɑɑ́.
66021001	Me ɑ́ si bee ejwɑ́n é jʉ́o le ejwɑ́n é sí, ebě, jʉ́ó ésôʼ bé e sí ésôʼ, byé ɑ́ be ó sí lɑɑ. Mɑ̂ŋ, mé ɑ́ bé ɑkɑ̌ be.
66021002	Me ɑ́ si bee ntémé nkɑnɑ dí ci yɨ́: ejwɑ́n é Yerʉ́zɑlɛm. Me ɑ́ bee yé ó, ɨ́ jɔʼ yé ɑ́ be, yé mû sí duho kwɑ́ mé Nzyɛ̌m ɨ́ jʉ́ó kʉ́, sulo sí yɨ́. Yé ɑ́ be ó nkʉmsɑ́ mpʉ̌ bíŋ mʉ́mɑ́ dí ejweŋɔɔ bísɑ́ bí nyɑŋɑ́ ó, yé óbwɑ̂m, tô nko njʉ̂m wé dí yɨ́.
66021003	Me nzě jóʼo cwíí ɑ́ duho ɨ́ mecǿǿ mé jǿø nyɨ́. Nye ɑ́ lwib kʉ́kʉ́ ó: «Bɛɛngɛ́ɛ! Nzyɛ̌m, nyɨ́ komlo ódiɑ́ wé pɑ́ʼ bʉ̂r e bʉr. Nye ódi ó ɨ́ bê. Bé óbe ó bʉr o Mpóʼo nyé. Nzyɛ̌m, nye mʉr tɨ̂ʼ ódi pɑ́ʼ nyɔ́ɔ́.
66021004	Nye ótin myɛ́ɛlé mɨ́mɛ̂h ɨ́ míh mɔ́ɔ́. Bé ɑ́kɑ̌ jóʼo mégunwɑ. Bé ɑ́kɑ̌ jwe. Eswie ɑkɑ̌ be. Bé ɑ́kɑ̌ jɨ méjwê. Bisɑ́ bí myɑ̂ byɑɑ́, byé ódîm.»
66021005	Nó ó, wɑɑ́ ɑ́ be ɨ́ mecǿǿ mé jǿø nyɑ́, ɑ́ nze lɛ́ɛ ó: «Beyɨɨ gɑ́, me mû ó lɨ́ esɑ̂ bísɑ́ bíbyɛ̂h mejwɑ́n e mejwɑ́n!» Nye nzě lɛ́ɛ e me ó: «Tilɑɑ bílwǐb bî. Byé ó milɔ̌b mimpɑ̂ le otyeetye.»
66021006	Nye e me ó: «Yɨ́ síe! Me ó mʉr esôʼ ndu e wɑɑ́ epíhe. Me ntémé, me ó menyɛ̌l mé sɑ́ yɨ́yɛ̂h ti e meswéhlɨ́ mé tɨ̂. Mʉr dí ejóʼǒ jwéh médíbé nyɑ́, mɛm ójwe nyé mɑ̌ ejwɛ́nɑ. Medíbé mɑɑ́, mé ó mɑɑ́ me dí egʉ̂, duho lɨ́ enó é cwiʼ mɑ́.
66021007	Wɑɑ́ óntɑɑ, búlɑ le onkɔ́ɔ́ nyɑ́, ónʉɑ médíbé mɑɑ́, jɑlɑ e nkɔb líʼe nyé. Me óbe ó Nzyɛ̌m wé. Nye óbe mé ó mwɑ̂n.
66021008	Bɑɑ́bʉ́bʉ́ɑ́ bɨ́ɛ, bé le ohɑ́ɑ́den, bʉr o dí e milémé mébomo, ojʉ̂l o bʉ̂r, osyɛ̂l o bímolɑ́, oleme ti e bɑɑ́ o dí ejwe bíyɨŋɑyɨ bí ónzyɛ̌m kûm bɑ́, ndu e bɑɑ́nyɑ̂-mikóo bɨ́bɛ̂h, bɨ́ɛ, bé ójɑɑ́ kœb ódiɑ́ wɔ́ɔ́ ó, njɨ ɨ́ bɨ́ siʼe. Yé ó lǿŋlɑ́ e siʼe ti e pir. Yé ɨ́ buú díʼɑ. Tɨ̂ʼ ó bʉ̂r dí ejwe éswie embɑ́ yɨ́.»
66021009	Nyʉ́ʉ́ éngeles ɑ́ si nze kwɑ́ nyɑ̌m. Nye ɑ́ be ó mʉr ngwɑ́r ɨ́ beéngeles nzɑɑngbɑ́ bé ɑ́ nkɨnkɛ́ɛ mempéle nzɑɑngbɑ́ ɨ́ mebô mɑ́. Mempéle mɑɑ́ ó b'ɑ́ be milǿŋlɑ́ e mitúú mí épíhe. Nye e me ó: «Ntɑ́ʼ! Me múo nzě lɛ̂ʼle gó eséhe Mɑ̂ Nteme ngɑ́ bɑ̂ lɨ́.»
66021010	Tyé e tyé yɑɑ́, me ɑ́ be ó, ɨ́ nkul Sísǐm mé Nzyɛ̌m. Éngeles wɑɑ́ nzě tô e me lɨ́ ecǿʼ énɨ́nɨ́ɨ́ kʉ́. Lé ɑ́ be ó, ɨ́ buú jɑɑ kʉ́. Bɨ̌h mû gʉ̂ʼ nɛ́ɛ: nye ɑ́ si lɛ̂ʼle me Yerʉ́zɑlɛm, nkɑnɑ dí ci yɨ́. Yé ɑ́ be lɨ́ esulo sí ɨ́ nteeen, duho ɨ́ jʉ́ó kʉ́, nkǒ Nzyɛ̌m dí yɨ́.
66021011	Yé ɑ́ ncincyɛnwɑ ó, mencyɛnwɑ mé Nzyɛ̌m, ɨ́ mpʉ ékóʼ é diɑmɑnt . Yé ɑ́ ncincyɛnwɑ ó, mpʉ̌ jɑspe ɨ́ ncwɛ̌n ncî ncwɛ̌n.
66021012	Bé ɑ́ si kɛb nkɑnɑ e kóʼ ɨ́ pibe pibe ɨ́ nkɑ́. Kôʼ wɑɑ́, wé ɑ́ be ntémé ó, kʉ́ ɨ́ jɑɑ jɑɑ. Mebê mé énî ɨ́ nkɑnɑ, mé ɑ́ be ó kɑ́m e mebɑ́. Beéngeles kɑ́m le obɑ́, bé ɑ́ be ó tɨ̂ʼ ɨ́ mebê mɑɑ́. Tɨ̂ʼ ɨ́ mebê mɑɑ́ kʉ́, bé ɑ́ si tile míé ménzweh kɑ́m e mebɑ́ mé bʉ̂r o bé Ɨ́zrɑɛ̂l.
66021013	Ɨ́ mempɑh mé nkɑnɑ mɨ́mɛ̂h menɑ̂, yé ɑ́ be ó, e mebé mélɛ̂l. Mɑ̂ʼ mébé mélɛ̂l, mé ɑ́ be ó, ɨ́ nko dʉ́o dí ejɨmɑ yɨ́. Mɑ̂ʼ mélɛ̂l, nko dʉ́o dí ejɑ̂ yɨ́. Mʉ́ʉ́ mélɛ̂l, ɨ́ díbé kʉ́, mɑ̂ʼ melɛ̂l ɨ́ díbé cie.
66021014	Bé ɑ́ si gbɑ̂ mekóʼ kɑ́m e mebɑ́ tʉ́ŋlʉ̌ kóʼ wɑɑ́. Bé ɑ́ be ó sí tile míé mé bʉ̂r o mílʉ́mlʉ́ kɑ́m le obɑ́ Mɑ̂ Nteme ɑ́ cicye e bé bɑ́, ɨ́ mekóʼ mɑɑ́.
66021015	Éngeles ɑ́ lwilwib e me nyɑ́, ɑ́ be ó e lɨ́ nyé ɑ́ jøjøʼ bisɔ̂ʼ e tɨ̂ʼ yɨ́ ɨ́ mbô. Yé ɑ́ be ó lúlɑ́ e gʉ̂l. Nye ɑ́ be ó lɨ́ etó jø̌ʼ nkɑnɑ, ndu e mebê, le kóʼ wé.
66021016	Nkɑnɑ, yé ɑ́ be sumɑ́ ó, mipɑ́ʼ mínɑ̂; mipɑ́ʼ mímyɛ̂h mityé. Éngeles wɑɑ́ ɑ́ si jøʼ nkɑnɑ e jøʼ nyé ɑ́ be e tɨ̂ʼ yɨ́. Ejɑɑ é nkɑnɑ, lé ɑ́ be ó tɑ̂ŋ okílomérɑ otɔ́ɔ́sin obɑ́ e minter mimbɑ́ (2.200). Mpwɑʼ mo le etô e kʉ́, byé ɑ́ be ntémé ó, jøʼ gwɑ́r yɑɑ́.
66021017	Nó ó éngeles ɑ́ si jøʼ kóʼ. Wé ɑ́ be ɨ́ jɑɑ kʉ́. Bé ɑ́ jøʼ wé ó, e meniʼrɑ mé mbô nter e mekɑ́m ménɑ̂ e menɑ̂. (Jøʼ yɑɑ́, yé ó mpʉ bʉ̂r dí eboó jøjøʼ bísɔ̂ʼ yɨ́.)
66021018	Bé ɑ́ sɑ̂ kóʼ wɑɑ́ ó, e lʉ́ʉ́ ékóʼ bé jɨ́jébé « jɑspe » lɨ́. Nó ó, kuó nkɑnɑ wɨ́ɛ, wé ɑ́ be sumɑ́ ó, e gʉ̂l. Yé ɑ́ ncincyɛnwɑ ó, mpʉ̌ lɑ́.
66021019	Pɑ̂ʼ kóʼ wé ɑ́ duho sí wɨ́, wé ɑ́ tityɛ̂b ó, ɨ́ mimbi mékóʼ me dí ɨ́ buú mbɨɑ lɨ́ ebee mí. Mé ɑ́ be ó menyʉ̂l menyʉ̂l. Mekóʼ bé ɑ́ sumo kóʼ e tɨ̂ʼ mɑ́ ó dí: lɑɑ́ lé ésôʼ « jɑspe »; lɑɑ́ émbɑ́: « sɑphir »; lɑɑ́ élɛ̂l: « ɑgɑte »; lɑɑ́ énɑ̂: « émerɑude »;
66021020	lɑɑ́ étɛ̂n: « onyx »; lɑɑ́ ésɑmɑn: « sɑrdoine »; lɑɑ́ e nzɑɑngbɑ́: « chrysolithe »; lɑɑ́ e mwôm: « béryl »; lɑɑ́ lé ébǔ: « topɑze »; lɑɑ́ e kɑ́m: « chrysoprɑse »; lɑɑ́ e kɑ́m le egwɑ́r: « turquoise »; lɑɑ́ e kɑ́m e mbɑ́: « ɑméthyste ».
66021021	Bidiblɑ mébé mé nkɑnɑ kɑ́m e mebɑ́, byé ɑ́ be ó misɛ́ɑ́ le ekóʼ bé jɨ́jébé «pérel» lɨ́. Minkpɑ̌ʼ mí nkɑnɑ mímyɛ̂h, myé ɑ́ be ó, e gʉ̂l. Yé ɑ́ be lɨ́ encyɛnwɑ̌ mpʉ̌ lɑ́.
66021022	Me ɑ́ bé ɑbee mpɑ́h Nzyɛ̌m tɨ̂ʼ ɨ́ nkɑnɑ yɑɑ́, ebě, Dɑ̂ Nzyɛ̌m, Nzyɛ̌m nkul nyɨnyɛ̂h nye mʉr tɨ̂, nye lɨ́ ejilɑ mpɑ́h nyɑɑ́, bé e Mɑ̂ Nteme.
66021023	Bʉr ó nkɑnɑ yɑɑ́, bé ɑjɨ mímbɑh, nkʉ̂ myɑɑ́ mi dʉ́o, nkʉ̂ myɑɑ́ mí ɑ́lomó, ebě, mencyɛnwɑ mé Nzyɛ̌m, mé lɨ́ epɑn gʉ̂. Mɑ̂ Nteme ó dí elɑ́mɑ ɨ́ nkɑnɑ yɑɑ́.
66021024	Bʉr o bíkúl bíbyɛ̂h, bé ócye mbɨ̂mbɨɑ́ ó, ɨ́ jwê njʉl wɑɑ́ ngɑ́ pɑn wɨ́. Ojǿǿ ó sí yɨ̂ʼ bɨ́bɛ̂h, bé ónze le okúm le ogbɑɑ wɔ́ɔ́, nî ɨ́ nkɑnɑ yɑɑ́.
66021025	Mebé mé nkɑnɑ, mé ɑ́diblɔɔ ɨ́ yʉ́ʉ́ jɔʼ, ebě, pum, wé ɑ́kɑ̌ jwíne gʉ̂.
66021026	Bé ónze le okúm le ogbɑɑ wɔ́ɔ́, sɑ́ bʉ̂r ó sí yɨ̂ʼ dí egúmlo yɨ́. Bé ótó níŋle byé ɨ́ nkɑnɑ yɑɑ́.
66021027	Nó ó, bisɑ́ mélwɑʼwo bíɛ, byé ɑ́kóʼó nî gʉ̂. Bʉr o dí esɑ̂ bísyɛ́ɛlɑ̌ Nzyɛ̌m dí ɨ́ buú bene bí bɑ́, bé e bɑɑ́nyɑ̂-bibɛr, bé ɑ́kóʼó nî ntémé gʉ̂. Bʉr o ngɑ́ nî gʉ̂ʼ bɑ́, bé óbe ó njɨ bɑɑ́ bé ɑ́ boo be e míe mitilɑ́ ɨ́ kɑ́lɑr cwiʼ mé Mɑ̂ Nteme bɑ́.
66022001	Nó ó, éngeles wɑɑ́ ɑ́ si lɛ̂ʼle me díbé ɨ́ ncyɛ́h ncyɛ́h, mpʉ̌ lɑ́. Yé ó dí e medíbé me dí eciʼ bʉ̂r mɑ́. Yé ɑ́ duduho ó, ɨ́ mecǿǿ mé jǿǿ mé Nzyɛ̌m, bé e Mɑ̂ Nteme.
66022002	Ɨ́ nkɑnɑ yɑɑ́ témé, yé ɑ́ be ó, e lɨ́ cwiʼ. Yé ɑ́ be ó, ɨ́ mipɨ̌n mí díbé yɑɑ́ mímyɛ̂h mimbɑ́. Lɨ́ yɑɑ́, yé gúmó mpúmó ɨ́ mbû ó, bijɔʼ kɑ́m e bibɑ́, jɔʼ gwɑ́r ɨ́ ngɔn. Bʉr o bíkúl bíbyɛ̂h jʉ́jómó mékpɑɑ mɔ́ɔ́ ó e bikɑ́ bí lɨ́ yɑɑ́.
66022003	Bisɑ̂ Nzyɛ̌m ɑ́ syɛm bí, byé ɑ́kóʼó tô gʉ̂ʼ ɨ́ nkɑnɑ yɑɑ́. Sɑ́ yé óbe tɨ̂ʼ yɨ́, yé ó mecǿǿ mé jǿǿ mé Nzyɛ̌m, bé e Mɑ̂ Nteme, ndu e bʉr o dí ejwe nyé kûm bɑ́.
66022004	Bé óbee mpóm nyé. Díé lé ntémé, lé ócɛmɔɔ ɨ́ mempǒm mɔ́ɔ́.
66022005	Pum, wé ɑ́kɑ̌ jwíne gʉ̂. Nó ntémé, melɑ́mɑ ndu e dʉ́o, byé ɑ́kɑ̌ jɨŋɔɔ gʉ̂, ebě, Dɑ̂ Nzyɛ̌m nye mʉr tɨ̂ʼ ópɑ̌n jwê. Bé e boo Nzyɛ̌m, bé ójǿø̌ njʉ̌m dǐ e njʉ̌m dǐ.
66022006	Nye e me ó: «Milɔ̌b mî, myé ó milɔ̌b mimpɑ̂ le otyeetye. Dɑ̂ Nzyɛ̌m, nye lɨ́ entɨh ógwíhɑ o mílɔ̌b bé Sísǐm wé ó, bé lɛ́yɨɨ lɔ́ɔ́ wé. Nye ó b'ɑ́ lómlo osyɛ̂l o mésɑ́ bé éngeles wé ó, nye ntɑ́ɑ nzě lɛ́ɛ bé sɑ́ mû kúno esyɛ́ɛ yɨ́.»
66022007	Yésʉs, nye lɨ́ elɛ́ɛ ó: «Pɑɑ́ bee gɑ̂: me lɨ́ enze ɨ́ bɑ́ɑ́nɑ̂. Metyɛʼ me mpóm, mé díʼee e bɑɑ́ bé óbɑʼle mísolɑ́ mílɔ̌b mi dí mitilɑ́ ɨ́ kɑ́lɑr nyɑ̂ʼ tʉ́ŋlʉ̌ mí bɑ́.»
66022008	Mɛm Jeɑn, me ó b'ɑ́ jóʼo bisɑ̂ bîʼ e megwɑ̌l, bee ntémé e míh mɑ̂m. Jɔʼ mé ɑ́ jóʼo le ebee byé bíbyɛ̂h yɨ́, me ntɔ̂ʼ kúrwo sí, píʼe mpóm sí ɨ́ mpǒm éngeles ɑ́ lɛ̂ʼle me byɑ̌ nyɑ́, lɨ́ esɑ̂ ó, mě jwé ó nye kûm.
66022009	Nye e me ó: «Sɑ́ ɑsɑ̂ nó. Me ntémé, me ó syɛ̂l mesɑ̂ mé Nzyɛ̌m jøʼ gwɑ́r e gwɑ́r e bɨ̌n e bɨ́ɔɔ́ bô, ogwíhɑ o mílɔ̌b, bé e bɑɑ́ bɨ́bɛ̂h o dí ebɑʼle mílɔ̌b mi kɑ́lɑr nyɑ̂ʼ bɑ́. Jwéʼ Nzyɛ̌m kûm.»
66022010	Nye ɑ́ si bɑʼɑ lɛ́ɛ e me ó: «Sɑ́ Nzyɛ̌m gwíh gó, yɑɑ́ dí tilɑ́ ɨ́ kɑ́lɑr nyɑ̂ʼ yɨ́, ɑsol yé ɨ́ kɑ́lɑr tʉ́ŋlʉ̌, ebě, bisɑ̂ byɑɑ́, byé ókpɑ̂hwɑ̌ syɛ́ɛ.
66022011	Mʉr dí ekpɛl ésɑ̂ ébébe nyɑ́, nye ɑ tó dóló le esɑ̂ lê. Wɑɑ́ dí ekpɛl éswêʼ nyʉ̂l nyé nyɑ́, nye tôʼ dóló le esɑ̂ nó. Nó ó, wɑɑ́ dí tîtyěl nyɑ́, nye tôʼ dóló le esɑ̂ bísyɛ́ɛlɑ bi dí otîtyěl bí. Mʉr dí ci nyɑ́, nye tôʼ dóló le edi mʉ̂r dí ci nyɑ́.»
66022012	Yésʉs, nye lɨ́ elɛ́ɛ ó: «Pɑɑ́ bee gɑ̂: me lɨ́ enze ɨ́ bɑ́ɑ́nɑ̂! Me mû ó lɨ́ enze e myɛ́nɑ ɨ́ mebô, ó me jɛ́nɑɑ e mʉr nyɨnyɛ̂h syɛ́ɛ́ nyé ɑ́ séɑ yɨ́.
66022013	Me ó dí wɑɑ́ esôʼ ndu e wɑɑ́ epíhe, metɑ́ɑ́ré le eswéhlɨ́, menyɛ̌l le mesíé.
66022014	«Metyɛʼ me mpóm, mé díʼee e bʉr o dí ejøø míkɑ́n myɔ́ɔ́, myé mû ɨ́ púúm bɑ́. Bɨ́hɑɑ́ ó dí e nkul enî ɨ́ nkɑnɑ yɑɑ́. Bé ónî ó, cɨɔɔ ɨ́ mebé mé. Bé ntémé, bé ó jɑ́lɑ́ le ede mpúmó dí egúmo ɨ́ lɨ́ cwiʼ nyɨ́.
66022015	Nó ó, ompyê, oleme, osyɛ̂l o bímolɑ́, ojʉ̂l o bʉ̂r, bɑɑ́ o dí ejwe bíyɨŋɑyɨ bí ónzyɛ̌m kûm bɑ́, le bɑɑ́nyɑ̂-bibɛr bɨ́ɛ, bé ódwoowǒ kʉ̌l.
66022016	«Mɛm Yésʉs, me ɑ́ si lómlo bɨ̌n éngeles wɑ̌m ó, nye ntɑ́ɑ nzě boʼlo gó milɔ̌b mi dí ejwɛ̂ʼ Mbɛ̌r-Nzyɛ̌m mí. Mɛm, me ó mɑ̂ ntɑ mé Dɑvid, wɑɑ́ ɑ́ byɛ̂l mpʉ̌ ntoʼju ɑ́ pɑ̂h ɨ́ kǔm lɨ́ yé ɑ́ cwɛlɔɔ cwɛlɨ́ɨ yɨ́. Me ntémé ó dí cwícwén dí ɨ́ buú pɑn ɨ́ melɔ́mɑ mé mɛ́n nyɑ́.»
66022017	Nó ó Sísǐm mé Nzyɛ̌m, bé e mʉmɑ́ mé Mɑ̂ Nteme, bé lɨ́ elɛ́ɛ ó: «Ntɑ́ʼ!» Nó ntémé ó, mʉr dí ejóʼo nyɑ́, nye lɛ́yɨɨ ntémé ó: «Ntɑ́ʼ!» Mʉr dí ejóʼǒ jwéh médíbé nyɑ́, nye ntɑ̂ʼ. Wɑɑ́ kpɛ́l nyɑ́, nye dɑ́ɑlɑɑ medíbé mé cwiʼ, ɑbwɑ̂m.
66022018	Mɛm Jeɑn, me lɨ́ ecɨ̂l mʉ̂r nyɨnyɛ̂h dí ejóʼo míngwíhɑ́ mékɑ̌n me dí ɨ́ kɑ́lɑr nyɑ̂ʼ mɑ́ ó: Mʉ̂r ókɛl lʉ́ʉ́ ékɑ̌n tɨ̂ʼ nó, Nzyɛ̌m ntémé ójwe nyé bintɨ́ʼɑ́, le ekɛl ntémé byúú bínumo bi dí mitilɑ́ ɨ́ kɑ́lɑr nyɑ̂ʼ bí.
66022019	Mʉ̂r ópɛʼ lʉ́ʉ́ ékɑ̌n dí egwíhɔɔ ɨ́ kɑ́lɑr nyɑ̂ʼ lɨ́ nó, Nzyɛ̌m ntémé ópɛʼ nkɔ̂b mpumó nyé ɑ́ gwɑ bi, duho ɨ́ lɨ́ cwiʼ nyɨ́. Nzyɛ̌m ópɛ̌ʼ diɑ́ nyé ɑ́ gwɑ di tɨ̂ʼ ɨ́ nkɑnɑ dí ci yɨ́. Lɨ́ cwiʼ le nkɑnɑ yɑɑ́, byé ntémé, byé ó byɑɑ́ dí mitilɑ́ ɨ́ kɑ́lɑr nyɑ̂ʼ bí.
66022020	Wɑɑ́ dí eboʼlo mílɔ̌b mîʼ nyɑ́, nye lɨ́ elɛ́ɛ ntémé ó: «Yé ó nó. Me lɨ́ ekpɑ̂hwɑ̌ bɑ́ʼɑ̌ nze.» Yé díʼee nó. Dɑ̂ Yésʉs, ntɑ́ʼ!
66022021	Tî Yésʉs sʉ́ʼoo bʉr bɨ́bɛ̂h metyɛʼ me mpóm. Amen.
