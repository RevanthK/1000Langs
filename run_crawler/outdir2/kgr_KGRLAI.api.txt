40001001	Men krombot Yesus Kristus bi amui. Yesus Kristus bi amui dik yo mo yeraja Daud. Daud waii bi amui mo Abraham. Yesus Kristus bi amui kadit Abraham sor kom mo yeraja Daud anare:
40001002	-
40001006	(6a) Abraham nyim, Abraham waii pe Isak, Isak waii pe Yakub, Yakub waii pe Yehuda si bi nji, Yehuda waii pe Peres si Zerah (gato bi im mo Tamar), Peres waii pe Hezron, Hezron waii pe Ram, Ram waii pe Aminadab, Aminadab waii pe Nahason, Nahason waii pe Salmon, Salmon waii pe Boas (gato bi im mo Rahab), Boas waii pe Obet (gato bi im mo Rut), Obet waii pe Isai, Isai waii pe yeraja Daud. (6b) -
40001011	Kadit yeraja Daud kem mo bur ré mu kom mo kam gato ye Babel but ye Israel ne sino tepsu án bi pakwerut, Yesus Kristus bi amui gum anare: Yeraja Daud pe Salomo (gato bi im mo Uria bi nggonna), Salomo waii pe Rehabeam, Rehabeam waii pe Abia, Abia waii pe Asa, Asa waii pe Yosafat, Yosafat waii pe Yoram, Yoram waii pe Uzia, Uzia waii pe Yotam, Yotam waii pe Ahas, Ahas waii pe Hizkia, Hizkia waii pe Manasye, Manasye waii pe Amon, Amon waii pe Yosia, Yosia waii pe Yekhonya si bi nji.
40001012	-
40001016	Kadit kam gato ye Babel but ye Israel mu kom mo kam gato Maria kem su Yefun Yesus, Yesus Kristus bi amui anare: Yekhonya, Yekhonya waii pe Sealtiel, Sealtiel waii pe Zerubabel, Zerubabel waii pe Abihud, Abihud waii pe Elyakim, Elyakim waii pe Azur, Azur waii pe Zadok, Zadok waii pe Akhim, Akhim waii pe Eliud, Eliud waii pe Eleazar, Eleazar waii pe Matan, Matan waii pe Yakub, Yakub waii pe Yusuf, gato kra Maria. Maria gare anato kem su Yesus gato ye kendo gum do, Kristus.
40001017	Sane kadit Abraham mu kom mo yeraja Daud, Abraham pe bi pa, gato gum do, Isak or o Isak waii pe bi pa gato gum do Yakub, or o Yakub waii pe bi pa-i, or o bi pa-i waii pe o si bi pa-i waii pe o, sane sane sor kom mo wam musyu dik sop at. Sane dom kadit Daud mu kom mo kam gato ye Babel but ye Israel, Daud pe bi pa-i gato waii pe bi pa-i ne wam musyu dik sop at dom. Sane o, kadit kam gato ye Babel but ye Israel mu kom mo kam gato Maria kem su Yesus Kristus, ye ku bi pa gato ku bi pa-i ne wam musyu dik sop at dom.
40001018	Ji krom sukdu subot Maria kem su Yesus Kristus. Yusuf nggorwa Maria nyim wé re, wo an we yo kra nde tó, Maria syimfar re. Yefun Allah Gen anato ben Maria syimfar ne.
40001019	Yusuf ré ye gato ben sukndo tepsu Yefun mit. An bariwa an ben Maria damen mo yé mwa gwem, sane an nut do, an sombok Maria wé, wo an yo kibot sukdu ne i-ke rer wa ye yi jam nde.
40001020	Yusuf nutbot os yo wa an sombok Maria wé sa, an semda ku Yefun bi malaikat ge dik yo. Malaikat ne ki nai an do, "Yusuf, nan bi amui mo Daud, nan nyu nde, nan kra su Maria sor, we Pa gato Maria syimfar su ne anato ma kadit Yefun Allah Gen.
40001021	Bere Maria kem su pa yebris, orete nan kendo pa ne gum do Yesus, we Pa ne ma mo bur ré wa ós An bi nje-i. Bere An tepsu suktot wa tot sukibit gato An bi yetuge-i ben ne wé re."
40001022	Suk mwa ré ye benbot subere suktaru gato Yefun tarubot yenabi ne bor. Yenabi ne ki do,
40001023	"Nggonnak ge dik yo gato sem su yebris mo nde, bere syimfar, orete nggon ne kem su pa yebris. Pa ne bere ye kendo gum do, Imanuel." (Imanuel bi sukjimnut do, "Yefun Allah sisu men kem sino.")
40001024	Sane tepsu gato Yusuf sun an benbot suk gato Yefun bi malaikat ki nai an ne. An gwat Maria mu mo an bi nu tepsu an bi nggon kra.
40001025	An we kra pe, sarewo Maria kem su pa nde tó, Yusuf si Maria yo sem su yu nde tó. Maria kem su Pa ne, orete Yusuf kendo Pa ne gum do Yesus.
40002001	Yenggras Herodes gum yeraja mo bur Yudea sa, Maria kem su Yefun Yesus mo kota Betlehem mo bur Yudea ne. Maria kem su Pa, orete yepasye ge bok yo gato watbot bí ma kadit nobu nim ma mo kota Yerusalem.
40002002	Yepasye ne ma ndobot do, "Pa gato ye pe tepsu yeraja wa ye Yahudi ana u ne? Men me bí be bor mo gu nim ne anato men jam do, ye pe yeraja be dik yo ma mo bur ré re, sane men ma wa men som Pa ne et."
40002003	Yeraja Herodes jam sukdu ne sa, an kwabom dek ndo nde. Yeraja si yé mwa ne mo kota Yerusalem kwabom dek sino.
40002004	Sane Herodes kendo yekwesú mo Yefun Allah bi nu si yeguru agama mwa ne sino sum, ete Herodes ndobot yé ne do, "Kristus gato Yefun Allah tom do, bere An syogat ma mo bur ré wa nai men yetu kadit sukye ete jowa men ne te, bere bi im kem su Pa ne mo u ne?"
40002005	Yé ne ki do, "Kristus ne bi im bere kem su Pa ne mo kota Betlehem mo bur Yudea, we yenabi dik yo krombot suktaru gato Yefun Allah ki, sare do,
40002006	'Kota Betlehem mo bur Yudea, yepasye mo bur Yudea jam do, nan sa, kota gato yé bes gum kok; we bere Yekwesu dik yo ma kadit nan. Yekwesu ne bere mewa Ji bi nje-i, gato sok mo yewis ye Israel ne tepsu ye mewa domba sisu ndo.' "
40002007	Sane Herodes kendo yepasye gato ma kadit nobu nim ne dakai ma ku an wadigan, ye yi jam nde. Herodes ndobot yepasye ne do, "Bí ne ketke bor su kam ot ne?" Yepasye ne ki sukdu ne nai Herodes jam re.
40002008	Orete Herodes syogat yepasye ne mu mo Betlehem, an ki do, "Nin mu watbot pe ne sane sor nin ku Pa ne et. Nin do ku Pa ne it yo, nin ma ki napyo nai ji jam subere ji waii mu mone, ete ji som Pa ne dom."
40002009	Yeraja ki sukdu ne, orete yepasye ne mu. Yepasye ne me bí gato án me it kadit nobu nim suga nyim neya kok mone. Bí ne mu nyim mo án gwem, ete bí ne kem ti ri tepsu nu gato Pa kem mone.
40002010	Án me bí mone sa, án mit iwa wai o re.
40002011	Án sok mo nu mit sa, án ku Pa ne si Pa bi im gato Maria. Án ku Pa ne, or án tu án umsu, orete án som pa ne. Sane án nai suk gato bi sugum sye sato emas e, kemenyan sisu mur ete syo wa Pa.
40002012	Án som Pa su suk ne, orete án satu mu mo án bi bur-i, án yo mu ku Herodes o nde, we án semda ku Yefun Allah, ete Yefun Allah duyawa án mu ku Herodes. Sane án muket os yi yo tara re.
40002013	Yepasye gato watbot bí ne mu wé, orete Yusuf semda ku Yefun bi malaikat dik yo. Malaikat ne ki do, "Bere Herodes meret Pa wa an gu Pa ne kwop wé, sane nan sun, nan gwat Pa si bi im titi mu mo bur Mesir kadit. Nin sino kem mone sane sor ji ki sukdu nai nan o et."
40002014	Sane Yusuf sun, an gwat Pa si bi im mu, án we si Pa titi mu mo bur Mesir su noru miten.
40002015	Án we si Pa kem mone sane sor Herodes kwop. Sane suktaru gato Yefun Allah tarubot yenabi ne bor re. Suktaru gato bor, ye krom sare do, "Ji kendo Ji bi Pa mu kadit bur Mesir."
40002016	Herodes jam do, yepasye ne ben kidar an sa, an maskwa ndo nde. An syogat an bi yesukmise mu gu pa yebris gato kaim sye tepsu kom mo tahun we mu bur mo kota Betlehem si nat wairi wa kota ne sino kwop wé. Herodes jam sukdu subot bi kam gato bí dik yo it mone kadit yepasye bok ne, sane Herodes gu pa yebris mwa ne wé re.
40002017	Sane mone, sukdu gato yenabi Yermia ki ne bor re. Yermia bi sukdu subot Rahel bi dat gato ye gu kwop mo Betlehem ré do,
40002018	"Ye jam yé yo wo mo kota Rama. Mone yé wo, yé nderku yé bi pa ndo nde. Rahel wo nderku bi pa. Rahel bariwa yé bidek mom re, we mom bi pa kwop or re."
40002019	Herodes kwop, orete mo bur Mesir Yusuf semda ku Yefun bi malaikat dik yo.
40002020	Malaikat ne ki do, "Yé gato werwa gu nan bi Pa kwop wé ne, án dakai kwop re, sane nan sun, nan gwat Pa si bi im satu mu mo bur Israel."
40002021	Sane Yusuf sun, an gwat Pa si bi im satu mu mo bur Israel.
40002022	Sarewo Yusuf jam sukdu do, Herodes bi pa gato gum do Arkelaus, ye bes tepsu yeraja mo bur Yudea win an bi ai sa, Yusuf nyuwa mu mone. An semda ku malaikat dik yo o, ete malaikat ne ki nai an do, "Nan mu mo bur Yudea nde," sane Yusuf mu mo bur Galilea kadit.
40002023	Yusuf si an bi rus kem mo kota gato gum do Nazaret. Sane sukdu gato yenabi ki subot Pa ne bor mone. Yenabi ki do, "Bere ye kendo Pa ne do, An ye Nazaret."
40003001	Orete Yohanes gato ras nje mo syur ne mu mo pe gato kwe yo kom mo nde mo bur Yudea. Yohanes duno nje mone.
40003002	An ki do, "Yefun Allah ma jowa nin tepsu nin bi Yekwesu it anare! Sane nin kwet kadit sukibit gato nin ben ne, nin jammo Yefun Allah et."
40003003	Yenabi gato gum do Yesaya anato krom sukdu subot Yohanes ré. Yesaya krom do, "Mo pe gato kwe yo kom mo nde, ye yo saiye do, 'Men fro os gato ndo wa Yefun, men bi Yekwesu ne se! Men duk os wa An muket se!' "
40003004	Yohanes it san gato ye jom kadit unta go. An far an jakuke su suge da det yo. Yohanes bi sugit-i gato an git kamdik-kamdik anato yoi si for rom.
40003005	Ye Yerusalem si yé mo bur Yudea sisu yé mo pe gato karowa Syur Yordan ne sino ma wa syaretwa sukdu gato Yohanes ki ne.
40003006	Yé gato rek sukibit gato án ben ne nai Yohanes sa, Yohanes ras yé ne mo Syur Yordan.
40003007	Ye Farisi si ye Saduki mwa ma mo Yohanes wa Yohanes ras án mo syur, sarewo Yohanes me án ma sa, Yohanes ki do, "Nin yé gato kidar suk nggi, nin tepsu kwis jan, nin nut do, nin ma wa ji ras nin mo syur, bere ós nin titi fro kadit Yefun Allah bi sukmaskwa mo sukibit gato nin ben ne bado? Sane nde, nin kwet kadit sukibit gato nin ben ne dom et.
40003008	Nin ben suk gato ndo sor, subere ye jam do, sangge, nin kwet kadit sukibit gato nin ben ne it.
40003009	Nin nut do, nin bi amui mo Abraham Ji ki sare do, Yefun Allah nggiwa ben jok bok ré tepsu Abraham bi dat-i. Sane nin dom tepsu Abraham bi dat-i, bere yo ós nin nde.
40003010	Wo nin ré tepsu kwe gato yo bo ndo nde. Su ré yo, Yefun Allah fro bi mbam wa gwa kwe gato sane wé, Yefun Allah gwa mo i-brot kai. Yefun Allah fro wa syo sukye nai ye gato yo kwet nde, tepsu ye gwa kwe gato yo bo nde ne, orete ye syo bot git wé re.
40003011	Ji anato ras nje mo syur tepsu bi sukjimnut do, ye ne kwet kadit os ibit it. Wo bere Ye yo gato gum kok sye wai kadit ji waii ma bori. Ji gum yo tep wa ji jom An bi sepatu nde. Ji gum wok teker mu bur ware. Ye gato gum kok sye wai kadit ji ne, bere An syogat Yefun Allah Gen bok nggwa mo nin, ben sato An ras nin mo Yefun Allah Gen, tepsu An ras nin mo bot.
40003012	An fro nggwa wa An wat yé gato ben sukndo kadit yé gato ben sukibit, tepsu ye gato ben nggwe wat sugit dor kadit sukkwik. Sugit ne An grem mo pe gato ndo, wo sukkwik ne An syo bot git wé, mo bot gato yo te mo nde."
40003013	Orete Yefun Yesus ma kadit bur Galilea mu mo Syur Yordan. Mone Yefun Yesus ma ku Yohanes, ete kiwa Yohanes ras An mo syur.
40003014	Sarewo Yohanes duyawa Yefun Yesus. Yohanes ki do, "Mban! Nan ana ras ji mo syur sa. Wo Nan ma wa ji ras Nan mo syur wa suma ne?"
40003015	Sarewo Yefun Yesus ki do, "Nan ras Ji sor. Nan ras Ji, we Yefun Allah mit iwa nan ben sane." Sane Yohanes ras Yefun Yesus mo syur.
40003016	Yohanes ras Yefun Yesus mo syur, orete Yefun Yesus mu nden kadit syur. Yefun Yesus mu nden sa, gu ben sato det, ete An me Yefun Allah Gen is ma su kaim sato ndabu ete tom mo An.
40003017	Orete yé mwa ne jam Yefun Allah ki sukdu kadit gu nim ne sare do, "Ji dakai bi Gan anare. Ji bi sukjimnut sye kas subot An. Ji mit iwa An ndo nde."
40004001	Yohanes ras Yefun Yesus mo syur, orete Yefun Allah Gen gwat Yefun Yesus mu mo pe gato kwe yo kom mo nde, subere mone biris bi yekwesu meret os wa Yefun Yesus subere Yefun Yesus ben suk siri kadit Yefun Allah bi os-i mone.
40004002	Yefun Yesus yo git sugit mo nde sor kom mo kam musyu at rek, sane Yefun Yesus on de ndo nde.
40004003	Sugane biris bi yekwesu ne ma ku Yefun Yesus, ete ki nai do, "Nan tepsu Yefun Allah bi Gan sangge it yo, Nan syogat jok mwa ré tepsu roti wa Nan git et."
40004004	Sarewo Yefun Yesus ki do, "Mo Yefun Allah bi sukdu, ye krom do: Men yetu git sugit sor, bere men yo kem ndo nde, wo men grem Yefun Allah bi sukdu mwa ne sino kem pe mo men mit, sane sa, bere men kem ndo."
40004005	Orete biris bi yekwesu ne gwat Yefun Yesus mu mo kota gato Yefun Allah fro dor wa An dakai. Kota ne gum do Yerusalem. Biris bi yekwesu ne grem Yefun Yesus ti kok mo Yefun Allah bi nu yu,
40004006	ete an ki nai Yefun Yesus do, "Nan anato tepsu Yefun Allah bi Gan sangge it yo, Nan bare Nan nggwa mu bur et, we ye krom mo Yefun Allah bi sukdu do, 'Yefun Allah syogat An bi malaikat mewa Nan. Bere malaikat ne bes án syim wa bur wa Nan, subere jok yo wai Nan gwes nde.' "
40004007	Yefun Yesus ki do, "Mo Yefun Allah bi sukdu, ye krom o do, 'Men werwa men bi Yekwesu Yefun Allah kadum An bi suktinggi daret nde.' "
40004008	Or o biris bi yekwesu ne gwat Yefun Yesus mu mo banbo gato kok wai, ete an kadum pe mwa gato ndo mo bur ré nai Yefun me o re.
40004009	Ete biris bi yekwesu ki nai Yefun Yesus do, "Nan tu Nan umsu, Nan bes ji gum kok it yo, bere ji syo suk mwa ré nai Nan."
40004010	Yefun Yesus ki do, "Biris bi yekwesu, nan mu kadit Ji tom, we mo Yefun Allah bi sukdu, ye krom o do, 'Men bes men bi Yekwesu Yefun Allah ne gum kok et, men ben An bi suk-i sor.' "
40004011	Kom mo rut, biris bi yekwesu ne mu kadit Yefun Yesus, ete malaikat bok yo ma mewa An.
40004012	Yefun Yesus jam yé but Yohanes, ete bok an mo sel sa, Yefun Yesus satu mu mo bur Galilea.
40004013	Yefun Yesus mu kadit kota Nazaret, ete An mu kem mo kota Kapernaum mo Em Galilea de mo Zebulon si Naftali bi bur det-i.
40004014	An mu kem mone anato yenabi Yesaya bi sukdu-i bor re. Yesaya ki do,
40004015	"Ye gato kem mo Zebulon si Naftali bi bur det-i, mo os gato mu mo em, mo Syur Yordan tak deta, mo bur Galilea, yewis yi bi pe-i,
40004016	ye gato kem mo ndendu mone bere me sukru sye. Ye gato kem mone ben sato kwop, we án jam nde Yefun. Bere sukru ne ma kadum os gato ndo."
40004017	Kadit kam gato Yefun Yesus mu kem mo kota Kapernaum An duno nje mone do, "Yefun Allah ma jowa nin tepsu nin bi Yekwesu it anare! Sane nin kwet kadit sukibit gato nin ben ne, ete nin jammo Yefun et."
40004018	Yefun Yesus muket Em Galilea de sa, An sokme yetu ge we gato sok boge. An we yedik. Pa dosye ne gum do Simon (gato ye kendo do Petrus). Pa dowok ne gum do Andreas. An we bare mwi mo em ne. Kamdik-kamdik an we sok boge subere an we ku sugum.
40004019	Yefun Yesus ki nai an we do, "Nin ka we ma. Nin ka we simo Ji se! Bere Ji duno nin ka we but yetu tepsu nin ka we but boge su mwi ne."
40004020	Yefun Yesus ki nai an we or sa, sugane it, an we misyar an we bi mwi kem, orete an we si Yefun Yesus mu sino.
40004021	Yefun Yesus mu kadit pe ne, orete An me yetu ge we yo o. An we yedik. An we ne gum do Yakobus si Yohanes. An we ne bi ai gum do Zebedeus. An we si bi ai fro bi mwi mo kwem mit. Yefun Yesus ma sa, Yefun kendo an we ma simo Yefun.
40004022	Sugane it, an we is kadit an we bi kwem, an we mu kadit an we bi ai, ete an we si Yefun Yesus mu sino.
40004023	Yefun Yesus mubot bur Galilea. Yefun duno nje mo ye Yahudi bi nu ari mo kampung bok yo mone. Yefun Yesus ki sukdu subot os ndo gato Yefun Allah fro wa nai men yetu gum sok mo An bi rus-i, ete An tepsu men bi Yekwesu mone. Sane dom, Yefun Yesus ben nje gato i ne ge kadit suki wisyo-wisyo.
40004024	Yé ki sukdu subot Yefun frekbot bur Siria sino, sane yé gwat yé mwa gato i ne ma mo An. Yé gwat nje gato i su suki wisyo-wisyo e, nje gato kaim yó wai o re e, nje gato semda bok nggwa mó, nje gato semda ben e, nje gato út e ne, ete Yefun Yesus ben nje mwa ne sino ge re.
40004025	Yé mwa ndo nde simo Yefun Yesus kadit bur Galilea e, kota Musyu dik e, Yerusalem e, bur Yudea si bur mo Syur Yordan tak deta.
40005001	Yefun Yesus me yé mwa ne sum sa, An it mo banbo, ete An kem mone. An bi pakon ma ku An mone,
40005002	ete An duno pakon ne sare do:
40005003	"Ye gato jam do, an yo nggi mo Yefun Allah bi de-i nde, sarewo an jom Yefun si bi sukdu-i tó yo, ye ne mit at wa, we Yefun Allah anato an bi Yekwesu gato mewa an.
40005004	Ye gato nderku an nggwa mo sukibit gato an ben ne, ye ne mit at wa, we bere Yefun bes an kadit sukye gato an ku mone.
40005005	Ye gato is an nggwa tepsu pa wokgan, ye ne mit at wa, we bere kam sari ne ma Yefun bes an gum kok sye wa an jom suk mwa mo bur ré.
40005006	Ye gato bi sukjimnut sye wa ben suk tepsu Yefun Allah mit, ye ne mit at wa, we bere Yefun kadum suk mwa gato Yefun iwa ye ne ben ne sino.
40005007	Ye gato dakai jimnotku ye yi ete ós an mone, ye ne mit at wa, we bere Yefun Allah dakai jimnotku ye ne ete ós an.
40005008	Ye gato bariwa bi sukjimnut-i kem mo sukibit, wo an iwa an bi sukjimnut-i sye mo Yefun sor, ye ne mit at wa, we bere an jam Yefun Allah sisu ndo re.
40005009	Ye gato tepsu yegweswai, ye ne mit at wa, we bere Yefun Allah kendo an gum tepsu Yefun bi pa.
40005010	Ye gato ku sukye mo sukndo gato an ben tepsu Yefun Allah mit ne, ye ne mit at wa, we Yefun Allah anato an bi Yekwesu gato mewa an.
40005011	Nin yé gato simo Ji, ete yé kabor nin e, yé ben sukye nai nin, ete yé ki nin gum ibit ket kwayo-kwayo mone yo, nin mit at wa.
40005012	Suga nyim tuya yenabi ku sukye saga nin ku re. Wo nin wi, nin ambre, we Yefun fro suk gato ndo wa nin mo gu nim ne re."
40005013	"Nin anato tepsu bók wa yé mwa ne sino gato kem mo bur ré. Wo bók ne yo wik o nde yo, bere ye ben suma subere bók ne wik satu o ne? Bók gato yo ndo o nde, ye yo mitmo o nde, ye bare wé, ete bere yé yakos o re.
40005014	Nin anato tepsu sukru wa yé mwa mo bur ré sino. Bere yé mwa me nin tepsu yé mwa me kota gato yé nggo mo bobuk.
40005015	Sane dom, men dum kak it yo, men gwor bokor wa nde, wo men grem sukru ne mo pe gato kok subere sukru rer ku nje mo nu mit.
40005016	Sane dom, nin tepsu sukru gato rer ku nje et, subere yé me sukndo gato nin ben ne, ete yé un men bi Ai mo gu o re."
40005017	"Nin nut do, Ji ma wa Ji rus Musa si yenabi bi sukduno-i ne wé, bado? Sane nde, Ji ma wa Ji rus sukduno ne wé nde, wo Ji ma subere Ji kibot sukdu ne rer wa nin jam kom mo mit et.
40005018	Suk gato Ji ki ré suksangge anare, bur ré si gu nim ne kem tó yo, sukdu kwa dik yo ges kadit sukduno ne yo mo nde, wokgan yo dom nde, wo suk mwa ne sino bor mone or wé, eteyo bur ré kru re.
40005019	Sane ye to ben sukibit wai mo sukduno ne, kapre kwa yo gato wok, ete duno nje misyar sukduno ne yo, bere ye ne ku gum wok wai mo Yefun bi rus-i. Sarewo ye to benbot sukduno ne, ete duno nje subere án waii benbot dom yo, bere ye ne ku gum kok mo Yefun bi rus-i re.
40005020	Sane Ji ki sare do, nin yo ben suk gato ndo tepsu Yefun mit mwa wai kadit ye Farisi si yeguru agama nde yo, bere nin yo ku os wa nin gum sok mo Yefun Allah bi rus-i nde."
40005021	"Nin jam sukdu gato Yefun ki nai men bi amui suga nyim neya do, 'Nin gu ye yi kwop daret nde. Ye to gu ye yi kwop yo, bere Yefun syo sukye nai ye ne.'
40005022	Sarewo Ji ki sare do, ye to maskwa ket an bi nji, bere Yefun syo sukye nai. Sane o, ye to kendo an bi nji do, 'Nan yeibit,' bere ye gwat mu mo ye Yahudi bi yepasye si yekwesu gato sum sino wa kibot sukdu ibit gato an ki ne. Sane o ye to kendo an bi nji do, 'Nan jimgon,' bergan Yefun am ye ne mo bot gesyos.
40005023	Sane nin gwat suksom ma wa nin grem mo meja wa nin som Yefun su mo Yefun Allah bi nu mit, ete nin napakom nin bi nji mo Yefun bi rus-i ge dik yo grem sukmaskwa wa nin it yo,
40005024	nin misyar suk ne kem mone yei, sane sor nin mu ku ye ne, ete nin si an kibot suk ne or wé kadit nin et. Or o nin si an jom syim. Nin si an kem not orete yo, nin mu o, nin gwat suksom ne syo nai Yefun wa nin som Yefun su.
40005025	Ye yo maskwa nin subot suk yo ete werwa nin bi denda kit an yo, sa ndo sa nin si an mu kom mo pe gato yepasye kibot sukmaskwa ne nde tó, nin si an dakai kibot or wé et. Wo nin si an kibot nde yo, bere yenggras gato kibot sukmaskwa ne syo nin mo yesukmise syim, orete yesukmise bok nin mo sel.
40005026	Suk gato Ji ki ré suksangge anare, bere nin kem mo sel mit sane sor, nin bi denda kit ye ne or wé, ete nin syesyar."
40005027	"Nin jam sukdu gato Yefun ki nai men bi amui sare do, 'Nin ben siri daret nde.'
40005028	Sarewo Ji ki sare do, ye gato sokme nggon, ete mit iwa ben siri su nggon ne yo, tepsu ye ne ben siri su nggon ne mo an mit it anane.
40005029	Sane nin gro do ben nin ben sukibit it yo, nin tik buk mu nden, ete nin am wé. Kwa dik yo mo nin kaim ibit anato ndo wai kadit Yefun am nin kaim sino mo bot gesyos.
40005030	Sane dom, nin syim ge do ben nin ben sukibit it yo, nin tot nin syim ne, ete nin am wé. Kwa dik yo mo nin kaim ibit anato ndo wai kadit Yefun am nin kaim sino mo bot gesyos. "
40005031	"Nin jam sukdu gato Yefun ki nai men bi amui sare do, 'Ye to sombok an bi nggon wé yo, bere an krom sukdu ne mo surat, ete syo nai an bi nggon ne et.'
40005032	Sarewo su ré Ji ki sare do, ye to sombok an bi nggon yo, nggon ne ben siri ses an sa, wo nggon ne yo ben siri nde, ete nggon ne bi ya sombok nggon ne yo, ye ne ben sukibit, we nggon ne do kra o yo, tepsu an ben nggon ne ben siri, ete ye gato kra nggon ne dom ben siri mone."
40005033	"Sane dom, nin jam sukdu gato ye ki nai men bi amui suga nyim neya do, 'Suk gato nin tomgun su Yefun, nin misyar nde, wo nin benbot sor.'
40005034	Sarewo su ré, Ji ki sare do, nin tomgun su suk yo, nin syo nin syim do, gu ana nim ne nde, we gu anato pe gato Yefun kem mo tepsu Yekwesu wa men mone.
40005035	Nin tomgun su suk yo, nin syo nin syim do, bur anane dom nde, we bur ré anato tepsu pe gato Yefun ak An gwes kok mo. Nin syo nin syim do, Yerusalem anane dom nde, we Yekwesu gato gum kok wai bi kota anane.
40005036	Nin syo nin syim do, nin su anane dom nde, we nin yo nggiwa ben nin sugo te nde, nin yo nggiwa ben nin sugo syi dom nde.
40005037	Wo sare, nin bi sukjimnut do, bere nin ben suk ne yo, nin ki do, 'bere ji ben re,' wo nin bi sukjimnut do, bere nin ben nde yo, nin ki do, 'bere ji yo ben nde.' Nin tom suk ri-roi sor, nin ki kwa bok yo o su nde, we kwa bok yo o daret ne ma kadit biris bi yekwesu sor."
40005038	"Nin jam sukdu gato Yefun ki nai men bi amui sare do, ye yo ben nin gro ibit it yo, nin waii ben ye ne gro ibit satu. Ye yo gwa nin anato nin syos dik yo buk it yo, nin waii gwa ye ne syos dik yo buk satu dom.
40005039	Sarewo su ré, Ji ki sare do, ye gato ben sukibit nai nin it yo, nin waii ben sukibit nai an o nde. Ye yo gwa nin kwanke tak de syim ge yo, nin misyar an dakai gwa nin kwanke tak de syim jam o sor.
40005040	Sane dom, ye yo ki nin mo yepasye gwem subere nin bi denda nai an tepsu san sun gato sugum wok it yo, nin syo san gato sugum sye nai an dom et.
40005041	Sane o, yesukmise syaugat nin sam an bi suk mu kom mo kilometer dik it yo, nin sam an bi suk mu kom mo kilometer we et.
40005042	Ye yo ndek suk mo nin it yo, nin syo nai an sor. Ye yo ndekwa nin bi suk yo nai an yei, ete an tom do, bere an syo satu nai nin o yo, nin syo nai an sor."
40005043	"Nin jam sukdu gato Yefun ki nai men bi amui sare do, nin ben sukndo su nin bi yesyim, wo nin bariket ye gato ben sukibit su nin et.
40005044	Sarewo su ré, Ji ki sare do, nin ben sukndo su ye gato ben sukibit su nin, ete nin ki suk su Yefun subere Yefun ós ye gato ben sukye nai nin et,
40005045	subere nin ben suk tepsu nin bi Ai gato mo gu ne bi pa-i. We sare, Yefun ben sukndo su ye gato ben sukibit si ye gato ben sukndo ne sino. Yefun syo kam it mo gu si nogi is ma bur wa ye gato ben suksiri kadit An mit si ye gato ben sukndo tepsu An mit ne sino.
40005046	Sane nin ben sukndo su ye gato ben sukndo su nin sor re, bere Yefun syo sukndo nai nin wa suma ne? Ye gato nai sugum kadit nje wa pemerintah da ben sukndo su ye gato ben sukndo su an, sarewo an ben sukibit su yé mwa.
40005047	Sane dom, nin mu ki ndo mo nin bi yesyim sor re, nin ben suk sato suma anato ndo mone ne? Ye gato jam nde Yefun ben suk sane dom.
40005048	Sane nin werwa nin ben sukndo su yetu mwa ne sino, saga nin bi Ai mo gu nim ne ben et."
40006001	"Nin ben suk gato ndo tepsu Yefun Allah mit mo yé mwa gwem subere yé mwa me, ete bes nin gum kok mone, bere siri re. Nin ben suk bor mo yé mwa gwem subere ye bes nin gum kok it yo, bere nin bi Ai mo gu yo syo suk yo nai nin nde.
40006002	Sane, nin syo suk nai ye gato yewa suk yo, nin ki sukdu sye subot suk gato nin ben subere yé mwa jam mone, bere siri re. Ye gato kidar do, an onyar kem mo Yefun, sarewo an mit tara re anato ki subot sukndo gato án ben ne bor subere yé mwa jam. Sane nin ben suk tepsu ye ga sane nde. Yé ne ki bor mo ye Yahudi bi nu ari e, mo os de neya. Yé ne ki subot sukndo gato án ben bor sane subere yé mwa bes án gum kok. Suk gato Ji ki ré suksangge anare, yetu bes án gum kok sor re, bere Yefun yo syo suk yo nai án o nde.
40006003	Sarewo nin ós ye gato yewa suk it yo, nin ós, nin gurik suk gato nin syo nai ye ne subere bor wa ye yi me nde, ge dik yo jam dom nde.
40006004	Nin syo suk nai ye gato yewa suk yo, nin ben sane subere yo bor wa ye yi jam nde. Sane bere nin bi Ai mo gu sor ete jam suk gato nin ben ne, ete bere An syo suk gato ndo nai nin mone."
40006005	"Nin ki suk su Yefun Allah yo, nin ben saga ye gato kidar do, an onyar kem mo Yefun, sarewo an mit tara ne nde. Yé ne iwa án ti, ete án ki suk su Yefun mo ye Yahudi bi nu ari e, mo os de e neya, subere yetu me suk gato án ben ne. Suk gato Ji ki ré suksangge anare, yetu bes án gum kok sor re, wo bere Yefun yo syo suk yo nai án o nde.
40006006	Nin ben saga án ben ne nde, wo nin benadi yo, nin sok mo nin bi gumwak, nin syimwa nusyo, ete nin ki suk su nin bi Ai mo gu, gato nin yo me su nin gro nde. Sane bere nin bi Ai mo gu sor ete jam suk gato nin ki ne, ete bere An syo sukndo nai nin mone.
40006007	Nin do ki suk su Yefun yo, nin ki sukdu mwa daret nde saga ye gato jam nde Yefun ne. Yé ne nut do, suk gato án ndek mo Yefun, bere Yefun syo nai án mo gato án ki sukdu syu ne re.
40006008	Nin ben saga án ben ne nde. Nin ki suk su Yefun nde tó, nin bi Ai jam suk gato nin yewa nyim wé re.
40006009	Sane nin ki suk su Yefun Allah yo, nin ki sare do, 'Men bi Ai mo gu: Yé bes Nan gum kok sye wai ete ndo.
40006010	Nan ma tepsu Yekwesu wa jowa men yetu ete ndo, Men yetu sino mo bur ré, men ben suk tepsu Nan mit saga yé ben mo gu nim ne ete ndo.
40006011	Nan syo sugit tep wa men git su kam ré et.
40006012	Nan maskwa men mo sukibit gato men ben mu nai Nan o nde, Nan nutbot o nde, tepsu men yo maskwa ye yi mo sukibit gato ye ne ben ma nai men ne nde, ete men nutbot o nde.
40006013	Nan mewa men subere suk yo tik men mit ete ben men ges mo os ibit mone nde, wo Nan kak os wa men subere biris bi yekwesu yo ku os wa gwat men sok mo os ibit mone nde. [Nan sor anato Yekwesu gato nggi wai, Nan sor anato Yekwesu gato gum kok wai to kapyo mato kapyo. Sangge.]'
40006014	Nin maskwa ye yi mo sukibit gato an ben ma nai nin o nde, ete nin yo nutbot o nde yo, bere nin bi Ai mo gu waii nutbot sukibit gato nin ben ne o nde.
40006015	Wo nin napawa sukibit gato ye yi ben nai nin yo, bere nin bi Ai mo gu napawa sukibit gato nin ben ne, ete An maskwa nin mone tó."
40006016	"Nin mewa nin nggwa kadit nin git sugit yei yo, nin ben nin gwem ibit saga ye gato kidar do, an onyar kem mo Yefun, sarewo an mit tara ne nde. Ye ne misyar an kaim subere yé mwa jam do, an mewa an nggwa kadit sugit yei wa an ki suk su Yefun. Suk gato Ji ki ré suksangge anare, yetu bes ye ne gum kok mone sor re, wo bere Yefun yo syo suk yo nai an o nde.
40006017	Nin ben saga ye ne nde, wo nin mewa nin nggwa kadit nin git sugit yei it yo, nin mus nin gwem e, nin syur nin sugo,
40006018	subere yé yi jam nde nin mewa nin nggwa kadit nin git sugit yei wa nin ki suk su Yefun. Nin ben sane subere nin bi Ai mo gu sor ete jam. Nin bi Ai ne, nin yo me su nin gro nde, wo nin bi Ai sor ete jam suk gato nin ben ne, ete bere An syo sukndo nai nin mone."
40006019	"Nin sum suk mwa wa nin dakai mo bur ré nde, we mo bur ré, kundun si on bere git nin bi suk ne ibit or re. Sane dom bere ye sok mo nin bi nu mit, ete gitsi nin bi suk napyo or re.
40006020	Sane nin sum suk mwa mo bur ré nde, wo nin sum suk mwa mo gu, we mo gu nim ne kundun yo ku os wa ben suk ne ibit nde. Sane dom ye yo ku os wa sok mo gu, ete gitsi nin bi suk dom nde.
40006021	Nin sum suk mwa mo gu sane, we pe gato nin bi suk mwa kem mone yo, bere nin bi sukjimnut sye mone dom."
40006022	"Nin gro tepsu sukru wa nin kaim. Nin gro ndo tepsu nin bi sukjimnut kak yo, bere rer ku nin kaim sino,
40006023	wo nin gro ibit tepsu nin bi sukjimnut yo kak ri nde tó yo, nin kaim kem mo ndendu. Sane dom, nin bi sukru ne te, bere nin kaim kem mo ndendu yut sor."
40006024	"Yetu ge dik yo, yo nggiwa ben suk wa yenggras ge we nde. Bere ye ne bariket yenggras ge dik yo, ete an jimnotku yenggras ge dik yo sor. Bere ye ne jammo yenggras ge dik yo sor, ete an misyar yenggras ge dik yo sor re. Sane dom, nin yo nggiwa jammo Yefun sisu sugum sino nde.
40006025	Sane, Ji ki sare do, sugit wa nin git si syur wa nin da, suk gato nin mitmo subere nin kem mo bur ré, nin nutbot teker eta nde. Sane dom, san wa nin it mo nin kaim, nin nutbot teker eta nde, we sare, men kem mo bur ré anato ndo wai kadit sugit. Sane dom, men kaim anato ndo wai kadit san.
40006026	Men me mo ndam. Ndam yo jan suk nde, ndam yo do suk nde, ndam yo sum sugit mo bi bat nde, wo men bi Ai, Yefun Allah mewa ndam ne re. Yefun bi sukjimnut sye mo men yetu, sane bere An mewa nin sisu ndo wai kadit ndam ne o re.
40006027	Sane nin nutbot suk mwa teker eta ne te, bere ós nin kem wikgan yo o mo bur ré bado? Mo nde!
40006028	Nin nutbot nin bi san gato nin it ne teker eta wa suma ne? Nin me es u gato dakai kom. Es ne yo werwa fro án bi san wa án it nde.
40006029	Yeraja Salomo da it san gato ndo yé, sarewo Ji ki sare do, Salomo yo it san gato ndo wai kadit es u ne nde.
40006030	Yefun Allah syo es u tepsu san wa es gato dakai kom ne. Es ne kom su kam ré, sarewo bere ik es ne te, ete yé syo bot git wé re. Yefun Allah bi sukjimnut sye mo men yetu, sane bere An mewa nin su san gato ndo wai kadit ne o re. Sane suma ben to nin yo onyar kem ri mo Yefun nde tó ne? Bere Yefun Allah syo suk gato nin mitmo ne.
40006031	Sane nin nutbot suk mwa ne teker eta nde. Nin nutbot suk teker bere nin ki do, 'Bere ji ku sugit mo u ne? Bere ji da suma ne? Bere ji ku san mo u ne?'
40006032	Ye gato jam nde Yefun bi sukjimnut sye mo suk mwa ne petok sor, wo nin bi Ai mo gu jam do nin mitmo suk ne.
40006033	Sane, nin bi sukjimnut sye mo suk mwa ne nde, wo nin werwa subere nin bi sukjimnut sye wa nin jammo Yefun Allah tepsu nin bi Yekwesu, ete nin ben sukndo tepsu Yefun mit sor. Sane bere Yefun syo suk mwa gato nin mitmo ne nai nin dom re.
40006034	Sane, ik bi suk-i, nin ku ke, nin ku nde ke, nin nutbot teker eta su kam ré nde. Ik, ete nin nutbot ik bi suk-i. Su kam ré nin bi sukye bok yo mó, sane nin nutbot ik bi suk-i tó nde."
40007001	"Nin ki ye yi gum ibit nde. Nin ki ye yi gum ibit, sane bere Yefun Allah waii ki nin gum ibit dom,
40007002	we Yefun ki nin gum-i tepsu nin ki ye yi gum-i ne. Sane nin ki ye yi gum-i ibit sye o yo, bere Yefun Allah waii ki nin gum-i ibit sye o.
40007003	Suma ben anato nin ki nin bi nji mo sukkwik wokgan mo an gro-i, sarewo nin misyar kwemuk gato yawa nin gro-i ne?
40007004	Nin ki nai nin bi nji do, 'Ji kwa sukkwik wé kadit nan gro et.' Wo nin dakai gro-i kwemuk kewa re, ete nin ki sane bere sa u ne?
40007005	Nin tepsu ye gato ki suk su an syokwet wik ko re go! Nin nai kwemuk wé kadit nin dakai gro-i et, subere nin gro-i rer, orete nin kwa sukkwik ne wé kadit nin bi nji gro-i ne.
40007006	Nin syo Yefun Allah bi suk-i nai ndar nde, we bere ndar brek ma ete gu nin. Sane dom, nin syo nin bi suk gato bi sugum sye sato mutiara nai jot nde, we bere jot ne yakos mo bur sor re. "
40007007	"Nin ndek gat Yefun Allah sane sor, bere Yefun Allah syo suk nai nin; nin meret gat sane sor, bere nin ku; nin nggo nusyo gat sane sor, bere Yefun Allah kak nusyo wa nin.
40007008	We, sare, ye to ndek gat Yefun Allah, bere Yefun Allah bi suk nai an; ye to meret gat, bere an ku suk gato an mitmo ne; ye to nggo gat, bere ye kak nusyo wa an.
40007009	Nin bi pa ndekwa roti it yo, bere nin syo jok yo nai pa ne bado? Nde re.
40007010	Pa ndekwa boge it yo, bere nin syo kwis nai pa ne bado? Nde re.
40007011	Nin yé gato ben sukibit ne, nin jam nin syo suk gato ndo nai nin bi pa. Sane bere, nin ndek suk mo nin bi Ai mo gu yo, bere nin bi Ai syo suk gato ndo wai kadit ne o re."
40007012	Sane Yefun Yesus ki do, "Suk bok gato Ji duno nin su ne tepsu Musa si yenabi krom mo bi sukduno-i sare do, 'Suk gato nin mit iwa ye yi ben su nin ne yo, nin ben suk sane su ye yi neya et.' "
40007013	"Nin muket os gato bi ros syo ne nggwot et. Os gato ndo anane, sarewo nin do muket os gato bi ros syo ne re yo, bere nin ngga mo bot gesyos mo koirut. Os gato fro mo bot gesyos yé muket ne ndaf, ete yetu mwa muket os ne.
40007014	Sarewo os gato fro mo pe gato men kem ndo to kapyo mato kapyo ne, os ne yé re. Os ne bi ros syo ne nggwot, ete yetu gato muket os ne yo mwa nde."
40007015	"Nin mewa nin nggwa kadit yenabi gato kidar nin. Yenabi ne ma ku nin, ete án brek nden we, án ben án nggwa sato domba mo de nden, wo án mit ne tepsu ndar krok.
40007016	Bere nin jam án mo suk gato án ben ne. Kwe gato jak mwa mó, bere yo bo sato anggur bo nde. Es damen yo bo-i sato kwe ara bo-i nde.
40007017	Sane dom kwe gato kom ndo, bere bo ndo, wo kwe gato kom ibit, bere bo ibit.
40007018	Kwe gato kom ndo, bere yo bo ibit nde. Sane dom kwe gato kom ibit, bere yo bo ndo nde.
40007019	Kwe gato yo bo ndo nde, bere ye gwa wé, ete ye gre mo bot.
40007020	Sane bere nin jam yenabi gato kidar nin mo suk gato án ben ne.
40007021	Mo yé bok ne sino gato kendo án bi Yekwesu mo Ji, ge bok yo bere yo sok mo Yefun Allah bi rus-i nde. Ye gato benbot Ji bi Ai mo gu bi sukdu-i ne sa, bere ye ne sor ete sok mone.
40007022	Sarewo kam gato Yefun Allah ndobot yé bok ne sino, bere yé mwa yo sok mone nde. Bere yé mwa ne ki nai Ji do, 'Nan anato tepsu men bi Yekwesu. Men nai suktinggi mo Nan gum, ete men ki sukdu gato Yefun Allah tarubot men wa yé jam. Sane dom men nai suktinggi mo Nan gum ete ben suk mwa gato yetu yeket, men ben ye gato i ne ge e, men syun semda wé kadit ye gato semda ben e ne.'
40007023	Bere yé bok yo da ki sane, sarewo bere Ji ki rer nai án do, 'Ji yo jam nin nde. Nin yé gato ben sukibit gato siri kadit Yefun Allah mit ne, nin mu kadit Ji tom!' "
40007024	"Sane ye gato jammo ete benbot sukdu gato Ji ki ne anato tepsu ye gato jam suk ete nggo an bi nu mo jok.
40007025	Nu ne an nggo krat mo jok, sane nogi do gwa nu ne, syur syé ma pet mo nu ne, nofuf kas nggi ma ti mo nu ne yo, nu ne yo e nde.
40007026	Sarewo ye gato jam sukdu gato Ji ki ne, ete an yo benbot nde yo, ye ne tepsu ye gato jam nde suk ete an nggo an bi nu mo yen.
40007027	Sane nogi do gwa nu ne, syur syé ma pet mo nu ne, nofuf kas nggi ma ti mo nu ne yo, nu ne e gwa mo bur sor."
40007028	Yefun Yesus ki sukdu bok gare, orete yé mwa mone yeket An, we An ki bi sukdu-i ne tepsu Yefun Allah dakai ki bi sukdu-i, An bi sukdu-i pet mo nje.
40007029	Yeguru agama ne, án ki ye yi gum mo án bi sukdu-i subere yé jammo án, wo Yefun Yesus yo duno nje sane nde, Yefun dakai duno nje, ete yé iwa jammo Yefun bi sukdu-i ne sor.
40008001	Yefun Yesus is kadit bobuk sa, yé mwa boribot An.
40008002	Yetu ge dik yo gato suki borbuk git ne ma mo Yefun Yesus. An tu an umsu mo Yefun Yesus gwem, orete an ki do, "Yenggras, Nan imo yo, Nan nggiwa Nan ben ji ge kadit suki ré, subere ji yo fowa ku ye yi o nde."
40008003	Yefun Yesus bes An syim, ete syimtok ye ne sa, Yefun Yesus ki do, "Ji iwa, nan ge tom!" Yefun Yesus do ki or-i, ye ne ge-i, an kaim ndo satu re.
40008004	Orete Yefun Yesus ki nai ye ne do, "Nan jammo suk gato Ji ki ré et. Nan mu nan nuk sukdu subot suk gato Ji ben ne nai ye yi daret nde, wo nan mu kadum nan nggwa nai yesu gato ben suk mo Yefun Allah bi nu subere an watbot nan. An watbot nan, ete yesu ne ki do, sangge, nan ge it, sane yo nan gwat suge sato Musa ki ne ma tepsu suksom. Nan syo nai yesu ne gre mo bot subere ye jam do, nan ge it anare."
40008005	Yefun Yesus mu kom mo kota Kapernaum sa, ye Roma bi yesukmise bi yesu ge dik yo ma ku Yefun Yesus. Yesu ne ndekwa Yefun Yesus ós an,
40008006	an ki do, "Yenggras, ji bi pakwerut i, an kem mo nu, an yo mu ndo nde, an ku sukye ndo nde."
40008007	Yefun Yesus ki nai yesukmise bi yesu ne do, "Bere Ji mu ben pa ne ge et."
40008008	Orete yesukmise bi yesu ki do, "Nan yo mu nde. Ji damen teker wa Nan ma mo ji bi nu. Wo Nan syogat suki ne titi wé kadit ji bi pakwerut, Nan ki kadit pe gato Nan ti more sor re, we ji jam do, Nan ki suk more, bere ji bi pakwerut motu ge re.
40008009	Sane, ji dom, ji jammo suk gato ji bi yekwesu syogat ji ben ne. Ji bi pa yesukmise jammo ji dom. Ji syogat pa yemsok dik yo do, 'Nan mu tom!' yo, an mu re. Ji syogat pa dik yo o do, 'Nan ma se!' yo, an ma re. Ji syogat ji bi pakwerut ne do, 'Nan ben suk ré et!' yo, pa ne ben re."
40008010	Yefun Yesus jam yesukmise bi yesu bi sukdu ne sa, An yeket, ete An ki nai yé bok yo gato simo An mone do, "Mban! Ye gare sa. Suk gato Ji ki ré suksangge anare, mo ye Israel bok ne sino, Ji yo ku ye gato onyar kem mo Ji tepsu ye gare mo nde.
40008011	Ji ki sare do, bere su kam sari ne ma yé mwa git sugit mo pesta sye mo pe gato Yefun Allah jowa nje tepsu men bi Yekwesu, sarewo yewis ye Israel gato bi yepasye mo Abraham e, Isak e, si Yakub ne bere yo mwa nde, wo yewis yi mwa kadit bur ré iwedewe si yepasye ka gri ne bere git sugit sino mone.
40008012	Wo yé Israel mwa gato Yefun Allah fro wa sok mo Yefun bi rus-i, bere Yefun Allah bariwa re, bere Yefun bare án mu mo nden mo pe gato ndendu. Mone án wo ndo nde, án nderku án dakai."
40008013	Orete Yefun Yesus ki nai yesukmise bi yesu ne do, "Nan mu sor. Suk gato nan onyar kem mó, bere bor mone." Sugane it, yesukmise bi pakwerut ne ge re.
40008014	Yefun Yesus mu mo Petrus bi nu. Mone, An ku Petrus bi om. Petrus bi om ne i, mom kaim kam teker. Petrus bi om sem mo bi kwatka sor.
40008015	Yefun Yesus ma syimtok nggongras ne syim, orete nggongras kaim dek satu re. Nggongras ne ge re, sane mom sun, mom gwat sugit si syur wa Yefun Yesus git.
40008016	Kam bok, ndendu, yé gwat yé mwa gato semda ben ne ma. Yefun Yesus ki sukdu kwa dik yo, kwa we yo sor re, ete An syun semda mwa ne titi wé, ete An ben yé mwa gato i ne ge sino.
40008017	Yefun Yesus ben ye gato i ne ge subere suk gato Yefun Allah tarubot yenabi Yesaya ne bor re. Yesaya ki do, "An ma wa sombok men wé kadit sukye gato men ku ne, An syun men bi suki wé kadit men."
40008018	Yefun Yesus me yé mwa sum wairi wa An sa, Yefun Yesus syaugat An bi pakon mu mo em deta.
40008019	Orete yeguru agama dik yo ma, ete ki do, "Yeguru, ji kwop o, ji mbau o, ji simo Nan mu mo pe gato Nan mu mone petok sor."
40008020	Yefun Yesus ki do, "Ndar krok sa, bi jokwak wa kem mó, ndam sa, bi bat wa kem mó, wo Yetu bi Pa to Ji ré yo ku nat wa Ji kem not yo mo nde."
40008021	Yetu ge dik yo o gato simo Yefun Yesus ki do, "Yenggras, ji mu ji bi ji bi ai mo makwe orete yo, ji simo Nan."
40008022	Sarewo Yefun Yesus ki do, "Nan misyar ye gato jam nde Yefun gato bi sukjimnut kwop ne dakai mu bi yekwop mo makwe sor. Nan simo Ji kadit."
40008023	Yefun Yesus it mo kwem dik yo, orete An bi pakon waii it mo kwem ne dom.
40008024	Án sino bi win mo em ne sa, án gensu nofuf sye is ma ben em sok mo kwem mit, bergan kwem kru rok. Sugane Yefun Yesus sem.
40008025	Sane Yefun Yesus bi pakon sun An, ete pakon ne ki do, "Yenggras, bergan kwem kru su men it anare. Nan ós men tom!"
40008026	Yefun Yesus ki do, "Nin nyu wa suma ne? Mban! Nin yo onyar kem ri mo Ji nde tó go!" Yefun Yesus ki sane, orete An sun, An syogat nofuf ne not, An syogat em gato nap ne kro. Sugane it, em si nofuf ne kro re.
40008027	Pakon bok ne sino yeket suk gato Yefun Yesus ben ne. Án ndobot yu do, "Mban! Je u ana ré ne? An syogat nofuf si em nap, ete nofuf si em nap ne jammo An re."
40008028	Yefun Yesus ma kom mo bur Gadara mo em deta sa, yetu ge we gato semda ben ma ku An mone. Ye we ne kem mo jokwak gato ye bi yekwop mone. Semda ben ye we ne, anato ye we ne ben bi suk-i ne ot, sane yé yo muket os ne nde.
40008029	Semda ben ye we ne saiye ket Yefun Yesus do, "Yefun Allah bi Gan, Nan ma ku men wa suma ne? Men yo kom mo kam gato Yefun Allah ma ndobot men yetu nde tó, ete Nan ma wa ben sukye nai men su mit ré bado?"
40008030	Sugane jot mwa git sugit karo mone,
40008031	sane semda ne ndek Yefun Yesus do, "Nan syun men it yo, Nan syogat men sok mo jot mwa ne et."
40008032	Sane Yefun Yesus ki do, "Nin mu se!" Sane semda ne sombok kadit ye we ne ete mu bok nggwa mo jot, or semda ne ben jot mwa ne sino kasbot kwoye mu ges ngga mo em mit, ete mbon re.
40008033	Yé bok yo gato mewa jot ne titi mu mo kota. Án kom mo kota ne sa, án nukbot suk mwa ne nai nje mone jam. Án nukbot suk gato Yefun Yesus ben su ye we gato semda ben ne.
40008034	Sane yé mwa mo kota ne sino mu ku Yefun Yesus. Yé ku Yefun Yesus sa, yé ndek mo An do, "Nan mu kadit men bi nat-i ré et."
40009001	Yefun Yesus it mo kwem dik yo ete mu mo em de yo o. Yefun Yesus mu mo An dakai bi kota-i.
40009002	Mone yé bok yo gwat yetu ge dik yo gato gwes út ne ma. Ye ne sem mo bi kwat. Yefun Yesus me suk gato yé bok ne ben anato An jam do, yé bok ne onyar kem mo An. Sane Yefun Yesus ki nai ye gato gwes út ne do, "Pa nji, nan nyu nde. Sukibit mwa gato nan ben ne or kadit nan it anare. Ji yo nutbot sukibit mwa gato nan ben ne o nde."
40009003	Orete yeguru agama bok yo mone nut mo án mit do, "Mban! Ye ré dakai bes An nggwa kok tepsu Yefun Allah, ete An ki suk tepsu Yefun Allah ko ré go!"
40009004	Yefun Yesus jam yeguru bi sukjimnut ne, sane An ki do, "Suma ben anato nin bi sukjimnut ibit sare ne?
40009005	Sato Ji ki nai yebris ré do, 'Sukibit mwa gato nan ben ne, or kadit nan it anare.' Nin nut do Ji yo nggiwa Ji ki sukdu sane nde bado? Sato Ji ki do, 'Nan sun, nan mu se!' Te nin nut do, Ji yo nggiwa ben suk ne dom nde e? Sane nde, bere nin jam do, Ji nggiwa benbot sukdu kwa we ne sino.
40009006	Sangge, bere Ji ben ye ré ge. Ji ben ye ré ge subere nin jam do, Ji anato nggiwa Ji ki do, sukibit gato yé mwa ne ben or kadit yé mwa ne dom. Ji ben ye ré ge anato nin jam do, Yefun Allah anato bes Yetu bi Pa to Ji ré." Sane Yefun Yesus ki nai ye gato út ne do, "Nan sun, nan pam nan bi sun. Nan satu mu mo nan bi nu sor."
40009007	Orete ye ne sun ete satu mu mo bi nu.
40009008	Yé mwa mone me suk gato Yefun Yesus ben ne sa, án sino yeket, ete án un Yefun Allah, we Yefun Allah syo suktinggi nai yetu wa ben suk sane.
40009009	Yefun Yesus mu kadit nat ne saresa, An me yetu ge dik yo gato gum do Matius. Matius ré an ye gato nai sugum kadit nje wa pemerintah. Sane an kem mo nat gato yé syo bi sugum nai an ne. Yefun Yesus ki nai Matius do, "Nan ma simo Ji et!" Sane Matius ti ete simo Yefun Yesus.
40009010	Yefun Yesus git sugit mo Matius bi nu saresa, yé mwa gato nai sugum kadit nje wa pemerintah si yetu ge bok yo gato ye ki án gum ibit ne ma sisu Yefun Yesus si bi pakon sum mone wa git sugit sino.
40009011	Ye Farisi me Yefun Yesus si yé ga sare git sugit sino sa, án ndo mo Yefun Yesus bi pakon ne do, "Suma ben anato nin bi yeguru iwa si ye gato nai sugum kadit nje wa pemerintah si ye gato gum ibit ré git sugit sino sare ne?"
40009012	Yefun Yesus jam ye Farisi bi sukdu ne sa, An ki do, "Ye gato yo i nde, bere an yo meret dokter nde, wo ye gato i sa, bere an meret dokter.
40009013	Nin nutbot Yefun bi sukdu kwa dik ré sisu ndo et, sare do, 'Ji iwa nin dakai jimnotku ye yi neya ete ós án mone, Ji bariwa nin gre suge mo bot wa som Ji su.' Nin nutbot sukdu ne, we Ji yo ma mo bur ré wa Ji kendo ye gato nut do, an sa, ye gato ben sukndo ne nde, wo Ji ma mo bur ré wa Ji kendo ye gato ben sukibit, yé ne tepsu ye gato i, subere án brek kadit os ibit ne ete onyar kem mo Ji."
40009014	Yohanes gato ras nje mo syur ne bi pakon ma ku Yefun Yesus ete ndo mo do, "Men si ye Farisi, men mewa men nggwa kadit men git sugit yei, we men iwa ki suk su Yefun, wo Nan si Nan bi pakon-i ré yo mewa án nggwa kadit sugit nde wa suma ne?"
40009015	Yefun Yesus ki do, "Ye konwa yebris si bi nggon kra yu ne te, bere yebris ne bi yesyim bok ne án nderku án nggwa, án git sugit mone nde bado? Sane nde! Sarewo bere yé kar yebris gato kra ne wé kadit án orete yo, bere su kam gane án mewa án nggwa kadit sugit."
40009016	Yefun ki do, "Men yo nai san det be, ete men bitwa san rok gato syik nde, we men do mus san ne yo, bere san det be nit, yo tepsu san rok nde, sane san be tik san rok ne syik sye o re. Sane bere san det rok ibit wai o re.
40009017	Sane dom, men yo sye nau anggur be mo sukbo gato rok nde, we i-su tut mo mit, ete bere sukbo ne pet anato ben sukbo ibit, orete nau ne sye kadit re. Sane bere suk we ne, gato nau si sukbo ne ibit sino re. Men ben sane nde, wo men sye nau anggur be mo sukbo be, subere nau si bi sukbo ne sino kem ndo."
40009018	Yefun Yesus ki suk saresa, yesu mo ye Yahudi nu ari ma ku An. Yesu ne bare nggwa mo Yefun Yesus gwem, ete yesu ne ki do, "Ré ete ji bi mam kwop sim, sarewo Nan ma Nan si ji mu me pa ne, ete Nan ak Nan syim mo pa ne yo, bere pa ne mbau satu re."
40009019	Sane Yefun Yesus ti ete simo yesu ne mu. Yefun Yesus si An bi pakon mu sino.
40009020	Án sino mubot os saresa, nggon gato fo sor kom mo tahun musyu dik sop we mu karowa Yefun Yesus kadit Yefun Yesus de dari, ete nggon ne rot Yefun Yesus bi san nap.
40009021	Nggon ne nut mo mom syidem do, "Ji rot Yefun Yesus bi san nap sor re, bere ji ge re."
40009022	Yefun Yesus brek ma ete sokme nggon ne, An ki do, "Pa donggon, nan nyu nde. Nan onyar kem mo Ji anato nan ge re." Sugane it, nggon ne ge re.
40009023	Yefun Yesus mu kom mo yesu mo ye Yahudi bi nu ari ne bi nu. An sok mo nu mit, ete An ku yé bok yo tik suling, An ku yé mwa wo nderku yepasye ne bi mam sa,
40009024	An ki do, "Nin syesyar se! Pa donggon ré yo kwop nde, wo pa sem sor re." Sarewo yé mwa ne jam sukdu ne, ete án sa Yefun Yesus mone.
40009025	Yé mwa ne syesyar mo nden, orete Yefun Yesus sok mo pa donggon ne bi gumwak, or An jom pa donggon ne syim, ete pa donggon ne sun.
40009026	Sukdu subot suk gato Yefun Yesus ben gare, yé ki frekbot nat ne sino.
40009027	Yefun Yesus mu kadit nat ne. An mubot os saresa, ye we gato gro ndu boribot An. Ye we ne saiye do, "Yeraja Daud bi Dat o, Nan dakai jimnotku men et!"
40009028	Yefun Yesus sok mo nu mit sa, ye we ma ku An. Yefun Yesus ndo mo ye we ne do, "Nin ka we onyar kem mo Ji do, Ji sa, bi suktinggi wa Ji ben nin ka we gro ne ndo wa nin me suk ndo satu bado?" Ye we ne ki do, "Yenggras, men onyar kem mo Nan re."
40009029	Sane Yefun Yesus syimtok ye we ne gro, ete An ki do, "Nin ka we onyar kem mo Ji ne, anato nin ka we gro ndo it anare."
40009030	Sugane ye we ne gro ndo satu it. Yefun Yesus duyawa ye we ne sare do, "Nin ka we ki subot suk gato Ji ben ré nai ye yi jam nde!"
40009031	Yefun Yesus ki sane, sarewo ye we ne mu ki sukdu subot suk gato Yefun Yesus ben ne frekbot bur ne sino.
40009032	Ye we mu kadit Yefun Yesus saresa, yé bok yo gwat yetu ge dik yo o gato semda ben sane sor ye ne yo du ndo nde ma mo Yefun Yesus.
40009033	Ete Yefun Yesus syun semda ne wé kadit sa, ye ne ki suk sisu ndo satu. Yé bok ne sino yeket, yé ki do, "Men yo me suk sato ré mo bur Israel yo mo nde."
40009034	Sarewo ye Farisi ki do, "Biris bi yekwesu anato syo suktinggi nai Yesus anato An nggiwa syun semda wé kadit nje."
40009035	Sane Yefun Yesus mubot kota si kampung bok ne sino. An duno nje mo ye Yahudi bi nu ari. An ki sukdu subot os ndo gato Yefun Allah fro wa nai men yetu gum sok mo An bi rus-i, ete An tepsu men bi Yekwesu mone. Yefun Yesus ben ye gato i ne ge kadit suki wis bok ne sino.
40009036	An me yé mwa gato sum mone sa, An dakai jimnotku yé mwa ne. An jimnotbot sukye gato yé mwa ne ku ndo nde, we An jam do, yé mwa ne kwabom dek ndo nde, yé mwa ne yo nggi o nde, yé mwa ne sino tepsu suksi sato domba, sarewo ye yo mewa án nde, ye yo kadum os gato ndo wa yé mwa ne nde.
40009037	Sane Yefun Yesus ki nai An bi pakon do, "Yé mwa ne tepsu sugit mwa gato kri mo nggwe, sarewo ye gato fro wa nai sugit ne yo tep nde.
40009038	Sane nin ki suk su ye gato bi nggwe ne subere An syogat yé bok yo o waii mu nai sugit ne."
40010001	Yefun Yesus kendo An bi pakon ge musyu dik sop we ne ma, ete An syo suktinggi nai An bi pakon ne subere pakon ne nggiwa syun semda ete ben yé mwa ne sino gato i ne ge re.
40010002	Ye gato Yefun Yesus bes tepsu An bi yerasul gum do, ketke Simon (gato ye kendo do Petrus) sisu an bi nji Andreas, Yakobus sisu bi nji Yohanes gato yenggras Zebedeus bi gan we ne;
40010003	Filipus, Bartolomeus, Tomas, Matius gato nai sugum kadit nje wa pemerintah; Yakobus gato Alfeus bi pa, Tadeus;
40010004	Simon gato sok mo yekweke, si Yudas Iskariot gato ri ma meret os wa gwat yeko ma wa but Yefun Yesus.
40010005	Yefun Yesus bi pakon ge musyu dik sop we ré, Yefun Yesus syogat mu ben suk, An ki nai pakon ne do, "Nin mubot yewis yi neya bi bur-i nde. Nin mubot kota mo bur Samaria dom nde,
40010006	wo nin mubot ye Israel. Ye Israel anato tepsu domba gato muri.
40010007	Nin mu yo, nin kibot Ji bi sukdu do, 'Yefun Allah ma jowa men tepsu men bi Yekwesu it anare!'
40010008	Nin ben ye gato i ne ge. Nin sun ye gato kwop ne mbau satu. Nin ben ye gato suki borbuk git ne ge satu. Nin syun semda wé kadit ye gato semda ben ne. Ji syo suktinggi nai nin wa nin ben suk bok gare, nin yo bi sugum nai Ji wa nde, sane nin ós nje it yo, nin ndek sugum wa dom nde.
40010009	Nin gwat sugum bot os nde,
40010010	nin gwat nin bi yu nde, nin gwat san sun dik yo o nde, nin gwat sandal nde, nin gwat kwepu wa nin kan bot os dom nde. Nin ben suk ós nje, sane suk gato nin mitmo, bere yé bi nai nin tepsu nin bi kamba mone.
40010011	Nin kom mo kota e, nin kem mo kampung e ne yo, nin meret yetu ge dik yo mone gato ben sukndo ete kak an mit wa nin si an kem mo bi nu. Nin si an kem mone sino sane sor nin mu kadit nat ne.
40010012	Nin sok mo nu mit ne yo, nin ki nai nje mone do, 'Yefun ete ben sukndo su nin sino.'
40010013	Yé gato kem mo nu ne do iwa nin si án kem mone yo, nin bi sukdu kwop mone, wo yé gato kem mo nu ne do bariwa nin si án kem mone yo, nin ki do, 'Bere Yefun yo ben sukndo su nin more o nde.'
40010014	Nin mu kadit pe gato yé bariwa nin si nin bi sukdu-i ne yo, nin tet nin gwes tak su bofuf ne ges kadit nin gwes satu subere yé gato kem mone jam do, án ben sukibit nai nin.
40010015	Suk gato Ji ki ré suksangge anare, su kam gato bere Yefun Allah ma ndobot yetu mo bur ré sino, yé mo kota ne ku sukye wai kadit yé mo kota Sodom si Gomora gato Yefun Allah syo bot git wé mo sukibit gato yé mone ben ne."
40010016	"Nin jammo suk gato Ji ki ré et, Ji syogat nin mu, nin tepsu jot gan gato yo nggi nde mu mo ndar krok miten. Sane nin kem fra tepsu kwis bam, nin ben suk-i njep tepsu ndabu.
40010017	Nin mewa nin nggwa, kadit bere yé meret os wa but nin, or yé gwat nin mu mo yepasye wa ndobot nin, ete ben sukye nai nin. Or o bere yé kwam nin mo ye Yahudi bi nu ari.
40010018	Nin benbot suk gato Ji ki ne, sane bere ye gwat nin mu mo yepasye gwem. Bere ye gwat nin mu mo yekwesu gato ye kendo do yeraja ne gwem. Mone bere nin ki sukdu subot os be gato Ji kak wa yetu sok mo Yefun Allah bi rus-i. Nin ki sukdu gato ndo ne nai yepasye ne si yewis yi neya sino.
40010019	Ye gwat nin mu mo yepasye wa ndobot nin yo, nin nutbot suk gato bere nin ki ne teker eta nde. Nin nutbot do, 'Men ki sukdu sa u ne?' teker dom nde, we su kam gane bere Yefun Allah Gen kadum suk gato ndo wa nin ki ne.
40010020	Sukdu gato bere nin ki ne yo ma kadit nin nde, wo sukdu ne bere ma kadit nin bi Ai, Yefun Allah mo gu ne, An Gen bere kadum sukdu gato ndo wa nin ki mone.
40010021	Bere yé dakai syo án bi nji mo yepasye syim wa gu kwop wé. Sane dom, pa bi ai dakai syo bi pa mo yepasye syim wa gu pa ne kwop wé. Sane dom, pa dakai syo bi yenggras mo yepasye syim wa gu yenggras ne kwop wé.
40010022	Nin ben Ji bi suk-i, sane bere yé mwa ne sino bariket nin, wo ye gato onyar kem pe mo Ji sor kom mo pe gato or mó, bere ye ne kem ndo to kapyo mato kapyo.
40010023	Yé ben sukye nai nin mo kota dik yo it yo, nin titi kadit kota ne mu mo kota yi yo o. Suk gato Ji ki ré suksangge anare, nin mubot ye Israel bi kota mwa ne sino, nin kibot Ji bi sukdu yo or nde tó yo, bere Yetu bi Pa ma nyim wé re.
40010024	Ye gato farkor ne yo gum sye wai kadit an bi yeguru nde. Sane dom, pakwerut yo gum sye wai kadit an bi yenggras nde.
40010025	Sane ye gato farkor sane sor an gum sye tepsu an bi yeguru yo, wai mó re. Sane dom, pakwerut gato ku gum tepsu an bi yenggras yo, wai mó re. Rus dik yo bi yesu gato gum do Beelzebul ben sukibit, sane yo, bere yé mwa mo an bi rus-i ne sino ku gum ibit wai kadit an o re."
40010026	"Sane nin nyuwa yetu nde. Yefun Allah jam suk mwa ne sino, sane suk gato yé gurik su ré, ri ma bere bor wa yé mwa jam. Suk gato ye dumik wa yu waré, bere yé mwa jam or re.
40010027	Suk gato Ji ki nai nin mo pe gato ndendu, nin waii ki nai yé mwa su nombrak. Suk gato Yefun Allah tom mo nin dabe, nin waii ki sye wa yé mwa jam.
40010028	Nin nyuwa ye gato nggiwa gu nin da kridek kwop ne nde, wo nin nyuwa Yefun Allah gato nggiwa gu nin da kridek si nin da gesyos ne sino, ete bare mo bot gesyos.
40010029	Yé so ndam syik ge we su sugum wokgan det dik yo sor re, wo men bi Ai mo gu mewa ndam ne, sane sor ge dik yo ges gwa mo bur daret nde.
40010030	Mo nin dakai dom, nin sugo mwa ne sino, Yefun Allah newa re.
40010031	Sane nin nyuwa suk daret nde. Yefun Allah bi sukjimnut sye kas subot men yetu ndo nde, sane Yefun mewa nin wai kadit ndam mwa ne o re."
40010032	"Ye gato ki mo yé mwa gwem do, an si Ji tepsu dik, bere Ji waii ki sane nai Ji bi Ai mo gu.
40010033	Sarewo ye to da jam Ji gum, sarewo an bambrai wa ki Ji gum mo yé mwa gwem, sane bere Ji waii bambrai wa Ji ki ye ne gum mo Ji bi Ai gwem mo gu dom."
40010034	"Te, nin nut do Ji ma mo bur ré wa Ji ben yetu kem ndo su yu bado? Sane nde. Ji ma wa Ji ós yetu kem ndo su yu nde, wo Ji ma wa Ji ben yetu maskwa yu ete wat yu.
40010035	Ji ma wa Ji ben pa yebris maskwa ket bi ai, pa donggon maskwa ket bi im, nggonkra maskwa ket bi om.
40010036	Bere ye ku sukmaskwa mo ye ne dakai bi rus wai kadit ye yi neya.
40010037	Ye to bi sukjimnut sye mo bi ai si bi im wai kadit Ji it yo, Ji bariwa ye ne simo Ji tepsu Ji bi pakon re. Sane dom, ye to bi sukjimnut sye mo bi pa yebris si bi pa donggon ne wai kadit Ji it yo, Ji bariwa ye ne simo Ji tepsu Ji bi pakon re.
40010038	Ye gato bariwa ku sukye tepsu ye sam bi kwesukwin, ete bariwa sibot suk gato Ji ben ne yo, Ji bariwa ye ne simo Ji tepsu Ji bi pakon re.
40010039	Ye to werwa an dakai mewa an nggwa, bergan an kwop re, wo ye to bi nggwa mo Ji wa an ben Ji bi suk-i yo, bere an kem ndo to kapyo mato kapyo."
40010040	"Ye to kak an mit wa nin ma ku an, tepsu an kak an mit wa Ji ma ku an. Sane dom, ye to kak an mit wa ma ku Ji, tepsu an kak an mit wa ma ku Yefun Allah gato syogat Ji ma ne.
40010041	Ye to kak an mit wa yenabi ma ku an, we yenabi gwat Yefun Allah bi suktaru, bere an sisu yenabi ne sino ku suk gato ndo. Sane dom, ye to kak an mit wa ye gato ben sukndo tepsu Yefun mit ne ma ku an, we ye ne ben sukndo, bere an sisu ye ne sino ku suk gato ndo ne.
40010042	Sane dom, bere ye to syo syur dek nai Ji bi pakon wa pa da, kapre pa ne tepsu ye gato onyar kem mo Ji sim, Ji ki sare do, sangge sor, bere Yefun Allah syo suk gato ndo nai an mo suk gato an ben ne."
40011001	Yefun Yesus ki sukdu bok ne nai bi pakon ge musyu dik sop we, orete An mu kadit nat ne, An mu duno nje ete gwat Yefun Allah bi suktaru ki nai nje gato kem mo kota bok neya mo bur Galilea karowa mone.
40011002	Yohanes gato ras nje mo syur ne, yeraja Herodes bok mo sel re. Mone Yohanes jam sukdu subot suk gato Yesus Kristus ben ne sa, an syogat an bi pakon ge bok yo mu me Yefun Yesus. Yohanes bi pakon ndobot Yefun Yesus do,
40011003	"Nan anato Yekwesu gato Yefun Allah syogat ma mo bur ré wa nai men yetu kadit sukye ete jowa men bado, men eswa ye yi yo ma o e?"
40011004	Yefun Yesus ki do, "Nin satu mu ku Yohanes, ete nin ki subot suk gato nin dakai jam, nin ki subot suk gato nin me su nin gro sato ré:
40011005	ye gato gro ndu, gro ndo satu; ye gato gwes út, mu ndo satu; ye gato i su suki borbuk, ge, án kaim ndo satu; ye gato dabe mbut, án dabe rer satu; ye gato kwop, mbau satu; ye gato yewa suk, án jam sukdu subot os ndo gato Yefun Allah fro wa yetu ne.
40011006	Ye gato yo misyar Ji mo suk gato Ji ben ne nde, wo an onyar kem pe mo Ji it yo, bere ye ne mit at wa, we bere Ji ben sukndo su an."
40011007	Yohanes bi pakon mu kadit Yefun Yesus sa, Yefun Yesus ki subot Yohanes nai yé mwa gato sum mone do, "Nin mu me suma mo pe gato kwe yo kom mo nde ne? Nin mu me es gato nofuf ti mo, bado?
40011008	Sane nde. Nin mu me suma motu ne? Nin mu me yetu ge dik yo gato it san gato ndo, bado? Nde re, ye gato it san gato ndo kem mo nu sye gato ndo.
40011009	Sane, nin mu me suma motu ne? Yenabi ge dik yo, bado? Sangge, Ji ki sare do, nin mu me yenabi sor nde, wo nin mu me Yohanes gato gum kok sye wai kadit ne o re.
40011010	Yohanes anato ye gato ye krombot mo Yefun Allah bi sukdu sare do, 'Yefun Allah ki do, ye gato Ji syokom gwat Ji bi suktaru anare. Ji syokom an mu nyim mo Nan gwem, subere an fro os wa Nan.'
40011011	Suk gato Ji ki ré suksangge anare, Yohanes gato ras nje mo syur ne ku gum sye wai kadit yetu mwa gato nggon pe mo bur ré sino kom mo kam ré. Sarewo kadit ne o, ye gato tepsu pa wokgan mo Yefun Allah bi rus-i, bere an ku gum sye wai kadit Yohanes o re.
40011012	Kadit kam gato Yohanes duno nje kom mo kam ré, Ji duno nje subere án onyar kem mo Ji ete sok mo Yefun Allah bi rus-i. Yetu mwa o jammo Ji bi sukduno-i, sarewo yé bok yo ma ben sukye nai ye gato brek ete jammo Ji bi sukduno-i ne. Ye Farisi si yeguru gato duno nje su Musa bi sukduno-i ne anato wergat nje subere án misyar Ji bi sukduno-i ne or re.
40011013	Kadit ketke yenabi bok ne sino si Musa ki sukdu subot suk gato bere bor sor kom mo bi kam gato Yohanes kem mo bur ré.
40011014	Nin onyar kem mo sukdu ne yo, bere nin nut do, sangge, kwa yo gato bor su ré anato Yohanes tepsu yenabi Elia gato nin eswa ne.
40011015	Nin brek nin dabe muya-muma kadit nde, wo nin jammo sukdu ne et!
40011016	Yetu gato kem mo bur ré su ré ne te, tepsu suma ne? Sare, án tepsu pa wokgan gato kem mo pasar. Ge bok yo saiye nai ge bok yo o do,
40011017	'Men ba syek nin mo suksara, sarewo nin yo sara su men nde, nin bariwa re. Men wo men jimnot, sarewo nin yo wo su men nde, nin bariwa re.'
40011018	Ye gato ma ete ben sato ba syek nin ne anato Yohanes si Yetu bi Pa ne sino. Yohanes ma sa, an git sugit nde, an da nau nde, ete yé ki an do, 'Semda ben an re.'
40011019	Yetu bi Pa to Ji ré ma sa, Ji git e, Ji da nau ete yé ki Ji do, 'Ye ré git sugit mwa ndo nde, An rim An syokwa kwo, An yenau, An bi yesyim mo yé gato ben sukibit sato yé gato nai sugum kadit nje wa pemerintah e neya.' Yé ki sane, sarewo ye gato kem mo bur ré su kam ré jam nde suk. Yefun gato jam suk mwa ne sino fro os gato ndo ne, ete bere yé me os ne bor re, ete yé ki do, sangge, os ne sa, os ndo."
40011020	Orete Yefun Yesus kiket nje mo kota gato An ben suk mwa gato ben nje yeket mone, sarewo yé ne yo kwet kadit sukibit gato yé ben ne nde, ete án yo jammo Yefun nde.
40011021	Yefun Yesus kiket án do, "Ji ben ye gato i mo kota Korazim si kota Betsaida ne ge re, Ji syun semda titi wé kadit nje mone dom, sarewo yé yo kwet kadit sukibit gato yé ben ne nde. Sane bere Yefun Allah ben sukye nai nje mo kota we ne, we Ji do ben suk mwa gato ben yé yeket mo kota Tirus si kota Sidon yo, bergan sor, ete yé mone kwet kadit sukibit gato yé ben ne kekro, orete án it san gato te, ete án krer bofuf mo án su subere yé jam do, án kwet kadit sukibit ne it.
40011022	Sarewo Ji ki sare do, su kam gato bere Yefun Allah ma ndobot yetu mo bur ré sino, nin yé gato kem mo kota Korazim si kota Betsaida, bere nin ku sukye wai kadit yé mo kota Tirus si Sidon o re.
40011023	Sane dom, nin yé gato kem mo kota Kapernaum, bere yé bes nin gum kok wai kadit nje mo kota yi neya bado? Sane nde, bere Yefun Allah bare nin mo bot gesyos. Suk mwa gato Ji ben kota Kapernaum gato ben nje mone yeket ne, Ji do ben mo kota Sodom suga nyim ne yo, yé mo kota Sodom kwet kadit sukibit gato án ben ne, ete su ré kota ne mó tó.
40011024	Sarewo Ji ki sare do, su kam gato bere Yefun Allah ma ndobot yetu mo bur ré sino, nin ku sukye wai kadit yé mo kota Sodom ne o re."
40011025	Yefun Yesus ki sukdu ne or sa, An ki o do, "Ji bi Ai, Nan anato Yekwesu mo gu nim ne si bur ré, Ji ki ndo mo Nan, we Nan gurik sukdu gato Ji ki ne bi sukjimnut-i kadit yepasye gato jam suk mwa, ete Nan kadum sukjimnut ne nai ye gato ben nggwa sato pa wokgan.
40011026	Ji bi Ai, Nan dakai iwa Nan ben Nan bi suk-i sane it."
40011027	Orete Yefun Yesus ki do, "Ji bi Ai mo gu syo suk mwa ne sino gato Ji mitmo nai Ji subere Ji tepsu Yekwesu mo Yefun Allah bi rus-i. Yefun Allah sor anato jam An bi Gan to Ji ré, yetu jam nde. Ji dakai sor anato jam Yefun Allah, Ji bi Ai, kom mo mit, yetu jam nde. Sarewo ye gato Ji iwa Ji kadum Ji bi Ai nai ne, bere ye ne jam Ji bi Ai dom.
40011028	Nin yé gato syim syu ete sam sukde, nin ma mo Ji, ete Ji ós nin kem not.
40011029	Ji ben Ji bi suk-i njep, Ji yo bes Ji nggwa kok nde, sane nin bi nin nggwa mo Ji tepsu nin bi Yekwesu, nin jammo Ji bi sukduno, sane bere Ji ós nin kem not.
40011030	We sare, suk gato Ji duno nin su ne ndo, nin benbot ndaf re. Sukduno ne yo tepsu sukde wa nin sam nde."
40012001	Kam Sabat dik yo, ye Yahudi bi kam sye, Yefun Yesus muket os mo nggwe gandum mit. An do muket nggwe ne sa, An bi pakon on de ete do gandum bo, orete pakon git.
40012002	Ye Farisi me suk gato Yefun Yesus bi pakon ben ne sa, án ki nai Yefun Yesus do, "Nan me suk gato Nan bi pakon ben ne et. Án ben suk su kam sye kam Sabat gato siri kadit men bi sukduno-i ne."
40012003	Yefun Yesus ki do, "Suk gato yeraja Daud si ye gato sisu Daud ben sugato án sino on de ne te, nin baca mó bado, nde e?
40012004	Daud sok mo Yefun Allah bi nu, ete an si ye gato sisu an git roti gato yé grem kwop wa som Yefun Allah mone. Daud git roti ne, sarewo suk gato an ben ne siri kadit men ye Yahudi bi sukduno-i, we men bi sukduno ki do, yesu gato ben suk mo Yefun Allah bi nu ne sor ete git roti ne.
40012005	Sane dom kam sye kam Sabat bok ne sino, yesu mo Yefun Allah bi nu ben suk mo nu ne, sarewo je u anato ki do án ben suk siri kadit sukduno subot kam sye ne? Yo mo nde. Nin baca subot sukduno ne mo Musa bi sukdu mo nde bado?
40012006	Wo Ji ki sare do, su ré Ji dakai, gato gum kok sye wai kadit Yefun Allah bi nu sisu nin kem more re.
40012007	Yefun Allah bi sukdu ki do, 'Ji iwa nin dakai jimnotku ye yi neya ete ós an mone, Ji bariwa nin gre suge mo bot wa som Ji su.' Nin do jam sukdu ne, bere nin yo ki pakon gane gum ibit nde, pa yo ben suk siri mo nde,
40012008	we sare, Yetu bi Pa to Ji ré gum Yekwesu wa kam Sabat, sane suk gato Ji ki do, ndo wa yetu ben su kam sye, kam Sabat ne, kem mone it."
40012009	Yefun Yesus mu kadit nat ne, ete An mu sok mo ye Yahudi bi nu ari.
40012010	Mo nu ari ne yetu ge dik yo syim deyo út sok mone dom. Ye Farisi ge bok yo mone iwa syeret os wa ki Yefun Yesus gum ibit mo suk gato An ben ne, sane ye Farisi ne ki do, "Men ben ye gato i ne ge su kam Sabat, gato ye Yahudi bi kam sye ne anato tepsu men bi sukduno-i, bado, siri kadit e?"
40012011	Yefun Yesus ki nai án do, "Men ge dik yo bi suksi ges mo bur wak su kam sye ne te, bere men bes kadit bur wak ne bado, nde, e?
40012012	Men ós suksi, sarewo yetu anato ndo wai kadit suksi, sane men ós yetu su kam sye ne anato tepsu men bi sukduno re."
40012013	Orete Yefun Yesus ki nai ye gato syim deyo út ne do, "Nan ron nan syim et!" Ye ne ron an syim sa, an syim gato út ne ndo satu, tepsu an syim deyo ne.
40012014	Wo ye Farisi maskwa, án mu kadit nat ne, ete án ku yu, án fro os wa gu Yefun Yesus kwop wé.
40012015	Yefun Yesus jam sukdu subot suk gato ye Farisi fro ne sa, An mu kadit nat ne. Yé mwa boribot An, An ben yé mwa ne sino gato i ne ge re.
40012016	An syogat yé mwa ne do, "Nin ki sukdu subot Ji nai ye yi jam nde."
40012017	Sane suk gato Yefun Allah tarubot yenabi Yesaya ne bor mone re. Yesaya krom do,
40012018	"Ji bi pakwerut gato Ji bes anare. Ji jimnotku An, Ji mit iwa An Ji Gen bere bok nggwa mo An, bere An ki sukdu subot os ndo gato Ji fro ne nai yewis mwa ne mo bur ré sino jam.
40012019	Bere An yo duwer nje nde, An yo saiye ret nde, Bere An yo ki sye mo pe gato yé mwa ti nde.
40012020	Bere An ben An bi suk-i njep su ye gato yo nggi nde, An yo syat es mis gato tu nde. Sukru gato yo ru nggi nde, An yo te nde. An ben sukndo sane sor os ri-roi gato An kak ne fro re,
40012021	ete bere yewis mwa ne mo bur ré sino bi sukjimnut kem pe mo An."
40012022	Ye gwat yetu ge dik yo ma mo Yefun Yesus. Ye ne gro ndu, an mbut, an yo ki suk ndo nde, we semda bok nggwa mo an re. Sane Yefun Yesus ben ye ne ge, an gro ndo satu, an ki suk ndo dom re.
40012023	Yé mwa mone yeket suk gato Yefun Yesus ben ne. Yé mwa ne ndo mo yu do, "Ye gato bi amui mo yeraja Daud, gato Yefun tom do, An syogat ma wa ós men ne te, anato ma it ré, bado?"
40012024	Sarewo ye Farisi jam sukdu gato yé mwa ki ne sa, ye Farisi ki do, "Beelzebul gen pet mo Ye ré anato An nggiwa syun semda wé kadit nje. Beelzebul gato biris bi yekwesu ne anato syo suktinggi nai An."
40012025	Yefun Yesus jam ye Farisi bi sukjimnut ne sa, An ki nai ye Farisi ne do, "Yé gato kem mo bur dik yo, maskwa ket yu, ete gu yu yo, bere án yo kem ndo su yu o nde, bere án ibit or re. Sane dom, yetu mo kota dik yo si yé mo rus dik yo do maskwa ket yu, ete duwer yu yo, bere yé mo kota si rus ne yo kem ndo su yu o nde, bere án ibit or re.
40012026	Sane dom, mo biris bi yekwesu bi rus-i, semda e, aboksye e, yerom e ne duwer yu ete deyo syun deyo, bere biris bi yekwesu si an bi rus-i yo kem ndo su yu o nde, wo bere án sino ibit mo koirut or re.
40012027	Nin ki do, Ji syun semda su Beelzebul bi suktinggi, sarewo ye gato simo nin syun semda su suktinggi kadit u ne? Men me suk gato ye gato simo nin ben ne, anato men jam do, sukdu gato nin ki ne, siri re.
40012028	Ji syun semda su Beelzebul bi suktinggi nde, wo Yefun Allah Gen gato mo Ji mit ne anato ben Ji nggiwa Ji syun semda, sane anato nin jam do, Yefun Allah bi suktinggi tepsu Yekwesu gato nggi wai bor it anare. Yefun Allah ma jowa yetu mo bur ré it."
40012029	Sane Yefun Yesus gwat sukamno do, "Men ku os wa men sok mo ye gato kaim nggi ne bi nu, ete syimsi an bi suk sa u ne? Men but an, ete men rai an krat su jamtu nyim wé yo, bere men ku os wa men syimsi an bi suk mwa mone.
40012030	Ye gato mit dik su Ji nde anato tepsu ye gato bariket Ji re. Ye gato yo si Ji ben Yefun Allah bi suk-i nde anato tepsu ye gato ben suk gato Ji ben ne ibit or re.
40012031	Sane Ji ki sare do, sukibit gato men ben si sukibit gato men kiket Yefun Allah gum ne bere Yefun Allah yo maskwa men mo suk ne o nde, Yefun yo nutbot o nde, wo sukibit gato ye kiket Yefun Allah Gen, bere Yefun Allah yo misyar nde, wo Yefun Allah maskwa ket ye ne pe sor.
40012032	Ye gato ki sukdu kwa yo ibit ket Yetu bi Pa yo, bere Yefun Allah misyar sukibit ne, An yo nutbot o nde, wo ye gato ki sukdu kwa yo ibit ket Yefun Allah Gen yo, bere Yefun Allah yo misyar nde, wo An napawa pe sor su kapre mato kapyo."
40012033	Yefun Yesus ki nai ye Farisi bok ne o sare do, "Men me kwe gato i-bo ne ndo yo, men jam do, kwe ne ke dom ndo. Sane dom, men me kwe gato i-bo ibit yo, men jam do, kwe ne ke dom ibit. Sane men jam kweke ne kadit i-bo gato men do ne.
40012034	Nin anato kidar suk tepsu kwis jan, nin mit si nin onyar ibit, sane bere nin ki suk gato ndo sa u ne? Suk gato men ki ne bere syesyar kadit men mit si men onyar fe!
40012035	Ye gato mit si onyar kwo ndo ne, kadit sukndo mwa gato an sum mo an mit ne, suk gato an ki ne ndo dom, wo ye gato mit si onyar ibit ne, kadit sukibit mwa gato an sum mo an mit ne, suk gato an ki ne ibit dom re.
40012036	Ji ki sare do, su kam gato Yefun Allah ndobot yetu mwa ne sino, bere Yefun Allah ndo men subot sukdu kwayo-kwayo gato men ki daret ne sino re.
40012037	We sare, bere Yefun Allah watbot sukdu mwa gato men ki ne. Sukdu gato men ki ne ndo yo, bere An iwa men mo sukdu ne, wo sukdu gato men ki ne ibit yo, bere men ku sukye mo sukdu ne."
40012038	Yeguru ge bok yo si ye Farisi bok ne ki nai Yefun Yesus do, "Yeguru, men iwa Nan ben suk gato ben Yefun Allah bi suktinggi ne bor wa men me et."
40012039	Yefun Yesus ki do, "Mban! Nin yé gato ben nin bi suk-i ibit wai, gato kem mo bur su ré te, nin werwa Ji ben suk yo wa ben Yefun Allah bi suktinggi bor e? Ji yo ben suk sane mo nin gwem nde. Sarewo tepsu Yefun Allah ben An bi suktinggi bor wa yenabi Yunus, bere An waii ben sane o wa nin me et.
40012040	Tepsu Yunus kem mo boge sye on mit kom mo noru gri yo, kam gri yo, bere Yetu bi Pa waii kem mo bur ré desnak kom mo noru gri yo, kam gri yo.
40012041	Su kam gato bere Yefun Allah ndobot yetu mwa ne sino, bere ye Niniwe si nin sun sino ete ki nin gum ibit, we án jam Yunus bi sukdu-i sa, án brek kadit os ibit ete án jammo Yefun re. Ji gum-i kok sye wai kadit Yunus gum-i ne, sarewo nin yo jammo Ji bi sukdu nde.
40012042	Su kam gato bere Yefun Allah ndobot yetu mwa ne sino, nggon pasye kadit bur nden si nin sun sino. Bere nggon ne ki nin gum ibit sare do, 'Ji ma kadit os syu mu ku yeraja Salomo subere ji jam Salomo bi sukdu-i gato kru. Sarewo Ye gato jam suk mwa wai kadit Salomo si nin kem sino, ete nin misyar An re.' "
40012043	"Ye do syun semda titi wé kadit yetu ge dik yo it yo, semda ne mu meret nat wa an kem mó. Semda ne mubot pe gato syur yo mo nde, semda meret nat yo ndo wa an sem mó. An yo ku nat yo tep nde yo,
40012044	an nut mo an syidem do, 'Ji satu mu mo ye gato tomga u ye syun ji kadit ne et.' Semda do mu kom mone sa, an me ye ne tepsu nu gato ye fre kwo, ete ye fro suk mwa mone sisu ndo it.
40012045	Sane semda ne kendo semda ge mufit yo o gato mise wai kadit an sisu an mu kem mone dom. Semda bok ne ma, án sino bok nggwa mo ye ne. Sane kom mo rut sa, ye ne ibit wai kadit ketke ne o re. Sane dom, nin yé gato ben sukibit bu gato kem mo bur su ré, kam sari ne ma bere nin ibit wai kadit ketke ne o re."
40012046	Yefun Yesus si nje mone nuk sukdu saresa, Yefun Yesus bi im si bi nji ne ma. Yefun bi im si bi nji ti mo nu de nden, án iwa nuk sukdu su Yefun Yesus.
40012047	Sane yé mwa mone, ge dik yo ki nai Yefun do, "Nan bi im si Nan bi nji ti mo nden, án iwa nuk sukdu su Nan."
40012048	Yefun Yesus ki do, "Je u anato tepsu Ji bi im ne? Je u anato tepsu Ji bi nji ne?"
40012049	Sane Yefun Yesus kadum An bi pakon su An syim ete An ki do, "Ji bi im anare. Ji bi nji anare.
40012050	Ye to ben an bi suk-i tepsu Ji bi Ai mo gu mit anato tepsu Ji bi nji e, Ji bi nyanggon e, Ji bi im e ne."
40013001	Su kam ne, Yefun Yesus mu kadit nu ne, ete An mu mo em de. Kom mone sa, An kem ga.
40013002	Mo em de ne, yé mwa teker sum wairi wa Yefun Yesus anato An it mu kem mo kwem dik yo gato nor mo em de. Yefun Yesus kem mo kwem mit ne saresa, yé mwa ne ti mo em de.
40013003	An duno nje mone su sukamno bok yo. An ki do, "Wam dik yo, yetu ge dik yo mu am mbet gro mo bi nggwe.
40013004	An do am mbet gro mo nggwe sa, deyo ges mo os, ete ndam ma git or re.
40013005	An do am mbet gro sa, mbet gro deyo o ges mo bur ka gato jok mwa ya tak bur, wo bur ka ne nifret. Mbet ne nggwar bor kekro, we bur ne nifret.
40013006	Sarewo kam it, orete kam gat mbet nggwar ne ndo nde. I-brot ne yo kom kru nde, sane bergan mbet nggwar ne te re.
40013007	An am mbet gro deyo ges mo jak miten sa, jak si mbet ne kom sino, orge jak ne ben mbet yo kom ndo nde.
40013008	Sarewo an am mbet gro ne o sa, mbet gro deyo ges mo bur ka gato ndo, sane mbet ne kom sisu ndo, ete ri ma mbet bo mwa wai o re, deyo bo kom mo bo wotin dik, deyo bo kom mo bo musyu mumat, deyo bo kom mo bo musyu gri."
40013009	Yefun Yesus gwat sukamno ne or sa, Yefun Yesus ki do, "Sane nin brek nin dabe muya-muma kadit nde, wo nin jammo sukdu ré et!"
40013010	Orete Yefun Yesus bi pakon ma ku An, ete ndo mo An do, "Suma ben anato Nan duno nje su sukamno petok sare ne?"
40013011	Yefun Yesus ki do, "Sukdu gato Yefun Allah gurik suga nyim subot os ndo gato bere Yefun Allah fro wa yetu sok mo An bi rus-i ne, Yefun Allah tarubot Ji, subere Ji ki rer wa nin dakai jam kom mo mit, sarewo ye yi neya yo jam sukdu ne rer kom mo mit nde tó.
40013012	Ye to bi sukjimnut kak, bere jam Yefun Allah bi sukdu mwa wai o re, sane bere an jam sukdu ne kom mo mit re. Sarewo ye to da jam sukdu ne wokgan, ete an misyar, sukwokgan gato an jam ne bere ges or kadit an re.
40013013	Sane Ji duno nje su sukamno subere án da me, sarewo án yo me rer kom mo koirut nde; án da jam, sarewo án yo jam sukdu ne rer kom mo mit nde.
40013014	Sane men me suk bor mo án tepsu suk gato yenabi Yesaya ki ne, 'Yefun Allah ki do, Nin da syaretwa sukdu petok sor, sarewo nin jam nde bi sukjimnut ne ware; nin da sokwa suk ne petok sor, sarewo nin jam nde suk gato bor ne ware.
40013015	Yewis ye Yahudi gare jam nde suk, we án su krat ware, án dabe mbut it, ondesor sa, án jam suk; án gro ndu it, ondesor sa, án me suk sisu ndo; án bi sukjimnut yo nggi o nde it, onde bere, án jam sukdu ne kom mo mit ete bere án brek ma mo Ji, orete yo, Ji ben án kem ndo it.'
40013016	Wo nin sa, nin ku suk gato ndo, nin dakai me su nin gro, nin dakai jam su nin dabe, ete nin jam kom mo mit re.
40013017	Suk gato Ji ki ré suksangge anare, yenabi bok ne sino e, yé mwa gato ben suk ri tepsu Yefun Allah mit suga nyim neya mit iwa me suk gato nin me su ré, sarewo án yo me nde; án mit iwa jam suk gato nin jam su ré, sarewo án jam nde ware."
40013018	"Sukamno subot ye gato am mbet gro ne bi sukjimnut mó, nin jam et.
40013019	Mbet gro gato ges mo os mit ne anato tepsu ye gato jam sukdu subot os ndo gato Yefun Allah fro wa An tepsu men bi Yekwesu, sarewo án yo but nde, wo biris bi yekwesu ma ete nai sukdu ne wé kadit án mit or re.
40013020	Mbet gro gato ges mo bur ka ga jok mwa ya tak bur ne anato tepsu ye gato nai sukdu ne mo án mit. Diksim án iwa,
40013021	sarewo sukdu ne yo kem pe mo án mit nde, tepsu mbet gro ne i-brot yo kom mo jok nde, bergan sor, ete án misyar or re. Diksim án jammo sukdu ne, sarewo án do ku sukye mo sukdu ne yo, ye kiket án mone yo, bergan sor, ete án misyar sukdu ne kekro re.
40013022	Mbet gro gato ges mo jak mit anato tepsu ye gato but sukdu ne, sarewo án jimnotbot suk mwa gato men yetu yémo sato sugit e, san e, sugum e ne. Án bi sukjimnut kasbot suk mwa ne anato sukdu ne yo kom ndo mo án mit o nde, án yo ben suk tepsu sukdu ne nde. Sane án tepsu mbet gro mo jak mit ne, án yo kom ndo nde, i-bo yo mo nde.
40013023	Mbet gro gato ges mo bur ka gato ndo anato tepsu ye gato but sukdu ne ete jammo. Yé ne jamwa sukdu ne pe sane sor án ben suk gato ndo ne, deyo ben sukndo mwa, deyo ben sukndo mwa gan, deyo ben sukndo wokgan, sato mbet gro gato syesyar i-bo, deyo kom mo wotin dik e, deyo kom mo musyu mumat e, deyo kom mo musyu gri e ne."
40013024	Yefun Yesus gwat sukamno dik yo o do, "Yefun Allah nai yetu sok mo An bi rus-i ne yo, bere Yefun ben suk tepsu yenggras dik yo gato am mbet gro gato ndo mo bi nggwe.
40013025	Su noru dik yo, yé mwa ne sino sem sa, ye gato bariket yenggras ne ma ete am es bo mo mbet gro miten mo nggwe ne, orete ye ne mu kadit re.
40013026	Mbet kom, bo sim, ete es ne kom bor it.
40013027	Ye gato bi nggwe ne bi pakwerut bok yo ma ku bi yenggras ete ki do, 'Yenggras, nan jan mbet gro gato ndo mo nggwe, sarewo es mwa mone ma kadit u ne?'
40013028	Yenggras ne ki do, 'Ye gato bariket men anato ben suk ne.' Yenggras bi pakwerut bok ne ndo mo an do, 'Nan iwa men mu tik es ne wé, bado?'
40013029	Yenggras ne ki do, 'Nde re. Men do tik es ne wé yo, bere mbet ne ke buk dom bayok.
40013030	Sane men misyar es ne si mbet kom sino sane sor tepsu kam gato men fro wa men do mbet ne et. Su kam ne bere ji syogat yé gato do mbet ne do, ketke án tik es, án but, ete án far, orete án syo bot git wé. Or o án sum mbet ete grem mo ji bi nu.' "
40013031	Yefun Yesus gwat sukamno dik yo o do, "Yefun Allah jowa men yetu tepsu men bi Yekwesu yo, bere tepsu sukamno ré: Yetu ge dik yo nai kwe nam gro dik yo ete jan mo bi nggwe.
40013032	Su ketke gro ne wok wai kadit gro yi neya, wo ri ma gro ne kom sor gro ne kom tepsu kweke sye wai kadit kweke yi neya. Kweke ne sye sane sor ndam ma tom mo i-guk."
40013033	Yefun Yesus gwat sukamno dik yo o, An ki nai yé mwa mone do, "Yefun Allah jowa men yetu tepsu men bi Yekwesu yo, bere tepsu sukamno ré, nggon ge dik yo nai bibit roti wokgan ete karwet su tepung sak dik sane sor, tepung mwa ne it sino."
40013034	Yefun Yesus duno yé mwa ne su sukamno. An duno nje yo, An gwat sukamno mwa su sor.
40013035	Yefun Yesus gwat sukamno subere yenabi bi sukdu ne bor. Yenabi ki do, "Ji duno nje su sukamno; Ji ki rer subot sukdu gato ye gurik kadit kam gato Yefun Allah ut bur ré re."
40013036	Yefun Yesus mu kadit yé mwa mone, ete An sok mo nu mit sa, An bi pakon ma ki nai An do, "Nan ki subot sukamno subot es gato ye am mo nggwe mbet ne, men jam rer et."
40013037	Yefun Yesus ki do, "Ye gato am mbet gro gato ndo ne anato tepsu Ji dakai, gato ye kendo gum do Yetu bi Pa;
40013038	nggwe ne anato tepsu bur ré; mbet gro gato kom ndo anato tepsu yé gato sok mo Yefun Allah bi rus-i; es ne anato tepsu yé gato sok mo biris bi yekwesu bi rus-i.
40013039	Ye gato bariket Ji ete am es bo mone anato biris bi yekwesu. Kam gato yé do mbet gro anato tepsu kam gato bur ré kru. Yé gato do mbet gro anato malaikat.
40013040	Tepsu kam ne dom, malaikat tik es ne, ete yé syo bot git wé.
40013041	Bere Yetu bi Pa syogat An bi malaikat mubot Yefun Allah bi rus-i subere malaikat ne nai yé mwa gato ben ye yi ges mo os ibit si yé mwa ne sino gato ben bi suk-i ibit.
40013042	Orete bere malaikat bare yé mwa ne mo bot gesyos. Mone yé mwa ne wo ndo nde, án nderku nggwa.
40013043	Orete yé gato ben suk tepsu Yefun Allah mit, bere yé ne kaim ru mo bur be mo Yefun Allah bi de-i tepsu kam ru nggi mo gu ne. Sane nin brek nin dabe muya-muma kadit nde, wo nin jammo sukdu ré et!"
40013044	"Men werwa Yefun Allah nai men sok mo An bi rus-i it yo, men misyar suk bok neya wé kadit men tepsu sukjimnut mo sukamno ré: Yetu ge dik yo ku sukrok gato ye gurik mo nggwe dik yo. Ye ne mit iwa nai suk ne, sane an gurik sukrok ne satu o, orete an mu so an bi suk mwa wa an ku sugum, orete an mu so nggwe ne su sukrok ne."
40013045	"Sane dom, Yefun Allah nai men yetu sok mo An bi rus-i ne yo, bere tepsu sukamno ré: Yetu ge dik yo gato so suk mo ye yi neya mu meret mutiara,
40013046	sane sor, an ku gro dik yo gato ndo wai o re, ete an mu so an bi suk mwa wa an ku sugum sane sor an bi suk mwa ne or kadit an. Orete an mu so mutiara ne su sugum gato an ku ne."
40013047	"Sane dom, Yefun Allah nai yetu sok mo An bi rus-i ne yo, bere tepsu sukamno ré: Yé bok yo gato sok boge bare án bi mwi mo em, ete án but boge wis mwa su mwi.
40013048	Mwi ne ses su boge, orete án tik ma nden. Án tik ma nden, orete án wat boge ne, dogato ndo án bok mo ember mit, wo dogato ibit án bare wé.
40013049	Su kam gato bur ré kru bere malaikat ben sane. Bere malaikat mubot bur ré ete nai yé gato ben bi suk-i ibit kadit yé gato ben sukndo tepsu Yefun Allah mit,
40013050	orete án bare yé gato ben bi suk-i ibit mo bot gesyos. Mone yé mwa ne wo ndo nde, án nderku án nggwa."
40013051	Yefun Yesus ndobot do, "Nin jam suk gato Ji ki ré bado?" Yefun Yesus bi pakon ki do, "Men jam re."
40013052	Sane Yefun Yesus ki nai án do, "Sane yeguru agama mwa ne sino gato gum sok mo Yefun Allah bi rus-i ne anato jam Musa bi sukduno-i si sukduno be gato Ji gwat ma ne, ete yeguru duno nje su, tepsu yenggras mo nu dik yo gwat sukrok si sukbe kadit an bi gudang ma nden."
40013053	Yefun Yesus gwat sukamno bok ré, orete An mu kadit pe ne.
40013054	Yefun Yesus kom mo An dakai bi nat-i, nat gato An sye mone sa, An duno nje mo ye Yahudi bi nu ari. Yé mone yeket Yefun Yesus, án ndo do, "Ye ré ku suktinggi wa jam suk mwa ete ben suk gato ben men yeket ré kadit u ne?
40013055	Ye ré anato bi ai ye gato jam ben suk su kwe sato meja e, kursi e ne bado? An bi im gum do Maria, bado? An bi nji gum do Yakobus e, Yusuf e, Simon si Yudas bado?
40013056	An bi nyanggon si men kem more sino, bado? Sane An ku suktinggi wa jam sukduno mwa ete ben suk gato ben men yeket kadit u ne? Ye ré, An nut do An bes An nggwa tepsu yepasye, ete An ma more, ete An duno men bado a?"
40013057	Sane yé mwa mone bariket Yefun Yesus re. Orete Yefun Yesus ki nai nje mone do, "Mo pe mwa ne sino yé bes yenabi gum kok, sarewo mo yenabi ne dakai bi nat-i yo, yenabi bi nje-i si bi rus-i ne bariwa jammo an re."
40013058	Yé mone yo onyar kem mo An nde, sane An ben suk gato ben nje yeket mone yo mwa nde.
40014001	Yefun Yesus kem mo kota Nazaret sa, Herodes gato jowa nje mo bur Galilea ne, an jam sukdu subot Yefun Yesus.
40014002	Herodes ki nai yé gato ben suk su an do, "Ye ne anato Yohanes gato ras nje mo syur, ete ré ne an sun kadit sukkwop. Yohanes frus an nggwa tepsu Ye ne sane anato Ye ne ku suktinggi wa ben suk gato ben men yeket ne."
40014003	Suga nyim Herodes syogat an bi yesukmise mu but Yohanes, ete ye rai an, orete ye grem Yohanes mo sel. Herodes bi nggon, gato gum do Herodias maskwa ket Yohanes anato Herodes but Yohanes. Su ketke Herodes bi nji gato Filipus kra Herodias, orete Herodes waii kra Herodias kadit Filipus, an bi nji ne.
40014004	Sane Yohanes ndantom Herodes wam bok yo mó re do, "Nan kra su Herodias, gato nan bi nji bi nggon ne nde. Nan kra su nan bi nji bi nggon anato siri kadit men ye Yahudi bi sukduno-i re."
40014005	Sane Herodes da iwa gu Yohanes kwop mone, sarewo an nyuwa ye Yahudi, we ye Yahudi bes Yohanes gum yenabi.
40014006	Su Herodes bi kam sye tepsu bi kam gato bi im kem su an ne, Herodias gato an bi nggon ne bi mam sara mo yé mwa gwem. Herodes mit iwa ndo nde
40014007	anato an tom su Herodias bi mam ne do, "Suk gato nan mitmo bere ji syo nai nan."
40014008	Sane pa bi im wergat pa subere pa ki do, "Nan syogat yé gu Yohanes gato ras nje mo syur ne, or yé tot an su wé, ete yé grem mo mbem ete gwat ma syo nai ji more wa ji me et!"
40014009	Yeraja Herodes jam suk gato pa kiwa ne sa, an kwabom dek. Wo Herodes tomfo mo yé mwa gwem, sane anato an syogat ye mu benbot suk gato pa kiwa ne sor.
40014010	Sane an syogat ye mu tot Yohanes su toko wé mo sel mit.
40014011	Orete ye gwat Yohanes su mo mbem ma, ete ye syo nai pa donggon ne, ete pa ne waii gwat Yohanes su mu syo nai pa bi im.
40014012	Orete Yohanes bi pakon ma nai Yohanes mukri ete bi mo makwe, ete pakon ne mu frot napyo nai Yefun Yesus jam.
40014013	Yefun Yesus jam sukdu subot Yohanes sa, An it mo kwem ete mu kadit nat ne. An mu mo pe gato yé yo mo nde. An wadigan mu mone. Yé mwa mo kota bok neya jam An mu saresa, yé mwa ne sino muket gwes boribot An.
40014014	Yefun Yesus mu kom motu ete is kadit kwem sa, yé mwa sum mone. An dakai jimnotku yé mwa ne, ete An ben ye gato i ne ge re.
40014015	Karowa kam bok sa, Yefun Yesus bi pakon ma ki nai An do, "Karowa kam bok it anare. Ye yo kem mo nat ré nde. Sane Nan syogat yé mwa ré mu, subere án mu mo kampung bok neya ete so sugit wa án git et."
40014016	Yefun Yesus ki do, "Án mu nde, wo nin anato syo sugit nai án git sor."
40014017	Yefun Yesus bi pakon ki do, "Men bi roti koi mumek si boge ge we sor re."
40014018	Yefun Yesus ki do, "Nin gwat ma mo Ji et."
40014019	Orete Yefun Yesus syogat yé mwa ne kem mo es mo bur, ete An nai roti koi mumek si boge ge we ne. An nai, An sok mu nim mo gu, ete An ki do, "Ndo mo Nan, Yefun Allah wa sugit gato Nan syo nai men ré." Orete An syat sugit ne ete syo nai An bi pakon. Pakon ne waii syo nai yé mwa mone git.
40014020	Yé mwa ne sino git sane sor án on ge, orete pakon ne mu sum sugit napta, ete pa bok mo yu. Sugit napta ne án sum sino kom mo yu musyu dik sop we ses.
40014021	Ye gato git sugit mone, ye ne yebris kom mo yetu ge ribu mumek, wo nggon si pa wok ne ye yo newa nde.
40014022	Yé mwa ne git sugit, or Yefun Yesus syaugat An bi pakon it mo kwem ete mu nyim mo em deta. Yefun Yesus bi pakon mu-i, Yefun Yesus syogat yé mwa ne mu-i re.
40014023	An syogat yé mwa ne mu, or An wadigan it mo bobuk wa An ki suk su Yefun Allah. Kom mo noru Yefun Yesus wadigan mone tó,
40014024	wo An bi pakon gwat kwem ne kom mo em mit ten ne it. Nofuf kadit kwem su ben em nap ma pet mo kwem ne.
40014025	Bundugan, ete Yefun Yesus muket gwes bot em rom deyu, mu ku An bi pakon mo kwem ne.
40014026	An bi pakon me An ma ket gwes bot em rom deyu sa, pakon bok ne kwabom kro ndo nde. Pa nyu ete saiye do, "Yekwop gen ko ré go!"
40014027	Wo sugane Yefun Yesus ki nai án do, "Nin nyu nde. Ji ré anato Yesus. Nin nokwa Ji nde."
40014028	Orete Petrus ki do, "Yenggras o, sangge, Nan anane yo, Nan syogat ji is kadit kwem, ete ji muket gwes bot em deyu ré ba ku Nan et."
40014029	Yefun Yesus ki do, "Nan ma sor!" Sane Petrus is kadit kwem ete muket gwes bot em rom deyu, mu ku Yefun Yesus.
40014030	Wo Petrus me nofuf kas nggi sa, an nyu, ete an ngga mo em mit, bergan an rap mone, sane an saiye do, "Yenggras o, Nan nai ji se!"
40014031	Sugane it, Yefun Yesus syimtok an, ete ki do, "Nan gare, nan yo onyar kem ri mo Ji nde tó. Nan bi sukjimnut we subot suk gato Ji ki nai nan ne wa suma ne?"
40014032	Yefun Yesus si Petrus it mo kwem sa, nofuf not re.
40014033	Sane Yefun Yesus bi pakon mo kwem ne un Yefun Yesus, án ki do, "Sangge, Nan anato Yefun Allah bi Gan."
40014034	Yefun Yesus si bi pakon kom mo em deta sa, án sino is mo bur Genesaret.
40014035	Yé mone jam do, Yefun Yesus ma, sane yé mu ki frekbot bur ne subere yé mone gwat ye gato i ne ma,
40014036	ete yé ndek mo Yefun Yesus subere An misyar ye gato i ne dakai rot An bi san. Yé mwa ne sino gato rot Yefun Yesus bi san ne, án ge re, án jam nde án bi suki ne o re.
40015001	Ye Farisi ge bok yo si yeguru agama ge bok yo ma kadit Yerusalem mu ku Yefun Yesus, ete án sino ndobot Yefun do,
40015002	"Suma ben anato Nan bi pakon ben suk wai ket men bi amui bi sukduno-i ne? Án git sugit re, án yo mus án syim tepsu men bi amui bi sukduno-i ne nde."
40015003	Yefun Yesus ki do, "Suma ben anato nin ben siri kadit Yefun Allah bi sukduno-i subere nin jom nin bi amui bi sukduno-i ne?
40015004	Yefun Allah ki do, 'Nin jammo nin bi ai si nin bi im.' Yefun Allah ki o do, 'Ye to dufo mo bi ai si bi im yo, bere nin gu ye ne kwop wé sor.'
40015005	Sarewo nin duno nje sare do, ye to ki nai an bi ai si an bi im do, 'Bere ji gwat ji bi suk mu, ji syo nai Yefun Allah tepsu suksom, sane ji yo ós nin ka we su suk ne nde.' Sane nin yeguru agama duno nje do, ye ne gwat suk mwa ne tepsu suksom wa Yefun, ete an misyar an bi yenggras anato ndo.
40015006	Sane bere, an yo ós an bi ai su an bi suk nde. Sane nin jom nin bi amui bi sukduno-i ne krat re anato nin misyar Yefun Allah bi sukduno-i.
40015007	Nin gare, nin ki suk su nin syokwet sor re, wo nin mit tara re. Sukdu gato Yefun Allah tarubot Yesaya wa nin ne sangge, sare do,
40015008	'Yefun Allah ki sare do: Yé ré un Ji su án syokwet sor re, wo án mit si án onyar tara kadit Ji re.
40015009	Án un Ji ware, án yo un Ji su án mit dik nde, we án duno nje su yetu bi sukduno-i, kadit Ji bi sukduno-i re.' "
40015010	Orete Yefun Yesus kendo ye Farisi si yeguru mone ma karowa An, ete An ki nai do, "Nin syaretwa suk gato Ji ki ré sisu ndo subere nin jam et.
40015011	Yefun Allah yo bariket men mo sugit gato men git ete ngga mo men syokwet ne nde, wo suk gato syesyar kadit men syokwet anato bere ben Yefun Allah bariket men mone."
40015012	Orete Yefun Yesus bi pakon ma ki nai An do, "Nan jam do, ye Farisi maskwa mo suk gato Nan ki ne bado?"
40015013	Sane Yefun Yesus kibot Ye Farisi si bi sukdu-i sare do, "Sukjan gato Ji bi Ai mo gu yo jan nde, bere An tik buk wé re.
40015014	Nin misyar ye Farisi ne. Yé bok ne tepsu yesu gato gro ndu. Ye gato gro ndu gwat ye yi gato gro ndu bot os yo, bere an we ne sino ges mo bur wak."
40015015	Petrus ki do, "Nan kibot sukamno subot sugit ne rer wa men jam et."
40015016	Yefun Yesus ki nai án do, "Nin jam sukamno ne bi sukjimnut ri nde tó bado?
40015017	Nin jam bado, nde e? Suk gato sok ket men syokwet, waii sok mo men ondim orete yo, bere syesyar mu nden wé re.
40015018	Wo suk gato syesyar kadit men syokwet ma kadit men mit si men onyar. Sukibit gato ma kadit men mit si men onyar bere ben Yefun Allah bariket men,
40015019	we sukibit gato ma kadit men mit si men onyar anato sukjimnut ibit gato ben men ben sukibit sato ré: men gu ye yi kwop e, men ben siri su nggon daret e, men syimsi suk e, men ndak nje su sukkidar e, men kiket yé yi e ne.
40015020	Men ben suk bok gare anato bere Yefun Allah bariket men, wo sugit gato men git su men syim dum gato men yo mus nde yo, bere Yefun Allah yo bariket men mone nde."
40015021	Yefun Yesus mu kadit nat ne, ete mu mo bur dik yo karowa kota Tirus si kota Sidon.
40015022	Nggon ye Kanaan gato kem mo bur ne ma ku Yefun Yesus ete saiye do, "Yeraja Daud bi Dat o, Nan jimnotku ji et. Semda ben ji bi mam, semda jowa ji bi mam krat re, sane sor mom yo ndo o nde."
40015023	Sarewo Yefun Yesus yo ki sukdu kwa yo nai nggon ne nde. Sane Yefun Yesus bi pakon ma wergat Yefun do, "Nan syogat nggon ne mu kadit men et, we mom boribot men ete saiye gat men petok sor, men bari it."
40015024	Sane Yefun Yesus ki do, "Yefun Allah syogat Ji ma wa ye Israel gato muri kadit An ne sor re, wo Ji yo ma wa ós yewis yi su ré nde tó. Ye Israel ne ku sukye tepsu domba gato muri kadit ye gato mewa domba ne."
40015025	Yefun Yesus ki sane, or nggon ne ma tu an umsu mo Yefun Yesus gwem, ete mom ki do, "Yenggras, Nan ós ji et."
40015026	Yefun Yesus ma wa ós Ye Israel sor re yei, sane An duyawa nggon ne, we mom an yewis yi, sane Yefun Yesus ki do, "Ji nai pa wokgan bi sugit ete syo nai ndar, bere siri re."
40015027	Nggon ne werwa Yefun Yesus ós mom, sane nggon ne ki do, "Sangge, Nan syo pa wokgan bi sugit nai ndar nde, wo bere ndar git sugit mwir gato ges kadit yenggras bi meja mo bur fe!"
40015028	Sane Yefun Yesus ki nai nggon ne do, "Mban! Pa donggon a, nan sa, nan kwabom kam mo Ji it! Sane suk gato nan ndek mo Ji bere Ji ben re." Sugane it, nggon ne bi mam ge re.
40015029	Yefun Yesus mu kadit nat ne ete muket Em Galilea de. Orete An it mo bobuk, An kem mone.
40015030	Yé mwa ma sum mone, ete yé gwat ye gato gwes út e, ye gato gro ndu e, ye gato syim út e, ye gato dabe mbut e, ye gato syokwet mbut, si yé mwa yo o gato i ne, yé gwat ma mo Yefun Yesus gwem, or An ben yé mwa ne ge or re.
40015031	Yé me ye gato syokwet mbut, du sisu ndo satu e; ye gato syim út, syim ndo satu e; ye gato gwes út, mu ndo satu e; ye gato gro ndu, gro ndo satu o. Sane yo, yé mwa mone yeket ete un Yefun Allah, Yefun gato jom ye Israel ne.
40015032	Yefun Yesus kendo An bi pakon ma, ete An ki nai do, "Ji dakai jimnotku yé mwa more ndo nde. Án si men kem more kom mo kam gri rek it. Su ré, án bi sugit yo mo nde. Sane Ji yo syogat án mu satu nde tó, men syo sugit nai án git et, sawe án mu su án on de bere án mbrin mo os mit."
40015033	Orete Yefun Yesus bi pakon ndo mo Yefun do, "More yetu yo kem mo nde, sane men nai sugit tep wa yé mwa ré mo u ne?"
40015034	Yefun Yesus ki do, "Nin bi roti koi ot ne?" Án ki do, "Koi mufit, si boge wokgan ge bok yo."
40015035	Sane Yefun Yesus syogat yé mwa ne kem mo bur.
40015036	Orete Yefun Yesus nai roti koi mufit ne si boge, ete An ki do, "Ndo mo Nan, Yefun Allah wa sugit gato Nan syo nai men ré." Orete An syat sugit ne, An syo nai bi pakon, ete pakon waii syo nai yé mwa mone git.
40015037	Yé mwa ne git sor án sino on ge, orete pakon mubot nat ne sum sugit napta, ete án bok mo yu mufit ses.
40015038	Yé gato git sugit mone, yebris ne ye newa kom mo yetu ge ribu at, wo nggon si pa ne, ye yo newa nde.
40015039	Yefun Yesus syogat yé mwa ne mu, orete An it mo kwem mu mo bur Magadan.
40016001	Ye Farisi si ye Saduki ge bok yo ma ku Yefun Yesus. Án werwa meret os wa Yefun Yesus, sane án ki nai Yefun Yesus do, "Nan ben suk yo gato ben men yeket et, subere Nan kadum Yefun Allah bi suktinggi ne bor wa men me et."
40016002	Sarewo Yefun Yesus ki do, ["Kam bok, gu er yo, nin ki do, 'Bere nogi nde.'
40016003	Wo su nyotkwo sim nin ki do, 'Gu er ete ndu, sane bere nogi.' Nin watbot gu nim ne, ete nin jam suk gato bere bor, sarewo suma ben anato nin watbot suk gato Ji ben ré, ete nin jam nde suk gato bere bor ne?"]
40016004	"Mban! Nin yé gato ben nin bi suk-i ibit wai, nin gato kem mo bur su ré te, nin werwa Ji ben suk yo wa ben Yefun Allah bi suktinggi bor e? Ji yo ben suk sane mo nin gwem nde. Sarewo tepsu Yefun Allah ben An bi suktinggi bor wa yenabi Yunus, bere An waii ben sane o wa nin me et." Sane Yefun Yesus mu kadit án re.
40016005	Yefun Yesus si bi pakon mu mo em deta sa, án mbrinket án gwat roti.
40016006	Yefun Yesus ki nai bi pakon do, "Nin mewa nin nggwa kadit ye Farisi si ye Saduki bi bibit roti."
40016007	Pakon ne nutbot suk gato Yefun Yesus ki ne, ete pakon ne ki nai yu do, "Yefun Yesus ki sukdu subot ye Farisi si ye Saduki bi bibit roti-i, we men yo gwat roti nde bayok."
40016008	Yefun Yesus jam suk gato An bi pakon kibot ne, sane An ndobot pa ne do, "Nin kibot roti gato nin yo gwat nde wa suma ne? Nin yo onyar kem ri mo Ji nde tó bado?
40016009	Nin jam nde tó, bado? Nin napawa sugato Ji syat roti koi mumek, ete nin syo nai yebris ge ribu mumek ne git bado? Sugane nin sum roti napta tepsu yu ot ses ne?
40016010	Sane dom, sugato Ji syat roti koi mufit, ete nin syo nai yebris ge ribu at ne te, nin sum roti napta kom mo yu ot ses ne?
40016011	Ji yo ki sukdu subot roti nde. Nin jam nde wa suma ne? Wo Ji bi sukdu do, nin mewa nin nggwa kadit ye Farisi si ye Saduki bi bibit roti ne et."
40016012	Sugane pakon ne jam do, Yefun Yesus yo kibot bibit roti gato ye kon roti su ne nde, wo An syogat bi pakon mewa án nggwa kadit ye Farisi si ye Saduki bi sukduno-i.
40016013	Yefun Yesus ma kom mo bur gato karowa kota Kaisarea Filipi sa, An ndobot An bi pakon do, "Yé mwa neya kibot Yetu bi Pa to Ji ré te, yé kibot Ji sa u ne?"
40016014	Pakon ki do, "Yé bok yo ki do, Nan anato Yohanes gato ras nje mo syur. Yé bok yo o ki do, Nan anato yenabi nyim gato gum do Elia. Yé bok yo o ki do, Nan anato yenabi Yermia, ondeyo yenabi ge dik yo o e ne."
40016015	Sane Yefun Yesus ndo mo An bi pakon do, "Wo nin dakai, nin nutbot Ji sa u ne?"
40016016	Simon Petrus ki do, "Nan anato Yekwesu gato Yefun Allah bes gum Kristus, gato Yefun Allah syogat ma mo bur ré wa nai men yetu kadit sukye ete jowa men. Nan anato Yefun Allah gato gesyos ne bi Gan."
40016017	Yefun Yesus ki do, "Simon, gato Yona bi gan, yetu yo kadum sukjimnut ne nai nan jam nde, wo Ji bi Ai mo gu ben sukndo su nan anato An kadum sukjimnut ne nai nan jam re.
40016018	Sane, Ji ki sare do, nan gum do Petrus, gato bi sukjimnut do, jok gato nggi. Sane saga yé nggo nu mo jok gato ye kendo do pondasi, bere Ji nggo Ji bi nu wa Ji bi rus-i kem mone mo nan si nan bi sukdu-i. Yé mwa ku os wa sok mo Ji bi rus-i mo sukdu gato nan ki subot Ji ne. Ji bi rus-i mo nu ne, bere nggi wai kadit os sukkwop o re.
40016019	Bere Ji bes nan tepsu yekwesu mo Ji bi rus-i sagato yeraja syo bi kunci mwa ne nai an bi yekwesu wa kak suk mwa mo bi nat-i ne. Sane suk gato nan duyawa yé ben mo bur ré, Yefun Allah mo gu duyawa dom. Sane o, suk gato nan iwa yé ben mo bur ré, bere Yefun Allah mo gu iwa yé ben dom."
40016020	Sane pakon ne jam do, Yefun Yesus anato Yekwesu gato Yefun Allah syogat ma mo bur ré wa nai men yetu kadit sukye ete jowa men ne sa, Yefun Yesus duyawa An bi pakon frot nai yé yi jam.
40016021	Kadit kam ne Yefun Yesus ki rer nai bi pakon ne do, "Ji mu mo kota Yerusalem et. Mone ye Yahudi bi yepasye e, yekwesú mo Yefun Allah bi nu si ye Yahudi bi yeguru agama bere ben sukye nai Ji ket kwayo-kwayo. Bere yé gu Ji kwop, sarewo kom mo kam we rek, bere Yefun Allah sun Ji kadit sukkwop o re."
40016022	Petrus syimtok Yefun Yesus wadigan mu mo nden, ete Petrus ndantom An sare do, "Yenggras o, bere Yefun Allah yo misyar yé ben sukye nai Nan nde. Mara! Bere yé yo ben suk sane nai Nan nde."
40016023	Yefun Yesus brek ete ki nai Petrus do, "Nan ki sukdu yawa os wa Ji nde, biris bi yekwesu bi sukjimnut-i kone! Nan bi sukjimnut-i ne ben sukye wa os wa Ji. Nan gwat sukjimnut ne mu ko kadit Ji se! Nan bi sukjimnut-i yo ma kadit Yefun Allah nde, wo nan bi sukjimnut-i ma kadit yetu sor re."
40016024	Orete Yefun Yesus ki nai bi pakon ne do, "Ye to iwa simo Ji it yo, ye ne yo iwa ben suk ket an mit-i ne o nde, wo an ben Ji bi suk-i sor, an tepsu ye gato sam an bi kwesukwin, kapre an ku sukye mone, an kwop o, an mbau o, an simo Ji petok sor.
40016025	We sare, ye to bi sukjimnut sye wa an dakai kem ndo mo bur ré yo, bergan an kwop re, wo ye to bi nggwa mo Ji wa an ben Ji bi suk-i yo, bere ye ne kem ndo to kapyo mato kapyo.
40016026	Nin ben suk ket nin mit-i subere nin ku suk mwa mo bur ré, ete nin ges mo os ibit mone, suk mwa gato nin ku ne sato sugum e, san e, nu e ne te, bere ós nin gum sok mo Yefun Allah bi rus-i sa u ne? Yo os nin nde. Bere suk mwa gato nin ku ne, nin syo nai Yefun Allah, ete bere An nai nin gum sok mo An bi rus-i bado? Mo nde,
40016027	We sare, Ji, gato Yetu bi Pa, bere Ji si Ji bi malaikat si Ji bi Ai bi suktinggi ne ma, ete syo suk gato ndo nai nje tepsu sukndo gato án ben ne.
40016028	Suk gato Ji ki ré suksangge anare, yetu ge bok yo gato ti more yo kwop nde tó, bere án kem mo bur ré sane sor án me Yetu bi Pa ma, ete Ji bi suktinggi tepsu Yekwesu gato nggi wai bor mone."
40017001	Kam mumat rek o, Yefun Yesus kendo Petrus, Yakobus si bi nji Yohanes sisu An it mo banbo sye. Yefun Yesus si an ka gri ré sor re anato it mo banbo ne.
40017002	An ka gri ne sokme sa, Yefun Yesus kaim tara o re. An gwem ru tepsu kam su, An bi san kwo rer-rik.
40017003	Sugane an ka gri ne me ye we gato gum do Musa si Elia si Yefun Yesus nuk subot sukdu sino.
40017004	Sane Petrus ki nai Yefun Yesus do, "Yenggras o, men ka gri si Nan ma more anato ndo. Nan imo yo, ji nggo nu ti ke gri et, dik yo wa Nan, dik yo wa Musa si dik yo wa Elia."
40017005	Petrus ki suk saresa, duk gato rer-rik is ma kewa án sino, ete án jam Yefun Allah ki sukdu kadit duk mit ne do, "Ji bi Gan gato Ji jimnotku anare. Suk gato An ben ne Ji mit iwa. Nin jammo An ne sor."
40017006	Yefun Yesus bi pakon ka gri ne jam sukdu ne sa, án ka gri nyu ndo nde, án ka gri bare nggwa mo bur, án sem án gwem mu bur.
40017007	Sane Yefun Yesus ma syimtok án ka gri ne, ete Yefun ki do, "Nin sun et! Nin nyu nde!"
40017008	Án ka gri ne brek án gwem sa, án ka gri sok meret pe ne kekro ware, án yo me ye yo mone o nde, Yefun Yesus wadigan anato ti mone sor re.
40017009	An ka gri si Yefun Yesus is kadit banbo ne saresa, Yefun Yesus dumik wa an ka gri ne do, "Nin kibot suk gato nin ka gri me ne nai ye yi jam nde, wo Yetu bi Pa sun kadit sukkwop orete yo, nin ka gri ki nai yé yi jam."
40017010	Sane pakon ka gri ne ndo mo Yefun Yesus do, "Suma ben anato ye Yahudi bi yeguru agama ki do, Elia ma nyim mo Yetu bi Pa gwem mo bur ré ne?"
40017011	Yefun Yesus ki do, "Sukdu gato yeguru ki ne sangge do, Elia ma nyim, ete fro os wa Ji re.
40017012	Wo Ji ki sare do, Elia da ma re, sarewo yé yo jam an nde. Yé ben sukye nai an ket kwayo-kwayo. Sane bere yé ben sukye nai Yetu bi Pa to Ji ré ket kwayo-kwayo dom."
40017013	Sugane Yefun Yesus bi pakon ka gri ne jam do, Elia gato Yefun Yesus kibot ne anato Yohanes gato ras nje mo syur ne.
40017014	Yefun Yesus si bi pakon ka gri ne satu ma ku yé mwa sa, yebris ge dik yo ma ku Yefun Yesus, ete an tu an umsu mo Yefun Yesus gwem,
40017015	orete an ki do, "Yenggras, Nan jimnotku ji bi pa et! Semda ben pa ndo nde sane sor pa tetet e, pa ges mo bot e, pa ges mo syur e ne.
40017016	Ji gwat pa ne ma mo Nan bi pakon ware, án yo nggiwa syun semda ne wé kadit pa ne nde."
40017017	Yefun Yesus ki do, "Mban! Nin gare, nin yo onyar kem ri mo Yefun nde, nin su krat teker ware! Ji bambrai wa Ji ben Ji bi suk-i njep si nin o it! Kam ot, ete bere Yefun Allah nai Ji wé kadit nin ne? Nin gwat pa ne ma mo Ji et."
40017018	Yefun Yesus ndantom semda ne sombok wé kadit pa ne. Sugane pa ge re.
40017019	Orete Yefun Yesus bi pakon ma ku An wadigan ete ndobot do, "Men yo nggiwa syun semda ne wé nde wa suma ne?"
40017020	Yefun Yesus ki do, "Nin yo onyar kem mo Yefun krat tep wa ben pa ne ge nde. Suk gato Ji ki ré suksangge anare, nin onyar kem mo Yefun wokgan sor re, saga sawi gro wokgan ne, bere nin ku suktinggi tep wa nin syogat bobuk ré do, 'Nan mu kem motu et!' orete bobuk ne mu re. Bere nin nggiwa ben suk mwa ne sino. [
40017021	Wo men ki suk su Yefun Allah, ete men mewa men nggwa kadit sugit yei, sane sa, bere men nggiwa syun semda ga sane wé.]"
40017022	Pakon bok ne sino sum mo bur Galilea sa, Yefun Yesus ki nai án do, "Bere yeko ma wa but Yetu bi Pa to Ji ré, ete
40017023	yé gu Ji kwop wé. Yé gu Ji kwop, sarewo kom mo kam we rek bere Yefun Allah sun Ji kadit sukkwop o re." Pakon jam sukdu ne sa, án kwabom dek subot sukdu ne ndo nde.
40017024	Yefun Yesus si bi pakon ma kom mo kota Kapernaum, orete yé gato sum sugum pajak wa Yefun Allah bi nu ma ku Petrus ete ndo do, "Nan bi yeguru, bere bi sugum mo Yefun Allah bi nu bi pajak bado, nde e?"
40017025	Petrus ki do, "Bere yenggras ne bi." Petrus sok mo nu mit sa, Yefun Yesus ki nai an nyim do, "Simon, nan bi sukjimnut sa u subot Ji bi sukdu ré ne? Yepasye mo bur ré nai suk tepsu pajak kadit an dakai bi nje-i, bado, an nai kadit yedamok bok yo gato ma kem mo pe ne, e?"
40017026	Petrus ki do, "Bere yepasye nai kadit yedamok gato ma kem mone." Orete Yefun Yesus ki do, "Sane yepasye dakai bi nje-i ne yo bi nde.
40017027	Wo kapre men yé gato Yefun bi nje-i yo bi nde, sa ndo sa, men bi pajak ne sor, subere án yo maskwa men daret nde. Sane nan mu paper em et. Nan do tik boge dofutmo, ete nan kak boge ne syokwet yo, bere nan ku sugum det dik yo mone. Sugum ne bere tep wa Ji si nan bi pajak ne sino, sane nan gwat sugum ne, ete nan biwa men ka we bi pajak et."
40018001	Orete Yefun Yesus bi pakon ma ku An, ete ndobot do, "Mo pe gato Nan tepsu Yekwesu mone te, je u anato gum kok wai kadit yé mwa ne sino mone ne?"
40018002	Sane Yefun Yesus kendo pa wokgan ma si án ti mone sino,
40018003	ete Yefun Yesus ki do, "Suk gato Ji ki ré suksangge anare, nin yo ben nin nggwa ga sato pa wokgan ré nde yo, bere nin gum yo sok mo Yefun Allah bi rus-i nde.
40018004	Ye gato is an nggwa ga tepsu pa wokgan ré anato bere Yefun Allah bes gum kok mo An bi rus-i mo gu.
40018005	Sane dom, ye to kak an mit wa pa wokgan sato ré, we an bi sukjimnut kem mo Ji yo, tepsu an kak an mit wa Ji dom anane."
40018006	"Ye yo ben pa wokgan gato onyar kem mo Ji ré ges mo os ibit it yo, sa ndo sa ye rai ye ne syidem dom jok sye krat, ete ye bare an mo sem mo pe gato kru subere an rap mone.
40018007	Yé mo bur ré ku sukye, we suk bok yo ben men yetu ges mo os ibit. Suk gane bere mó, sarewo ye gato gwat os ibit ne ma wa men, bere ku sukye ndo nde.
40018008	Nin syim e, nin gwes e ne do ben nin ges mo os ibit it yo, nin tot wé, ete nin bare wé kadit nin et. Nin sok mo Yefun Allah bi rus-i mo gu su nin syim dik, ondeyo nin gwes dik yo sor re anato ndo wai kadit Yefun Allah bare nin mo bot gesyos su nin syim we si nin gwes we ne sino mó. Sane nin werwa nin tot suk gato gwat nin sok mo os ibit ne wé kadit nin et.
40018009	Sane dom, nin gro dik yo ben nin ges mo os ibit it yo, nin tik nin gro ne buk, ete nin bare wé et. Nin sok mo Yefun Allah bi rus-i mo gu su nin gro dik yo sor re anato ndo wai kadit Yefun Allah bare nin mo bot gesyos su nin gro we ne sino mó."
40018010	"Sane nin mewa nin nggwa subere nin gwat os ibit wa pa wokgan sato ré nde, we Ji ki sare do, malaikat gato mewa pa ré mu ku Yefun Allah mo gu petok sor. [
40018011	Wo Yetu bi Pa to Ji ré ma mo bur ré wa kak os wa ye gato muket os ibit subere an brek kadit os ne ete kem ndo to kapyo mato kapyo.]
40018012	Yetu ge dik yo bi domba ge wotin dik, ete domba ge dik yo muri yo, sane bere ye ne ben suma ne? Nin nutbot sa u ne? Bere an mu kadit ge musyu musi sop musi mo pe gato domba git sugit mone, ete an mu meret ge dik gato muri ne sor.
40018013	An ku domba ne yo, bere an mit at wa ge dik ne wai kadit ge musyu musi sop musi gato kem ndo ne. Suk gato Ji ki ré suksangge anare, bere an mit at wa wai o re.
40018014	Sane dom, men bi Ai mo gu bariwa ye gato sok mo An bi rus-i sim ge dik yo muri kadit An."
40018015	"Men bi nji ben sukibit ma nai men it yo, men dakai mu ku an, ete men si an wadigan kibot et. An jammo men bi sukdu it yo, bere men si an tepsu dik satu.
40018016	Wo an bariwa men bi sukdu-i yo, men kar yetu ge dik yo, ge we yo, si men mu kibot sukibit ne sino. Sane men ben subot Yefun Allah bi sukdu-i ne, kwa gato ki do, 'Men kibot suk yo, yetu ge we yo, ge gri yo waii kibot tepsu yu sa, bere men nut do sangge.'
40018017	Wo ye ne yo jammo yetu ge we yo, ge gri yo ne nde yo, men kibot mo yé mwa gwem mo nu ari. Kom mo rut, ete an yo jammo yé mwa mo nu ari ne nde yo, men misyar an, ete men nutbot an do, an tepsu ye gato jam nde Yefun. Sane dom, men nutbot an o do, an tepsu ye gato ben sukibit sato ye gato nai sugum kadit nje wa pemerintah ne."
40018018	"Suk gato Ji ki ré suksangge anare, suk gato nin kibot, ete nin nai sukjimnut dik do, nin duyawa yé ben mo bur ré yo, bere Yefun Allah mo gu duyawa yé ben dom. Sane o, suk gato nin iwa yé ben mo bur ré yo, bere Yefun Allah mo gu iwa yé ben dom.
40018019	Sane dom, Ji ki sare do, nin mo bur ré, nin ge we yo tepsu dik mo sukdu kwa dik yo gato nin ki nai Yefun Allah ne yo, bere Ji bi Ai mo gu syo nai nin.
40018020	We sare, mo pe gato yetu ge we yo, ge gri yo e ne sum tepsu Ji bi yetuge-i, Ji sisu án mone dom."
40018021	Orete Petrus ma ku Yefun Yesus ete ndo mo do, "Yenggras, ji bi nji do ben sukibit ma nai ji it yo, ji misyar sukibit gato an ben ne or wé kadit an kom mo wam ot ne? Wam mufit ne tep it bado?"
40018022	Yefun Yesus ki do, "Nde re. Ji ki sare do, wam mufit nde, wo nin maskwa wa nde, ete nin nutbot o nde kom mo wam musyu mufit sop mufit et.
40018023	Sane Yefun Allah ben suk su ye gato Yefun Allah nai sok mo An bi rus-i tepsu yepasye mo sukamno ré: kam dik yo yepasye ge dik yo watbot an bi pakwerut bi bon, ete yenggras ne kendo bi pakwerut ne ma wa bi bon ne satu.
40018024	Ketke ye kar pakwerut dik yo gato bi bon kom mo juta mwa yé re.
40018025	Pa ne yo bi sugum tepsu nde, pa ne yo nggiwa bi nde, sane yepasye ne syogat ye bijual pa ne si bi nggon si bi pa si bi suk mwa ne sino, ete bi sugum mo bon ne.
40018026	Sane pa ne bare nggwa mo yenggras ne gwem ete ki do, 'Yenggras, nan misyar yei, bere ji bi nan bi bon mone tó.'
40018027	Sukjimnut ndo it mo yenggras ne mit subot pa ne, sane yenggras misyar bon ne wé kadit pa re, yenggras yo nutbot o nde, ete an ki do, 'Pa o, ji misyar ji bi bon mo nan ne wé re, nan dakai mu sor.'
40018028	Pa ne syesyar kadit yenggras bi nu saresa, pa ne ku pakwerut dik yo o. Pa we wok ré bi bon wokgan kom mo ribu bok yo, sarewo pa we sye but pa we wok ete sorom pa ne syidem sane sor bergan pa we wok yo tik mas ndo o nde, ete pa we sye ki do, 'Nan bi ji bi bon mo ji kekro et.'
40018029	Pa we wok bare nggwa mo pa we sye gwem ete ki do, 'Nan misyar yei, bere ji bi nan bi bon mone tó.'
40018030	Pa we sye yo jammo pa we wok bi sukdu-i nde, ete syogat yé bok pa ne mo sel sane sor pa bi bon ne or wé et.
40018031	Pakwerut yi mo nu ne me suk gato pa we sye ben ne sa, pa bok ne sino jimnutbot ndo nde sane sor pa bok ne kaim rere su. Sane pa mu ku yenggras ete frot nai.
40018032	Sane yenggras kendo pa we sye gato ben sukibit ne ma ete ki nai do, 'Nan gare, nan ben sukibit wai teker sare wa suma ne? Nan bare nan nggwa mo ji gwem, nan ndekwa ji rus nan bi bon sye ne wé, ete ji rus bon ne wé or re.
40018033	Sarewo nan yo dakai jimnotku pa gato bi bon wokgan mo nan nde wa suma ne? Ji rus nan bi bon sye ne wé, sane nan yo rus pa ne bi bon wokgan ne wé nde wa suma ne?'
40018034	Sane yenggras maskwa ndo nde. Yenggras syogat ye sok pa we sye mo sel subere ye ben sukye nai pa mone sor pa ne bi bon sye ne sino satu et."
40018035	Sane Yefun Yesus gwat sukamno ré, orete An kibot sare do, "Sane, sukibit gato ye yi ben nai men yo, men maskwa wa nde, men nutbot o nde, wo men rus sukibit ne wé sisu sangge, ondeyo, bere men bi Ai mo gu ben sukye nai men tepsu yenggras ne ben nai pa we sye ne."
40019001	Yefun Yesus kibot suk bok ré, orete An mu kadit bur Galilea, ete An mu mo bur Yudea mo Syur Yordan deta.
40019002	Yé mwa boribot An, ete An ben ye gato i ne ge.
40019003	Ye Farisi ge bok yo ma ku Yefun Yesus subere yé bok ne werwa meret os wa Yefun Yesus. Yé bok ne ndo mo Yefun Yesus do, "Men simo Musa bi sukduno-i ne yo, yekra ku os wa an sombok an bi nggon wé tepsu pe gato an dakai imo bado?"
40019004	Yefun Yesus ki do, "Musa duno men do, su ketke Yefun Allah ut yetu, Yefun Allah ut yebris, Yefun Allah ut nggon. Nin baca mó bado, nde tó e?
40019005	Yefun Allah duno men o do, 'Sane anato, yebris bere mu kadit an bi im si an bi ai, ete an si an bi nggon kem tepsu yetu ge dik sor, we ye we gato kra ne, an we tepsu dik it.'
40019006	An we yo tepsu yetu ge we o nde, wo an we tepsu dik it. Yefun Allah ben yebris si bi nggon tepsu dik, sane anato yetu sombok an we ne wé kadit yu nde."
40019007	Ye Farisi ndo mo Yefun Yesus do, "Sane, Musa duno men do, yekra gato iwa sombok an bi nggon wé ne yo, an krom mo surat do, an sombok an bi nggon wé it anare, orete an syogat nggon ne mu kadit an. Musa duno men sane wa suma ne?"
40019008	Yefun Yesus ki do, "Musa misyar nin sombok nin bi nggon wé, we nin bariwa nin jammo sukduno gato ndo, nin onyar krat ware. Wo su ketke sane nde.
40019009	Ji ki sare do, ye gato sombok an bi nggon wé, wo nggon ne yo ben siri ses an mo nde, orete an kra nggon yi yo o it yo, an ben suk siri ses an bi nggon doketke anane."
40019010	Sane Yefun Yesus bi pakon ki nai An do, "Nan ki sukduno subot yebris si bi nggon gato an kra, sane it yo, sa ndo sa, men kra nde."
40019011	Yefun Yesus ki do, "Yetu ge bok yo sor anato nggiwa an kra nde, sagato nin ki ne. Yefun Allah ben yé bok ne nggiwa sor.
40019012	Án deyo kra nde, we án kaim yo tep wa sem su nggon nde kadit bi im kem su án ne it. Deyo o, yé tik koijo wé ete ben án kaim yo tepsu sem su nggon nde. Deyo o, dakai bariwa sem su nggon, subere án bi sukjimnut ne sye wa ben Yefun Allah bi suk-i. Ye gato nggiwa jom sukdu ré yo, ye ne jom ete benbot et."
40019013	Yetu ge bok yo gwat an bi pa wokgan ma mo Yefun Yesus subere Yefun Yesus ak syim mo pa ne, subere An benadi wa pa ne. Yefun Yesus bi pakon me yé gwat pa wokgan ne ma sa, pakon ne maskwa, pakon ndantom ye gato gwat pa wokgan ma ne.
40019014	Wo Yefun Yesus ki do, "Nin misyar pa wokgan ma mo Ji sor, nin duyawa nde, we ye gato jammo Ji tepsu pa wokgan jammo bi ai, bere Yefun Allah jowa ye ne."
40019015	Sane Yefun Yesus ak An syim mo pá bok ne sino, orete An mu kadit nat ne.
40019016	Pa yemsok dik yo ma ku Yefun Yesus, ete pa ndo mo Yefun do, "Yeguru, ji ben sukndo sato suma subere ji kem ndo to kapyo mato kapyo ne?"
40019017	Yefun Yesus ki do, "Nan ndo Ji subot suk gato ndo ne wa suma ne? Yefun Allah sor ete ndo. Nan do iwa nan kem ndo to kapyo mato kapyo it yo, nan benbot An bi sukduno-i sor."
40019018	Pa ne ndo do, "Sukduno kwa u ne?" Yefun Yesus ki do, "Nan gu ye yi kwop daret nde, nan ben siri daret nde, nan syimsi suk nde, nan ndak ye yi gum su sukkidar nde,
40019019	nan jammo nan bi ai si nan bi im, nan bi sukjimnut sye kas subot ye yi tepsu nan bi sukjimnut sye kas subot nan dakai et."
40019020	Pa yemsok ne ki do, "Sukduno bok ne sino, ji benbot re, wo ji ben suma o ne?"
40019021	Yefun Yesus ki nai pa ne do, "Nan iwa nan ben suk mwa ne ndo sino yo, nan mu nan so nan bi suk mwa gato nan ku ne, orete suk mwa ne bi sugum nan syo nai ye gato yo ku suk yo mo nde, sane bere nan ku suk mwa mo gu. Nan syo sugum ne nai ye gato yewa suk, orete nan ma simo Ji et."
40019022	Pa yemsok ne jam sukdu gato Yefun Yesus ki ne sa, pa jimnutbot ndo nde. Pa mu kadit re, we pa bi sukjimnut sye mo an bi suk mwa ne.
40019023	Sane Yefun Yesus ki nai bi pakon ne do, "Suk gato Ji ki ré suksangge anare, ye gato bi suk mwa iwa an gum sok mo Yefun Allah bi rus-i ne yo, bergan os ne yé teker wa an re.
40019024	Ji ki o sare do, te suge sye gato gum do unta sok ket sum parke wak mó bado, nde e? Yo sok mo nde, sukye teker ware. Sane dom yé gato bi suk mwa iwa án gum sok mo Yefun Allah bi rus-i yo, suk ne tepsu sukye teker wa án re."
40019025	Pakon jam sukdu ne sa, án yeket, án ndo do, "Sane bere je u anato ku os wa sok mo Yefun Allah bi rus-i ne?"
40019026	Yefun Yesus sokbot pakon ne, ete An ki do, "Yetu yo bi os mo nde, wo Yefun Allah sa, bi os mó; mo suk mwa ne sino gato Yefun Allah iwa ben ne yo, Yefun nggiwa wai mó re."
40019027	Orete Petrus ki do, "Men gare, men misyar men bi suk mwa gato men ku ne sino kem, ete men simo Nan, sane bere men ku suma ne?"
40019028	Yefun Yesus ki nai bi pakon do, "Suk gato Ji ki ré suksangge anare, kam sari ne ma ete suk mwa ne be ete Yetu bi Pa gum Yekwesu gato kok sye wai o re yo, bere nin ge musyu dik sop we gato simo Ji waii gum yekwesu dom. Bere nin ndobot ye Israel bi yewis ge musyu dik sop we mone.
40019029	Yé mwa ne sino gato misyar bi nu e, bi nji e, bi nyanggon e, bi yenggras e, bi pa e, bi bur det e ne subere an mu ben Ji bi suk-i yo, bere Yefun Allah win suk mwa gato an misyar ne mu kom mo wam wotin dik yo, ete bere án kem ndo to kapyo mato kapyo.
40019030	Wo yé mwa gato ben Ji bi suk-i nam, bere án ku suk wari, ete yé mwa gato ben Ji bi suk-i ne yo nam nde, bere án ku suk nyim."
40020001	"Yefun Allah nai yetu sok mo An bi rus-i ne yo, bere tepsu sukamno ré. Su nyotkwo gan, yetu ge dik yo gato bi nggwe anggur mu kendo yé bok yo ma wa ben suk mo an bi nggwe ne.
40020002	An tom su do, bere an syo sugum kom mo perak det dik, tepsu gaji wa kam no dik, orete an syogat yé bok ne mu ben suk mo nggwe ne.
40020003	Kam kok, an mu mo pasar ete me yé bok yo o mone gato yo ben suk nde.
40020004	Sane an ki nai do, 'Nin mu ben suk mo ji bi nggwe, ete bere ji bi sugum nai nin tepsu nin bi kamba mone.'
40020005	Sane yé bok ne mu. Or o, kam ti ri, ye gato bi nggwe mu ku yé bok yo o gato dakai ti not mo pasar. Sane an kendo yé bok ne ma ben suk mo an bi nggwe ne o. Or o, kam dek an ben sane o.
40020006	Karowa kam bok dom, an mu mo pasar ete ku yé bok yo o dakai ti mone. An ndo mo do, 'Suma ben anato nin dakai ti not more kadit nyotkwo sor kom mo kre ré ne?'
40020007	Yé bok ne ki do, 'Ye yo ma kendo men wa ben suk yo mo nde.' An ki do, 'Sane, nin mu ben suk mo ji bi nggwe et.'
40020008	Kom mo noru, ye gato bi nggwe ne ki nai an bi pa gato tepsu yesu wa yé mwa gato ben suk mone do, 'Nan kendo yé gato ma ben suk ma sum, ete nan syo sugum nai án mo án bi kamba et. Nan syo bi gaji nai yé gato ma ben suk kadit kre ne nyim, orete nan syo nai ye gato ma ben suk kadit nyotkwo wari.'
40020009	An syo sugum perak det dik nai yetu gedik-gedik gato ben suk kadit kre ne.
40020010	Sane yé bok gato ben suk kadit nyotkwo ne ma wa nai bi gaji sa, yé bok ne nut do, bere án ku sugum wai kadit det dik ne o re, sarewo yesu ne syo sugum perak dik nai án gedik-gedik ne sor re.
40020011	Án ku sugum ne sa, án maskwa, án kabor ye gato bi nggwe ne.
40020012	Án ki do, 'Yé gato ma ben suk kadit kre, ben suk kom mo jam dik sor re, wo men yé gato ben suk kadit nyotkwo, men kamba, kam gat men, wo nan bi sugum nai yé bok neya si men tepsu yu sino, sane siri re.'
40020013	Ye gato bi nggwe ki nai yé bok gato kabor an sare do, 'Pa, ji yo ben sukibit are nde. Nin si ji tom su yu do, nin ben suk kadit nyotkwo kom mo kre, ete ji bi sugum perak det dik is nin ne, sangge bado?
40020014	Sangge fe! Sane nin nai nin bi sugum, ete nin mu sor. Ji dakai iwa ji syo sugum det dik nai yé gato ben suk kadit kre ne dom.
40020015	Ji dakai bi sugum, sane ji ben suk ket ji dakai i su sugum ne anato siri bado? Ji ben sukndo, ji syo sugum mwa nai ye yi ne anato nin maskwa ji mone bado?' "
40020016	Sane Yefun Yesus ki do, "Ye gato Yefun Allah kendo ma wa ben An bi suk-i, bere ye gato ben Yefun bi suk-i nam nde, bere an ku suk nyim, ete ye gato ben Yefun bi suk-i ne nam, bere an ku suk wari."
40020017	Yefun Yesus mu mo kota Yerusalem saresa, An kendo An bi pakon si An mu dor kadit yé yi, ete An ki nai do,
40020018	"Men mu mo Yerusalem it anare. Mone ye meret os wa gwat yeko ma wa but Yetu bi Pa to Ji ré, ete yé syo Ji mo yekwesú mo Yefun Allah bi nu si yeguru agama syim. Bere án syokom yé gu Ji kwop,
40020019	ete án syo Ji mo yewis yi syim-i. Yewis yi ne bere ki Ji ket kwayo-kwayo, bere yé kwam Ji su bus, yé mban Ji mo kwesukwin, ete bere Ji kwop mone, wo kom mo kam we rek, bere Ji sun kadit sukkwop o re."
40020020	Orete Zebedeus bi nggon si bi pa ge we ma ku Yefun Yesus. Án tu án umsu mo Yefun Yesus gwem, orete án ndekwa Yefun Yesus ós án su suk yo.
40020021	Yefun Yesus ndo mo án do, "Ji ós nin su suma ne?" Nggon ne ki do, "Nan tom su ji do, bere mo pe gato Nan jowa Nan bi rus-i ne yo, Nan bes ji bi pa ge we gum pasye si Nan sino, pa dik yo kem tak Nan de syim ge, pa dik yo o kem tak Nan de syim jam."
40020022	Yefun Yesus ki nai pa we do, "Nin ka we jam nde suk gato nin ka we ndekwa ne. Nin ka we fro nggwa wa nin ka we ku sukye tepsu sukye gato bere Ji ku ne, bado?" Pa we ne ki do, "Men fro men nggwa wa re."
40020023	Yefun Yesus ki nai pa we ne do, "Sangge, bere nin ka we ku sukye tepsu Ji, sarewo Ji yo bi os wa Ji syo nat yo wa nin ka we kem mone nde, wo Yefun Allah sor ete fro ye gato bere kem tak Ji de syim ge si ye gato kem tak Ji de syim jam ne."
40020024	Pakon ge musyu dik doyi neya jam sukdu gato pakon ge we ré ki ne sa, án maskwa ket pa we ne.
40020025	Sane Yefun Yesus kendo pakon ge musyu dik sop we sum sino, ete An ki nai do, "Nin jam do, yé gato gum yekwesu mo bur ré gato jam nde Yefun, bere yekwesu ne ben án bi suk-i su án bi rus-i ne krat wai o re. Sane dom yekwesu gato gum yepasye bere syaugat án bi rus-i ben suk tepsu yepasye ne bi sukdu-i ne sor. Án bi rus-i tepsu án bi pakwerut-i gato benbot suk gato án imo sor.
40020026	Sarewo nin jom nin bi rus-i sane nde, wo sare, ye gato iwa yé bes an nggwa tepsu yepasye it yo, an ben nggwa tepsu pa wokgan gato iwa ós yé mwa neya et.
40020027	Ye gato iwa an gum yekwesu it yo, an ben nggwa tepsu nin bi pakwerut et,
40020028	we Yetu bi Pa to Ji ré ma mo bur ré wa yé ben suk wa Ji nde, wo Ji ma wa Ji ós nje, ete Ji bi nggwa tepsu suktot mo sukibit gato yé mwa ben ne."
40020029	Yefun Yesus si bi pakon mu kadit kota Yerikho sa, yé mwa boribot Yefun Yesus.
40020030	Ye we gato gro ndu kem mo os de mone. Ye we jam Yefun Yesus mu wai ket os mo an we de ne sa, an we saiye. An we saiye do, "Yeraja Daud bi Dat o, Nan jimnotku men ka we et!"
40020031	Yé mwa mone maskwa ket ye we ne, ete yé ndantom ye we ne do, "Nin ka we not se!" Yé da ndantom ye we, sarewo ye we ne saiye gat nggi wai o re. An we saiye nggi o do, "Yenggras o, yeraja Daud bi Dat o, Nan jimnotku men ka we et!"
40020032	Yefun Yesus ti not, ete An kendo ye we ne do, "Nin ka we iwa Ji ós nin ka we su suma ne?"
40020033	Ye we ne ki do, "Yenggras, Nan ós ben men ka we gro ndo et."
40020034	Yefun Yesus dakai jimnotku ye we ne. An ak syim mo ye we ne gro, or ye we ne gro ndo satu it anane. Orete ye we ne simo Yefun Yesus.
40021001	Yefun Yesus si bi pakon karowa ma kom mo kota Yerusalem sa, án ma kom mo kampung gato gum do Betfage mo bobuk Zaitun. Mone Yefun Yesus syogat An bi pakon ge we yo mu nyim.
40021002	Yefun Yesus ki nai an we ne do, "Nin ka we mu nyim mo kampung gato karo mone. Nin ka we do mu kom mone it yo, bere nin ka we ku keledai ge dik yo si bi gan gato yé jik mone. Nin ka we sombok, ete nin ka we gwat ge we ne ma mo Ji et.
40021003	Ye to ndo nin ka we subot keledai ge we ne yo, nin ka we ki nai ye ne do, 'Men bi Yekwesu mitmo keledai ge we ré,' sane bere ye ne misyar nin ka we dakai gwat ma sor."
40021004	Ye we mu ete gwat keledai ma subere suktaru gato Yefun Allah tarubot yenabi ne bor. Yenabi ki do,
40021005	"Men ki nai nje mo Sion do, 'Nin bi Yekwesu ana ma ku nin it, An bes An nggwa kok nde, An it mo keledai ete ma, An it mo keledai bi gan ma.' "
40021006	Sane, pakon ge we ne mu benbot suk gato Yefun Yesus syogat pa we ben ne.
40021007	Pa we ne gwat keledai si bi gan ma, ete pa we sya bi sansun mo keledai ge we yu, orete Yefun Yesus it kem mo keledai gan ne yu.
40021008	Yefun Yesus mubot os ne sa, yé mwa mone mit iwa ku Yefun Yesus ma tepsu án bi yepasye. Sane ye deyo sya án bi sansun mo os mit wa Yefun Yesus. Yé deyo tot kwebu mo nggwe ete gwat ma, án sya wa mbrau os gato Yefun Yesus muket.
40021009	Yé mwa gato mu nyim si yé mwa gato boribot, án sino saiye do, "Men un yeraja Daud bi Dat et! Ye gato Yefun Allah syogat ma ré, Yefun Allah ben sukndo su An et! Men yetu ete bes Yefun Allah gum kok sye wai o et!"
40021010	Yefun Yesus kom mo kota Yerusalem sa, yé mwa ne sino mone me An ma. Yé mwa ne nutbot ndo nde. Yé mwa ne saiye sino ete ndo mo yu do, "Je u ana ré ne?"
40021011	Yé mwa gato mu wairi wa Yefun Yesus ki do, "Yefun Yesus anare. An yenabi gato ma kadit kota Nazaret mo bur Galilea."
40021012	Orete Yefun Yesus mu mo Yefun Allah bi nu. Yefun Yesus sok mo ros gato ye nggo wairi wa Yefun Allah bi nu ne de mit. An sok mone sa, An syun yé bok ne sino gato so suk mone titi wé kadit pe ne. An brek yé gato win sugum bi meja, An brek yé gato so ndabu bi bangko.
40021013	An ki nai yé mwa mone do, "Ye krom mo Yefun Allah bi sukdu do, 'Ji bi nu ré yo, yé kendo do nu gato yé benadi mó,' wo nin gato so suk mo Yefun Allah bi nu mit ré, nin ben nu ré tepsu nu wa yé gato syimsi suk ne ma kem mó."
40021014	Ye gato gro ndu e, ye gato gwes út e ne ma ku Yefun Yesus mo Yefun Allah bi nu, ete An ben yé ne ge.
40021015	Wo yekwesú mo Yefun Allah bi nu si yeguru agama me suk gato Yefun Yesus ben gato ben yé mwa mone yeket sa, án maskwa. Sane dom yekwesú si yeguru jam pa wokgan saiye mo Yefun Yesus do, "Men un yeraja Daud bi Dat ne et," sane yekwesú si yeguru maskwa wai o it anane.
40021016	Sane án ndo mo Yefun Yesus do, "Nan jam suk gato pa saiye ne, bado?" Yefun Yesus ki do, "Ji jam re. Nin jam Yefun Allah bi sukdu gato duwe do, 'Yefun Allah, Nan anato duno pa wokgan si pabom wa un Ji ndo wai o re.' Nin baca sukdu ré mó bado, nde tó e?"
40021017	Yefun Yesus ki sane, orete An mu kadit yé ne. An mu kadit kota ne mu mo kampung Betania. An mu kom mo Betania, ete An sem mone.
40021018	Ik, nyotkwo gan, Yefun Yesus satu mu mo kota saresa, mo os miten, Yefun Yesus on de.
40021019	An me kwe ara ke dik yo mo os de sa, An mu nai kwe ara bo ware, kwebo yo mo nde, wo kwenat sor re ana mó. Sane An ki nai kwe ne do, "Kwe ara, nan yo bo o nde it anare." Yefun Yesus dufo mo kwe ara ke, or kwe ne gu it anane.
40021020	Yefun Yesus bi pakon me kwe ne gu sa, án yeket. Án ndo mo yu do, "Suma ben anato kwe ara ré gu kekro sare ne?"
40021021	Yefun Yesus ki do, "Suk gato Ji ki ré suksangge anare, nin onyar kem mo Yefun Allah, ete nin bi sukjimnut we mone nde yo, bere nin nggiwa nin ben suk tepsu Ji ben mo kwe ara ré. Suk ne sor nde, wo bere nin nggiwa nin ki nai banbo ne do, 'Nan mu am nan dakai ngga mo sem et,' sane bere banbo ne benbot suk gato nin ki ne.
40021022	Nin onyar kem mo Yefun sisu sangge yo, bere nin ku suk gato nin ndek mo An ne re."
40021023	Yefun Yesus satu ma sok mo Yefun Allah bi nu de, mo ros de mit. An duno nje mone saresa, yekwesú mo Yefun Allah bi nu si ye Yahudi bi yepasye ma ku Yefun Yesus. Yé ne ndobot Yefun Yesus do, "Je u anato bes Nan wa Nan ben suk mwa more ne? Je u anato syogat Nan ma more ne?"
40021024	Yefun Yesus ki do, "Ye gato bes Ji gum kok wa Ji ma ben suk more ne, bere Ji frot An gum nai nin jam, sarewo Ji waii ndo mo nin subot kwa dik yo or et. Nin ki sukdu ne ma yo, bere Ji waii ki sukdu satu mo sukdu gato nin ndobot Ji mone.
40021025	Ji ndo mo nin do, 'Je u anato bes Yohanes wa ras nje mo syur ne, Yefun Allah bado, yetu e?' " Orge yekwesu si yepasye ne kibot su yu ware, án yo ku os nde, án ndo mo yu do, "Men ki sa u nai An ne? Men do ki do, 'Yefun Allah anato bes Yohanes' it yo, bere An ndo mo men do, 'Sane nin yo jammo Yohanes nde wa suma ne?'
40021026	Wo men do ki do, 'Yetu anato bes Yohanes,' it yo, bere men nyuwa yetu mwa more, sawe yé mwa ne maskwa, we yé mwa ne onyar kem mo Yohanes tepsu yenabi gato Yefun Allah bes ne."
40021027	Sane yekwesú mo Yefun Allah bi nu si ye Yahudi bi yepasye mu ki nai Yefun Yesus do, "Men jam nde." Orete Yefun Yesus ki nai án do, "Sane yo, Ye gato bes Ji wa Ji ma ben suk more ne, Ji yo frot An gum nai nin jam dom nde."
40021028	"Nin nutbot sukamno ré sa u ne? Yetu ge dik yo bi pa yebris ge we. An mu ku pa futmo, ete an ki nai do, 'Pa, su kam ré yo, nan mu ben suk mo nggwe et.'
40021029	Pa ne ki do, 'Ji bari re.' Wo bergan, ete pa bi sukjimnut brek kadit suk gato pa ki ne, ete pa dakai mu ben suk mo nggwe.
40021030	Pa we bi ai waii mu ku pa dowok ete kiwa pa dowok mu ben suk mo nggwe. Pa ne ki do, 'Ya, ji mu it anare.' Wo pa ne yo mu nde."
40021031	Sane Yefun Yesus ndo mo yekwesú mo Yefun Allah bi nu si ye Yahudi bi yepasye mone do, "Kadit pa we ré, je u anato benbot suk gato pa we bi ai ki ne?" Án ki do, "Pa futmo." Sane Yefun Yesus ki nai án do, "Suk gato Ji ki ré suksangge anare, yé gato ben sukibit sato yé gato nai sugum kadit nje wa pemerintah si nggon gato ben siri mwa ne bere án sok mo Yefun Allah bi rus-i nyim kadit nin re.
40021032	Yohanes gato ras nje mo syur da ma ete kadum os gato ndo tepsu Yefun mit wa nin muket ne ware, nin yo onyar kem mo an bi sukdu-i nde, wo yé gato ben sukibit sato yé gato nai sugum kadit nje wa pemerintah ne si nggon gato ben siri mwa ne sa, án kwet, ete án jammo Yohanes bi sukdu-i. Nin da me yé gato ben sukibit ne kwet ete jammo Yohanes bi sukdu-i, sarewo nin yo nai sukjimnut wa nin kwet ete jammo an bi sukdu-i dom nde."
40021033	Yefun Yesus gwat sukamno dik yo o. An ki nai yekwesú mo Yefun Allah bi nu si ye Yahudi bi yepasye do, "Nin jammo sukamno dik yo o gare et. Wam dik yo, yenggras ge dik yo bi bur det. Mone yenggras ne jan bi nggwe anggur, an gat ros wairi wa, ete an po bur wak wa yé jomuk anggur bo mó. Orete an nggo nu gwes kok wa yé ti mó subere yé mewa nggwe ne. Suk mwa ne fro, orete yenggras syogat yetu ge bok yo mewa nggwe ne. An ki nai yé bok ne do, 'Anggur ré do bo it yo, nin wat i-we, napyo wa ji, napyo wa nin.' Orete yenggras mu mo nat yi kadit.
40021034	Su kam gato anggur ne bo um, yenggras ne syogat an bi pakwerut ge bok yo mu mo ye gato mewa nggwe ne subere yé ne wat anggur bo napyo wa an.
40021035	Sarewo pakwerut ne do ma sa, ye gato mewa nggwe ne but pakwerut ne, yé kwam ge dik yo e, yé gu ge dik yo kwop e, yé am dik yo su jok.
40021036	Sane yenggras ne syogat pakwerut ge bok yo o waii mu mone. Pa ne mwa wai kadit wam futmo ne. Pa mu mone ware, ye gato mewa nggwe ne ben saga wam futmo ne o re.
40021037	Kom mo rut sa, yenggras ne syogat an dakai bi gan mu mone. An nut do, 'Ye gato mewa nggwe ne bere jammo ji bi pa re.'
40021038	Wo ye gato mewa nggwe ne do me pa ne ma sa, án ki nai yu do, 'Yenggras gato bi bur det ré bi gan anare. Men gu pa kwop wé et, subere bur det ré sok mo men.'
40021039	Sane yé ne but pa ne, ete yé gwat pa mu kadit nggwe ne, orete yé gu pa kwop wé mo nggwe de nden."
40021040	Orete Yefun Yesus ndo mo yekwesú mo Yefun Allah bi nu si ye Yahudi bi yepasye mone do, "Sane, yenggras gato bi bur det ne ma yo, bere an ben suma su ye gato mewa an bi nggwe ne?"
40021041	Yekwesú si yepasye ne ki do, "Bere an gu yé bok gato ben sukibit ne wé sor. Orete an syogat ye be yo o waii mewa an bi nggwe ne. Bere an kendo yé bok yo gato bere wat anggur bo napyo su an tepsu bi kam gato anggur bo um mone."
40021042	Sane Yefun Yesus ki nai yekwesú si yepasye ne do, "Nin baca sukdu kwa ré mo Yefun Allah bi sukdu mó bado, nde tó e? Sukdu ré ki do, 'Jok gato yé nggo nu su ne, su ketke yé bariwa, án nut do ibit re, ri ma sa, yé nai jok ne tepsu jok gato ndo wai wa yé nggo nu ne su o re. Yefun Allah anato fro jok ne. Men me, ete men nut do, suk gato Yefun ben ne ndo wai o re.' "
40021043	Yefun Yesus ki o do, "Sane Ji ki sare do, nin ben sukibit sane bere Yefun Allah syun nin wé kadit An bi rus-i. Nin bi yewis-i yo tep wa sok mone o nde, wo yewis gato iwa jammo Yefun bere sok mo Yefun Allah bi rus-i ne win nin or re. [
40021044	Yé mwa ne sino gato gwes ti mo jok gato ndo ne ges, bere an kaim mbrur re, wo ye gato jok gato ndo ne ges gwa it yo, bere an dat de su bur.]"
40021045	Yekwesú mo Yefun Allah bi nu si ye Farisi jam sukamno bok yo gato Yefun Yesus ki ne sa, án jam do, Yefun Yesus kiket án.
40021046	Sane án werwa án but Yefun Yesus, sarewo án nyuwa yé mwa gato sum mone gato nut do, Yefun Yesus anato tepsu yenabi.
40022001	Yefun Yesus ki suk su yé mwa mone, An gwat sukamno yo o, sare do,
40022002	"Yefun Allah nai yetu sok mo An bi rus-i ne yo, bere tepsu yeraja gato konwa sukra wa an bi gan.
40022003	Yeraja ne syogat an bi pakwerut ge bok yo mubot nje wa kendo yé mwa ne ma, sarewo yé mwa ne bariwa re.
40022004	Sane yeraja syogat pakwerut ge bok yo o mu, an ki nai pakwerut bok ne do, 'Nin mu ki nai yé gato ji kendo ma mo sukra gato ji konwa ré do, sugit ne fro it. Ji gu ji bi suge, ji go, ete ji kon jon it. Suk mwa ne fro wa men konwa sukra re, nin ma se!'
40022005	Pakwerut bok ne kom mo ye gato yeraja kendo ma ne, sarewo yé mwa ne misyar pakwerut bi sukdu ne re. Yé deyo dakai mu ben bi suk-i kadit, deyo o mu mo nggwe kadit, deyo o mu ben suk mo bi kantor kadit sukra ne.
40022006	Deyo o but pakwerut ne ete kwam pa ne, ete gu pa bok ne kwop or re.
40022007	Sane yeraja ne maskwa ndo nde, ete an syogat an bi yesukmise mu gu ye gato ben sukibit ne kwop wé ete syo bot git yé mwa ne bi kota ne or re.
40022008	Orete yeraja kendo an bi pakwerut ne, ete an ki do, 'Men fro suk mwa wa men konwa sukra ré it, sarewo yé gato ji kendo ma ne yo tep wa si men more nde.
40022009	Sane nin mubot os sye, nin kar yé gato nin ku mone.'
40022010	Sane pakwerut bok ne mu kar ye gato án ku mo os sye ne ma, yé gato ben sukndo si yé gato ben sukibit ne sino pa kar ma sane sor, nu gato yé konwa sukra mone ses re.
40022011	Wo yeraja ma ku yé mwa gato ma ne sa, an ku yetu ge dik yo gato it san yo tepsu wa ye ne simo sukra nde.
40022012	An ndo mo ye ne do, 'Yesyim, nan it san yo tepsu wa nan simo sukra ré nde, nan ku os wa nan sok more sa u ne?' Ye ne not sor, ye ne yo ki suk wokgan yo dom nde.
40022013	Sane yeraja ki nai bi pakwerut ge bok ne do, 'Nin but ye ré, nin rai an gwes si an syim ne krat, orete nin am an mo nden, mo pe gato ndendu. Mone yé wo ndo nde, mone yé dakai nderku nggwa.' "
40022014	Kom mone sa, Yefun Yesus ki do, "Yefun Allah kendo yé mwa neya sok mo An bi rus-i, sarewo ge bok yo sor re, ete Yefun nai sok mo An bi rus-i ne."
40022015	Ye Farisi bok yo gato sum mone mu ete fro sukdu wa án ndobot Yefun Yesus subere án meret os wa Yefun Yesus mo suk gato Yefun ki ne.
40022016	Ye Farisi syogat án bi pakon ge bok yo si ye gato simo Herodes ge bok yo mu ku Yefun Yesus, ete án ndo mo Yefun Yesus do, "Yeguru, men jam do, Nan sa, Nan anato ye gato ben bi suk-i ri-roi sor. Men jam do, Nan kibot Yefun Allah bi sukdu ne yo, kapre yepasye ke, ye gato gum wok ke, Nan duno men su Yefun Allah bi sukdu-i ne rer sor. Nan duno yé mwa ne sino tepsu yu. Nan yo brek nden we mo sukdu gato Nan ki ne nde.
40022017	Sane, men iwa men jam Nan bi sukjimnut subot sukdu ré et, sare do, pemerintah bi yekwesu gato gum do Kaisar syogat men bi sugum pajak nai an, sane men ye Yahudi bi sukduno-i ki suma ne? Men bi sugum pajak anato ndo tepsu sukduno ne bado, siri kadit e?"
40022018	Yefun Yesus jam yé bok ne meret os wa An, subere yé maskwa An mo sukdu gato An ki satu ne. Sane An ki do, "Nin yé gato kidar do, nin onyar kem mo Yefun, sarewo nin mit tara ne te, suma ben anato nin meret os wa Ji ne?
40022019	Nin gwat sugum gato nin bi pajak su ne det dik yo ma wa Ji me et." Yé gwat ye Roma bi sugum det dik yo ma,
40022020	orete An ndo mo yé ne do, "Yé krom je u ana kaim mo sugum det ré ne? Yé krom je u ana gum mo sugum det ré ne?"
40022021	Yé ki do, "Yé krom Kaisar kaim mone si yé krom Kaisar gum mone." Sane Yefun Yesus ki nai án do, "Sane, Kaisar bi suk-i yo, men syo nai Kaisar, wo Yefun Allah bi suk-i yo, men syo nai Yefun sor."
40022022	Yé jam suk gato Yefun Yesus ki ne sa, yé yeket sukdu ne. Yé Farisi bok ne yo ku os nde, sane yé misyar, ete yé mu kadit An re.
40022023	Su kam ne dom, ye Saduki ge bok yo ma ku Yefun Yesus. Ye Saduki bi sukduno-i kwa yo do, ye gato kwop bere yo sun o nde. Ye Saduki ré ma ndo mo Yefun Yesus do,
40022024	"Yeguru, Musa ki do, ye gato yo ku pa nde do kwop it yo, bere an bi nji waii kra su nggonna ne subere ku pa win an bi nji gato kwop ne.
40022025	Sane pa yedik ge mufit kem more mó re. Pa dofutmo kra su nggon dik yo, orete an kwop, an yo ku pa nde. Sane pa kedowe waii kra su nggonna ne o.
40022026	Pa kedowe saga pa dofutmo ne dom, pa ne kwop, yo ku pa nde. Sane pa kedogri waii kra su nggonna ne o, orete pa ne kwop, yo ku pa nde, sane sane sor pá bok ne sino kom mo kedomufit kra su nggonna ne ware, pá bok ne sino yo ku pa nde, wo pá bok ne sino kwop or.
40022027	Kom mo rut sa, nggonna ne waii kwop wari.
40022028	Sane yo, su kam gato yekwop sun kadit sukkwop it yo, nggon gato kra su pa ge mufit ne te, bere nggon ré tepsu pa u bi nggon ne?"
40022029	Yefun Yesus ki nai ye Saduki ne do, "Nin jam nde Yefun Allah bi sukdu, nin jam nde Yefun Allah bi suktinggi, sane anato nin bi sukjimnut siri.
40022030	We sare, ye gato kem mo bur ré sa, án kra su yu, sarewo su kam gato yekwop sun it yo, yé mwa ne sino bere yo kra su yu o nde, wo yé mwa ne tepsu malaikat mo gu sor re, yé yo kwop o nde.
40022031	Nin watbot sukdu gato Yefun Allah ki subot yé gato sun kadit sukkwop ne mó bado? Yefun Allah ki do,
40022032	'Ji anato Yefun Allah gato jom Abraham, Isak si Yakub.' Yenggras ka gri ne da kwop su nyim neya, sarewo án mbau satu. Sane Yefun Allah yo jom ye gato kwop nde, wo Yefun jom ye gato mbau sor."
40022033	Yé mwa gato sum mone jam sukdu ne sa, án yeket sukdu gato Yefun Yesus duno án su ne.
40022034	Ye Farisi jam do, Yefun Yesus ki bi sukdu gato ben ye Saduki not sa, án sum, orete án mu ku Yefun Yesus.
40022035	Ye Farisi ge dik yo gato owa duno nje su Yefun bi sukdu ne meret os wa Yefun Yesus. An ndo Yefun Yesus subot sukduno kwa yo.
40022036	Ye ne ndo do, "Yeguru, kadit sukdu mwa gato Yefun Allah duno men su ne, sukduno u anato sye wai kadit sukduno yi neya ne?"
40022037	Yefun Yesus ki do, "Men bi sukjimnut sye kas subot Yefun Allah Ye gato gesyos gato jom men ne et. Men bi men nggwa wa men ben An bi suk-i sisu men mit dik, men onyar dik, men bi sukjimnut dik et.
40022038	Sukduno gato sye wai, gato men jammo nyim kadit sukduno yi ne anane.
40022039	Sukduno kwa dowe bergan bi sukjimnut tepsu yu, sare do, 'Men bi sukjimnut sye kas subot ye yi tepsu men bi sukjimnut sye kas subot men dakai et.'
40022040	Sukduno kwa we ré anato tepsu i-ke wa sukduno mwa ne mo Musa bi sukduno-i sisu yenabi bi sukduno-i ne sino."
40022041	Ye Farisi sum mone tó, Yefun Yesus ndo mo án do,
40022042	"Nin nutbot Yekwesu gato Yefun Allah syogat ma mo bur ré wa ós yetu ne sa u ne? Ye ne tepsu je u bi dat ne?" Ye Farisi ki do, "An anato Daud bi Dat."
40022043	Yefun Yesus ki nai án do, "Sane, suma ben anato Yefun Allah Gen pet mo Daud, ete Daud kendo An do, 'Ji bi Yekwesu' ne? We sare, Daud krom do,
40022044	'Yefun Allah, Ye gato gesyos ki nai ji bi Yekwesu do, Nan kem tak Ji de syim ge. Nan si Ji tepsu Yekwesu sino mone sane sor Ji syo yeko gato iwa gu Nan mo Nan syim, subere án jammo Nan et.'
40022045	Sane mo Mazmur ne, Daud kendo Kristus tepsu an bi Yekwesu. Sane men kendo Kristus do, 'Daud bi Dat' sor nde, wo An tepsu 'Daud bi Yekwesu' dom."
40022046	Yetu ge dik yo mone yo nggiwa ki suk satu nai Yefun Yesus nde. Sane kadit kam ne, ye yo ma ndobot Yefun Yesus wa meret os wa An o nde.
40023001	Orete Yefun Yesus ki nai yé mwa gato sum mone sisu An bi pakon do,
40023002	"Yeguru agama si ye Farisi duno men su Musa bi sukduno.
40023003	Sane suk mwa gato án duno men su ne, men jammo, ete men benbot. Wo án dakai yo benbot suk gato án duno men su nde. Sane men benbot suk gato án dakai ben ne nde.
40023004	Án bes sukde ne mo yé kwake, ete án far krat mone, wo án yo ós wa sam sukde ne nde, án yo ós wokgan yo dom nde.
40023005	Suk mwa gato án ben ne, án ben subere yé me suk gato án ben ne sor re, wo án mit tara re. Án it kotak wokgan mo án git si án syim yo, án ben kotak ne sye wai kadit yé yi ne, subere yé nut do, án sa, yepasye mo Yefun bi de-i. Sane dom, san yar gato yé bit mo án bi san nap ne, án ben án bi ne syu wai, subere yé nut do, án sa, yekwesu mo Yefun bi de-i.
40023006	Án iwa án kem mo pe gato yé fro wa yepasye ma kem mó, sato mo nu ari e, mo pesta e ne subere yé bes án gum kok mone.
40023007	Án do mu mo pasar it yo, án iwa yé mwa mo pasar ki do, yepasye ana ma ne, ete yé ki do, 'kam ndo' mo án.
40023008	Wo Ji ki sare do, nin sino tepsu yedik, sane nin bes ye yo gum 'yeguru' daret nde. Nin bi Yeguru ne ka dik sor, Ji dakai.
40023009	Nin kendo ye yo mo bur ré gum do 'nin bi ai' daret nde, we nin bi ai ka dik sor, ete An kem mo gu.
40023010	Sane dom, nin kendo ye yo gum do 'yekwesu' daret nde, we nin bi Yekwesu ge dik sor anato Kristus gato Yefun Allah syogat ma mo bur ré wa nai nin yetu kadit sukye ete jowa nin.
40023011	Ye gato nin bes gum yekwesu, an anato ye gato ben suk tepsu nin bi pakwerut ne et,
40023012	we ye gato bes an nggwa kok tepsu an yepasye, bere Yefun Allah ben an damen o re, wo ye gato is an nggwa ga tepsu pa wokgan, bere Yefun Allah dakai bes an gum yepasye o re."
40023013	"Nin yeguru agama, bere nin ku sukye. Nin ye Farisi, bere nin ku sukye. Nin ki suk su nin syokwet sor re. Ben sato nin syimwa nusyo subere ye yo ku os wa sok mo Yefun Allah bi rus-i nde. Nin yo sok nde, or o nin ben sukye yawa os wa ye gato iwa sok mone dom. [
40023014	Nin yeguru agama, bere nin ku sukye. Nin ye Farisi, bere nin ku sukye. Nin kidar nggonna subere nin nai suk mo nggonna ne bi nu or sino. Sane dom nin benadi syu, subere yé mwa gato me nin ben sane nut do, nin sa, ben Yefun Allah bi suk-i sisu ndo, ondewo nin ben nin bi suk-i ibit re. Sane bere Yefun Allah syo sukye gato de wai nai nin mone o re.]
40023015	Nin yeguru agama, bere nin ku sukye. Nin ye Farisi, bere nin ku sukye. Nin ki suk su nin syokwet sor re. Nin mu mo os syu mu mo peyo-peyo, nin bi win mo sem mu mo bur yi meret ye yo wa nin but tepsu nin bi pakon. Nin ku it yo, bere nin ben pa ne ibit wai kadit nin o re, ete ri ma pa ne ges mo bot gesyos re.
40023016	Nin anato tepsu ye gato ós ye yi muket os, sarewo nin gro ndu. Bere nin ku sukye. Nin duno nje su sukduno-i gato siri kadit Yefun Allah bi sukduno-i. Nin ki do, 'Ye yo tom suk ete syo an syim su do, "Yefun Allah bi nu anane," yo, bere nin ki do, an yo benbot suk gato an tom ne nde yo, suk yo o nde. Wo an tom suk, ete an syo an syim su do, "Yefun Allah bi nu bi emas anane," yo, bere nin ki do, an yo benbot suk gato an tom ne nde yo, bere an ku sukye.'
40023017	Nin jimgon, nin tepsu ye gato gro ndu. Suma anato ndo wai ne, emas bado, Yefun Allah bi nu gato ben emas ne tepsu Yefun Allah bi suk-i ne?
40023018	Nin duno nje o do, 'Ye yo tom suk, ete an syo an syim su do, "Meja gato men grem suk yo wa som Yefun su ne anane," yo, bere nin ki do an yo benbot suk gato an tom ne nde yo, suk yo o nde. Wo an tom suk, ete an syo an syim su do, "Suksom gato ji gwat ma grem mo meja ne wa ji som Yefun su anane," yo, bere nin ki do, an yo benbot suk gato an tom ne nde yo, bere an ku sukye.'
40023019	Nin gare, nin gro ndu ndo nde. Suma anato ndo wai ne, suksom gato an gwat ma ne, bado, meja gato ben suk ne tepsu Yefun Allah bi suk-i e?
40023020	Sane, ye gato tom suk, ete an syo an syim su do, 'Meja gato men grem suk yo wa men som Yefun su ne anane,' yo, tepsu an syo an syim su meja si suksom mwa mone sino dom.
40023021	Sane dom, ye gato tom suk, ete an syo an syim su do, 'Yefun Allah bi nu anane,' yo, tepsu an syo an syim su nu ne si Yefun gato kem mo bi nu ne dom.
40023022	Sane dom, ye gato tom suk, ete an syo an syim su do, 'Gu ana nim ne,' yo, tepsu an syo an syim su Yefun Allah bi nat si Yefun Allah gato kem mone dom.
40023023	Nin yeguru agama, bere nin ku sukye. Nin ye Farisi, bere nin ku sukye. Nin ki suk su nin syokwet sor re. Suk gato nin fros su sugit wa ben sugit ne wik sato selasih e, adas manis si jintan yo, nin tik but musyu dik, ete nin syo but dik yo nai Yefun. Nin ben sukwokgan sane da ndo, sarewo nin misyar sukduno gato sye wai mo Yefun Allah bi sukduno wa suma ne? Sukduno sato, men ben suk ri-roi su nje e, men dakai jimnotku nje e, men ben suk su nje tepsu pe gato men tom e ne, nin misyar nde, wo nin benbot sor. Nin misyar sukduno gato sye wai sane nde. Sane dom, sukduno wokgan ne, nin misyar dom nde, wo nin benbot sukduno mwa ne sino sor.
40023024	Nin gare tepsu ye gato gro ndu. Nin fre biran kadit syur gato nin da, sarewo nin dakai kuk suge sye sato unta.
40023025	Nin yeguru agama, bere nin ku sukye. Nin ye Farisi, bere nin ku sukye. Nin ki suk su nin syokwet sor re. Nin mus gelas si mbem mo de nden kwo sor re, wo mo mit ne dum ndo nde, tepsu nin ben nin nggwa ndo mo nden sor re, wo nin mit tara re. Nin mit ne dum su suk sato, nin gro sye wa nin ku suk mwa, nin dakai nut subot nin dakai sor re, nin yo nutbot ye yi nde.
40023026	Nin ye Farisi gro ndu wai o re! Nin mus nin bi gelas si nin bi mbem ne mo mit nyim, sane bere mo de nden ne ndo dom.
40023027	Nin yeguru agama, bere nin ku sukye. Nin ye Farisi, bere nin ku sukye. Nin ki suk su nin syokwet sor re. Nin tepsu makwe gato yé fro bi nu ne kwo ndo mo de nden ne sa, ndo wai o re, wo mo mit ne yekwop dini si i-ku gato kwik ete mbras mó.
40023028	Nin sane dom, mo de nden sa, yé mwa ne nut do, nin sa, ben sukndo tepsu Yefun Allah mit, sarewo nin mit ne tara re, nin ben kidar nje, nin ben sukibit petok sor."
40023029	"Nin yeguru agama, bere nin ku sukye. Nin ye Farisi, bere nin ku sukye. Nin ki suk su nin syokwet sor re. Nin fro makwe gato ndo wa yenabi. Ye gato ben sukndo tepsu Yefun mit ne, nin mbrau bi nu mo makwe.
40023030	Ete nin ki do, 'Men kem su kam gato men bi amui kem sor sa, men yo si án gu yenabi kwop nde.'
40023031	Nin ki sane anato tepsu nin dakai ki nin gum ibit, we nin bi amui anato gu yenabi kwop.
40023032	Sane yo, suk gato nin bi amui ben ne, bere nin waii ben sane dom re!
40023033	Nin ben nin bi suk-i ibit, nin tepsu kwis! Nin si nin bi amui sino ben sukibit tepsu yu. Bere je u anato nai nin kadit sukye gato bere nin ku mo bot gesyos ne?
40023034	Nin jammo suk gato Ji ki ré et, bere Ji syogat yenabi deyo ma, bere Ji syogat ye gato jam suk mwa si yeguru ma dom, wo bere nin gu deyo kwop, bere nin mban deyo mo kwesukwin, bere nin kwam deyo mo nin bi nu ari, ete nin syun deyo kadit kota dik yo mu mo kota dik yo.
40023035	Sane ri ma, bere nin ku sukye mo yé mwa gato ben sukndo tepsu Yefun mit gato nin si nin bi amui gu kwop wé ne. Ketke kadit nin bi amui gu Habel, gato ben sukibit yo mo nde. Or o nin bi amui gu ye yi bok yo o sor kom mo Zakaria, gato Berekia bi pa. Nin bi amui gu an kwop mo Yefun Allah bi nu si bot kot wa ye gre suge mó wa som Yefun su mone ndet.
40023036	Suk gato Ji ki ré suksangge anare, nin gato kem mo bur su kam ré, bere nin anato ku sukye mo yé mwa gato nin bi amui gu kwop ne."
40023037	"Kamapa! Nin yé gato kem mo kota Yerusalem, nin gu yenabi kwop, nin am ye gato gwat Yefun Allah bi suktaru ma su jok. Kapre nin gu yenabi kwop sane o, Ji iwa Ji mewa nin tepsu ndam kokor mewa bi gan mo i desnak, sarewo nin bariwa re.
40023038	Sane bere Yefun Allah misyar nin re, bere Yefun yo sisu nin o nde.
40023039	Ji ki sare do, kadit kam ré nin yo ku Ji o nde, sane sor tepsu kam gato nin ki do, 'Ye gato Yefun Allah syogat ma ré, Yefun Allah ben sukndo su An et!' "
40024001	Yefun Yesus mu kadit Yefun Allah bi nu saresa, An bi pakon ma ku An ete ki do, "Nan sokbot Yefun Allah bi nu ré et."
40024002	Yefun Yesus ki do, "Nin dom sokbot nu ne et. Suk gato Ji ki ré suksangge anare, ri ma jok mwa gato yé nggo nu su ne, bere yé ma krut jok mwa ne or re, dik yo ut mo dik yo o nde."
40024003	Yefun Yesus mu kem mo banbo gato gum do Zaitun sa, An bi pakon ma ku An wadigan mone, ete pakon ndo mo An do, "Kam u ete bere suk gato Nan ki ne bor ne? Suk sato suma anato bere bor nyim wa ós men jam do, bergan it, Nan satu ma mo bur ré, ete bur ré kru ne?"
40024004	Yefun Yesus ki do, "Nin mewa nin nggwa sawe yé yo ma kidar nin.
40024005	Bere yé mwa ma ki do, 'Ji anato Kristus gato Yefun Allah syogat ma mo bur ré,' ete án kidar yé bok ne sino jammo án re.
40024006	Bere nin jam sukdu subot yé ben sukndi karowa nin, bere nin jam sukdu subot yé gato gu yu mo peyo-peyo, sarewo nin nyu nde. Bur ré yo kru nde tó, bere yé ben sukndi ete gu yu nyim wé et.
40024007	Bere negara deyo futma gu negara deyo o. Bere yewis deyo futma gu yewis deyo o mone tó. Bere sui sye juwai bur ré ram mo peyo-peyo. Bere sukonde sye bor mo peyo-peyo.
40024008	Nin me suk bok gane bor it yo, karowa bur ré kru it anane, tepsu nggon gato nukwe i su pa, bere nggon ne kem su bi pa.
40024009	Su kam gane ma, yé mwa mo bur ré iwedewe bere bariket nin yé gato onyar kem mo Ji. Sane bere yé but nin e, yé ben sukye nai nin, ete yé gu nin kwop.
40024010	Sugane, yé mwa gato onyar kem mo Ji, bere misyar Ji or re. Bere yé meret os wa yu, bere yé bariket yu.
40024011	Bere ye gato kidar do, án tepsu yenabi gato gwat suktaru kadit Yefun Allah ne bor ete kidar yé mwa.
40024012	Sugane yé ben sukibit mwa wai anato yé yo jimnotku yu saga nyim ne o nde.
40024013	Wo ye gato onyar kem pe mo Ji sor kom mo pe gato or mó yo, bere an kem ndo to kapyo mato kapyo.
40024014	Bere ye ki sukdu subot os ndo gato Yefun Allah fro wa men yetu subere Yefun Allah nai men gum sok mo An bi rus-i, ete An tepsu men bi Yekwesu mone. Sukdu gato ndo ne, bere yé ki frek subot yewis mwa mo bur ré or sino, eteyo bere bur ré kru it anane."
40024015	Yefun Yesus ki o do, "Bere su kam sari ne ma nin me yetu ge dik yo ma mo Yefun Allah bi nu, ete an sok mo Yefun Allah bi gumwak fo mo Yefun bi nu mit. Ye ne, an mise teker, ete an gwat suk yo ma mone gato ben gumwak fo ne ibit, bere Yefun Allah bariwa gumwak ne or re. (Nin yé mwa ne sino gato baca sukdu gare, nin nutbot bi sukjimnut sisu ndo et.) Yenabi Daniel anato krom sukdu subot sukdu ne.
40024016	Nin do me ye ne ma ben Yefun Allah bi nu mit ibit it yo, nin yé gato kem mo bur Yudea titi mu mo banbo et.
40024017	Nin dogato ti mo bi nu yu is mo nu mit wa nai suk yo mone nde, wo nin titi sor!
40024018	Nin dogato ben suk mo nggwe satu mu mo nu wa nai bi san nit nde. Nin titi sor!
40024019	Su kam ne nggon gato syimfar si nggon gato pe bi pabom er tó ne, bere ku sukye ndo nde.
40024020	Nin ki suk su Yefun Allah subere sukye gato ben nin ye Yudea ne yo bor su aina gato nyot dek nde. Nin ki suk su Yefun Allah subere nin titi su kam sye kam Sabat dom nde,
40024021	we su kam gane yé ku sukye ndo nde. Kadit kam gato Yefun Allah ut bur ré sor kom mo kam gato bur ré kru, yé yo ku sukye gato yé teker sato sukye ré yo mo nde, sukye gato yé ku su kam ne bere ye wai o re.
40024022	Bere kam gato yé ku sukye su ne Yefun Allah tot napyo wé, ondeyo yé mwa ne kwop or. Yefun Allah jimnotbot yé gato Yefun fro suga nyim wa An nai sok mo An bi rus-i, sane bere An tot kam gato yé ku sukye su ne napyo wé re.
40024023	Sane su kam gane, ete ye yo do ma ki do, 'Nin me ye ré et! Kristus gato Yefun Allah syogat ma wa jowa men anato ma it! Nin me ye motu et! Kristus anatu it!' yo, nin jambot nde.
40024024	Ye gato ben kidar do, an dakai anato Kristus gato Yefun Allah syogat ma mo bur ré wa nai men yetu kadit sukye ete jowa men ne bere mó. Sane dom yenabi gato ma wa kidar nin bere mó. Yé bok ne bere kadum bi suktinggi, ete ben suk gato ben nje yeket ndo nde. Yé bok ne ben bi suk-i, bergan án ben kidar nje gato Yefun fro suga nyim wa Yefun nai sok mo Yefun bi rus-i, sarewo án yo ku os mone nde.
40024025	Sane, nin jammo suk gato Ji ki ré, sukdu bok ne, yo bor nde tó, Ji ki napyo nai nin jam nyim wé re.
40024026	Sane ye yo do ma ki nai nin do, 'Yetu bi Pa ma kem mo pe gato kwe yo kom mo nde,' yo, nin mu me mone nde. Sane dom, ye yo do ma ki do, 'Yetu bi Pa gurik nggwa mo nu mit mone ya,' yo, nin jambot nde.
40024027	We sare, Yetu bi Pa ma it yo, bere yé mwa me An ma tepsu nowarek rer bot gu kadit nobu nim kom mo nobu ket.
40024028	Yetu bi Pa ma yo, bere nin jam An ma re, tepsu nin jam suge dik yo kwop, we ndam syap mwa sum wairi wa suge mukri ne."
40024029	"Sukye gato yé mwa ne ku su kam bok neya orete yo, kam su mo gu, bere Yefun Allah te re. Aina bere ru rer o nde. Bí mwa ne ges kadit gu or. Suk mwa mo gu nim ne yo kas ri o nde.
40024030	Su kam gane Yetu bi Pa to Ji ré bere bor mo gu. Bere Ji is ma sisu nyotem, Ji kaim rer-rik su Ji bi suktinggi gato bor mone. Sane yé mwa ne sino mo bur ré iwedewe bere nyu ete wo.
40024031	Malaikat dik yo fuf trompet ba sye yo, bere Ji syogat Ji bi malaikat mubot bur ré iwedewe nai yé gato Yefun Allah fro suga nyim wa An nai sok mo An bi rus-i ne. Malaikat ne bere nai yé ne kadit nobu nim, kadit nobu ket, kadit nobu sem, kadit nobu nden. Malaikat nai yé mwa ne sor kadit bur ke kom mo bur naprut ne."
40024032	"Men nutbot kwe ara, subere men jam sukduno kwa yo o et. Kwekwa ne kur ete i-nat kup be bor sim yo, men jam do, bergan no kro it anane.
40024033	Sane dom, nin me suk mwa gato Ji kibot gare bor it yo, bere nin jam do, yo nam nde ge, Ji ma tepsu yetu bi Yekwesu it anane.
40024034	Suk gato Ji ki ré suksangge anare, yé gato kem mo bur su ré, án sino yo kwop nde tó, suk gato Ji ki ne bor sino re.
40024035	Gu nim ne si bur ré bere kru re, wo Ji bi sukdu ne kem sor to kapyo mato kapyo."
40024036	"Kam gato Yetu bi Pa to Ji ré satu ma su ne, yetu ge dik yo jam kam ne nde. Malaikat mo gu dom jam nde re. Ye yo jam bi kam-i nde. Ye yo jam bi jam-i dom nde. Ji dakai, gato Yefun Allah bi Gan jam nde dom re, wo Yefun Allah wadigan sor ete jam.
40024037	Kam gato Ji ma su ne tepsu kam gato Nowak kem mo bur ré.
40024038	Su kam gato syur syé nde tó, yé git sugit e, yé da syur e, yé kra yu e ne. Yé ben suk gato sagana yé ben ne sane sor kom mo kam gato Nowak sok mo bi kwem mit ne.
40024039	Wo yé yo bi sukjimnut kom mo suk gato bere bor mone nde, sane sor syur syé ma gwat án or wé re. Sane dom, Ji satu ma mo bur ré yo, bere yé yo bi sukjimnut kom mo suk gato bere bor mone dom nde.
40024040	Su kam ne yetu ge we yo ben suk mo nggwe yo, bere Ji ma nai ge dik yo, wo ge dik yo Ji misyar kem.
40024041	Nggon ge we yo krut bi gandum mo pe yo, bere Ji nai ge dik yo, wo ge dik yo Ji misyar kem.
40024042	Sane nin frawa nin nggwa, we nin jam nde kam gato bere nin bi Yekwesu ma su ne.
40024043	Ye gato bi nu jam do, ye gato syimsi suk ma su noru ne yo, bere an eswa yesyimsi ne, ete yesyimsi ne yo ku os wa sok mo nu ne nde.
40024044	Sane dom, nin fro nin nggwa petok sor, we bere Yetu bi Pa ma su jam gato nin jam ri nde."
40024045	Yefun Yesus ki o do, "Pakwerut gato jam suk mwa, ete ben bi suk-i ri-roi tepsu bi yenggras mit ne te, men jam pa ne sa u ne? Pa ne ben bi suk-i sa u ne? Pa ne anato tepsu pa gato yenggras bes tepsu yesu wa yenggras bi pakwerut sino. Pa ne mewa pakwerut bok neya sisu ndo, pa syo sugit tep wa pakwerut git ne sino.
40024046	Pakwerut ne bi yenggras do ma ku pa ne yo, pa gato benbot suk gato bi yenggras syogat pa ben ne bere pa ku sukndo mone.
40024047	Suk gato Ji ki ré suksangge anare, bere yenggras ne bes pa ne wa pa mewa yenggras ne bi suk mwa ne sino.
40024048	Wo pakwerut ne ben sukibit, ete pa nut mo pa dakai do, 'Ji bi yenggras, nam ete bere ma,'
40024049	ete pa ne kwam pakwerut yi ne daret e, pa git e, pa da nau si yenau e ne.
40024050	Orete pa bi yenggras satu ma su mit, sisu kam gato pa jam ri nde, si jam gato pa jam ri nde.
40024051	Sane bere pa bi yenggras sap pa kaim wip ndo nde. Orete yenggras syun pa ne mu ngga mo pe gato yé. Mo pe ne pa si ye gato kidar do, an mit iwa an ben an bi yenggras bi suk-i, sarewo an mit tara re. Pa ne si yé ne ku sukye mone sino, án wo ndo nde, án sino nderku án dakai mone."
40025001	"Su kam gato bere Yetu bi Pa ma tepsu men bi Yekwesu, bere yé ben suk mo bur ré tepsu sukamno ré: nggonnak ge musyu dik gwat án bi sukru ete mu sakanwa yebris gato bere kra.
40025002	Nggonnak ge mumek yo jimgon, ge mumek yo o jam suk mwa.
40025003	Ge mumek gato jimgon ne gwat án bi sukru, sarewo án yo gwat manik su nde.
40025004	Nggonnak ge mumek gato jam suk mwa ne, án gwat manik su sukbo wa án bi sukru.
40025005	Yebris gato bere kra ma yó, sane nggonnak bok ne syugwot ete sem re.
40025006	Noru miten, ete ye yo saiye do, 'Yebris gato bere kra ne ma it! Nin ma men mu ku an et!'
40025007	Nggonnak ge musyu dik ne sun ete fro án bi sukru.
40025008	Ge mumek gato jimgon ki nai ge mumek gato jam suk mwa do, 'Men bi sukru bergan manik sa, sane nin syo manik yo nai men et.'
40025009	Ge mumek gato jam suk mwa ki do, 'Men bari, men gwat manik yo tepsu nin si men sino nde. Nin dakai mu so mo kios.'
40025010	Ge mumek gato jimgon mu so manik saresa, yebris gato bere kra ne ma. Ge mumek gato fro ne si yebris ne mu mo pe gato yé konwa sukra ne, ete ye syimwa nusyo ne krat wari re.
40025011	Bergan nggonnak ge mumek gato jimgon ne ma me nusyo ne krat ete saiye do, 'Yenggras, yenggras nan kak nusyo wa men et!'
40025012	Yebris gane ki do, 'Ji bari. Ji jam nde nin re.'
40025013	Sane nin mewa nin nggwa, we nin jam nde kam si bi jam gato Yetu bi Pa ma su ne."
40025014	"Yefun Allah ben suk su yetu gato An nai sok mo An bi rus-i tepsu yenggras mo sukamno ré: yenggras dik yo mu mo pe yi yo nde tó, an kendo an bi pakwerut ne ma, ete an bes pa ne sino wa mewa an bi suk.
40025015	An me an bi pakwerut gato ben suk nggi, ete an bi sugum nai pakwerut ne tepsu pa ne bi suktinggi ne. Sane pa gato nggiwa ben suk mwa, an syo sugum det mumek . Pa gato nggiwa ben suk tep, an syo sugum det we. Pa gato nggiwa ben sukwokgan, an syo sugum det dik. An syo sugum ne, orete an mu.
40025016	Pa gato ku sugum det mumek mu ben suk su kekro, ete pa ne ku sugum det mumek yo tó o.
40025017	Sane dom, pa gato ku det we waii ben suk su sugum ne, ete ku det we yo tó o.
40025018	Wo pa gato ku sugum det dik, pa gwat sugum ne mu, pa po bur wak, orete pa gurik yenggras bi sugum mone.
40025019	Nam ete pa bi yenggras satu ma, ete yenggras kendo pa ne sum wa an ndobot pa mo sugum gato an syo pa nai ne.
40025020	Pa gato ku sugum det mumek gwat sugum det mumek yo tó o ma, ete ki nai bi yenggras do, 'Yenggras, nan syo sugum det mumek nai ji. Nan me ré, ji ku det mumek yo tó o ré.'
40025021	Yenggras ki do, 'Nan sa, pakwerut gato ben sukndo, nan ben nan bi suk-i ri tepsu ji mit. Nan ben nan bi suk-i ri su sukwokgan gato ji syo nai nan, sane ré yo, ji bes nan wa mewa suk mwa. Nan ma men konwa sino et.'
40025022	Pa gato ku sugum det we ma dom. Pa ne ki nai bi yenggras do, 'Yenggras, nan syo sugum det we nai ji. Nan me ré, ji ku det we yo tó o ré.'
40025023	Yenggras ki do, 'Nan sa, pakwerut gato ben bi suk-i ndo, nan ben nan bi suk-i ri tepsu ji mit. Nan ben nan bi suk-i ri su sukwokgan gato ji syo nai nan, sane ré yo, ji bes nan wa mewa suk mwa. Nan ma men konwa sino et.'
40025024	Orete pa gato ku sugum det dik ne ma. Pa ne ki nai bi yenggras do, 'Ji jam do nan anato ye gato syogat nan bi pakwerut sam sukde, nan nai suk kadit pe gato nan bi kamba mo nde.
40025025	Sane ji nyuwa nan, ji gwat nan bi sugum, ete ji gurik mo bur wak. Nan me ré, nan bi sugum det dik anare.'
40025026	Yenggras ne ki do, 'Nan yebambrai, nan ben sukibit. Nan da jam suk gato ji ben ne, sarewo nan dakai bambrai. Nan jam ji nai sugit gato kri mo nggwe gato ji jan nde. Nan jam ji nai suk kadit pe gato ji bi kamba mo nde, sarewo nan dakai bambrai.
40025027	Wo nan gwat ji bi sugum grem mo bank sa, bere ji satu ma, ete ji ku sugum ne su bi bunga o tó, ji ku sugum mwa gan yo o.'
40025028	Sane yenggras ne syogat pa yi ne do, 'Nan nai sugum kadit pa ré, ete nan syo nai pa gato sum sugum kom mo det musyu dik ne.
40025029	We sare, ye gato bi suk mó yo, bere an ku suk mwa yo o, ete an ku suk mwa wai o re. Ye gato mewa suk gato ye yi syo nai an sisu ndo yo, bere Yefun Allah bes ye ne jowa suk mwa wai o. Wo ye gato bi suk yo mo nde yo, wokgan gato mó yo, bere yé nai wé kadit an re.
40025030	Sane nin gwat pa gato bambrai ré, ete nin bare pa ne mo pe gato ndendu. Mone bere pa ne wo ete nderku nggwa.' "
40025031	"Su kam gato Ji, gato Yetu bi Pa, ma su Yefun Allah bi suktinggi ne tepsu nin yetu bi Yekwesu, bere Ji sisu Ji bi malaikat ma sino. Ji gum kok sye wai o re, Ji kem mo Yekwesu bi kursi gato ndo yé re.
40025032	Yewis mwa ne sino mo bur ré iwedewe sum mo Ji gwem, ete Ji wat yetu tepsu ye gato mewa suksi wat domba kadit kambing.
40025033	Ji wat, ete Ji grem domba tak Ji de syim ge, wo kambing tak Ji de syim jam.
40025034	Sugane Ji, gato Yekwesu mone bere Ji ki nai nje gato tak Ji de syim ge do, 'Nin ma, nin yé gato Ji bi Ai ben sukndo su. Nin ma nin nai suk gato Yefun Allah fro wa nin ne. Yefun fro nat wa nin si An gum yekwesu mone sino, An fro nat ne ndek kadit kam gato An ut bur ré re.
40025035	Nin ben sukndo su Ji anato Yefun Allah fro nat ne wa nin. Nin ben suk sato: Ji on de, ete nin syo sugit nai Ji git. Ji sosa, ete nin syo syur nai Ji da. Ji tepsu yedamok, ete nin kendo Ji ma si nin kem.
40025036	Ji yewa san, ete nin syo san wa Ji it. Ji i, ete nin mewa Ji. Yé bok Ji mo sel, ete nin ma ku Ji mone.'
40025037	Sane su kam ne ye gato ben suk tepsu Yefun Allah mit ne ki do, 'Yenggras, men ku Nan on de, ete men syo sugit nai Nan git su kam u ne? Men ku Nan sosa, ete men syo syur nai Nan da su kam u ne?
40025038	Men ku Nan tepsu yedamok, ete men kendo Nan ma si men kem su kam u ne? Men ku Nan yewa san, ete men syo san nai Nan it su kam u ne?
40025039	Men ku Nan i, ete men mewa Nan su kam u ne? Men jam yé bok Nan mo sel, ete men mu ku Nan mone su kam u ne?'
40025040	Bere Ji, gato Yekwesu mone ki do, 'Suk gato Ji ki ré suksangge anare, suk gato nin ben wa Ji bi rus-i, kapre yé ne pa wokgan, tepsu nin ben suk ne wa Ji dakai.'
40025041	Sane o, bere Ji ki nai yé gato tak Ji de syim jam ne do, 'Nin mu kadit Ji. Yefun Allah dufo mo nin it. Nin mu ngga mo bot gesyos gato Yefun Allah fro wa biris bi yekwesu si bi rus-i ne et.
40025042	We, Ji on de, ete nin yo syo sugit yo nai Ji git nde. Ji sosa, ete nin yo syo syur yo nai Ji da nde.
40025043	Ji tepsu yedamok, ete nin yo kendo Ji ma si nin kem nde. Ji yewa san, ete nin yo syo san yo wa Ji it nde. Ji i e, yé bok Ji mo sel, ete nin yo mewa Ji nde.'
40025044	Sane bere yé gato tak Ji de syim jam ne waii ki do, 'Yenggras, men ku Nan on de e, sosa e, tepsu yedamok e, yewa san e, i e, mo sel, ete men yo ós Nan nde su kam u ne?'
40025045	Bere Ji ki do, 'Suk gato Ji ki ré suksangge anare, suk gato nin yo ben wa Ji bi rus-i nde, kapre yé ne pa wokgan, tepsu nin yo ben wa Ji dakai nde.'
40025046	Sane yé tak Ji de syim jam ne bere ges mu ngga mo bot gesyos, wo yé gato ben suk tepsu Yefun Allah mit yo, bere kem ndo to kapyo mato kapyo."
40026001	Yefun Yesus duno nje su suk mwa ne or sa, An ki nai An bi pakon do,
40026002	"Kam we ete kam sye gato gum do Kam Sye Waiket, nin dakai jam re. Su kam ne, bere yé syo Yetu bi Pa to Ji ré mo yé syim wa yé mban Ji mo kwesukwin."
40026003	Sugane yekwesú mo Yefun Allah bi nu si ye Yahudi bi yepasye sum mo Kaiafas bi nu sye. Kaiafas anato yekwesu gato gum kok wai mo Yefun Allah bi nu.
40026004	Án sino sum wa fro os yo wa án but Yefun Yesus wa gu apre, subere yé mwa jam nde.
40026005	Án ki nai yu do, "Men but An, sarewo men but An su kam sye ré nde, sawe yé mwa more maskwa e, saiye daret, ete am men su jok."
40026006	Yefun Yesus kem mo Simon bi nu mo kampung Betania. Simon ne, su nyim neya suki borbuk git an. Yefun Yesus kem mo nu ne saresa,
40026007	nggon ge dik yo ma ku An. Nggon ne gwat manik gato grik ndo su sukbo pualam ma. Manik ne bi sugum sye. Yefun Yesus kem ga wa git sugit sa, nggon ne syé manik ne mo Yefun Yesus su.
40026008	Yefun Yesus bi pakon me suk gato nggon ne ben sa, án maskwa, án ki do, "Bei! Nggon ré kamo su manik ne wa suma ne?
40026009	Ndo sa, men gwat manik ne, men win su sugum orete yo, men syo sugum nai yé gato yewa suk et."
40026010	Yefun Yesus jam án bi sukjimnut, ete Yefun ki do, "Ben sa u anato nin maskwa ket nggon ré ne? Mom ben suk gato ndo wa un Ji.
40026011	Yé gato yewa suk kem su nin sino mo bur ré petok sor, wo Ji yo kem pe su nin nde.
40026012	Nggon ré syé manik mo Ji kaim ré subere mom fro Ji kaim nyim, subere Ji kwop yo, yé bi Ji mo makwe.
40026013	Suk gato Ji ki ré suksangge anare, bere yé mu mo pe mwa ne sino mo bur ré, yé ki subot os ndo gato Yefun Allah fro wa yetu ne, bere yé ki subot suk gato nggon ré ben ne dom. Bere yé napawa suk gato nggon ré ben ne."
40026014	Orete Yefun Yesus bi pakon ge musyu dik sop we, ge dik yo gato gum do Yudas Iskariot mu ku yekwesú mo Yefun Allah bi nu.
40026015	Yudas ki nai yé ne do, "Nin syo suma nai ji subere ji fro os wa nin but Yesus ne?" Yekwesú mo Yefun Allah bi nu ne ki do, "Men syo sugum perak det musyu gri nai nan." Sane yekwesú ne newa sugum ne, ete án bi nai Yudas.
40026016	Kadit kam gane Yudas meret os tepsu yeketut gato gwat os wa yeko ma wa but Yefun Yesus.
40026017	Su ye Yahudi bi kam sye gato ye kendo gum do Waiket ne, bi kam futmo, su kam ne yé kon roti su bibit roti nde, yé git roti gane, roti gato yo it nde. Sane su kam ne Yefun Yesus bi pakon ma ku An, ete pa ndo mo An do, "Nan iwa men fro suk wa Nan git su kam sye ré mo u ne?"
40026018	Yefun Yesus ki do, "Nin mu mo kota, bere nin ku yetu ge dik yo, nin ki nai an do, 'Yeguru ki do, karowa kam gato Yefun Allah fro wa Ji kwop it anare, sane bere Ji si Ji bi pakon konwa Kam Sye Waiket mo nan bi nu.' "
40026019	Sane Yefun Yesus bi pakon ne mu benbot suk gato Yefun ki ne. Án mu fro sugit wa án si Yefun Yesus git su Kam Sye Waiket ne.
40026020	Kam sye ne bi noru, Yefun Yesus si bi pakon ge musyu dik sop we ne kem ga wa án git sugit sino.
40026021	Án git sino saresa, Yefun Yesus ki nai án do, "Suk gato Ji ki ré suksangge anare, kadit nin ré, bere nin ge dik yo meret os wa gwat yeko ma wa but Ji."
40026022	Án sino jam sukdu ne or sa, án kwabom dek ku Yefun, án jimnotbot sukdu ne ndo nde, or án kadik-kadik ndo mo Yefun Yesus do, "Yenggras bi sukdu-i ne te, ji bado nde e?"
40026023	Yefun Yesus ki do, "Ye gato si Ji ras roti mo sukrom mo mbem ré sino, ye ne anato bere meret os wa gwat yeko ma wa but Ji.
40026024	Sangge, Yetu bi Pa to Ji ré bere kwop sagato yenabi krom mo Yefun Allah bi sukdu ne. Sarewo ye gato meret os wa gwat yeko ma wa but Ji bere ku sukye. Ndo sa, ye ne bi im yo pe an mo nde."
40026025	Orete Yudas, yeketut gato bere meret os wa gwat yeko ma wa but Yefun Yesus ne ki do, "Yeguru, sangge, ji bado?" Yefun Yesus ki do, "Nan dakai ki it."
40026026	Yefun Yesus si An bi pakon git sugit saresa, Yefun Yesus nai roti, ete An ki do, "Ndo mo Nan, Yefun Allah wa roti gato Nan syo nai men ré." Or o An syat roti ne, An syo nai An bi pakon. An syo nai An bi pakon saresa, An ki do, "Nin nai nin git sor. Ji ku anare."
40026027	Or o An nai mok su nau anggur, ete An ki do, "Ndo mo Nan, Yefun Allah wa nau gato Nan syo nai men ré." Or o An syo nai An bi pakon ne da saresa, An ki do, "Nin sino da et,
40026028	Ji dé anare, bere Ji dé sye wa yé mwa subere kak os be wa Yefun Allah nai yé mwa sok mo An bi rus-i sagato An tom ne. Ji dé ré tepsu suktot gato Yefun Allah tom ne. Ji dé ré anato sye wa kak os subere Yefun Allah yo maskwa nin mo sukibit mwa gato nin yetu ben ne o nde, An yo nutbot o nde, tepsu An rus sukibit ne wé it.
40026029	Ji ki sare do, Ji yo da nau ré o nde yei, kom mo kam gato Yefun Allah jowa An bi rus-i mo Ji bi Ai bi nat be ne tepsu Yekwesu ne yo, bere Ji da o mone."
40026030	Án git, án da nau ne, orete án kos sukos dik yo wa un Yefun Allah, or o án mu kadit pe ne mu mo nden mo bobuk Zaitun.
40026031	Orete Yefun Yesus ki nai An bi pakon ne do, "Su noru ré, bere nin sino titi kadit Ji, bere nin misyar Ji sagato ye krom sukamno dik yo mo Yefun Allah bi sukdu do, 'Bere Ji gu ye gato mewa suksi, ete an bi suksi ne titi kadit an.'
40026032	Sarewo Yefun Allah sun Ji kadit sukkwop satu yo, bere Ji mu nyim mo bur Galilea kem kret nin motu."
40026033	Petrus ki nai Yefun Yesus do, "Kapre pa ge bok ré misyar Nan, ji ré yo misyar Nan nde, wokgan yo dom nde."
40026034	Yefun Yesus ki nai Petrus do, "Suk gato Ji ki ré suksangge anare, ber noru ré, ndam kokor yo ke nde tó, nan anato rewa Ji wam gri re."
40026035	Petrus ki do, "Kapre ji kwop o, ji mbau o, ji yo rewa Nan nde." Sugane pakon bok ne ki sukdu tepsu Petrus dom.
40026036	Orete Yefun Yesus si An bi pakon bok ne mu mo nat dik yo gato gum do Getsemani. Mone Yefun Yesus ki nai pakon ne do, "Nin kem more yei, Ji mu mo neya, Ji ki suk su Yefun Allah et."
40026037	An ki nai Petrus si Zebedeus bi pa we ne, subere an ka gri si An mu sino. Kom mo pe ne Yefun Yesus nderku nggwa, An kwabom dek subot sukye gato bere An ku ne, An nutbot sor An kaim rere su.
40026038	Yefun Yesus ki nai An bi pakon ka gri ne do, "Ji nderku Ji nggwa ndo nde. Ji kaim rere bot suk gato bere bor mo Ji ne, karowa Ji kwop rok it anare. Nin ka gri kem more yei, nin ka gri si Ji, men sino mewa yu et."
40026039	Yefun Yesus mu ko gan kadit pakon ka gri ne, ete An sem An gwem mu bur wa An ki suk su Yefun Allah. An ki nai Yefun Allah do, "Ji bi Ai o, os yo mó yo, Nan nai Ji wé kadit sukye gato bere Ji ku ré et. "
40026040	Orge Yefun Yesus satu ma ku An bi pakon ka gri ne sa, pakon ne sem re. An ndo mo Petrus do, "Jam dik sor, nin ka gri gare yo nggiwa si Ji mewa yu kom mo jam dik nde, bado?
40026041	Nin mewa nin nggwa, nin ndekwa Yefun Allah mewa nin subere suk yo tik nin mit ete ben nin misyar Ji nde. Nin da bi sukjimnut dik wa nin jammo Ji, sarewo nin dakai yo nggiwa benbot nde."
40026042	Yefun Yesus mu ki suk su Yefun Allah wam dik yo o, An ki do, "Ji bi Ai o, os yo wa Nan nai Ji wé kadit sukye ré mo nde yo, Ji simo os gato Nan dakai imo ne sor."
40026043	Orete An satu ma o, An ku An bi pakon ka gri ne sem o re. Pa ne gro rup ndo nde.
40026044	Sane Yefun Yesus misyar pa ka gri ne kem, ete An mu ki suk su Yefun Allah wam dogri o. An ki sukdu gado ne o.
40026045	Or o An satu ma ku An bi pakon ka gri ne, An ki nai do, "Nin ka gri kem not mo nat ré sor re bado, nin ka gri sem tó are, e? Tep it! Nin sem o nde, nin sun se! Nin me ré, yeko ma wa but Ji it anare. Yeketut gato meret os wa gwat yeko ma wa but Yetu bi Pa ma it anare.
40026046	Nin ka gri sun se! Men mu se! Yeketut gwat yeko ma wa but Ji it anare!"
40026047	Yefun Yesus do ki sukdu ne saresa, An bi pakon dik yo kadit pakon musyu dik sop we ne gato gum do Yudas bor mone. Yé mwa gato gwat nyom si kwekoi ne simo Yudas ma dom. Yekwesú mo Yefun Allah bi nu si ye Yahudi bi yepasye anato syogat yeko ne ma wa but Yefun Yesus.
40026048	Kom mo nat ne nde tó, Yudas, yeketut ne, an ki nai yeko ne do, "Nin me ye gato ji baput mó yo, Yesus anane it, nin but An sor."
40026049	Kom mo nat gato Yefun Yesus ti mone sa, Yudas mu ku Yefun Yesus. Sugane it, Yudas ki do, "Yeguru, ndo mo Nan," orete an baput mo Yefun Yesus.
40026050	Yefun Yesus ki do, "Pa nji a, nan ma more wa suma ne?" Orete yeko gato si Yudas ma ne muya ete but Yefun Yesus.
40026051	Sugane Yefun Yesus bi pakon dik yo nai bi nyom, ete sap pakwerut dik yo dabe toko wé re. Pakwerut ne ben suk wa yekwesu gato gum kok wai mo Yefun Allah bi nu.
40026052	Yefun Yesus ki nai pakon ne do, "Nan bok nan bi nyom ne satu mo bi fat. Ye gato gu nje su nyom yo, bere ye yi waii gu an kwop su nyom o re. Sane nan misyar sor.
40026053	Ji nggiwa Ji kendo Ji bi Ai bi yesukmise malaikat pasukan musyu dik sop we ma su ré it. Nan jam nde bado?
40026054	Sarewo Ji do kendo malaikat mwa ne ma it yo, bere sukdu gato yenabi krom mo Yefun Allah bi sukdu ne, bere yo bor nde."
40026055	Orete Yefun Yesus ki nai yeko ga mone do, "Te nin nut do Ji ré, yekwesu wa yeko gato futma wa gu nin, anato nin gwat nyom si kwekoi ma wa but Ji su ne bado? Kamdik-kamdik Ji da duno nje mo Yefun Allah bi nu ne mó re, sarewo nin yo but Ji mone nde.
40026056	Sarewo suk mwa gare bor, subere tepsu sukdu gato yenabi krom mo Yefun Allah bi sukdu ne." Yefun Yesus ki sane, orete An bi pakon mwa ne sino titi kadit An re.
40026057	Yeko gato but Yefun Yesus ne gwat An mu mo yekwesu gato gum kok wai mo Yefun Allah bi nu gato gum do, Kaiafas bi nu. Yeguru agama si ye Yahudi bi yepasye sum sino mone.
40026058	Petrus ndar boribot Yefun Yesus ko gan sane sor kom mo yekwesu gato gum kok wai mo Yefun Allah bi nu ne bi nu de. Orete Petrus si yesukmise gato mewa Yefun Yesus ne sok ket ros syo ete kem karowa mo nu de ne o. An iwa jam subot suk gato bere yé ben nai Yefun Yesus mone.
40026059	Yekwesú mo Yefun Allah bi nu si ye Yahudi bi yepasye si yekwesu gato sum sino wa kibot sukdu, án sino meret yé gato ma wa ndak Yefun Yesus su sukkidar, subere án ku os wa án syokom ye gu Yefun Yesus kwop wé.
40026060	Kapre yé mwa ma wa ndak Yefun Yesus su sukkidar, án yo ku os yo mo nde. Kom mo rut sa, yetu ge we yo ma ti mo yepasye ne gwem wa ki sukdu.
40026061	Ye we ne ki do, "Ye ré ki do, 'Ji tarak Yefun Allah bi nu, orete kam gri rek Ji nggo nu ne satu or re.' "
40026062	Orete yekwesu gato gum kok wai mo Yefun Allah bi nu ne ti, an ndo mo Yefun Yesus do, "Nan ki suma subot suk gato ye we ré ndak Nan su ne? Nan yo du nde wa suma ne?"
40026063	Sarewo Yefun Yesus not sor. Yekwesu ne ki nai Yefun Yesus o do, "Ji syogat Nan ki suk gato sangge tepsu Nan ki mo Yefun Allah gato gesyos ne gwem. Nan ki rer nai men jam et, Nan anato Yekwesu gato Yefun Allah syogat ma mo bur ré wa nai men yetu kadit sukye ete jowa men, bado? Te nan anato Yefun Allah bi Gan ne bado?"
40026064	Yefun Yesus ki do, "Sangge, suk gato nan ki ne sangge. Sane sor nde, wo Ji ki nai nin sare do, bere nin me Yetu bi Pa to Ji ré kem tak Yefun Allah gato nggi wai ne de syim ge, ete bere Ji satu is ma mo bur ré su nyotem kadit gu."
40026065	Sugane yekwesu gato gum kok wai mo Yefun Allah bi nu ne maskwa ndo nde anato yekwesu ne syik an dakai bi san, ete an ki do, "Ye ré dakai bes An nggwa kok tepsu Yefun Allah, ete An ki suk tepsu Yefun Allah ko ré go! Men yo mitwa ye yi yo ma ki sukdu subot An o nde. Men sino dakai jam An kiket Yefun Allah gum ibit it.
40026066	Su ré te, nin nutbot sa u ne?" Yé mwa mone bi sukdu dik do, "An ki Yefun Allah gum ibit re, sane men syokom ye gu An kwop wé sor."
40026067	Orete yekwesú si yepasye ne sino sukut tom Yefun Yesus gwem, án tut Yefun Yesus su án syim. Yekwesu deyo gwa su syim tak dom,
40026068	ete án ki do, "Nan anato Kristus gato jam suk rer yo, Nan ki ye gato gwa Nan ré gum et."
40026069	Petrus kem mo yekwesu gato gum kok wai mo Yefun Allah bi nu ne bi nu de saresa, nggon kwerut dik yo ma ki nai an do, "Nan dom simo Yesus, ye Galilea ne fe!"
40026070	Sarewo Petrus rewa sukdu ne mo yé bok ne sino gwem, an ki do, "Ji jam nde suk gato nan ki ne."
40026071	Orete Petrus mu syesyar ket ros syo. Or o nggon kwerut dik yo o ma me an. Nggon ne ki nai yé mone do, "Ye ré sisu Yefun Yesus gato ma kadit kota Nazaret ne."
40026072	Petrus rewa sukdu ne o, ete an dufo do, "Sangge, bur anare, gu ana nim ne, ji jam nde Ye ne, sangge re."
40026073	Bergan yo o, yé bok yo gato ti mone ma ku Petrus ete ki nai an do, "Sangge, nan dom simo Ye ne, we men jam kadit nan bi a-i gato nan ki ne."
40026074	Orete Petrus syo syim, an dufo mo yé ne gwem do, "Bur anare, gu ana nim ne, ji jam nde Ye ne sangge kai!" Sugane, ndam kokor ke it.
40026075	Petrus napakom sukdu gato Yefun Yesus ki nai an ne do, "Ndam kokor yo ke nde tó, nan rewa Ji wam gri re." Orete Petrus syesyar mu nden, ete an wo ndo nde.
40027001	Nosoro gan, yekwesú mo Yefun Allah bi nu bok yo si ye Yahudi bi yepasye kibot Yefun Yesus, orete án nai sukjimnut dik wa gu Yefun Yesus kwop wé.
40027002	Yekwesú si yepasye ne syogat ye rai Yefun Yesus krat ete ye gwat mu ku Pilatus, we sugane Pilatus gum yekwesu wa pemerintah ye Roma mone.
40027003	Yudas, yeketut ne, jam do, yekwesú si yepasye ne syokom ye gu Yefun Yesus kwop sa, an nutbot sukibit gato an ben nai Yefun Yesus ne ndo nde sane sor an kaim rere su. Orete an gwat sugum perak det musyu gri ne mu satu, an syo nai yekwesú mo Yefun Allah bi nu si ye Yahudi bi yepasye.
40027004	Ete an ki do, "Ji ben sukibit it! Ji meret os wa gwat yeko ma wa but Ye gato ben sukibit yo mo nde, anato su ré, yekwesú syokom ye gu An kwop." Yekwesú mo Yefun Allah bi nu ki nai an do, "Men yo nutbot nan su nan bi sukdu-i nde. Nan dakai fro koita ne sor."
40027005	Sane Yudas am sugum ne mo Yefun Allah bi nu mit, orete an mu kadit nu ne. An mu ete kok an nggwa su jamtu mo nden, ete an kwop.
40027006	Yekwesú mo Yefun Allah bi nu nai sugum ne ete ki do, "Sugum ré tepsu kousukem anare, sane men bok tó Yefun Allah bi nu bi sugum-i ne nde, men bi sukduno duyawa re."
40027007	Sane yekwesú kibot, orete án nai sukjimnut dik wa án so bur det gato ye kendo gum do, "Ye gato ben sukbo kadit bur er ne bi bur det-i." Bur det ne ye fro tepsu makwe wa yedamok gato kem mone.
40027008	Sane kom mo kam ré ye kendo nat ne gum do, "Bur Kousukem."
40027009	Sane suk gato yenabi Yeremia ki ne bor mone. Yeremia ki do, "Ye gwat sugum perak det musyu gri tepsu sugum gato ye Israel fro wa án bi wa Yefun.
40027010	Orete ye so bur det su sugum ne. Ye so yé gato ben suk su bur er ne bi bur det-i, tepsu Yefun syogat ji ben re."
40027011	Yé gwat Yefun Yesus mu ku Pilatus gato gum yekwesu mo pe ne sa, Pilatus ndo mo Yefun Yesus do, "Nan anato ye Yahudi bi Yekwesu bado?" Yefun Yesus ki do, "Suk gato nan ki ne sangge."
40027012	Sarewo yekwesú mo Yefun Allah bi nu si ye Yahudi bi yepasye ne ndak Yefun Yesus ket kwayo-kwayo ware, Yefun Yesus yo ki suk yo o nde, An not sor.
40027013	Sane Pilatus ndo mo Yefun Yesus do, "Nan jam suk bok gato yé ndak Nan su ne bado, nde, e?"
40027014	Sarewo Yefun Yesus yo ki suk yo mo nde, An not sor. An yo ki sukdu wokgan yo dom nde. Sane Pilatus yeket ndo nde.
40027015	Kam Sye Waiket, sagana Pilatus sombok yetu ge dik yo wé kadit sel tepsu yé mwa ne imo.
40027016	Sugane yekweke bi yesu wa syun ye Roma wé kadit ye Yahudi bi bur det-i, an kem mo sel, an gum do Yesus Barabas.
40027017	Sane yé mwa sum mone sa, Pilatus ndo mo án do, "Nin iwa ji sombok je u wé kadit sel wa nin ne? Ji sombok Yesus Barabas bado, ji sombok Yesus gato ye kendo gum yo o do, Kristus ne, e?"
40027018	Pilatus kiwa an sombok Yefun Yesus wé sane, we an jam do, yekwesú mo Yefun Allah bi nu ne syo Yefun Yesus mo an syim, we yekwesú ne on sa mo gato yé mwa ne iwa Yefun Yesus wai kadit yekwesú ne, bergan yekwesú bi sukdu-i yo git o nde.
40027019	Pilatus kem ga mo nat gato sagana an kem wa an ndobot nje mone saresa, an bi nggon taru ma nai an do, "Nan kibot Ye gare o nde. An yo ben sukibit yo mo nde. Nan misyar sor, we noru gado ji semda ku An, ete suksemda ne ben ji sane sor ji nutbot ndo nde."
40027020	Sarewo yekwesú mo Yefun Allah bi nu si ye Yahudi bi yepasye wergat yé mwa mone subere yé jammo yepasye ne bi sukdu, ete yé kiwa Pilatus sombok Barabas wé, wo Pilatus syokom ye gu Yefun Yesus kwop sor.
40027021	Pilatus ndo mo nje ne o do, "Kadit yetu ka we ré, je u anato nin iwa ji sombok wé wa nin ne?" Yé mwa ne ki do, "Barabas."
40027022	Pilatus ndo mo án o do, "Sane bere ji ben suma su Yesus gato ye kendo do Kristus ne?" Án ki do, "Nan mban Ye ne mo kwesukwin sor!"
40027023	Pilatus ndo o do, "Wa suma ne? An ben sukibit sato suma ne?" Sarewo yé mwa ne bariwa jammo Pilatus bi sukdu-i ne. Yé mwa ne saiye nggi o do, "Nan mban Ye ne mo kwesukwin wé sor!"
40027024	Pilatus nutbot do, an yo ku os o nde, we bergan yé mwa mone maskwa ete saiye daret. Sane an nai syur, an mus an syim mo yé mwa ne gwem, ete an ki do, "Nin dakai gu Ye ré kwop sor, ji yo sok mone nde."
40027025	Yé mwa mone ki do, "Men gu Ye ne kwop yo, men si men bi rus mwa ré sino dakai sam Ye ne bi kwede ne sor."
40027026	Orete Pilatus sombok Barabas wé tepsu yé mwa kiwa ne, ete Pilatus syogat an bi yesukmise kwam Yefun Yesus, ete gwat Yefun Yesus mu mban mo kwesukwin.
40027027	Pilatus bi yesukmise ne gwat Yefun Yesus mu sok mo Pilatus bi nu sye mit ne, ete án kendo yesukmise mwa ne sino gato ben suk mo nu ne ma sum wairi wa Yefun Yesus.
40027028	Yesukmise ne jogru Yefun Yesus bi san, ete án it san er mo Yefun Yesus, . Yesukmise siker Yefun Yesus anane.
40027029	Án nai kweran gato jak mó, ete án far kweran ne bot yu tepsu bumam, ete án bom mo Yefun Yesus su. Án syo kwepu wa Yefun Yesus jom mo Yefun syim ge, orete án tu án umsu mo Yefun Yesus gwem, ete án siker Yefun Yesus. Án kamo su Yefun Yesus, ete án ki do, "Ye ré ye Yahudi bi Yekwesu anare. Men bes An gum kok et."
40027030	Án sukut tom Yefun Yesus, ete án nai kwepu ne, án gwa Yefun Yesus su sú kwepu ne wam bok yo.
40027031	Án kamo su Yefun Yesus, or án jogru san er ne kadit, ete án it Yefun Yesus bi sansun ne satu mo Yefun Yesus. Orete án gwat Yefun Yesus mu nden wa án mban mo kwesukwin.
40027032	Yesukmise bok ne gwat Yefun Yesus mu kom mo os mit saresa, án ku yetu ge dik yo. Ye ne ye Kirene gato gum do Simon. Án syaugat Simon sam Yefun Yesus bi kwesukwin ne.
40027033	Án mu kom mo nat gato gum do Golgota gato bi sukjimnut do, "Nat gato ka sa yekri subris."
40027034	Mone án nai nau anggur gato án fros su suk gato ndó, ete án syo nai Yefun Yesus da, subere ós Yefun kaim yo yó teker eta nde. Sarewo Yefun Yesus rim nau ne or sa, An bariwa An da.
40027035	Sane yesukmise ne mban Yefun Yesus mo kwesukwin ne or sa, yesukmise ne tik bit wa án wat Yefun Yesus bi san su yu.
40027036	Orete án kem ga, án mewa Yefun Yesus mone.
40027037	Mo kwesukwin napnim ne, karowa Yefun Yesus su de nim, ye mban kwedet dik yo su sukdu gato ye ndak Yefun Yesus su ne, ye krom do, "Yesus gato ye Yahudi bi Yekwesu anare."
40027038	Mone dom, ye mban yetu ka we gato syimsi suk, dik yo mo Yefun Yesus de syim ge, dik yo mo Yefun Yesus de syim jam.
40027039	Yé gato waiket pe ne kabor Yefun Yesus, án bagriket Yefun Yesus ete án juwai án su,
40027040	ete án siker Yefun Yesus do, "Nan gato ki do, Nan tarak Yefun Allah bi nu, ete Nan nggo or satu su kam gri rek, sane yo, Nan dakai sombok Nan nggwa wé kadit sukye gato Nan ku ré et. Nan anato Yefun Allah bi Gan su sangge yo, Nan is kadit kwesukwin ne et."
40027041	Orete yekwesú mo Yefun Allah bi nu e, yeguru agama si ye Yahudi bi yepasye ne siker Yefun Yesus su sukdu sane dom.
40027042	Án ki nai yu do, "An sombok ye yi kadit sukye gato ye yi ku ne, wo An yo nggiwa An sombok An dakai nde. An ye Israel bi yekwesu su sangge it yo, An is kadit kwesukwin ne et, sane bere men jammo An.
40027043	An onyar kem pe mo Yefun Allah, ete An ki do, 'An anato Yefun Allah bi Gan,' sane yo, Yefun Allah iwa nai An wé kadit kwesukwin ré bado, nde, e? Men me mó et."
40027044	Ye we gato syimsi suk gato yé mban mo Yefun Yesus de ne, an we kabor Yefun Yesus ket kwayo-kwayo dom sane.
40027045	Yé mban Yefun Yesus mo kwesukwin mone sa, ndendu kewa pe ne sino kadit kam ti ri sor kom mo kam dek.
40027046	Kam dek, jam gri, ete Yefun Yesus saiye su a Ibrani do, "Eli, Eli, lama sabakhtani?" gato bi sukjimnut do, "Ji bi Ai, Yefun Allah, Ji bi Ai, Yefun Allah, Nan misyar Ji wa suma ne?"
40027047	Yé mwa mone jam suk gato Yefun Yesus ki ne sa, án ki nai yu do, "An kendo Elia ma wa ós An anane."
40027048	Sugane it yetu ge dik yo kas mu nai suk gato yé tik syur su tepsu san det. An ras mo nau anggur gato muk, ete an dú mo kwekoi naprut, eteyo an syo su mu nim mo Yefun Yesus mip nap, wa Yefun da subere ós Yefun nggi wokgan yo o.
40027049	Ye yi bok yo mone ki do, "Men ben suk yo su An nde tó yei, men me mó et. Te Elia ma wa sombok An wé kadit kwesukwin bado?"
40027050	Orge Yefun Yesus saiye nggi wam dik yo o sa, An mas bok it, An Gen satu mu mo bi Ai.
40027051	Yefun Yesus kwop sa, san det gato yé kok mo Yefun Allah bi nu mit gato kewa Yefun Allah bi gumwak fo ne, san det ne brer kadit nim mu kom mo bur. Yefun Yesus kwop sa, sui juwai bur, jok gato mo banbo ne det.
40027052	Makwe bok ne kak, orete ye gato onyar kem mo Yefun Allah ne, gato kwop nyim ne, ge bok yo sun, mbau satu o re.
40027053	Yefun Yesus sun kadit sukkwop, or eteyo, yé bok ré waii mu kadit makwe ne mu mo Yerusalem, án kadum nggwa nai yé mwa mone.
40027054	Sane ye Roma bi yesukmise si bi yesu gato mewa Yefun Yesus me sui juwai bur si suk mwa gato bor mone sa, án nyu ndo nde, án yeket, ete án ki do, "Sangge, Ye ré anato Yefun Allah bi Gan sor."
40027055	Mone nggon ge bok yo kem os syu kadit, nggon ne ndarwa Yefun Yesus dom. Nggon ne simo Yefun Yesus kadit bur Galilea, án ben suk wa ós Yefun.
40027056	Nggon ne deyo gum do, Maria gato bi nat mo Magdala, si Maria gato Yakobus si Yusuf bi im, si Zebedeus bi nggon.
40027057	Kam bok, kre, ete ye Yahudi bi yepasye ge dik yo ma ku Pilatus. Yepasye ne gum do Yusuf, an bi suk mwa, an ontu mo kota Arimatea. An simo Yefun Yesus dom.
40027058	An ma ku Pilatus sa, an ndekwa Yefun Yesus mukri. Orete Pilatus syogat bi yesukmise ne si Yusuf mu nai Yefun Yesus mukri ne.
40027059	Sane Yusuf si yesukmise ne mu nai Yefun Yesus mukri. An nai, ete an nggwot su san kwo det gato be.
40027060	Orete an gwat Yefun Yesus mukri ne mu, an grem mo an dakai bi jokwak gato an fro sim mo bobuk jok ne mit. Yusuf grem Yefun Yesus mukri mo jokwak mit or, an wop jok sye dik yo ma an grem kewa jokwak syo, ete an mu kadit re.
40027061	Yusuf yo mu kadit pe ne nde tó, Maria gato ma kadit Magdala si Maria dik yo o, nggon we ne ma kem tak jokwak syo mone.
40027062	Ye fro suk wa kam sye ne or, bi ik, ye Yahudi bi kam sye, ete yekwesú mo Yefun Allah bi nu si ye Farisi mu ku Pilatus.
40027063	Yekwesú mo Yefun Allah bi nu si ye Farisi ne ki do, "Yenggras, men napakom yekidar gane kem mo bur ré tó, An ki do, 'Kam we rek, ete Ji sun wé kadit sukkwop.'
40027064	Sane nan syogat yesukmise mewa makwe ne sisu ndo kom mo kam we rek et, sawe bere An bi pakon ne ma syimsi An mukri, ete ki nai nje do, Yefun Allah sun Ye ne kadit sukkwop re. An bi pakon do ben sane yo, bere sukkidar wari ré sye wai kadit sukkidar gato nyim ne o re."
40027065	Pilatus ki nai án do, "Yesukmise anare, nin dakai si án, eteyo nin fro án subere án mewa makwe ne krat sisu ndo sor."
40027066	Sane yekwesú si yepasye ne sino mu mo jokwak, ete án grem suk yo wa ós jom jok sye gato ye grem wa jokwak syo ne subere krat. Orete án fro yesukmise ne mewa makwe ne noru nombrak sor, subere ye yo ma ben suk yo mone nde.
40028001	Ye Yahudi bi kam sye ne or, kam Ari, bundugan, Maria Magdalena si Maria yi ne, an we mu me makwe ne.
40028002	Nggon we ne kom mone sa, nggon we gensu sui juwai bur ndo nde, ete Yefun Allah bi malaikat dik yo is ma kadit gu. Orete malaikat wop jok gato kewa jokwak syo ne wé kadit jokwak ne, ete malaikat ne kem mo jok ne yu.
40028003	Malaikat ne de gwem rup-rek sato nowarek, an bi san ne kwo ru ges.
40028004	Yesukmise gato mewa makwe ne sokme malaikat ne sa, án nyu ndo nde, sane sor án tetet, orete án kaim rere, án tepsu ye gato kwop re.
40028005	Malaikat ne ki nai nggon we ne do, "Nin nyu nde. Ji jam do, nin meret Yefun Yesus gato ye mban mo kwesukwin ne, sarewo
40028006	An yo more nde, An mbau re, An sun re, saga nyim neya An dakai ki nai nin jam. Nin ka we dakai ma me nat gato ye grem An mukri mone.
40028007	Su ré, nin ka we mu kekro. Nin ka we ki nai Yefun bi pakon ne do, 'Yefun Yesus sun re. An mu nyim mo bur Galilea. Nin sino mu sakanwa An motu.' Nin ka we napawa suk gato ji ki ré sisu ndo et."
40028008	Sane nggon we ne mu kekro kadit makwe ne. Nggon we ne nyu ndo nde, sarewo nggon we mit iwa suk gato nggon we me ne, ete nggon we kas mu ki napyo nai Yefun Yesus bi pakon ne jam.
40028009	Nggon we ne kas mu sa, nggon we ne gensu Yefun Yesus ma ku nggon we, ete Yefun Yesus ki do, "Ndo mo nin ka we." Nggon we ne ma karowa Yefun Yesus ete syimtok An gwes tak, orete nggon we un An.
40028010	Yefun Yesus ki do, "Nin nyu nde. Nin mu ki nai Ji bi pakon ne do, pakon ne mu sakanwa Ji mo bur Galilea. Bere án ku Ji motu." Sane nggon we ne mu.
40028011	Nggon we ne do mu saresa, yesukmise gato mewa makwe ne ge bok yo mu mo kota Yerusalem re. Yesukmise bok ne kibot suk mwa gato án me bor mo makwe ne nai yekwesú mo Yefun Allah bi nu jam.
40028012	Yekwesú mo Yefun Allah bi nu ne si ye Yahudi bi yepasye sum wa kibot sukdu ne sa, án fro sukdu su yesukmise ete syo sugum mwa nai yesukmise ne.
40028013	Orete án ki nai yesukmise do, "Nin ki sare do, 'Noru miten ne, men sem mit saresa, Yesus bi pakon ma syimsi An mukri ete gwat mu re.'
40028014	Bere men frot koita nai yekwesu gato gum gubernur. Men bidek an subere nin yo ku sukye mone nde."
40028015	Sane yesukmise gwat sugum ne, ete ki bi sukdu-i tepsu suk gato yepasye ne ki ne. Sukdu gato ye ki do, Yefun Yesus bi pakon mu syimsi An mukri ne, yé ki frekbot ye Yahudi bi nat-i mwa ne sino kom mo kam ré re.
40028016	Yefun Yesus bi pakon ge musyu dik sop dik mu mo bur Galilea. Án mu mo bobuk mo pe gato Yefun Yesus syogat án mu mone.
40028017	Án ku Yefun Yesus mone sa, án un Yefun Yesus, sarewo án ge bok yo mit we, ge bok ne nutbot do, sangge, Yefun Yesus dakai anare bado?
40028018	Orete Yefun Yesus ma karowa pakon ne, ete An ki do, "Yefun Allah bes ji gum tepsu Yekwesu mo gu nim si bur ré sino.
40028019	Sane nin mu mo yewis mwa ne sino mo bur ré iwedewe, ete nin duno nje subere yé ne tepsu Ji bi pakon, ete nin ras nje ne mo syur sisu men bi Ai, Yefun Allah gum, sisu Yefun Allah bi Gan gum sisu Yefun Allah Gen gum ne sino et.
40028020	Nin duno nje ne subere yé ne benbot suk mwa ne sino gato Ji syogat nin ben ne. Nin jammo suk gato Ji ki ré et, nin mu duno nje yo, bere Ji sisu nin petok sor kom mo kapyo mato kapyo."
41001001	Mo buku ré, ji krom sukdu subot os ndo gato Yesus Kristus kak wa men yetu ne. Yesus Kristus, gato Yefun Allah bi Gan, anato kak os subere Yefun Allah nai men gum sok mo An bi rus-i.
41001002	Yenabi Yesaya krom mo bi buku subot ye ne sare do, "Yefun Allah ki do, 'Ye gato ji syokom gwat Ji bi suktaru anare. Ji syokom an mu nyim mo Nan gwem, subere an fro os wa Nan.'
41001003	Mo pe gato kwe yo kom mo nde, ye yo saiye do, 'Men fro os gato ndo wa Yefun, men bi Yekwesu ne se! Men duk os wa An muket se!' "
41001004	Sane Yohanes ma, Yohanes anato fro os gane. Yohanes kem mo pe gato kwe yo kom mo nde. An ras nje mo syur, an kibot Yefun Allah bi suktaru. An ki nai nje gato ma mo an do, "Nin kwet kadit sukibit gato nin ben ne, nin jammo Yefun, ete nin ma wa ji ras nin mo syur subere Yefun Allah yo maskwa nin mo sukibit gato nin ben ne o nde, tepsu An tot sukibit ne wé kadit nin re."
41001005	Yé bok ne sino mo bur Yudea si yé bok ne sino mo kota Yerusalem dom, yé mwa ne ma wa syaretwa sukdu gato Yohanes ki ne. Yé gato rek sukibit gato án ben ne nai Yohanes sa, Yohanes ras yé ne mo Syur Yordan.
41001006	Mo pe ne, Yohanes it san gato ye jom kadit unta go, an far an jakuke su suge da. Mo pe ne, kwe yo kom mo nde, sane Yohanes git yoi tepsu an bi sugit-i, an da for rom dom.
41001007	Sane Yohanes ki nai yé mwa gato ma mo an ne do, "Bere Ye yo gato gum kok sye wai kadit ji waii ma bori. Sane ji iwa ben suk wa An yo, bere ji yo tepsu nde, ji gum wok teker mu bur ware. Bere ji gum yo tep wa ji sombok jamtu mo An bi sepatu dom nde.
41001008	Ji anato ras nin mo syur, sarewo Ye gato gum kok sye wai ne ma it yo, bere An syogat Yefun Allah Gen bok nggwa mo nin, ben sato An ras nin mo Yefun Allah Gen."
41001009	Yohanes ras nje mo Syur Yordan sa, sugane Yefun Yesus ma kadit kota Nazaret gato mo bur Galilea. Yefun Yesus ma mone, ete Yohanes ras Yefun Yesus mo Syur Yordan.
41001010	Yefun Yesus mu nden kadit Syur Yordan saresa, Yefun Yesus me gu det. An me gu det sa, Yefun Allah Gen is ma mo Yefun Yesus. Yefun Allah Gen is ma mo Yefun Yesus ne su kaim sato ndabu.
41001011	Orge yé mwa ne jam Yefun Allah ki sukdu kadit gu sare do, "Nan anato Ji bi Gan. Ji bi sukjimnut sye kas subot Nan. Ji iwa Nan ndo nde."
41001012	Yefun Allah ki sukdu ne or sa, sugane Yefun Allah Gen syogat Yesus Kristus mu mo pe gato kwe yo kom mo nde.
41001013	Kam musyu at rek Yefun Yesus kem mone. Biris bi yekwesu ma mone meret os wa Yefun Yesus subere Yefun Yesus ben suk siri kadit Yefun Allah bi os-i mone. Sarewo Yefun Yesus yo ges mo os ibit ne mo nde. Mo pe gato Yefun Allah Gen syogat Yefun Yesus mu mone, suge krok kem mo pe ne, ete malaikat deyo ma mewa Yefun Yesus.
41001014	Yé grem Yohanes mo penjara or sa, Yefun Yesus mu mo bur Galilea wa An ki sukdu subot os ndo gato Yefun Allah tarubot An.
41001015	Yefun Yesus ki nai nje mone do, "Yefun Allah ma jowa nin tepsu nin bi Yekwesu it anare! Sane nin kwet kadit sukibit gato nin ben ne, ete nin onyar kem mo sukdu subot os ndo gato Yefun Allah fro wa nin ne et."
41001016	Wam dik yo Yefun Yesus mubot Em Galilea de. Yefun Yesus mu mone saresa, An me yetu ge we gato bare mwi mo em ne. Yetu ge we ne gum do, Simon si bi nji dowok Andreas. Kamdik-kamdik an we ne sok boge wa an we ku sugum. Yefun Yesus me an we mone,
41001017	ete Yefun Yesus ki nai an we do, "Nin ka we ma. Nin ka we simo Ji se! Bere Ji duno nin ka we but yetu tepsu nin ka we but boge su mwi ne."
41001018	Yefun Yesus ki nai an we or sa, sugane it, an we misyar an we bi mwi kem, orete an we si Yefun Yesus mu sino.
41001019	Yefun Yesus mubot em de ne, Yefun Yesus muket em de ne ko gan yo o, ete Yefun Yesus me yetu ge we yo o. Yetu ge we ne gum do, Yakobus si bi nji Yohanes, án ka we anato Zebedeus bi gan. An we fro an we bi mwi mo kwem mit.
41001020	Yefun Yesus do me an we mo kwem sa, Yefun Yesus kendo an we ma simo An it anane. Sane an we misyar an we bi ai si ye gato ós an mo kwem si suk mwa ne, ete an we simo Yefun Yesus mu sino.
41001021	Yefun Yesus si bi pakon ka at ne sino mu mo kota Kapernaum. Ye Yahudi bi kam sye, kam Sabat ne, ete Yefun Yesus sok ari mo ye Yahudi bi nu ari. An duno nje mone subot Yefun Allah bi suktaru.
41001022	Yé bok gato jam sukdu ne, án yeket Yefun Yesus, we Yefun Yesus ki bi sukdu-i ne tepsu Yefun Allah dakai ki bi sukdu-i, Yefun Yesus ki bi sukdu-i ne pet mo nje. Sarewo ye Yahudi bi yeguru agama ne, án ki ye yi gum mo án bi sukdu-i subere yé jammo án, wo Yefun Yesus yo duno nje sane nde, Yefun dakai duno nje, ete yé iwa jammo Yefun bi sukdu-i ne sor.
41001023	Yefun Yesus duno nje mo nu ari mit ne saresa, yetu ge dik yo gato semda ben saiye nai Yefun Yesus sare do,
41001024	"Yesus, ye Nazaret, Nan ma more wa suma ne? Te, Nan ma more wa Nan gu men e? Ji jam do Yefun Allah fro Nan ma mo bur ré wa Nan gwat Yefun Allah bi suktaru."
41001025	Sane Yefun Yesus ndantom semda ne do, "Nan not se! Nan titi wé kadit ye ne tom!"
41001026	Orge semda ne ben ye ne tetet wai o re. Semda ne saiye nggi, orete semda ne titi wé kadit ye ne.
41001027	Yé mwa mone me suk gato Yefun Yesus ben ne, án yeket, án nutbot ndo nde, ete án ki nai yu do, "Bei! Suma ré ne? Sukduno be yo bado? Ye gare ki bi sukdu-i pet mo nje it. Ye gare bi suktinggi nggi wai kadit semda dom. Ye gare ndantom semda yo, semda jammo An, ete titi kekro."
41001028	Orge yé mwa ki sukdu subot suk gato Yefun Yesus ben ne mu frekbot peyo-peyo mo bur Galilea sino.
41001029	Yefun Yesus si An bi pakon mu kadit ye Yahudi bi nu ari sa, án mu mo Simon si Andreas bi nu. Yakobus si Yohanes sisu án mu sino dom.
41001030	Yefun Yesus si An bi pakon mu kom mo Simon bi nu sa, yé ki nai Yefun Yesus do, "Simon bi om ne i, mom kaim kam teker. Simon bi om sem mo kwatka sor."
41001031	Sane Yefun Yesus mu me Simon bi om. Yefun Yesus jom nggongras ne syim, ete ós mom ti ma. Yefun Yesus bes Simon bi om ti sa, nggongras kaim dek satu re. Orge Simon bi om gwat sugit si syur wa nje mone git.
41001032	Kam bok or, ndendu re, yé mwa ma mo Simon bi nu. Yé gwat ye gato i si ye gato semda ben ne ma mo Yefun Yesus.
41001033	Yé mwa mo kota ne sino, án ma sum mo nu de gwem.
41001034	Orge yé mwa gato i su suki mwa ne, Yefun Yesus ben yé mwa ne ge wé kadit án bi suki ne or re. Yefun Yesus syun semda titi wé kadit yé mwa gato semda ben ne. Semda ne jam do, Yefun Yesus ma kadit Yefun Allah. Sane Yefun Yesus duyawa semda ne subere semda yo ki napyo nai nje mone jam nde.
41001035	Ik nyotkwo, kam yo it nde tó, Yefun Yesus mu mo nden kadit kota ne. An mu mo pe gato nje yo mo nde. An ki suk su Yefun Allah mone.
41001036	Sarewo Simon si bi yesyim, án mu meret Yefun Yesus.
41001037	Simon si bi yesyim ku Yefun Yesus or sa, Simon ki nai Yefun do, "Yé mwa ne sino meret Nan it anare!"
41001038	Sarewo Yefun Yesus ki do, "Nin ma, men mu mo nat yi et! Men mu mo kampung yi gato karowa more et, subere Ji ki subot Yefun Allah bi sukdu mone dom, we Yefun Allah anato syogat Ji ma mo bur ré wa Ji ki subot Yefun Allah bi sukdu nai nje mo pe mwa ne."
41001039	Sane Yefun Yesus mu ki subot Yefun Allah bi sukdu mo bur Galilea sino. Yefun Yesus duno nje mo ye Yahudi bi nu ari mone. An syun semda wé kadit ye gato semda ben ne dom.
41001040	Yefun Yesus mubot bur Galilea sa, yebris ge dik yo gato suki borbuk git ne ma mo Yefun Yesus. Suki ne git an kaim ibit or re. An do me Yefun Yesus sa, an tu an umsu mo Yefun Yesus gwem. An ndek mo Yefun Yesus do, "Yenggras, Nan imo yo, Nan nggiwa Nan ben ji ge kadit suki ré, subere ji yo fowa ku ye yi o nde."
41001041	Yefun Yesus dakai jimnotku ye ne ndo nde, sane Yefun bes An syim, ete An syimtok ye ne sa, Yefun Yesus ki do, "Ji iwa, nan ge tom!"
41001042	Yefun Yesus do ki or-i, ye ne ge-i, an kaim ndo satu re.
41001043	Orge Yefun Yesus syokom ye ne do,
41001044	"Nan mu nan nuk sukdu subot suk gato Ji ben ne nai ye yi daret nde. Nan mu nan kadum nan nggwa nai yesu gato ben suk mo Yefun Allah bi nu subere an watbot nan. An watbot nan, ete yesu ne ki do, sangge, nan ge it, sane yo nan gwat suge sato Musa ki ne ma tepsu suksom. Nan syo nai yesu ne gre mo bot subere ye jam do, nan ge it anare."
41001045	Yefun Yesus da ki nai ye ne, sarewo ye ne mu nuk sukdu ne nai yé mwa mo peyo-peyo, subere yé mwa mone jam. Sane Yefun Yesus yo ku os wa An sok mo kampung bok yo mone nde, we yé mwa mone jam suk gato Yefun Yesus ben ne, ete yé mwa ne iwa ku An. Sane Yefun Yesus mu sem mo nden, mo pe gato yé yo mo nde. Sarewo yé mwa kadit pe bok ne sino ma meret An petok gat sor.
41002001	Kam bok yo o, Yefun Yesus satu ma mo kota Kapernaum sa, yé mone jam do, Yefun Yesus satu ma mo An bi nu-i o it anane.
41002002	Sane yé mwa ne ma sum mo nu mit ne. Yé mwa mo nu mit ne buk mo yu teker ware, nat yo dor mo nde. Mo nu de nden dom, pe yo mo nde. Yefun Yesus ki subot Yefun Allah bi sukdu nai yé mwa mone.
41002003	Yefun Yesus ki subot sukdu mo nu mit ne sa, yetu ge at ma. Án ge at ne gwat yetu ge dik yo gato gwes út ma mo Yefun Yesus.
41002004	Sarewo án ge at yo bi os wa án gwat ye gato gwes út ne ma mo Yefun Yesus nde, we yé mwa buk mo yu teker ware. Sane yetu ge at ne it mo nu yu, ete án ge at ne krop wan mo nu yu ne wak, orete án ge at ne sa ye gato út ne su an bi kwat gato an sem mone is mu mo bur.
41002005	Yefun Yesus me suk gato yetu ge at ne ben anato An jam do, yetu ge at ne onyar kem mo An. Sane Yefun Yesus ki nai ye gato gwes út ne do, "Pa nji, sukibit mwa gato nan ben ne or kadit nan it anare. Ji yo nutbot sukibit mwa gato nan ben ne o nde."
41002006	Mo nu mit ne ye Yahudi bi yeguru agama ge bok yo si nje mone dom. Án jam Yefun Yesus bi sukdu ete án nut mo án mit do,
41002007	"Ye ré ki sane wa suma ne? Ye gare dakai bes An nggwa kok, ete An ki suk tepsu Yefun Allah ko ré go! Je u anato nggiwa an ki do, sukibit gato men yetu ben ne or kadit men ne? Yefun Allah ka dik sor, wo Ye ré bes An nggwa kok tepsu Yefun Allah!"
41002008	Yeguru agama bok ne do nutbot suk sane mo án mit saresa, Yefun Yesus jam yeguru bi sukjimnut subot An re. Sane Yefun Yesus ki nai án do, "Suma ben anato nin bi sukjimnut waiyu mo nin mit subot suk gato Ji ki ré ne?
41002009	Sato Ji ki nai yebris ré do, 'Sukibit mwa gato nan ben ne or kadit nan it anare.' Nin nut do, Ji yo nggiwa Ji ki suk ne nde bado? Sato Ji ki do, 'Nan sun, nan pam nan bi sun, nan mu se!' Te, nin nut do, Ji yo nggiwa ben suk ne dom nde e? Sane nde, bere nin jam do, Ji nggiwa benbot sukdu kwa we ne sino.
41002010	Sangge, bere Ji ben ye ré ge. Ji ben ye ré ge subere nin jam do, Ji anato nggiwa Ji ki do, sukibit gato yé mwa ne ben or kadit yé mwa ne dom. Ji ben ye ré ge anato nin jam do, Yefun Allah anato bes Yetu bi Pa to Ji ré." Sane Yefun Yesus ki nai ye gato út ne do,
41002011	"Ji ki sare do, nan sun, nan pam nan bi sun. Nan satu mu mo nan bi nu sor."
41002012	Ye gato út ne ge, orete an sun, an pam an bi sun, ete an syesyar bot yé mwa ne gwem. Sane yé mwa ne sino yeket ndo nde, ete án un Yefun Allah. Án ki do, "Suk ga sare men yo me su men gro mo nde."
41002013	Wam dik yo o, Yefun Yesus mu mo Em Galilea de. Yé mwa ma mo An, ete An duno yé mwa mone.
41002014	Yefun Yesus mu wai ket os mone saresa, An me Alfeus bi gan gato gum do Lewi kem mone. Lewi ne, an ye gato nai sugum kadit nje wa pemerintah, sane an kem mo nat gato yé syo sugum nai an ne. Yefun Yesus ki nai Lewi do, "Nan ma simo Ji et!" Sane Lewi ti, ete an simo Yefun Yesus.
41002015	Yefun Yesus mu git sugit mo Lewi bi nu saresa, ye gato nai sugum kadit nje wa pemerintah si yetu ge bok yo gato ye ki án gum ibit ne ma sisu Yefun Yesus si bi pakon sum mone wa git sugit sino, we sugane yé mwa gane simo Yefun Yesus dom.
41002016	Yeguru agama gato sok mo ye Farisi bi det-i, án me Yefun Yesus si ye gato nai sugum kadit nje wa pemerintah si ye gato ye ki án gum ibit ne git sugit sino sa, yeguru ne ndo mo Yefun Yesus bi pakon do, "Suma ben anato nin bi yeguru si ye gato nai sugum kadit nje wa pemerintah si ye gato gum ibit ré git sugit sino sare ne?"
41002017	Yefun Yesus jam yeguru bi sukdu ne sa, An ki nai yeguru ne do, "Ye gato yo i nde, bere an yo meret dokter nde, wo ye gato i sa, bere an meret dokter. Ji yo ma mo bur ré wa Ji kendo ye gato nut do, an sa, ye gato ben sukndo ne nde. Ji yo ma wa ye ga sane nde, wo Ji ma mo bur ré wa Ji kendo ye gato ben sukibit, yé ne tepsu ye gato i, subere yé ne brek kadit os ibit ne, ete jammo Ji."
41002018	Kam dik yo Yohanes gato ras nje mo syur bi pakon si ye Farisi ge bok ne, án mewa án nggwa kadit sugit yei, we án iwa án ki suk su Yefun Allah. Sugane yé deyo ma mo Yefun Yesus, ete án ndo mo Yefun Yesus do, "Yohanes gato ras nje mo syur bi pakon-i si ye Farisi bi pakon-i mewa án nggwa kadit sugit yei, we án iwa án ki suk su Yefun Allah, wo Yenggras, Nan bi pakon-i ré yo mewa án nggwa kadit sugit nde wa suma ne?"
41002019	Yefun Yesus ki do, "Ye konwa yebris si bi nggon kra yu ne te, bere yebris ne bi yesyim bok ne án mewa án nggwa kadit sugit mone bado? Sane nde! Yebris gato kra ne, si bi yesyim konwa sukra ne tó yo, bere án sino git sugit sor.
41002020	Sarewo bere yé kar yebris gato kra ne wé kadit án orete yo, bere su kam gane án mewa án nggwa kadit sugit."
41002021	Yefun ki do, "Men yo nai san det be, ete men bitwa san rok gato syik nde, we men do mus san ne yo, bere san det be nit, yo tepsu san rok nde, sane san be tik san rok ne syik sye o re. Sane bere san det rok ibit wai o re.
41002022	Sane dom, men yo sye nau anggur be mo sukbo gato rok nde, we i-su tut mo mit, ete bere sukbo ne pet anato ben sukbo ibit, orete nau ne sye kadit re. Sane bere suk we ne, gato nau si sukbo ne ibit sino re. Men ben sane nde, wo men sye nau anggur be mo sukbo be, subere nau si bi sukbo ne sino kem ndo."
41002023	Kam Sabat, ye Yahudi bi kam sye, ete Yefun Yesus si An bi pakon muket nggwe gandum mit. An bi pakon muket nggwe ne saresa, pakon ne do gandum gro mone.
41002024	Orete ye Farisi ndo mo Yefun Yesus do, "Suma ben anato Nan bi pakon ben suk su kam sye gato siri kadit men ye Yahudi bi sukduno-i ne?"
41002025	Yefun Yesus ki do, "Suk gato yeraja Daud si ye gato sisu Daud ben sugato án sino on de ne te, nin baca mó bado, nde e?
41002026	Daud sok mo Yefun Allah bi nu, ete an si ye gato sisu an git roti gato yé grem kwop wa som Yefun Allah mone. Sugane Abiatar gum yekwesu gato gum kok wai mo Yefun Allah bi nu ne. Daud sok mo Yefun Allah bi nu, ete an git roti gato yé grem kwop wa som Yefun Allah mone. Daud git roti ne, sarewo suk gato an ben ne siri kadit men ye Yahudi bi sukduno-i, we men bi sukduno ki do, yesu gato ben suk mo Yefun Allah bi nu ne sor ete git roti ne. Roti ne Daud syo napyo nai ye gato simo an ne git dom. "
41002027	Orete Yefun Yesus ki nai ye Farisi bok ne o do, "Yefun Allah fro kam Sabat, kam sye ne wa ós men yetu, wo Yefun Allah yo fro kam sye ne wa ben sukye nai men yetu nde.
41002028	Sane Yetu bi Pa to Ji ré gum Yekwesu wa kam Sabat, sane suk gato Ji ki ndo wa yetu ben su kam sye, kam Sabat ne, kem mone it."
41003001	Kam Sabat dik yo o, ete Yefun Yesus sok mo ye Yahudi bi nu ari. Mo nu ari ne yetu ge dik yo gato syim út sok mone dom.
41003002	Ye deyo mone, yé ne iwa meret os wa ki Yefun Yesus gum ibit mo suk gato An ben su kam Sabat ne. Sane yé bok ne sokwa Yefun Yesus pe, án nut mo án syidem do, "Te, Yefun Yesus ben ye yo ge su kam sye kam Sabat ne bado?"
41003003	Yefun Yesus ki nai ye gato syim deyo út ne do, "Nan ma ti more, mo yé mwa gwem ré et."
41003004	Ye ne ma ti mo yé mwa gwem, orete Yefun Yesus ndo mo yé mwa mone do, "Te, men simo Yefun Allah bi sukduno sane yo, men ben suk sato suma su kam sye kam Sabat ne? Men ben suk gato ndo bado, men ben suk gato ibit e? Men nai nje kadit sukye bado, men gu nje kwop e?" Sarewo yé mwa mone, án yo du nde, án not sor re.
41003005	Yefun Yesus sokbot yé mwa mone sa, An maskwa. An maskwa sor nde, wo Yefun Yesus jimnotbot yé mwa ne sor An kaim rere su dom, we yé mwa ne su krat ware, yé bariwa jammo Yefun Yesus bi sukdu-i ne. Orge Yefun Yesus ki nai ye gato syim deyo út ne do, "Nan ron nan syim et!" Ye ne ron an syim sa, an syim gato út ne ndo satu.
41003006	Orge ye Farisi mone mu kadit nu ari ne, án mu ku yeraja Herodes bi nje, ete án sino meret os wa gu Yefun Yesus kwop wé.
41003007	Yefun Yesus si An bi pakon mu kadit pe ne or, án sino mu mo Em Galilea, ete yé mwa ma kadit bur Galilea mu boribot án mone.
41003008	Yé mwa gato ma kadit bur Yudea si kota Yerusalem ma ku Yefun Yesus mone. Yé mwa ma kadit bur Idumea e, yé mwa ma kadit bur mo Syur Yordan tak de nobu nim e, yé mwa ma kadit kota we gato Tirus si Sidon e ne dom, án sino ma ku Yefun Yesus mone. Yé mwa ne jam sukdu subot suk mwa gato Yefun Yesus ben ne sino anato yé mwa ne ma ku Yefun Yesus mone.
41003009	Yé mwa ndo nde, yé mwa teker ware, sane Yefun Yesus syogat An bi pakon fro kwem dik yo wa An kem mó, sawe yé mwa ne buk yu gat An.
41003010	Yé mwa gato ma ku Yefun Yesus mone, yé ne jam sukdu do, Yefun Yesus ben yé mwa gato i ne ge re, sane yé mwa gato i mone, án buk mo yu, án werwa án rot Yefun Yesus subere án ge kadit án bi suki ne.
41003011	Wo ye gato semda ben ne me Yefun Yesus it yo, án nyuwa, án bare án nggwa mo Yefun Yesus gwem, ete semda ne saiye do, "Nan anato Yefun Allah bi Gan!"
41003012	Sarewo Yefun Yesus duyawa semda ne subere semda ne yo ki An gum daret nde.
41003013	Orge Yefun Yesus mu it mo bobuk dik yo, ete An kendo ye gato An mit kem mone ma mo An. Sane yé bok ne ma mo Yefun Yesus.
41003014	Orete kadit yé bok gato ma ne, Yefun Yesus bes yetu ge musyu dik sop we, gato An kendo gum do, yerasul. Yefun Yesus bes bi yerasul ge musyu dik sop we ne, An ki nai do, "Ji bes nin subere nin sisu Ji. Ji syogat nin mu ki sukdu subot os ndo gato Yefun Allah fro wa nin yetu wa nje jam.
41003015	Bere Ji ben nin nggiwa nin syun semda dom."
41003016	Pakon ge musyu dik sop we ne gum anare: Simon gato Yefun Yesus syo gum yo do Petrus,
41003017	Yakobus si bi nji Yohanes, gato Zebedeus bi gan we ne. (Yefun Yesus syo gum yo o mo an we ne do Boanerges gato bi sukjimnut do, "pa gato maskwa dek, tepsu nogu pu"),
41003018	Andreas, Filipus, Bartolomeus, Matius, Tomas, Yakobus gato Alfeus bi pa, Tadeus, Simon gato sok mo yekweke,
41003019	si Yudas Iskariot gato ri ma tepsu yeketut gato meret os wa gwat yeko ma wa but Yefun Yesus.
41003020	Yefun Yesus is kadit bobuk ne sa, Yefun Yesus si bi pakon sok mo nu dik yo. Sarewo yé mwa ma sum mo nu ne, yé mwa ndo nde sum mone ware, Yefun Yesus si bi pakon yo ku os wa git sugit nde.
41003021	Yefun Yesus bi nji si bi yenggras jam sukdu subot suk gato Yefun Yesus ben ne sa, án ma wa kar Yefun Yesus kadit pe ne, we án ki do, "Semda ben Yesus it!"
41003022	Yeguru agama bok yo gato ma kadit kota Yerusalem, án waii ki do, "Beelzebul gen pet mo Ye ré anato An nggiwa syun semda wé kadit nje. Beelzebul gato biris bi yekwesu ne anato syo suktinggi nai An."
41003023	Sane Yefun Yesus kendo yé mwa ne ma mo An, ete Yefun Yesus gwat sukamno bok yo, An ki nai yé ne do, "Semda deyo syun semda deyo it yo, bere sa u ne?
41003024	Yetu gato kem mo bur dik yo do maskwa ket yu, ete gu yu yo, bere án yo kem ndo su yu o nde, bere án ibit or re.
41003025	Sane dom yetu mo rus dik yo do maskwa ket yu, ete án duwer yu yo, bere rus ne yo kem ndo su yu o nde, bere án ibit or re.
41003026	Sane dom, mo biris bi yekwesu bi rus-i, semda e, aboksye e, yerom e ne duwer yu ete deyo syun deyo, sane bere biris bi yekwesu si an bi rus-i yo kem ndo su yu o nde, wo bere án sino ibit mo koirut or re.
41003027	Sangge, ye gato iwa sok mo ye gato kaim nggi ne bi nu, ete syimsi ye ne bi suk it yo, an but ye gato nggi ne, orete an rai ye ne syim krat su jamtu nyim wé et. Sane bere an ku os wa an syimsi ye ne bi suk re.
41003028	Suk gato Ji ki ré suksangge anare, sukibit mwa gato men ben ne si sukibit gato men kiket Yefun Allah gum ne, bere Yefun Allah yo maskwa mo sukibit ne o nde, bere Yefun yo nutbot o nde.
41003029	Wo sukibit gato ye kiket Yefun Allah Gen, bere Yefun Allah yo misyar nde, wo Yefun Allah maskwa ket ye ne pe sor, sukibit ne ut mo ye ne krat sor to kapyo mato kapyo." (
41003030	Yefun Yesus ki bi sukdu-i sane, we An jam do, yé deyo ki An do, "Semda ben An anato An nggiwa syun semda wé kadit nje.")
41003031	Orete Yefun Yesus bi im si bi nji ge bok yo ma mo nu ne. Yefun bi im si bi nji ne ti mo nu de nden sa, án syogat ye yi wa kendo Yefun Yesus ma mo nden ku án mone.
41003032	Yefun Yesus ki suk mo nu mit ne sa, yé mwa kem wairi wa Yefun Yesus. Yé mwa ne syaretwa An bi sukdu ne. Ye deyo ki nai Yefun Yesus do, "Nan bi im si Nan bi nji ge bok yo ti mo nden án iwa ku Nan."
41003033	Yefun Yesus ki nai án do, "Je u anato tepsu Ji bi im ne? Je u anato tepsu Ji bi nji ne?"
41003034	Yefun Yesus ki sukdu ne sa, An sokbot yé mwa gato kem wairi wa An. An ki do, "Ji bi im anare. Ji bi nji anare.
41003035	Ye to ben bi suk-i tepsu Yefun Allah mit anato tepsu Ji bi nji e, Ji bi nyanggon e, Ji bi im e ne."
41004001	Wam dik yo o Yefun Yesus duno nje mo Em Galilea de. Mo em de ne, yé mwa teker sum wairi wa Yefun Yesus ware, sane An it mu kem mo kwem dik yo gato nor mo em de ne. Yefun Yesus kem mo kwem mit ne saresa, yé mwa ne ti mo em de.
41004002	Orete Yefun Yesus duno nje mone su sukamno bok yo. Yefun Yesus duno yé mwa, An ki sare do,
41004003	"Nin jammo sukdu gato Ji ki ré et! Wam dik yo, yetu ge dik yo mu am mbet gro mo bi nggwe.
41004004	An do am mbet gro mo nggwe sa, deyo ges mo os, ete ndam ma git or re.
41004005	An do am mbet gro sa, mbet gro deyo o ges mo bur ka gato jok mwa ya tak bur, wo bur ka ne nifret. Mbet ne nggwar bor kekro, we bur ne nifret.
41004006	Sarewo kam it, orete kam gat mbet nggwar ne ndo nde. I-brot ne yo kom kru nde, sane bergan mbet nggwar ne te re.
41004007	Ye ne am mbet gro deyo ges mo jak miten sa, jak si mbet ne kom sino, orge jak ne ben mbet yo kom ndo nde sor i-bo yo mo nde.
41004008	Sarewo an am mbet gro sa, deyo ges mo bur ka gato ndo, sane mbet ne kom sisu ndo, ete ri ma mbet bo mwa wai o re, deyo bo kom mo bo musyu gri, deyo bo kom mo bo musyu mumat, deyo bo kom mo bo wotin dik."
41004009	Yefun Yesus gwat sukamno ne or sa, Yefun Yesus ki do, "Sane nin brek nin dabe muya-muma kadit nde, wo nin jammo sukdu ne et!"
41004010	Yefun Yesus mu kadit yé mwa ne sa, Yefun Yesus bi pakon ge musyu dik sop we si ye yi gato simo Yefun Yesus ndekwa An ki rer subot sukamno gado ne.
41004011	Sane Yefun Yesus ki nai án do, "Sukdu gato Yefun Allah gurik suga nyim subot os ndo gato bere Yefun Allah fro wa yetu sok mo An bi rus-i ne, Yefun Allah tarubot Ji, subere Ji ki rer wa nin dakai jam kom mo mit. Sarewo ye gato yo sok mo Yefun Allah bi rus-i nde, Ji duno án su sukamno sor,
41004012	subere 'Yé ne da me petok sor, sarewo án jam nde bi sukjimnut ne ware, Yé ne da syaretwa sukdu petok sor, sarewo án jam nde bi sukjimnut ne rer kom mo mit ware, onde bere, án jam sukdu ne, ete bere án brek ma mo Ji, orete yo, Ji yo maskwa ket án o nde, Ji rus sukibit gato án ben ne or wé kadit án re.' "
41004013	Orge Yefun Yesus ki nai An bi pakon do, "Sukamno gado ne te, nin jam bi sukjimnut bado nde e? Nin jam nde yo, bere nin jam sukamno yi bi sukjimnut-i sa u ne?
41004014	Sukamno gane bi sukjimnut sare do, ye gato am mbet gro ne tepsu ye gato mu ki sukdu subot os ndo gato Yefun Allah fro ne frekbot nje.
41004015	Mbet gro gato ges mo os mit ne anato tepsu yé gato jam sukdu ne, sarewo án yo but nde, wo biris bi yekwesu ma ete nai sukdu ne wé kadit án mit or re.
41004016	Mbet gro gato ges mo bur ka ga jok mwa ya tak bur ne anato tepsu yé gato nai sukdu ne mo án mit. Diksim án iwa,
41004017	sarewo sukdu ne yo kem pe mo án mit nde, tepsu mbet gro ne i-brot yo kom mo jok nde, bergan sor ete án misyar or re. Diksim án jammo sukdu ne, sarewo án do ku sukye mo sukdu ne yo, yé kiket án mone yo, bergan sor ete án misyar sukdu ne kekro re.
41004018	Mbet gro gato ges mo jak mit anato tepsu yé gato but sukdu ne,
41004019	sarewo án jimnotbot suk mwa gato men yetu yémo sato sugit e, san e, sugum e ne. Án iwa ku suk mwa subere án gum pasye. Án bi sukjimnut kasbot suk mwa ne anato sukdu ne yo kom ndo mo án mit o nde, án yo ben suk tepsu sukdu ne nde. Sane án tepsu mbet gro mo jak mit ne, án yo kom ndo nde, i-bo yo mo nde.
41004020	Mbet gro gato ges mo bur ka gato ndo anato tepsu yé gato but sukdu ne ete jammo. Yé ne jamwa sukdu ne pe sane sor án ben suk gato ndo ne, deyo ben sukndo natgan, deyo o ben sukndo mwa gan, deyo o ben sukndo mwa wai, sato mbet gro gato syesyar i-bo, dik yo kom mo musyu gri e, dik yo o kom mo musyu mumat e, dik yo o kom mo wotin dik yo e ne."
41004021	Yefun Yesus ki nai An bi pakon do, "Men gwat kak ma mo nu mit yo, men grem suk yo wa nde. Men gwor bokor wa nde. Men grem mo kwatka desnak dom nde. Wo men grem kak ne mo pe gato kok.
41004022	Sane suk gato ye gurik ne bere Yefun Allah kak bor wa yé mwa me rer. Sane dom sukdu gato Yefun Allah gurik suga nyim tuya, bere Yefun Allah kadum rer wa yé mwa jam re.
41004023	Sane nin brek nin dabe muya-muma kadit nde, wo nin jammo sukdu ré et!"
41004024	Orete Yefun Yesus ki o do, "Nin nutbot suk gato Ji ki ré sisu ndo et. Nin do syaretwa ete nin jammo yo, bere nin jam suk mwa wai o re. Ye gato iwa jam subot Yefun Allah bi sukduno, wo an werwa jam subot sukdu ne mo de nden ne sor re, bere Yefun Allah kak an bi sukjimnut-i ne wokgan sor re. Wo ye gato werwa jam subot Yefun Allah bi sukduno kom mo mit, sane bere Yefun Allah kak ye ne bi sukjimnut-i mwa wai o re.
41004025	Ye to bi sukjimnut kak, bere an jam Yefun Allah bi sukdu mwa wai o re, sane bere an jam sukdu ne kom mo mit re. Sarewo ye to da jam sukdu ne wokgan, ete an misyar, sukwokgan gato an jam ne bere ges or kadit an or re."
41004026	Yefun Yesus ki o do, "Yefun Allah jowa men yetu tepsu men bi Yekwesu yo, bere tepsu sukamno ré. Yetu ge dik yo mu am mbet gro mo an bi nggwe.
41004027	Noru nombrak, an sem yo, an sun yo, mbet gro gato an am ne dakai kom sor. Mbet gro ne dakai kom sye, ye ne jam nde suk gato ben mbet gro ne kom.
41004028	An jan mo bur, ete mbet ne dakai kom. Ketke i-nggwar, or o i-u, or o i-bo kom mone.
41004029	Mbet ne do bo kri it yo, ye ne do mbet bo or, an tik mbet ne wé. An me do i-bo kri it yo, an jam do, i-bo ne tep wa an nai it anane."
41004030	Yefun Yesus ki o do, "Yefun Allah bi rus-i gato An jowa tepsu Yekwesu ne te, bere sa u ne? Sukdu subot Yefun Allah bi rus-i ne te, tepsu sukamno sato suma ne?
41004031	Yefun Allah bi rus-i tepsu kwe nam gro mo sukamno ré. Yetu ge dik yo nai kwe nam gro dik yo. Kwe nam gro ne wok wai kadit sukjan yi gro mwa ne sino mo bur ré.
41004032	Sarewo yé jan mo nggwe sa, kwe nam gro gato wok ne kom tepsu kweke sye wai kadit kweke yi neya. Kweke ne sye sor ndam ma tom mo i-guk, mo pe gato ko."
41004033	Yefun Yesus duno nje mone, An gwat sukamno sane sor re. An gwat sukamno mwa ne sor yé mwa mone bi sukjimnut yo nggi o nde it yo, Yefun Yesus ki An bi sukdu-i tut mone it.
41004034	Yefun Yesus duno yé mwa ne yo, Yefun Yesus duno nje su sukamno sor re. Wo Yefun Yesus si An bi pakon-i wadigan kem yo, An nuk sukamno bi sukjimnut ne sino rer nai An bi pakon jam.
41004035	Yefun Yesus ki An bi sukdu or sa, An kem mo kwem mit ne tó. Kre, ete Yefun Yesus ki nai An bi pakon ne do, "Men mbros kwem mu mo em deta et."
41004036	Yefun Yesus si An bi pakon mu kadit yé mwa ne mo em de. Yefun Yesus kem mo kwem mit ne tó, sane An bi pakon mbros kwem si An mu kadit pe ne. Ye yi mu su án bi kwem-i dom, án sino mu re.
41004037	Yo nam nde ge nofuf sye is ma ben em nap sok mo kwem mit, bergan kwem mit ne ses su em rom, karowa kwem kru it.
41004038	Em nap sok mo kwem mit ne sa, Yefun Yesus sem mo bantal mo kwem mit, tak kwem koi sum. Yefun Yesus bi pakon sun An, ete pakon ne ki do, "Yeguru! Bergan kwem kru su men it anare. Nan dakai misyar sor re bado?"
41004039	Yefun Yesus sun, An syogat nofuf gato kas nggi ne kro, ete An ndantom em nap do, "Nan not se! Em nap, nan kro et!" Yefun Yesus ki sukdu ne, orete nofuf yo kas o nde. Em nap ne dom kro re, ndo satu it anane.
41004040	Yefun Yesus ndo mo An bi pakon do, "Nin nyu wa suma ne? Mban! Nin yo onyar kem ri mo Ji nde tó re!"
41004041	Yefun Yesus bi pakon kwabom kro, ete án brek ma ki nai yu do, "Mban! Je u ana ré ne? An syogat nofuf si em nap, ete nofuf si em nap ne jammo An re."
41005001	Yefun Yesus si bi pakon mbros bi kwem mu mo bur Gerasa mo Em Galilea deta.
41005002	Yefun Yesus do is kadit kwem mu nden saresa, yebris ge dik yo gato semda ben ne ma ku Yefun Yesus. Ye gato semda ben ne, an ma kadit jokwak mo makwe ne ma ku Yefun Yesus mone.
41005003	Ye gato semda ben ne kem mo makwe, an kem mo jokwak gato yé grem yekri mone sor. Ye yo nggiwa rai an o nde. Kapre yé rai an su suk gato krat sato rantai ne o, bergan an sombok rantai ne wé o re.
41005004	Yé rai yesemda ne gwes si syim wam bok yo mó re, sarewo rantai bok ne an ben toko wé. Besi gato yé rai an gwes su ne, an syat wé re. Yesemda ne nggi teker ware, sane ye yo nggiwa but an nde.
41005005	Noru nombrak an muya-muma daret bot makwe si bobuk mone. An muya-muma sa, an saiye daret, an nai jok, an sap an kaim wip su.
41005006	Yesemda ne me Yefun Yesus ma kadit os syu sa, an kas mu bare nggwa mo Yefun Yesus gwem,
41005007	ete an saiye nggi do, "Yesus, Yefun Allah gato gum kok sye wai ne bi Gan, Nan ma ku ji wa suma ne? Nan tom su ji, Nan syo syim ete Nan ki Yefun Allah gum su do, Nan yo ben sukye nai ji nde." (
41005008	Yesemda ne yo ki sukdu ne nde tó, Yefun Yesus ki nai ye ne do, "Semda, nan sombok kadit ye ré se!" anato yesemda ne ki bi sukdu-i sane.)
41005009	Orete Yefun Yesus ndo mo semda ne do, "Nan gum sa u ne?" Semda ne ki do, "Ji gum do Legiun, we men ré ge mwa ndo nde."
41005010	Semda mwa ne ndek gat Yefun Yesus subere Yefun Yesus syun án mu wé kadit nat ne nde.
41005011	Karowa pe ne jot yaino, jot mwa yé re, git sugit mo bobuk de.
41005012	Sane semda mwa ne ndek gat Yefun Yesus do, "Nan imo yo, Nan syogat men mu bok nggwa mo jot mwa ne et."
41005013	Yefun Yesus imo sukdu gato án ki ne, sane semda mwa ne sombok wé kadit yebris ne, orete semda mu bok nggwa mo jot mwa ne. Jot yaino mone, jot mwa yé re, ge ribu we. Sane semda ben jot mwa ne kas ket kwoye mu ges ngga mo em mit, ete jot mwa ne mbon or sino.
41005014	Yetu ge bok yo gato mewa jot ne, án me jot mwa ne mbon, orete án titi mu ki sukdu ne frekbot nje mo kota si nat bok yo gato karowa mone. Sane yé mwa ma wa me suk gato bor mone.
41005015	Yé mwa ne ma ku Yefun Yesus sa, yé me yebris gato semda mwa ben ne, an kem not mone. An it san, an yo kawarun o nde, an bi sukjimnut ndo satu re. Sane yé mwa ne nyu ndo nde.
41005016	Yé mwa gato me suk gato Yefun Yesus ben su ye gato semda ben ne, án nuk subot sukdu gato án me bor mone nai yé mwa gato ma ne. Án nukbot yesemda ne si jot mwa ne dom.
41005017	Orge yé mwa gato kem mo bur ne ndek gat Yefun Yesus subere Yefun Yesus mu kadit án bi bur-i.
41005018	Sane Yefun Yesus it mo kwem sa, yebris gato semda sombok kadit ne an ndek gat Yefun Yesus do, "Ji si dom."
41005019	Sarewo Yefun Yesus yo imo sukdu gato an ki ne nde. Yefun Yesus ki nai yebris ne do, "Nan satu mu mo nan bi rus, ete nan kibot suk mwa gato Yefun Allah ben wa nan et. Nan satu mu mo nan bi nje, ete nan nukbot sukndo gato Yefun Allah dakai ben su nan anato nan ge ne."
41005020	Sane yebris gato semda ben ne, an mu kadit pe ne. An mu, an nuk subot suk gato Yefun Yesus ben wa an ne. An mu ki sukdu ne frekbot nje gato kem mo kota musyu dik mone. Yé mwa gato syaretwa an bi sukdu ne, án yeket ndo nde.
41005021	Orge Yefun Yesus mu mo em deta ne o sa, yé mwa ma sum wairi wa Yefun Yesus mo em de ne.
41005022	Sugane yetu ge dik yo gato gum do Yairus ma ku Yefun Yesus. Yairus ré, an yesu mo ye Yahudi bi nu ari. Yairus me Yefun Yesus sa, an bare nggwa mo Yefun Yesus gwem,
41005023	ete an ndek gat Yefun Yesus do, "Yenggras, ji bi pa donggon i ndo nde, bergan mom kwop rok it. Sane Nan si ji mu mo ji bi nu wa Nan ak Nan syim mo ji bi mam et, subere mom ge kadit suki ne, subere mom yo kwop nde."
41005024	Sane Yefun Yesus si bi pakon si Yairus mu sino. Yé mwa simo Yefun Yesus mu sino mone dom. Yé mwa ne kamas buk mo yu kadit os deyo-deyo.
41005025	Nggon ge dik yo gato fo sor kom mo tahun musyu dik sop we ma si yé mwa mone dom.
41005026	Nggon ne mu mo dokter ge bok yo ware, mom yo ge nde. Mom ku sukye ndo nde. Mom syo mom bi suk mwa ne or nai dokter bok ne ware, mom yo ge nde. Wo mom bi suki ne de wai o re.
41005027	Nggon ne jam sukdu mwa subot suk gato Yefun Yesus ben ne, ete nggon ne ma ku Yefun Yesus mone. Sane kapre yé mwa buk mo yu, nggon ne mu karowa Yefun Yesus kadit Yefun Yesus de dari, ete mom rot Yefun Yesus bi san nap,
41005028	we mom nut mo mom syidem do, "Ji rot Yefun Yesus bi san nap sor re, bere ji ge re."
41005029	Sane nggon ne do rot Yefun Yesus bi san nap ne sa, nggon ne fo or it anane. Nggon ne jam mo mom kaim do, suki gato ben mom ne, or kadit mom, mom jam nde re.
41005030	Nggon ne rot Yefun Yesus bi san nap sa, sugane Yefun Yesus jam do, An bi suktinggi syesyar kadit An kaim it anane. Sane Yefun Yesus brek sokme yé mwa ne, ete An ndo mo nje mone do, "Je u anato rot Ji bi san ne?"
41005031	Yefun Yesus bi pakon ki nai Yefun Yesus do, "Yenggras, Nan dakai me su Nan gro, yé mwa ré buk mo yu gat Nan, sane Nan ndo mo yé mwa more do, 'Je u anato rot Ji ne?' wa suma ne?"
41005032	Sarewo Yefun Yesus sokbot yé mwa ne, An meret ye gato rot An bi san ne.
41005033	Nggon ne jam suk gato bor mo mom re, sane mom ma bare nggwa mo Yefun Yesus gwem. Mom kwabom kro ndo nde, mom tetet, ete mom nukbot suk mwa gato bor mo mom ne.
41005034	Sane Yefun Yesus ki nai nggon ne do, "Pa donggon, nan onyar kem mo Ji, anato nan ge re. Nan mu, nan kem not sor. Nan bi suki ne or kadit nan it anare!"
41005035	Yefun Yesus ki suk su nggon ne saresa, yebris ge bok yo ma kadit Yairus bi nu, Yairus gato yesu mo ye Yahudi bi nu ari ne. Yebris bok ne ki nai Yairus do, "Nan bi mam kwop re. Nan syimfar yenggras mu mo nan bi nu o nde."
41005036	Yefun Yesus misyar yé ne bi sukdu-i, ete An ki nai Yairus, gato yesu mo nu ari ne do, "Nan nyu nde, nan onyar kem pe mo Ji sor."
41005037	Orge Yefun Yesus mu sor, An duyawa yé mwa mone, subere ye yo si An mu nde, wo pakon ge bok yo to Petrus, Yakobus si Yakobus bi nji Yohanes sor re ete sisu An mu mo nu ne.
41005038	An ka at mu kom mo yesu ne bi nu sa, Yefun Yesus me yé mwa sum mone. Yé mwa ne wo, ba ret nderbot pa ne ndo nde.
41005039	Yefun Yesus sok mo nu mit, ete An ki nai yé ne do, "Nin wo, nin ba ret wa suma ne? Pa yo kwop nde, wo pa sem sor re."
41005040	Sarewo yé mwa mone sa An. Sane Yefun Yesus syogat yé mwa ne mu mo nden, orete Yefun Yesus si An bi pakon ka gri ne si pa ne bi ai si bi im sor re ete sok mo gumwak mit gato yé grem pa mukri kwop mone.
41005041	Ete Yefun Yesus jom pa ne syim. An ki nai pa su a Ibrani do, "Talita kum," gato bi sukjimnut do, "Pa donggon Ji ki sare do, Nan sun tom!"
41005042	Yefun Yesus ki nai pa donggon ne sa, pa donggon ne sun it anane. Pa sun ma ete mubot gumwak mit. (Pa kaim sye tepsu kom mo tahun musyu dik sop we.) Pa bi im si pa bi ai ne, án we yeket ndo nde.
41005043	Sarewo Yefun Yesus duyawa pa bi im si pa bi ai do, an we kibot suk gato bor ne nai ye yi jam nde. Orete Yefun Yesus ki nai an we do, "Nin ka we syo sugit nai pa ré git et."
41006001	Yefun Yesus mu kadit nat ne, ete An si An bi pakon satu mu mo Yefun Yesus dakai bi nat-i.
41006002	Kam Sabat, ye Yahudi bi kam sye, ete Yefun Yesus mu duno yé mwa mo ye Yahudi bi nu ari mone. Yé mwa mone jam suk gato Yefun Yesus duno án su ne sa, án nutbot sukduno ne ndo nde. Án ki do, "Ye ré jam sukduno mwa ré kadit u ne? An jam sukduno mwa ré sa u ne? An ku suktinggi sato suma anato An nggiwa ben suk gato ben men yeket ne?
41006003	Ye ré, An ye gato jam ben suk su kwe sato meja e, kursi e ne. An jam sukduno mwa ne sa u ne? Ye ré, An Maria bi gan, fe! An bi nji anato Yakobus e, Yoses e, Yudas si Simon fe! Anga bi nyanggon ge bok ne si men kem more sino fe! Ye ré, An nut do An bes An nggwa tepsu yepasye ete An ma more, ete An duno men bado?" Sane yé mwa mone bariket Yefun Yesus re.
41006004	Orete Yefun Yesus ki nai nje mone do, "Mo pe mwa ne sino yé bes yenabi gum kok, sarewo mo yenabi ne dakai bi nat-i yo, yenabi ne bi nje-i si bi rus-i ne bariwa jammo an re."
41006005	Yefun Yesus yo ben suk yo gato ben yé yeket ne mo nde. An ak An syim mo yetu ge bok yo sor re, ete ben yé bok ne ge re.
41006006	Yefun Yesus yeket yé mwa mone, we án onyar yo kem mo Yefun Yesus nde. Orete Yefun Yesus mubot kampung bok yo karowa Nazaret ne. An mubot pe ne sa, An duno nje gato kem mone.
41006007	Yefun Yesus kendo bi pakon ge musyu dik sop we ne ma, ete An syogat An bi pakon gewe-gewe mubot nat ne. Yefun Yesus syo suktinggi nai pakon ne subere án nggiwa syun semda wé kadit ye gato semda ben ne.
41006008	Yefun Yesus ki nai án do, "Nin mu it yo, nin gwat suk nde, wo nin gwat kwepu sor re. Nin gwat sugit nde, nin gwat yu nde, nin gwat sugum dom nde.
41006009	Nin mu it yo, nin it sandal, wo nin gwat san sun we nde, san sun dik sor.
41006010	Nin mu ré, nin kom mo kota dik yo, ete nin sok mo ye yo bi nu mone yo, nin kem mo nu dik ne sor nin mu kadit kota ne.
41006011	Sarewo nin do kom mo kota dik yo, ete mone yé yo kendo nin ma si án kem nde, ete yé mone bariwa jammo nin bi sukdu-i ne yo, nin tet nin gwes tak su bofuf ne ges wé kadit nin gwes satu, subere yé gato kem mone jam do, án ben sukibit nai nin re."
41006012	Sane Yefun Yesus bi pakon mu, ete duno nje subere yé kwet kadit sukibit gato yé ben ne, ete yé brek ma jammo Yefun.
41006013	Yefun Yesus bi pakon syun semda mwa wé kadit yé gato semda ben ne. Án nggri manik mo ye gato i, ete ben yé mwa ne ge kadit bi suki ne.
41006014	Yé ki Yefun Yesus gum kas mu kom mo peyo-peyo anato Yeraja Herodes jam sukdu subot suk mwa gato Yefun Yesus ben ne. Yé deyo kibot Yefun Yesus do, "Yohanes gato ras nje mo syur anane, an kwop wé re, ete ré ne Yohanes sun kadit sukkwop. Yohanes frus an nggwa tepsu Ye ne anato Ye ne ku suktinggi wa ben suk gato ben men yeket ne."
41006015	Sarewo yé deyo o ki do, "Yenabi Elia anane." Yé deyo o ki do, "Yenabi dik yo o anane, tepsu yenabi gato kam nyim ki Yefun Allah bi sukdu-i gato Yefun tarubot án ne nai men bi amui."
41006016	Sarewo Herodes do jam sukdu subot Yefun Yesus sa, Herodes ki do, "Yohanes gato ras nje mo syur anane. Suga nyim ji syogat yé tot an su toko wé re, orete su ré an sun kadit sukkwop o re."
41006017	Suga nyim ne Herodes dakai syogat an bi yesukmise mu but Yohanes, ete ye rai an, orete yé grem Yohanes mo sel. Herodes bi nggon, gato gum do Herodias maskwa ket Yohanes anato Herodes but Yohanes. Su ketke Herodes bi nji gato Filipus ne kra Herodias, orete Herodes waii kra Herodias kadit Filipus, an bi nji ne.
41006018	Sane Yohanes ndantom Herodes wam bok yo mó re, sare do, "Nan kra su Herodias, gato nan bi nji bi nggon ne nde. Nan kra su nan bi nji bi nggon anato siri kadit men ye Yahudi bi sukduno-i re."
41006019	Yohanes ndantom Herodes mo suk gato an ben siri ne anato an bi nggon gato Herodias ne grem sukmaskwa ket Yohanes. Herodias iwa gu Yohanes kwop wé, sarewo mom bi ya gato Herodes duyawa re,
41006020	we Herodes nyuwa Yohanes. Sane Herodes syogat yé mewa Yohanes mo sel ne sisu ndo. Herodes jam do, Yohanes ben sukndo tepsu Yefun Allah mit. Herodes jam do, Yefun Allah bes Yohanes wa ben Yefun Allah bi suk-i ne, sane anato Herodes nyuwa Yohanes. Herodes da iwa syaretwa Yohanes ki Yefun Allah bi sukdu-i, sarewo Herodes jam sukdu ne sa, an bi sukjimnut waiyu mone.
41006021	Kom mo rut sa, Herodes bi nggon gato Herodias ne, ku os wa gu Yohanes. Kam dik yo, Herodes konwa an bi kam sye gato an bi im kem su an ne. Herodes kendo an bi yekwesu, an bi yesukmise bi yekwesu si yepasye mo bur Galilea ne sino ma mo pesta ne.
41006022	Yé konwa kam sye ne sa, Herodias bi mam sara mo yé mwa gato ma ne gwem. Pa nggonnak ne sara ndo wai anato Herodes si yé mwa ne iwa. Sane Herodes ki nai Herodias bi mam do, "Nan iwa ji syo suk sato suma nai nan ne? Nan ki sor re bere ji syo nai nan re."
41006023	Orete Herodes tomfo nai nggonnak ne do, "Suk gato nan ndek mo ji ne bere ji syo nai nan re. Suk mwa ne sino gato ji jom yo, sato nan ndek ji syo napyo nai nan, bere ji syo nai nan sor re."
41006024	Orge Herodias bi mam syesyar mu ku mom bi im. Pa nggonnak ne ndo mo bi im gato Herodias ne do, "Im o, ji ndekwa yeraja syo suk sato suma anato ndo ne?" Herodias, gato grem sukmaskwa ket Yohanes ne ki do, "Nan ndekwa yé tot Yohanes gato ras nje mo syur ne su toko wé, ete yé gwat ma syo nai ji sor."
41006025	Pa nggonnak ne mu ku yeraja Herodes kekro o, ete pa ne ki nai Herodes do, "Ji ndekwa nan syogat yé gu Yohanes gato ras nje mo syur ne, or yé tot an su wé, ete yé grem mo mbem, ete yé gwat ma syo nai ji su ré wa ji me et!"
41006026	Yeraja Herodes jam suk gato pa kiwa ne sa, an kwabom dek ndo nde. Herodes tomfo mo yé mwa gwem do, suk gato pa ndek mo an, bere an syo nai pa ne, sane an bariwa misyar pa bi sukdu ne.
41006027	Sane sugane it, Herodes syogat an bi yesukmise ge dik yo mu gu Yohanes kwop, ete gwat Yohanes su ma mone. Sane yesukmise ne mu mo sel gato yé bok Yohanes mone, ete an tot Yohanes su toko wé mone.
41006028	Orge yesukmise ne grem Yohanes su mo mbem, ete an gwat ma syo nai pa donggon ne, ete pa ne waii gwat Yohanes su mu syo nai pa bi im.
41006029	Yohanes bi pakon jam ye gu Yohanes kwop sa, Yohanes bi pakon mu nai án mukri ete an gwat mu bi mo jokwak dik yo mo makwe.
41006030	Yefun Yesus bi pakon ge musyu dik sop we ne gato An bes gum yerasul satu ma kadit nat bok yo gato án mu mone. Pakon ne ku Yefun Yesus sa, án sum wairi wa Yefun Yesus, ete pakon ne nuk subot suk mwa gato án mu ben ne si suk gato án duno nje su ne nai Yefun Yesus jam.
41006031	Yé mwa ma ku Yefun Yesus mone dom. Yé mwa ma, ki suk, deyo ma, deyo mu, deyo ma o ku Yefun Yesus mone, yé mwa, sane Yefun Yesus si bi pakon yo ku os wa git sugit dom nde. Yé mwa yé re ma ku án mone, sane Yefun Yesus ki nai An bi pakon ne do, "Men wadigan sor mu mo pe gato ye yo mo nde et. Men wadigan mu mone subere nin ku os wa nin kem not mone."
41006032	Sane Yefun Yesus si An bi pakon it mo kwem ete án mu kadit yé mwa ne. Án mu mo nat gato ye yo mo nde.
41006033	Sarewo yé mwa me Yefun Yesus si An bi pakon mu kadit pe ne, ete yé mwa ne jam do, Yefun Yesus si bi pakon anato mu ne. Sane yé mwa ne mu kamas, án mu kadit pe mwa mone sino. Án mu nyim ket os nden subere án sakanwa Yefun Yesus si bi pakon mone.
41006034	Yefun Yesus mu kom mone, An is kadit kwem ne, ete An me yé mwa yé re sum mone sa, Yefun Yesus dakai jimnotku yé mwa ne, we yé mwa ne tepsu suksi sato domba, sarewo ye yo mewa án nde, ye yo kadum os gato ndo wa yé mwa ne nde. Sane Yefun Yesus duno án subot suk mwa.
41006035	Yefun Yesus duno nje sane sor karowa kam bok sa, Yefun Yesus bi pakon ma ki nai Yefun Yesus do, "Karowa kam bok it anare. Ye yo kem mo nat ré nde.
41006036	Sane Nan syogat yé mwa ré mu, subere án mu mo kampung bok yo gato karowa pe ré, subere án mu ku nje gato kem mone, subere án so sugit wa án git et."
41006037	Sarewo Yefun Yesus ki do, "Nin dakai anato syo sugit nai yé mwa ré git et!" Yefun Yesus bi pakon ki do, "Mban! Men so roti mwa tep wa yé mwa ré git, bere men mitmo sugum tepsu yé bi sugum nai yetu ge dik yo bi kamba mo suk gato an ben ne kom mo aina munggwo re. Te men anato mu so roti su sugum mwa sane wa yé mwa ré git e?"
41006038	Sane Yefun Yesus ndo mo An bi pakon do, "Nin gwat roti koi ot ne? Nin mu me et!" Pakon ne mu me roti gato kwop mone, orete án ma ki nai Yefun Yesus do, "Men bi roti koi mumek sor re. Men bi boge ge we mó dom."
41006039	Orge Yefun Yesus syogat yé mwa ne kem mo bur, mo es gato kom kur mone. Yefun Yesus syogat yé mwa ne syo yu kem bokbu.
41006040	Sane yé mwa kem bokbu mone, án kem bokbu dik dor kadit yu. Bokbu deyo tepsu yetu ge wotin dik, bokbu deyo o tepsu yetu ge musyu mek. Yé mwa ne syo yu kem bokbu sane.
41006041	Orete Yefun Yesus nai roti koi mumek si boge ge we ne. An nai, ete An sok mu nim mo gu, An ki do, "Ndo mo Nan, Yefun Allah wa sugit gato Nan syo nai men ré." Yefun Yesus ki sane or, Yefun Yesus syat roti ne. An syo nai An bi pakon, ete An bi pakon ne waii syo bot yé mwa mone. Boge ge we ne dom, Yefun Yesus syo nai bi pakon, ete An bi pakon waii syo bot yé mwa mone.
41006042	Yé mwa ne sino git sor án on ge,
41006043	orete pakon mu sum sugit napta ne bok mo yu. Sugit napta ne, roti si boge koi nap ne, án sum sino án bok mo yu musyu dik sop we ses.
41006044	Yebris gato git sugit mone tepsu yetu ge ribu mumek sino.
41006045	Yé mwa ne git sugit, orete Yefun Yesus syaugat An bi pakon it mo kwem mu nyim mo An gwem mu mo kota Betsaida mo em deta. Yefun Yesus bi pakon do mu-i, Yefun Yesus syogat yé mwa ne mu-i re.
41006046	Yefun Yesus syogat yé mwa ne mu or, An it mo bobuk wa An ki suk su Yefun Allah.
41006047	Noru ete Yefun Yesus bi pakon gwat kwem ne kom mo em mit, wo Yefun Yesus wadigan mo nden tó.
41006048	Yefun Yesus me bi pakon mbros kwem ne, pakon yo nggi o nde, we nofuf kas ma kadit kwem su. Bundugan ete Yefun Yesus muket gwes bot em rom deyu. Yefun Yesus ben sato An mu wai kadit An bi pakon su kwem ne re.
41006049	Sarewo Yefun Yesus bi pakon me Yefun Yesus muket em rom deyu ne sa, pakon gendo yekwop gen ana muket em rom deyu ne.
41006050	Sane án kwabom kro án saiye, we pakon ne sino me Yefun Yesus mu mone. Sarewo Yefun Yesus ki nai án do, "Nin nyu nde. Ji ré anato Yesus."
41006051	Orge Yefun Yesus it mo kwem ne sa, nofuf gato kas nggi ne not re. Yefun Yesus bi pakon yeket ndo nde.
41006052	Án yeket Yefun Yesus, we suktinggi gato bor mo suk gato Yefun Yesus ben su roti koi mumek ne, An bi pakon yo jam rer nde tó. Yefun Yesus bi suktinggi ne, An bi pakon nutbot ware, pakon yo jam kom mo mit nde, sukye teker ware.
41006053	Yefun Yesus si bi pakon kom mo em deta sa, án nor kwem mo em deta mo bur Genesaret, ete án sino is mone.
41006054	Án do is kadit kwem sa, yé mwa ne me do, Yefun Yesus anato ma re.
41006055	Orete yé mwa ne kas mu bot bur ne or sino, ete án sam ye gato i ne su bi kwatka ma mo Yefun Yesus. Yé mwa ne jam sukdu subot pe gato Yefun Yesus kem mone yo, yé sam ye gato i ne ma sakanwa Yefun Yesus mone.
41006056	Mo pe bok ne sino gato Yefun Yesus mu mone, mo kota e, mo kampung e, mo nden e ne, yé sam ye gato i ne ma ete grem mo pasar mo nat gato yé so suk mó. Mone yé gato i ne ndek gat Yefun Yesus subere án rot Yefun Yesus bi san nap sor re, subere án ge re. Sane yé mwa ne sino gato rot Yefun Yesus bi san nap ne, án ge re, án jam nde án bi suki ne or re.
41007001	Ye Farisi ge bok yo gato duno nje su Musa bi sukduno-i si yeguru agama ge bok yo gato ma kadit Yerusalem, án ma, án sum wairi wa Yefun Yesus.
41007002	Ye Farisi si yeguru ne me Yefun Yesus bi pakon ge bok yo git sugit mone. Pakon ne git sugit ne sa, pakon ne yo mus án syim tepsu ye Yahudi bi sukduno-i nde. Sane ye Farisi si yeguru nut do, Yefun Allah bariket Yefun Yesus bi pakon mo gato pakon ne yo mus án syim tepsu ye Yahudi bi sukduno-i nde.
41007003	Ye Farisi si ye Yahudi mwa ne sino jom án bi amui bi sukduno-i ne krat tó. Sagana án yo git sugit nde tó, án mus án syim nyim wé tepsu án bi amui bi sukduno-i ne.
41007004	Sane dom, ye Yahudi satu ma mo án bi nu kadit pasar ne yo, án yo git nde tó, án mus án syim, án de syur, án mus pe mwa ne or. Sane dom, án mus mok e, án mus súk gato yé kon sugit su ne, án mus pe gato yé kem mó dom, we sukduno mwa gato án bi yenggras duno án su ne án jom krat.
41007005	Ye Farisi si yeguru agama jom sukdu ne krat anato án ndo mo Yefun Yesus do, "Nan bi pakon yo benbot men bi amui bi sukduno-i nde wa suma ne? Nan bi pakon git sugit, sarewo án yo mus án syim tepsu men bi sukduno-i nde wa suma ne?"
41007006	Yefun Yesus ki do, "Nin gare, nin ki suk su nin syokwet sor re, wo nin mit tara re. Sukdu gato Yefun Allah tarubot Yesaya wa nin ne sangge, sare do, 'Yefun Allah ki do, Yé ré un Ji su án syokwet sor re, wo án mit si án onyar tara kadit Ji re.
41007007	Án un Ji ware, án yo un Ji su án mit dik nde, we án duno nje su yetu bi sukduno-i, kadit Ji bi sukduno-i re.'
41007008	Yefun Allah bi sukduno-i ne, nin misyar re, wo nin bi amui bi sukduno-i ne anato nin jom krat."
41007009	Orete Yefun Yesus ki nai ye Farisi si yeguru ne o do, "Nin sa, nin bi os mwa wa nin misyar Yefun Allah bi sukduno-i ne, subere nin jom nin dakai bi sukduno-i ne kadit.
41007010	Sato Yefun Allah bi sukduno-i gato Musa krom ne, nin jam sare do, 'Men jammo men bi ai si men bi im.' Musa ki o do, 'Ye to dufo mo bi ai yo, bi im yo, bere men gu ye ne kwop wé sor.'
41007011	Sarewo nin duno nje sare do, 'Ye to ki nai an bi ai si an bi im do, "Bere ji gwat ji bi suk mu, ji syo nai Yefun Allah tepsu suksom, sane ji yo ós nin ka we su suk ne nde." Nin yeguru agama duno nje do, ye ne gwat suk mwa ne tepsu suksom wa Yefun ete misyar an bi yenggras anato ndo.'
41007012	Sane nin duno nje su nin bi sukduno-i anato yé ne misyar án bi yenggras ne re. Yé ne yo ben suk yo wa an bi im si bi ai o nde.
41007013	Sane nin duno nje su nin bi sukduno-i ne subere án jom nin bi amui bi sukduno-i ne krat re anato án misyar Yefun Allah bi sukduno-i. Nin duno nje su nin bi sukduno-i mwa yo o subere yé misyar Yefun Allah bi sukduno-i, ete yé win su nin bi yenggras bi sukduno-i ne o re."
41007014	Orete Yefun Yesus kendo ye Farisi si yeguru mwa ne ma o, ete An ki nai yé mwa ne do, "Nin syaretwa suk gato Ji ki ré sisu ndo subere nin jam et!
41007015	Yefun Allah yo bariket men mo suk gato men nai kadit nden ma, ete ges ngga mo men mit nde, wo Yefun Allah bariket men mo suk gato syesyar kadit men mit ne. [
41007016	Sane nin brek nin dabe muya-muma kadit nde, wo nin jammo Ji bi sukdu ré sor!]"
41007017	Yefun Yesus mu kadit yé mwa ne, ete An satu mu mo nu mit sa, Yefun bi pakon ndek mo Yefun Yesus subere Yefun ki rer subot sukamno ne bi sukjimnut nai án jam et.
41007018	Yefun Yesus ki nai An bi pakon do, "Te, nin yo jam sukamno ne bi sukjimnut ri nde tó bado? Yefun Allah yo bariket men mo gato men nai suk kadit nden ete suk ne ges mo men mit nde re, nin jam nde bado?
41007019	We suk gato men nai kadit men kaim de nden, gato ges mo men mit anato sugit gato men git ne. Yefun Allah yo bariket men mo sugit gato men git ne nde. Sugit gane yo sok mo men bi sukjimnut nde, sarewo sugit gato men git ne ges ete sok mo men mit si men ondim, orge syesyar mu nden re." Sane Yefun Yesus ki bi sukdu-i mone anato men jam do, sugit mwa ne sino ndo wa men git.
41007020	Orete Yefun Yesus ki o do, "Yefun Allah bariket men yetu mo suk gato ma kadit men mit si men onyar,
41007021	we suk mwa gato ma kadit men mit ne, ma kadit men yetu bi sukjimnut ibit ne. Sukjimnut ibit anato ben men ben sukibit sato ré: men iwa men ben siri su nggon daret e, men syimsi suk e, men gu ye yi kwop e,
41007022	men gro sye wa men ku suk mwa e, men iwa ben sukibit nai ye yi e, men iwa kidar suk e, men gro sye wa ku ye yi bi suk e, men iwa men kiket ye yi, men iwa bes men nggwa kok e, men iwa ben sukdaret mwa.
41007023	Sukibit mwa gare syesyar kadit men mit, ete suk bok gare anato ben Yefun Allah bariket men. "
41007024	Orge Yefun Yesus mu kadit pe ne mu mo pe dik yo karowa kota Tirus. An sok mo nu dik yo, we Yefun Yesus bariwa yé mwa jam An ma mone. Sarewo Yefun Yesus yo ku os wa gurik An nggwa mone nde.
41007025	Nggon ge dik yo jam Yefun Yesus ma mone sa, nggon ne ma kekro, mom bare nggwa mo Yefun Yesus gwem. Semda ben nggon ne bi mam.
41007026	Sane nggon ne ndek mo Yefun Yesus subere An syun semda ne wé kadit mom bi mam. Nggon ne, yewis ye Yahudi nde. Nggon ne yewis ye Yunani, mom ontu mo bur Siria mo kota Fenisia.
41007027	Yefun Yesus ma wa ós yewis ye Israel, sane An duyawa nggon ne, we nggon ne yewis yi, sane An ki nai nggon ne do, "Ketke men syo sugit nai men bi pa wokgan git sane sor pa on don or et. Wo men nai pa wokgan bi sugit ete men am nai ndar git, bere siri re."
41007028	Nggon ne werwa Yefun Yesus ós mom, sane mom ki do, "Sangge, Yenggras, men syo pa wokgan bi sugit nai ndar nde, wo ndar gato mo meja desnak bere git sugit mwir gato pa ben ges mo bur ne fe!"
41007029	Sane Yefun Yesus ki nai nggon ne do, "Nan bi sukdu-i ne ndo wai o re, sane anato Ji ós nan it anare. Nan satu mu mo nu, bere nan me do, semda yo ben nan bi mam o nde, semda ne titi kadit re."
41007030	Nggon ne satu mo nu sa, nggon ne me bi mam sem mo kwatka mo nu mit, semda gato ben pa ne titi wé kadit pa ne re.
41007031	Orge Yefun Yesus mu kadit kota Tirus. An mubot os gato mu mo Em Galilea. Sane An muket os gato mu mo kota Sidon, orete An mu kom mo nat gato gum do Kota Musyu Dik.
41007032	Mone yé deyo gwat yetu ge dik yo gato dabe mbut ma. Ye ne yo ki suk sisu ndo nde. Yé gwat yebris ne ma mo Yefun Yesus, ete yé ndekwa Yefun Yesus ak syim mo yebris ne.
41007033	Yefun Yesus si yebris ne mu ko gan kadit yé mwa, ete Yefun Yesus bok An sopkwa mo ye ne dabe wak we. Or o Yefun Yesus sukut mo An sopkwa, ete Yefun Yesus syimbot ye ne brip.
41007034	Orge Yefun Yesus sok mu nim mo gu, An jimnotbot yebris ne teker, sane Yefun Yesus syesyar An mas nggi syu mu nden, ete An ki nai yebris ne do, "Efata!" Efata bi sukjimnut su Yefun Yesus bi a ne do, "Nan dabe si nan syokwet kak se!"
41007035	Sugane ye ne dabe we ne rer it anane. Ye ne syokwet kak, an brip ram, ete an ki suk sisu ndo it anane.
41007036	Yefun Yesus duyawa nje mone do, "Nin ki subot suk gato nin me ne nai ye yi jam daret nde." Yefun Yesus duyawa ye kibot suk gato bor mone nggi wai o, sarewo yé mu kibot sukdu ne frekbot mu kom mo peyo-peyo mwa wai o re.
41007037	Yé mwa gato jam sukdu ne án yeket ndo nde. Yé ne ki do, "Suk mwa gato An ben ne, An ben sisu ndo sino fe! An ben ye gato dabe mbut, dabe ndo satu. Ye gato syokwet mbut, An ben ye ne wa ki suk sisu ndo. Mban! Ye ré sa, ben bi suk-i ndo wai o re."
41008001	Yefun Yesus mu kadit nat ne sa, An mu kom mo bur Galilea o, yetu ge bok yo ma sum mone o. Yé ne yo bi sugit yo mo nde, sane Yefun Yesus kendo An bi pakon ma, ete Yefun Yesus ki nai An bi pakon do,
41008002	"Ji dakai jimnotku yé mwa more ndo nde. Án si men kem more kom mo kam gri rek it, ete su ré án bi sugit yo mo nde.
41008003	Ji do syogat án satu mu mo án bi nu yo, án mu su án on de bere án mbrin mo os mit. Yé deyo ma kadit os syu dom re."
41008004	Yefun Yesus bi pakon ki nai An do, "Yetu yo kem more nde, ete men meret sugit mo u anato tep wa men syo nai yetu mwa ré git ne?"
41008005	Yefun Yesus ndo mo An bi pakon do, "Nin bi roti koi ot ne?" An bi pakon ki do, "Roti koi mufit sor."
41008006	Sane Yefun Yesus syogat yé mwa ne kem ga mo bur. Orete Yefun Yesus nai roti koi mufit ne ma, An ki do, "Ndo mo Nan, Yefun Allah wa roti gato Nan syo nai men ré." Yefun Yesus ki ndo mo Yefun Allah or sa, An syat roti ne, ete An syo nai An bi pakon wa An bi pakon waii syo nai yé mwa ne git. Sane Yefun Yesus bi pakon benbot suk gato An ki ne.
41008007	Yefun Yesus bi pakon bi boge wokgan ge bok yo mó dom. Yefun Yesus ki do, "Ndo mo Nan, Yefun Allah wa boge gato Nan syo nai men ré." Ete An syogat An bi pakon syo boge ne nai yé mwa git.
41008008	Yé mwa ne git sane sor án sino on ge, orete pakon ne mubot nat ne sum sugit napta, ete án bok mo yu mufit ses.
41008009	Yé mwa gato git sugit ne, ye newa kom mo yetu ge ribu at. Yefun Yesus syogat yé mwa ne mu orete
41008010	An si bi pakon it mo kwem mu mo bur Dalmanuta.
41008011	Ye Farisi ge bok yo ma ku Yefun Yesus, ete Ye Farisi ndo mo Yefun Yesus subot suk bok yo. Án werwa meret os wa Yefun Yesus, sane án ki nai Yefun Yesus do, "Nan ben suk yo gato ben men yeket et, subere Nan kadum nai men do, Nan ku suktinggi kadit Yefun Allah."
41008012	Yefun Yesus jam ye Farisi bi sukdu ne, ete Yefun Yesus syesyar An mas nggi syu mu nden, we ben sato Yefun Yesus da bambri, An da nya mo suk gato ye Farisi ndek mo An ne. Sane Yefun Yesus ki nai ye Farisi ne do, "Suma ben anato nin werwa Ji ben suk yo wa ben Yefun Allah bi suktinggi bor ne? Suk gato Ji ki ré suksangge anare, Ji yo ben suk gato ben Yefun Allah bi suktinggi bor mo nin gwem nde."
41008013	Sane Yefun Yesus mu kadit yé ne, An mu satu it mo kwem, ete An mu mo em deta.
41008014	Yefun Yesus si bi pakon mu mo em deta sa, Yefun Yesus bi pakon mbrinket án gwat roti, wo án gwat roti koi dik gato án grem kwop mo kwem ne sor re.
41008015	Yefun Yesus ki nai An bi pakon do, "Nin mewa nin nggwa kadit ye Farisi si Herodes bi bibit roti."
41008016	Pakon ne nutbot suk gato Yefun Yesus ki ne, ete án ki nai yu do, "Yefun Yesus ki sane, we men yo gwat roti nde bayok."
41008017	Yefun Yesus jam suk gato An bi pakon kibot ne re, sane Yefun Yesus ndo mo An bi pakon ne do, "Nin kibot roti gato nin yo gwat nde wa suma ne? Suk gato Ji ben gabere, nin jam bi sukjimnut-i nde wa suma ne? Nin bi sukjimnut-i ne kwop bado?
41008018	Nin gro mó, sarewo nin yo me suk sisu ndo nde wa suma ne? Nin dabe mó, sarewo nin yo jam suk sisu ndo nde wa suma ne? Te, nin napawa suk gato Ji ben gabere bado nde e?
41008019	Sugato Ji syat roti koi mumek, ete nin syo nai yetu ge ribu mumek ne te, nin sum roti napta tepsu yu ot ses ne?" An bi pakon ki do, "Tepsu yu musyu dik sop we ses."
41008020	Yefun Yesus ndo mo An bi pakon o do, "Sugato Ji syat roti koi mufit, ete nin syo nai yetu ge ribu at ne te, nin sum roti napta kom mo yu ot ses ne?" Yefun Yesus bi pakon ki do, "Kom mo yu mufit ses."
41008021	Yefun Yesus ki nai án do, "Nin jam Ji bi sukjimnut-i nde tó bado?"
41008022	Yefun Yesus si An bi pakon mu kom mo kota Betsaida. Án mu kom mone sa, yetu ge bok yo gwat yebris dik yo gato gro ndu ma mo Yefun Yesus, ete yé ne ndek mo Yefun Yesus wa Yefun Yesus ben yebris ne gro ndo satu.
41008023	Sane Yefun Yesus syimtok ye gato gro ndu ne syim, ete Yefun Yesus gwat yebris ne mu mo kampung de nden. Yefun Yesus si yebris ne mu kom mone sa, Yefun Yesus sukut mo ye ne gro, orete Yefun Yesus grem syim mo ye ne gro. Yefun Yesus grem syim mone, orete An ki nai yebris ne do, "Te, nan me suk it bado nde tó e?"
41008024	Ye ne sok mu nim, an sokbot nden, ete an ki do, "Ji me yetu mu ram, sarewo ji me nje tepsu kweke gato ram mo nden."
41008025	Yefun Yesus grem syim mo ye ne gro wam dik yo o. Sugane ye ne gro ndo satu it. Ye ne gro ndo satu, an me suk mwa ne sisu ndo it.
41008026	Orge Yefun Yesus ki nai ye ne do, "Nan satu mo nan bi nu sor, nan satu mu mo kota mit nde."
41008027	Yefun Yesus si An bi pakon mu kadit nat ne. Án mu o mu kom mo kampung bok yo gato karowa Kaisarea Filipi. Án mubot os miten saresa, Yefun Yesus ndo mo An bi pakon do, "Yé mwa kibot Ji ré te, yé kibot Ji sa u ne?"
41008028	An bi pakon ki nai An do, "Yé bok yo ki do, Nan anato Yohanes gato ras nje mo syur. Yé bok yo o ki do, Nan anato yenabi nyim gato gum do Elia. Yetu ge bok yo o ki do, Nan anato yenabi ge dik yo o."
41008029	Sane Yefun Yesus ndo mo An bi pakon do, "Wo nin dakai, nin nutbot Ji sa u ne?" Petrus ki do, "Nan anato Yekwesu gato Yefun Allah bes gum Kristus, gato Yefun Allah syogat ma mo bur ré wa nai men yetu kadit sukye ete jowa men."
41008030	Orge Yefun Yesus dumik wa An bi pakon wa sukdu ne. Yefun Yesus ki nai pakon ne do, "Nin mu, nin ki sukdu subot Ji nai ye yi jam daret nde."
41008031	Orge Yefun Yesus duno An bi pakon subot sukye gato ri ma yé ben nai An ne. Yefun Yesus ki nai An bi pakon do, "Yetu bi Pa to Ji ré, gato Yefun Allah syo ma kadit gu ne, bere ye Yahudi bi yepasye, yekwesú mo Yefun Allah bi nu si ye Yahudi bi yeguru agama ne, án sino bariwa Ji o re, ete án ben sukye nai Ji ket kwayo-kwayo. Bere yé gu Ji kwop, sarewo kom mo kam we rek, bere Yefun Allah sun Ji kadit sukkwop o re."
41008032	Yefun Yesus ki sukdu ne rer nai An bi pakon jam. Sane Petrus syimtok Yefun Yesus wadigan mu mo nden, ete Petrus ndantom Yefun Yesus mo sukdu ne.
41008033	Sarewo Yefun Yesus brek ma sokme An bi pakon saresa, An ndantom Petrus do, "Nan ki sukdu yawa os wa Ji nde, biris bi yekwesu bi sukjimnut-i anane! Nan gwat sukjimnut ne mu ko kadit Ji se! Nan bi sukjimnut-i yo ma kadit Yefun Allah nde, wo nan bi sukjimnut-i ma kadit yetu sor re."
41008034	Orge Yefun Yesus kendo yé mwa gato mone si An bi pakon ma mo An, ete An ki do, "Ye to iwa simo Ji it yo, ye ne yo iwa ben suk ket an mit-i ne o nde, wo an ben Ji bi suk-i sor, an tepsu ye gato sam an bi kwesukwin. Kapre an ku sukye mone, an kwop o, an mbau o an simo Ji pe sor.
41008035	We, sare, ye to bi sukjimnut sye wa an dakai kem ndo mo bur ré yo, bergan an kwop re, wo ye to bi nggwa mo Ji wa an ben Ji bi suk-i, ete gwat sukdu subot os ndo gato Yefun Allah fro wa yetu ne yo, bere ye ne kem ndo to kapyo mato kapyo.
41008036	Nin ben suk ket nin mit-i subere nin ku suk mwa mo bur ré, ete nin ges mo os ibit mone, suk mwa gato nin ku ne sato sugum e, san e, nu e ne te, bere ós nin gum sok mo Yefun Allah bi rus-i sa u ne? Yo os nin nde.
41008037	Bere suk mwa gato nin ku ne, nin syo nai Yefun Allah, ete bere An nai nin gum sok mo An bi rus-i bado? Mo nde,
41008038	Bere Yetu bi Pa to Ji ré satu ma mo bur ré. Ji satu ma sisu Ji kaim rer-rik su Ji bi Ai bi suktinggi ne. Malaikat gato ben Yefun Allah bi suk-i si Ji ma sino. Sane, ye to damen wa an ki nai ye yi do, an sok mo Ji bi rus-i si ye to damen wa an kibot Ji gum nai ye gato ben sukibit bu mo bur ré jam yo, bere Ji do satu ma it yo, Ji waii damen wa ye ne, Ji waii bariwa Ji ki do, ye ne sok mo Ji bi rus-i dom."
41009001	Yefun Yesus ki nai An bi pakon o do, "Suk gato Ji ki ré suksangge anare, yetu ge bok yo gato ti more yo kwop nde tó, bere án kem mo bur ré kom mo kam gato án me Yefun Allah bi suktinggi tepsu Yekwesu gato nggi wai bor re."
41009002	Kam mumat rek o, Yefun Yesus kendo Petrus, Yakobus si Yohanes sisu An it mo banbo sye. Yefun Yesus si an ka gri ré sor re anato it mo banbo ne. An ka gri ne sokme sa, Yefun Yesus kaim tara or re.
41009003	Yefun Yesus bi san gato An it ne kwo rer-rik. An bi san kwo yé re, yetu mo bur ré yo mus san kwo ndo sane mo nde.
41009004	Sugane Yefun Yesus bi pakon ka gri ne me ye we gato gum do Musa si Elia si Yefun Yesus nuk subot sukdu sino.
41009005	Sane Petrus ki nai Yefun Yesus do, "Yeguru o, men ka gri si Nan ma more anato ndo. Men nggo nu ti ke gri et, dik yo wa Nan, dik yo o wa Musa, dik yo o wa Elia."
41009006	Petrus ki bi sukdu-i ne daret, an yo nutbot ndo nde, we an si an bi yesyim we ne nyu ndo nde.
41009007	Orge duk is ma kewa án sino, ete án jam Yefun Allah ki sukdu kadit duk mit ne do, "Ji bi Gan gato Ji jimnotku anare. Nin jammo An sor."
41009008	Pakon ka gri ne jam sukdu ne or sa, án sok meret pe ne kekro ware, án yo me ye yo mone o nde, wo án me Yefun Yesus wadigan anato ti mone sor re.
41009009	An ka gri si Yefun Yesus is kadit banbo ne saresa, Yefun Yesus dumik wa an ka gri ne do, "Nin kibot suk gato nin ka gri me ne nai ye yi jam nde, wo Yetu bi Pa sun kadit sukkwop orete yo, nin ka gri ki nai ye yi jam."
41009010	An ka gri jammo sukdu ne, sarewo án ndo mo yu do, "Yefun Yesus bi sukjimnut sa u anato An ki do, bere An sun kadit sukkwop ne?"
41009011	Orete an ka gri ne ndo mo Yefun Yesus do, "Suma ben anato ye Yahudi bi yeguru agama ki do, Elia ma nyim mo Yetu bi Pa gwem mo bur ré ne?"
41009012	Yefun Yesus ki do, "Sukdu gato yeguru ki ne sangge do, Elia ma nyim, ete an fro os wa Ji re. Sarewo yé krom mo Yefun Allah bi sukdu do, bere yé bariwa Yetu bi Pa, ete yé ben sukye nai Ji ket kwayo-kwayo. Sukdu ne bi sukjimnut-i sa u ne?
41009013	Sarewo Ji ki sare do, Elia da ma re, ete yé ben sukye nai an ket kwayo-kwayo, yé ben tepsu pe gato yé imo, tepsu yé krom subot Elia mo Yefun bi sukdu mó re."
41009014	Yefun Yesus si An bi pakon ka gri ne ma ku An bi pakon deyo o ne sa, Yefun si bi pakon ka gri ne me yé mwa sum wairi wa pakon yi ne. Ye Yahudi bi yeguru agama duwer Yefun Yesus bi pakon yi mone.
41009015	Yé mwa mone do me Yefun Yesus ma sa, án mit iwa wai o re, ete án kas mu gum os wa Yefun Yesus.
41009016	Yefun Yesus ndo mo An bi pakon yi mone do, "Nin si yeguru agama duwer yu mo suma ne?"
41009017	Yebris dik yo mo yé mwa ne mit ne ma, ete an ki nai Yefun Yesus do, "Yenggras, yeguru, ji gwat ji bi pa ma mo Nan. Semda ben ji bi pa anato pa yo du ndo nde.
41009018	Semda do ben pa ne yo, semda et pa kaim mo bur, pa syokwet bre, pa syos ne nggo yu ete pa kaim ne jum. Ji ndek mo Nan bi pakon subere án syun semda ne wé kadit ji bi pa ware, án yo nggiwa ós ji bi pa nde."
41009019	Yefun Yesus ki nai yé mwa mone do, "Mban! Nin gare, nin yo onyar kem ri mo Yefun nde, nin su krat teker ware! Ji bambrai wa Ji ben Ji bi suk-i njep si nin o it! Kam ot ete bere Yefun Allah nai Ji wé kadit nin ne? Nin gwat pa ne ma mo Ji et."
41009020	Sane yé mu kar pa ne ma mo Yefun Yesus. Semda ne do me Yefun Yesus saresa, semda ne ben pa ges gwa mo bur it anane. Semda ne ben pa kaim kokro, pa gro kakwo kas. Pa ne ges gwa mo bur, ete pa wopbot bur, pa syokwet bre mone.
41009021	Yefun Yesus ndo mo pa bi ai do, "Pa ré i kom mo kam ot rek it ne?" Pa ne bi ai ki do, "Kadit pa ka pa wokgan ne it.
41009022	Semda ne iwa gu pa ne kwop. Semda ne bare pa mo bot. Semda ne bare pa mo syur wam bok yo mó re. Sarewo yenggras, Nan bi suktinggi tep wa ós men yo, Nan jimnotku men, Nan ós men et."
41009023	Yefun Yesus ki do, "Nan ki sa u ne? Nan ki do, Ji bi suktinggi tep bado, yo tep nde e? Ye gato onyar kem mo Ji yo, ye ne jam do, sangge suk mwa ne sino gato an ndek mo Ji, Ji bi suktinggi tep wai mó re, suk gato yé teker wa Ji ben ne yo mo nde."
41009024	Yefun Yesus ki sukdu ne sa, sugane it, pa bi ai ne ki do, "Yenggras, ji da onyar kem mo Nan, sarewo ji yo onyar kem pe mo Nan nde tó. Nan ós ji subere ji onyar kem pe mo Nan o et."
41009025	Sugane Yefun Yesus me yé mwa kas ma sum wairi wa pa gato semda ben ne, sane Yefun Yesus ndantom semda ne. An ki do, "Suksemda o, nan gato ben pa ré mbut, nan gato ben pa ré yo du nde, Ji syokom nan do, Nan syesyar kadit pa ré tom! Nan sok satu mo pa ré o nde!"
41009026	Semda ne saiye nggi, ete semda ne ben pa ne kaim kokro, pa gro kakwo kas, orge semda ne syesyar kadit pa ne. Semda syesyar kadit pa ne sa, pa yo ram o nde, ben sato pa kaim tepsu yekri mukri. Sane yé mwa ne ki do, "Pa ne kwop it anare."
41009027	Sarewo Yefun Yesus jom pa ne syim, orge Yefun Yesus ós pa ne sun. Sane pa sun re.
41009028	Yefun Yesus mu mo nu mit sa, ye yi mone yo mo nde, An bi pakon wadigan ma ndo mo Yefun Yesus do, "Men yo nggiwa syun semda ne wé nde wa suma ne?"
41009029	Yefun Yesus ki do, "Semda gato sane, an bi wis-i ne, men syaugat semda ne mu sor nde, wo men ki suk su Yefun Allah, men ndek mo Yefun orete yo, men ku suktinggi wa men syun semda ne wé."
41009030	Yefun Yesus si bi pakon mu kadit pe ne, án muket os gato mubot bur Galilea ne. Yefun Yesus bariwa yé jam pe gato An mu mone,
41009031	we sugane An duno An bi pakon. Yefun Yesus ki nai An bi pakon do, "Bere yeko ma wa but Yetu bi Pa to Ji ré, ete yé gu Ji kwop wé. Yé gu Ji kwop, sarewo kom mo kam we rek bere Ji sun kadit sukkwop o re."
41009032	Yefun Yesus ki sukdu ne, An bi pakon jam nde bi sukjimnut ware. Sarewo pakon ne nyuwa án ndo mo Yefun Yesus subot sukdu gato An ki do, 'Kam we, ete Ji sun kadit sukkwop o re,' bi sukjimnut-i.
41009033	Yefun Yesus si bi pakon mu kom mo Kapernaum. Yefun Yesus si An bi pakon sok mo nu mit sa, Yefun Yesus ndo mo An bi pakon do, "Gado nin duwer yu mo suk sato suma subot os ne?"
41009034	Yefun Yesus bi pakon yo du nde, we mo os mit ne án duwer yu subot ye gato gum kok wai mo án ye ka musyu dik sop we ne.
41009035	Yefun Yesus kem, orete An kendo An bi pakon ge musyu dik sop we ne ma mo An, ete An ki do, "Ye gato iwa yé mwa bes an gum kok tepsu yepasye yo, sa ndo sa an ben nggwa tepsu yé mwa neya bi pakwerut et, an ben nggwa tepsu pa wokgan et."
41009036	Orge Yefun Yesus nai pa wokgan dik yo ma, ete An grem pa ne si án ti mone sino. Yefun Yesus kambrut pa ne, ete Yefun Yesus ki nai An bi pakon do,
41009037	"Ye to kak an mit wa pa wokgan sato ré, we an bi sukjimnut kem mo Ji yo, tepsu an kak an mit wa Ji dom anane. Sane dom, ye to kak an mit wa Ji yo, ye ne yo kak an mit wa Ji sor nde, wo ye ne kak an mit wa Yefun Allah gato syogat Ji ma more dom."
41009038	Orge Yohanes ki nai Yefun Yesus do, "Yeguru, men me yetu ge dik yo syun semda ge bok yo wé, an ki gum su Nan gum. Sane men duyawa ye ne do, 'Nan ki gum su Yefun Yesus gum wa syun semda o nde, we nan yo sisu men nde.' "
41009039	Sarewo Yefun Yesus ki do, "Nin duyawa ye ne nde, we ye gato ki gum su Ji gum wa an ben suk gato ben yetu yeket, bere ye ne ki Ji gum ibit sa u ne? Yo mo nde,
41009040	we ye gato yo duwer men nde sok mo men bi det-i, bere an ós men mone tó.
41009041	Suk gato Ji ki ré suksangge anare, ye to syo syur dek nai nin wa nin da mo gato nin tepsu Ji bi pakon, we nin sok mo Kristus bi rus-i it yo, bere Ji syo suk gato ndo nai ye ne mo suk gato an ben ne."
41009042	"Ye yo ben pa wokgan gato onyar kem mo Ji ré ges mo os ibit it yo, sa ndo sa ye rai ye ne syidem dom jok sye krat, ete ye bare an mo sem mo pe gato kru subere an rap mone. Ye ne kwop anato ndo wai kadit an ben pa ges mo os ibit.
41009043	Nin syim dik yo ben nin ges mo os ibit it yo, nin tot nin syim ne wé, ete nin bare wé kadit nin et. Nin sok mo Yefun Allah bi rus-i mo gu su nin syim dik sor re anato ndo wai kadit Yefun Allah bare nin mo bot gesyos gato u petok ne su nin syim we mó tó. [
41009044	Bot ne yo te nde re. Yé mone, bom git án ku ne pegat sor, bom yo kwop mo nde.]
41009045	Sane nin gwes dik yo do ben nin ges mo os ibit it yo, nin tot nin gwes ne wé. Nin sok mo Yefun Allah bi rus-i mo gu su nin gwes dik sor re anato ndo wai kadit Yefun Allah bare nin mo bot gesyos su nin gwes we mó tó. [
41009046	Bot ne yo te nde re. Yé mone, bom git án ku ne pegat sor, bom yo kwop mo nde. Sane nin werwa nin tot suk gato gwat nin sok mo os ibit ne wé kadit nin et.]
41009047	Sane dom, nin gro dik yo ben nin ges mo os ibit it yo, nin tik nin gro ne buk, ete nin bare wé et. Nin sok mo Yefun Allah bi rus-i mo gu su nin gro dik yo sor re anato ndo wai kadit Yefun Allah bare nin mo bot gesyos su nin gro we mó tó.
41009048	Mo bot gesyos ne bot yo te nde re. Yé mone, bom git án ku ne pegat sor, bom yo kwop mo nde.
41009049	tepsu nin krer bók mo sugit subere sugit ne wik.
41009050	Bók ne ndo, sarewo bók ne yo wik o nde, bere men ben suma subere bók ne wik satu o ne? Nin duwer yu subot kwayo-kwayo sato ye gato gum sye e ne yo, bere nin kem ndo su yu sa u ne? Sa ndo sa nin sino tepsu bók gato wik ne, nin duwer yu o nde, nin kem ndo su yu sor."
41010001	Yefun Yesus ki bi sukdu-i or sa, Yefun Yesus mu kadit pe ne. An mu mo bur Yudea, or o An mu tok Syur Yordan deta. Yé mwa ma ku Yefun Yesus mone, sane Yefun Yesus duno yé mwa ne, tepsu sagana An duno nje mó re.
41010002	Ye Farisi ge bok yo ma ku Yefun Yesus subere yé bok ne werwa meret os wa Yefun. Ye Farisi ne ndo mo Yefun Yesus do, "Men simo Musa bi sukduno-i ne yo, yekra ku os wa an sombok an bi nggon wé, bado, nde e?"
41010003	Yefun Yesus ki nai án do, "Mo Musa bi sukdu-i ne te, Musa syogat nin ben sa u ne?"
41010004	Ye Farisi ne ki do, "Musa duno men do, yekra gato iwa sombok an bi nggon wé, an krom mo surat do, an sombok an bi nggon wé it anane, orete an syogat an bi nggon mu kadit an."
41010005	Yefun Yesus ki nai án do, "Musa krom sukdu sane, we nin bariwa jammo sukduno gato ndo, nin onyar krat ware.
41010006	Sarewo su ketke Yefun Allah ut men yetu ne, ye ki do, 'Yefun Allah ut yebris, Yefun Allah ut nggon.
41010007	Sane anato, yebris bere mu kadit an bi im si an bi ai ete an si an bi nggon kem tepsu yetu ge dik sor,
41010008	we ye we gato kra ne, an we tepsu dik it.' An we yo tepsu yetu ge we o nde, wo an we tepsu yedik it.
41010009	Yefun Allah ben yebris si bi nggon tepsu dik, sane anato yetu sombok an we ne wé kadit yu nde."
41010010	Orge Yefun Yesus si bi pakon mu kom mo nu sa, An bi pakon ndobot An mo sukdu ne.
41010011	Yefun Yesus ki nai An bi pakon do, "Ye to sombok an bi nggon ne wé, ete an kra su nggon yi yo o it yo, ye ne ben suk siri ses an bi nggon doketke anane.
41010012	Sane dom nggon ne sombok an bi ya wé, ete kra su ye yi yo o it yo, nggon ne ben suk siri dom anane."
41010013	Yetu ge bok yo gwat an bi pa wokgan ma mo Yefun Yesus subere Yefun Yesus ak syim mo pa ne, subere ri ma Yefun Allah ben sukndo su pa ne. Yefun Yesus bi pakon me yé gwat pa wokgan ne ma sa, pakon ne maskwa, pakon ndantom ye gato gwat pa wokgan ma ne.
41010014	Yefun Yesus me suk gato An bi pakon ben ne sa, An maskwa ket An bi pakon. An ki do, "Nin misyar pa wokgan ma mo Ji sor, nin duyawa nde, we ye gato jammo Ji tepsu pa wokgan jammo bi ai, bere Yefun Allah jowa ye ne.
41010015	Suk gato Ji ki ré suksangge anare, ye to bariwa jammo Yefun Allah tepsu pa wokgan jammo bi ai ne yo, bere ye ne yo ku os wa an sok mo Yefun Allah bi rus-i nde."
41010016	Yefun Yesus ki sukdu ne or sa, Yefun Yesus nai pa wokgan ne ma, An kambrut pa ne gedik-gedik, ete An ak syim mo pa wokgan gedik-gedik ne sino, ete An ki do, "Yefun Allah ete ben sukndo su nan sor."
41010017	Yefun Yesus do mu o kadit nat ne sa, yetu ge dik yo kas ma. An tu an umsu mo Yefun Yesus gwem, ete an ndo mo Yefun Yesus do, "Yeguru, Nan sa, Nan ben Nan bi suk-i ndo. Ji ben suk sato suma subere ji kem ndo to kapyo mato kapyo ne?"
41010018	Yefun Yesus ki nai ye ne do, "Suma ben to nan ki do, Ji ben Ji bi suk-i ndo ne? Yetu gato ben bi suk-i ndo yo mo nde, wo Yefun Allah ka dik sor anato ben bi suk-i ndo.
41010019	Nan jam Yefun Allah bi sukduno sato: Nin gu ye yi kwop daret nde, nin ben siri daret nde, nin syimsi suk nde, nin ndak ye yi gum su sukkidar nde, nin kidar suk wa ku sugum nde, nin jammo nin bi ai si nin bi im."
41010020	Ye ne ki do, "Yeguru, sukduno bok ne sino ji benbot kadit ji ka yemsok ne it."
41010021	Yefun Yesus sokme ye ne, An jimnotku ye ne ndo nde. Orete Yefun Yesus ki do, "Suk dik yo anato nan yo benbot nde tó, sare do, nan mu nan so nan bi suk mwa gato nan ku ne, orete suk mwa ne bi sugum nan syo nai ye gato yo ku suk yo mo nde. Sane bere nan ku suk mwa mo gu. Nan syo sugum ne nai ye gato yewa suk, orete nan ma simo Ji et."
41010022	Ye ne jam sukdu gato Yefun Yesus ki ne sa, ye ne jimnutbot ndo nde. Ye ne mu kadit re, we an bi sukjimnut sye mo an bi suk mwa ne.
41010023	Orge Yefun Yesus sokbot An bi pakon, ete An ki nai An bi pakon do, "Ye gato bi suk mwa iwa an gum sok mo Yefun Allah bi rus-i ne yo, bergan os ne yé teker wa an re."
41010024	Yefun Yesus bi pakon jam sukdu gato Yefun Yesus ki ne sa, án yeket. Sarewo Yefun Yesus ki o do, "Ji bi pa, ye gato kwabom kam mo suk mwa gato an ku ne, bere os ne yé teker wa an gum sok mo Yefun Allah bi rus-i re.
41010025	Te suge sye gato gum do unta sok ket sum parke wak mó bado, nde e? Yo sok mo nde, sukye teker ware. Sane dom yé gato bi suk mwa iwa án gum sok mo Yefun Allah bi rus-i yo, suk ne tepsu sukye teker wa án re."
41010026	Yefun Yesus bi pakon jam Yefun Yesus bi sukdu ne, án yeket wai o re, ete pakon ne ndo mo Yefun Yesus do, "Sane bere je u anato ku os wa sok mo Yefun Allah bi rus-i ne?"
41010027	Yefun Yesus sokbot pakon ne, ete An ki do, "Yetu yo bi os mo nde, wo Yefun Allah sa, bi os mó; mo suk mwa ne sino gato Yefun Allah iwa ben ne yo, Yefun nggiwa wai mó re."
41010028	Orge Petrus ki nai Yefun Yesus do, "Men gare, men misyar men bi suk mwa gato men ku ne sino kem ete men simo Nan."
41010029	Yefun Yesus ki nai án do, "Suk gato Ji ki ré suksangge anare, ye to misyar an bi nu e, bi nji e, bi nyanggon e, bi yenggras e, bi pa e, bi nggwe e, suk mwa e ne kem subere an mu ben Ji bi suk-i, an mu ki sukdu subot os ndo gato Yefun Allah fro ne yo,
41010030	bere Yefun Allah win suk mwa gato an misyar ne mu kom mo wam wotin dik yo. Suk mwa gato an misyar sato: an bi nu e, an bi nji e, an bi nyanggon e, an bi im e, an bi pa e, an bi nggwe e ne, sugato an kem mo bur ré tó yo, ben sato Yefun Allah syo suk gado ne satu nai an mwa wai o re. Sarewo an ben Ji bi suk-i yo, bere an ku sukye mone dom. Or o su kam sari ne ma bere an kem ndo to kapyo mato kapyo.
41010031	Wo yé mwa gato ben Ji bi suk-i nam, bere an ku suk wari, ete yé mwa gato ben Ji bi suk-i ne yo nam nde, bere an ku suk nyim."
41010032	Yefun Yesus si An bi pakon mu mo kota Yerusalem sa, Yefun Yesus mu nyim mo yé mwa gwem. Yefun Yesus mu nyim mo án gwem saresa, Yefun Yesus bi pakon sino bi sukjimnut waiyu subot An. Yé gato simo Yefun Yesus mu boribot Yefun Yesus si bi pakon, we yé ne nyuwa ye Yahudi. Orge Yefun Yesus kendo An bi pakon ge musyu dik sop we ne mu dor kadit yé ne, ete Yefun Yesus ki subot suk mwa gato bere yé ben nai An mo Yerusalem.
41010033	Yefun Yesus ki do, "Men mu mo Yerusalem it anare. Mone yé meret os wa gwat yeko ma wa but Yetu bi Pa to Ji ré, ete yé syo Ji mo yekwesú mo Yefun Allah bi nu si yeguru agama syim. Bere án syokom yé gu ji kwop, án syo Ji mo yewis yi syim-i.
41010034	Yewis yi ne, bere yé ne ki Ji ket kwayo-kwayo, yé ne sukut tom Ji, yé ne kwam Ji su bus, orete yé ne gu Ji kwop. Sarewo kom mo kam we rek, bere Ji sun kadit sukkwop o re."
41010035	Orge Yakobus si Yohanes, gato Zebedeus bi gan we ne, an we ma ku Yefun Yesus, ete an we ki do, "Yeguru, men ka we ndek mo Nan do, suk to men ka we ndek mo Nan, Nan ben wa men et."
41010036	Yefun Yesus ndo mo an we do, "Suma anato nin ka we iwa Ji ben wa nin ka we ne?"
41010037	An we ki do, "Kam sari ne ma, Nan jowa nje mo pe gato ndo wai, Nan gum kok wai mone yo, Nan bes men ka we gum pasye si Nan sino, men ka we ge dik yo kem tak Nan de syim ge, men ka we ge dik yo o kem tak Nan de syim jam."
41010038	Sarewo Yefun Yesus ki nai an we do, "Nin ka we jam nde suk gato nin ka we ndekwa ne. Nin ka we fro nggwa wa nin ka we ku sukye tepsu sukye gato bere Ji ku ne, bado? Ji ré, Ji ben Yefun Allah bi suk-i anato bere yé gu Ji kwop mone. Te nin ka we iwa ben Yefun Allah bi suk-i kapre yé gu nin kwop mó dom bado?"
41010039	An we ki do, "Men fro men nggwa wa re." Sane Yefun Yesus ki nai an we o do, "Sangge, bere nin ka we ku sukye tepsu Ji, bere yé gu nin ka we kwop dom mo Yefun Allah bi suk-i gato nin ka we ben ne, tepsu bere yé gu Ji kwop re.
41010040	Sarewo Ji dakai yo bi os wa Ji syo nat yo wa nin ka we kem mone nde, wo Yefun Allah sor ete fro ye gato bere kem tak Ji de syim ge si ye gato kem tak Ji de syim jam ne."
41010041	Pakon ge musyu dik doyi neya jam sukdu gato Yakobus si Yohanes ki ne sa, án maskwa ket pa we ne.
41010042	Sane Yefun Yesus kendo pakon ge musyu dik sop we sum sino, ete An ki nai An bi pakon do, "Nin jam do, yé gato gum yekwesu mo bur ré gato jam nde Yefun, bere yekwesu bok ne ben bi suk-i su án bi rus-i krat wai o re. Yekwesu gato gum yepasye ne bere syaugat án bi rus-i ben suk tepsu yepasye ne bi sukdu-i ne sor. Án bi rus-i tepsu án bi pakwerut-i gato benbot suk gato án imo sor.
41010043	Sarewo nin jom nin bi rus-i sane nde, wo sare, ye gato iwa yé bes an nggwa tepsu yepasye it yo, an ben nggwa tepsu pa wokgan gato iwa ós yé mwa neya et.
41010044	Ye gato iwa an gum yekwesu it yo, an ben nggwa tepsu yé mwa neya bi pakwerut et,
41010045	we Yetu bi Pa to Ji ré ma mo bur ré wa yé ben suk wa Ji nde, wo Ji ma wa ós nje, ete Ji bi nggwa tepsu suktot mo sukibit gato yé mwa ben ne."
41010046	Yefun Yesus si An bi pakon mu sa, án ma kom mo kota Yerikho. Or o Yefun Yesus si An bi pakon mu kadit Yerikho, yé mwa si án mu sino. Yefun Yesus si yé mwa ne mu sino saresa, yetu ge dik yo gato gro ndu kem mo os de, an ndek suk mo ye gato mu wai ket os ne. Ye gato gro ndu ne gum do, Bartimeus, gato bi ai mo Timeus.
41010047	Bartimeus ré jam sukdu kadit nje do, Yefun Yesus ye Nazaret mu wai ket os gato an kem mone. Sane Bartimeus jam do Yefun Yesus wai mone sa, Bartimeus saiye do, "Yesus o, yeraja Daud bi Dat o, Nan jimnotku ji et!"
41010048	Yé mwa ne maskwa Bartimeus, ete yé ndantom an do, "Nan not tom!" Yé da ndantom an, sarewo an saiye gat nggi wai o re do, "Yeraja Daud bi Dat o, Nan jimnotku ji et!"
41010049	Sane Yefun Yesus ti not, An syogat yé gwat ye gato gro ndu ne ma mo An. Yé mu ki nai ye gato gro ndu ne do, "Nan ti tom! Yefun Yesus kendo nan ma it anare. Nan mit at wa et!"
41010050	Bartimeus jam sukdu ne sa, an am an bi san syu gato an it ne kem, ete an ti an mu ku Yefun Yesus.
41010051	Yefun Yesus ki nai an do, "Nan iwa Ji ós nan su suma ne?" Bartimeus gato gro ndu ne ki do, "Yeguru, Nan ós ben ji gro ndo satu et."
41010052	Yefun Yesus ki nai an do, "Nan gro ndo satu it anare, nan mu sor. Nan onyar kem mo Ji anato nan ge re." Yefun Yesus do ki An bi sukdu-i or sa, Bartimeus gro ndo satu it anane, orge an si Yefun Yesus mubot os sino.
41011001	Yefun Yesus si bi pakon karowa ma kom kota Yerusalem sa, án ma kom mo kampung we gato gum do Betfage si Betania mo bobuk Zaitun. Mone Yefun Yesus syogat An bi pakon ge we yo mu nyim.
41011002	Yefun Yesus ki nai an we do, "Nin ka we mu nyim mo kampung gato karo mone. Nin ka we do mu kom mone it yo, bere nin ka we ku keledai gan ge dik yo gato yé jik mone. Keledai ne ye yo it mo nde tó. Nin ka we sombok ete nin ka we gwat ma.
41011003	Do ye yo mone ndo mo nin ka we do, 'Nin ka we sombok keledai gan ne wa suma ne?' yo, nin ka we ki do, 'Men bi Yekwesu mitmo keledai ré, bergan sor, ete An syo satu o re.' "
41011004	Pakon ge we ne mu nyim, an we mu kom motu, ete an we me keledai gan ge dik yo gato yé jik mo nusyo dik yo mo os de. An we sombok keledai ne saresa,
41011005	yé bok yo gato ti mone ndo mo an we do, "Nin ka we ben suma ne? Nin ka we sombok keledai gan ne wa suma ne?"
41011006	An we ki nai yé ne sagato Yefun Yesus ki nai an we ne. Sane yé ne misyar an we gwat keledai ne mu.
41011007	Pakon ge we ne gwat keledai ne ma kom mo Yefun Yesus sa, an we sya an we bi sansun mo keledai yu, orete Yefun Yesus it mo keledai ne.
41011008	Yefun Yesus mubot os ne sa, yé mwa mone mit iwa ku Yefun Yesus ma tepsu án bi yepasye, sane ye deyo sya án bi sansun mo os mit wa Yefun Yesus. Ye deyo tot kwebu mo nggwe ete gwat ma, án sya wa mbrau os gato Yefun Yesus muket.
41011009	Yé mwa gato mu nyim si yé mwa gato boribot, án sino saiye do, "Men un Yefun Allah et! Ye gato Yefun Allah syogat ma ré, Yefun Allah ben sukndo su An et!
41011010	Yefun Allah, Nan syogat Ye ré ma jowa men it anare, tepsu kam nyim Nan bes men bi amui Daud jom men ne. Nan ben sukndo su Ye ré et! Men yetu ete bes Yefun Allah gum kok sye wai o et!"
41011011	Yefun Yesus mu kom mo Yerusalem, orge An mu mo Yefun Allah bi nu. Yefun Yesus sokbot suk mwa mone. Sarewo karowa kam bok it, sane Yefun Yesus si An bi pakon ge musyu dik sop we ne mu kadit kota, án sino mu sem mo kampung Betania.
41011012	Bi ik, ete Yefun Yesus si An bi pakon mu kadit Betania saresa, Yefun Yesus on de.
41011013	Yefun Yesus mo os miten sa, An ti ko ete An me kwe ara ke dik yo kom motu. Kwe ne i-nat mó, sane Yefun Yesus mu meret ara bo wa An git. Sarewo Yefun Yesus mu kom mo kwe ne sa, Yefun Yesus yo ku kwebo yo mo nde, wo kwe ne nat sor re ana mó, we aina ne yo tep wa kwe ne bo nde tó.
41011014	Orge Yefun Yesus dufo mo kwe ara ne do, "Kadit kam ré, ye yo ma git nan bo yo o nde." Sukdu gato Yefun Yesus ki mo kwe ara ke ne, Yefun Yesus bi pakon jam dom.
41011015	Yefun Yesus si An bi pakon mu kom mo Yerusalem sa, Yefun Yesus sok mo ros gato yé nggo wairi wa Yefun Allah bi nu de mit. Yefun Yesus sok mone sa, An syun yé bok yo gato so suk mone titi wé kadit pe ne. An brek yé gato win sugum ne bi meja, An brek ye gato so ndabu ne bi bangko.
41011016	Yefun Yesus duyawa yé gwat suk wa yé so ne mu wai ket Yefun Allah bi nu de mo ros de mit.
41011017	Yefun Yesus duno yé mwa mone. An ki do, "Ye krom mo Yefun Allah bi sukdu do, 'Ji bi nu ré yo, yé kendo do, nu gato yé benadi wa yewis mwa mo bur ré sino mó,' wo nin gato so suk mo Yefun Allah bi nu mit ré, nin ben nu ré tepsu nu wa yé gato syimsi suk ne ma kem mó."
41011018	Yekwesú mo Yefun Allah bi nu si yeguru agama jam sukdu ne sa, án meret os wa gu Yefun Yesus kwop wé, we yé mwa ne iwa jammo sukdu gato Yefun Yesus ki ne. Yé mwa ne mit iwa Yefun Yesus, sane yekwesú mo Yefun Allah bi nu si yeguru agama nokwa yé mwa ne jammo Yefun Yesus bi sukduno-i sye wai kadit án, sane án meret os wa gu Yefun Yesus kwop wé.
41011019	Kam bok, ete Yefun Yesus si An bi pakon mu kadit kota ne mu mo nden.
41011020	Ik nyotkwo Yefun Yesus si An bi pakon satu mu mo kota o saresa, án mu wai ket os ne, án sokme kwe ara gato Yefun Yesus dufo mone. Kwe ara ne gu re. Kwe ne gu kadit kwa but sor kom mo i-brot mo bur.
41011021	Orge Petrus napakom sukdu gato Yefun Yesus ki su kamekre ne. Sane Petrus ki nai Yefun Yesus do, "Yeguru, Nan me et! Kwe ara gato Nan dufo mone te re."
41011022	Yefun Yesus ki do, "Nin onyar kem mo Yefun Allah et!
41011023	Suk gato Ji ki ré suksangge anare, ye gato ki nai banbo mone do, 'Nan mu am nan dakai ngga mo sem,' ete ye ne bi sukjimnut we nde, wo an bi sukjimnut dik do, suk gato an ki ne, sangge, bere bor sor, sane it yo, bere banbo ne benbot suk gato an ki ne.
41011024	Sane Ji ki sare do, suk gato nin kiwa Yefun Allah syo nai nin yo, nin kwabom kam mo Yefun Allah do, Yefun Allah syo suk ne nai nin re, sane bere nin ku re.
41011025	Nin benadi, nin ki suk su Yefun Allah yo, nin grem sukmaskwa mo nin mit wa ye yi mo sukibit gato ye ne ben nde, nin nutbot sukibit ne o nde, wo nin was sukmaskwa ne or wé kadit nin, orete nin benadi. Nin was sukmaskwa ne or wé subere nin bi Ai mo gu waii maskwa nin mo sukibit gato nin ben ne o nde, subere nin bi Ai mo gu yo nutbot o nde. [
41011026	Wo nin do nutbot sukibit gato yé yi ben nai nin ne tó, ete nin jom sukmaskwa ne pe tó yo, bere nin bi Ai mo gu waii nutbot sukibit gato nin ben ne tó, ete An maskwa nin mone tó.]"
41011027	Yefun Yesus si An bi pakon satu ma mo Yerusalem o. Yefun Yesus mubot Yefun Allah bi nu de mo ros de mit ne sa, yekwesú mo Yefun Allah bi nu, yeguru agama si ye Yahudi bi yepasye ma ku Yefun Yesus.
41011028	Yé bok ne ndo mo Yefun Yesus do, "Je u anato bes Nan wa Nan ben suk mwa more ne? Je u anato syogat Nan ma more ne?"
41011029	Yefun Yesus ki nai án do, "Ye gato bes Ji gum kok wa Ji ma ben suk more ne, bere Ji frot An gum nai nin jam, sarewo Ji waii ndo mo nin subot kwa dik yo or et. Nin ki sukdu ne ma yo, bere Ji waii ki sukdu satu mo suk gato nin ndobot Ji mone.
41011030	Ji ndo mo nin do, 'Je u anato bes Yohanes wa ras nje mo syur ne, Yefun Allah bado, yetu e?' Nin ki napyo nai Ji jam et!"
41011031	Orge yekwesú si yepasye ne kibot su yu ware, án yo ku os nde, án ndo mo yu do, "Men ki sa u nai An ne? Men do ki do, 'Yefun Allah anato bes Yohanes' it yo, bere An ndo mo men do, 'Sane nin yo jammo Yohanes nde wa suma ne?'
41011032	Sarewo men do ki do, 'Yetu anato bes Yohanes,' it yo, bere sukye mone wa men dom." Yekwesú si yepasye ne nyuwa yetu mwa mone, sawe yé mwa ne maskwa, we yé mwa ne onyar kem mo Yohanes tepsu yenabi gato Yefun Allah bes ne.
41011033	Sane yekwesú mo Yefun Allah bi nu si ye Yahudi bi padosye mu ki nai Yefun Yesus do, "Men jam nde." Orete Yefun Yesus ki nai án do, "Sane yo, Ye gato bes Ji wa Ji ma ben suk more ne, Ji yo frot An gum nai nin jam dom nde."
41012001	Orge Yefun Yesus gwat sukamno bok yo, An ki nai yekwesú mo Yefun Allah bi nu, yeguru agama si ye Yahudi bi padosye mone. Yefun Yesus ki nai án do, "Yetu ge dik yo ben nggwe anggur, orete an gat ros wairi wa, ete an po bur wak wa yé jomuk anggur bo mó. Orete an nggo nu gwes kok wa yé ti mó subere yé mewa nggwe ne. Suk mwa ne fro orete yenggras syogat yetu ge bok yo mewa nggwe ne. An ki nai yé bok ne do, 'Anggur ré do bo it yo, nin wat i-we, napyo wa ji, napyo wa nin.' Orete yenggras ne mu mo nat yi kadit.
41012002	Su kam gato anggur ne bo um, yenggras ne syogat an bi pakwerut dik yo mu mo yé bok gato mewa nggwe ne subere yé ne wat anggur bo napyo wa an.
41012003	Sarewo pakwerut do ma sa, ye gato mewa nggwe ne but pakwerut ne ete kwam pa ne. Orete ye gato mewa nggwe ne, án yo bi suk yo nai pa gwat mu nde, án syogat pakwerut ne mu yi satu mo pa bi yenggras.
41012004	Orge yenggras gato bi nggwe ne syogat pakwerut dik yo o mu o, sarewo ye gato mewa nggwe ne gwa pakwerut ne mo pa su. Án kabor pa ne, án ben pa ket kwayo-kwayo dom.
41012005	Orge yenggras ne syogat pakwerut dik yo o waii mu o. Sarewo ye gato mewa nggwe ne gu pakwerut ne kwop. Sane yenggras bi pakwerut ge bok yo o mu mone. Sarewo ye gato mewa nggwe ne kwam pakwerut deyo, yé ne gu deyo kwop.
41012006	Yenggras ré, an bi an bi pakwerut mu or mone, yetu ge dik sor ana kem, an bi gan gato an jimnotku. Sane kom mo rut sa, yenggras ré syogat an dakai bi gan mu mone, we an ki do, 'Ye gato mewa nggwe ne bere jammo ji bi pa re.'
41012007	Sarewo ye gato mewa nggwe ne do me pa ne ma sa, án ki nai yu do, 'Yenggras gato bi bur det ré bi gan anare. Men gu pa kwop wé et, subere bur det ré sok mo men.'
41012008	Sane ye gato mewa nggwe ne but pa ne, ete yé gu pa ne kwop wé. Án gu pa kwop or, án bare pa mukri mo nggwe de nden."
41012009	Orete Yefun Yesus ndo mo yekwesú mo Yefun Allah bi nu si ye Yahudi bi yepasye mone do, "Sane, yenggras gato bi bur det ne ma yo, bere an ben suma su ye gato mewa an bi nggwe ne? Bere an ma, an gu ye gato mewa an bi nggwe ne kwop wé, orete an syogat ye be yo o waii mewa an bi nggwe ne.
41012010	Nin baca sukdu kwa ré mo Yefun Allah bi sukdu mó bado, nde tó e? Sukdu ré ki do, 'Jok gato yé nggo nu su ne, su ketke yé bariwa, án nut do ibit re, ri ma sa yé nai jok ne tepsu jok gato ndo wai wa yé nggo nu ne su o re.
41012011	Yefun Allah anato fro jok ne. Men me ete men nut do, suk gato Yefun ben ne ndo wai o re.' "
41012012	Yekwesú mo Yefun Allah bi nu si yeguru agama si ye Yahudi bi padosye ne, án sino jam do, sukamno gato Yefun Yesus ki ne, Yefun ki pet mo sukibit gato án ben ne. Sane án werwa án but Yefun Yesus ware, án nyuwa yé mwa gato sum mone. Sane án mu kadit nat ne re.
41012013	Bergan yo o, yekwesú mo Yefun Allah bi nu si ye Yahudi bi padosye, án syogat ye Farisi ge bok yo si ye gato simo Herodes ge bok yo ma meret os wa Yefun Yesus mo suk gato Yefun Yesus ki ne.
41012014	Yé bok ne mu ku Yefun Yesus, ete án ki do, "Yeguru, men jam do, Nan sa, Nan anato ye gato ben bi suk-i ri roi. Men jam do, Nan kibot Yefun Allah bi sukdu ne yo, kapre yepasye ke, ye gato gum wok ke, Nan duno men sino su Yefun Allah bi sukdu-i ne rer sor, Nan duno yé mwa ne sino tepsu yu. Nan yo brek nden we mo sukdu gato Nan ki ne nde. Sane, men iwa men jam Nan bi sukjimnut subot sukdu ré et, sare do, 'Pemerintah bi yekwesu gato gum do Kaisar syogat men bi sugum pajak nai an, sane men ye Yahudi bi sukduno-i ki suma ne? Men bi sugum pajak anato ndo tepsu sukduno ne bado, siri kadit e? Nan nut do Yefun Allah iwa men bi sugum nai Kaisar, bado, An yo iwa nde e?' "
41012015	Sarewo Yefun Yesus jam yé bok ne meret os wa An, subere ye maskwa An mo sukdu gato An ki satu ne. Yefun Yesus jam do, yé ne da ben nggwa tepsu ye gato onyar kem mo Yefun Allah, sarewo án mit tara re. Sane An ki do, "Suma ben anato nin meret os wa Ji ne? Nin gwat ye Roma bi sugum det dik yo ma wa Ji me et."
41012016	Sane yé gwat sugum det dik yo ma syo nai Yefun Yesus, orete An ndo mo yé ne do, "Yé krom je u ana kaim mo sugum det ré ne? Yé krom je u ana gum mo sugum det ré ne?" Yé ne ki do, "Yé krom Kaisar kaim mone, si yé krom Kaisar gum mone."
41012017	Sane Yefun Yesus ki nai án do, "Sane, Kaisar bi suk-i yo, men syo nai Kaisar, wo Yefun Allah bi suk-i yo, men syo nai Yefun sor." Yé jam suk gato Yefun Yesus ki ne sa, yé yeket sukdu ne.
41012018	Orge ye Saduki ge bok yo ma ku Yefun Yesus. Ye Saduki bi sukduno-i kwa yo do, ye gato kwop bere yo sun o nde. Ye Saduki ré ma ndo mo Yefun Yesus do,
41012019	"Yeguru, Musa krom sukduno ré wa men do, ye gato yo ku pa nde do kwop it yo, bere an bi nji waii kra su nggonna ne subere ku pa win an bi nji gato kwop ne.
41012020	Wam dik yo, pa yedik ge mufit kem more mó re. Pa do futmo kra su nggon dik yo, orete an kwop, an yo ku pa nde.
41012021	Sane pa kedowe waii kra su nggonna ne. Sarewo pa kedowe saga pa do futmo ne dom, pa ne kwop, yo ku pa nde. Sane pa kedogri waii kra su nggonna ne o, orete pa ne kwop, an yo ku pa nde,
41012022	sane sane sor pá bok ne sino kom mo kedomufit kra su nggonna ne ware, pá bok ne sino yo ku pa nde, wo pá bok ne sino kwop or. Kom mo rut, nggonna ne waii kwop dom.
41012023	Sane yo, su kam gato yekwop sun kadit sukkwop it yo, nggon gato kra su pa ge mufit ne te, bere nggon ré tepsu pa u bi nggon ne?"
41012024	Yefun Yesus ki nai ye Saduki ne do, "Nin jam nde Yefun Allah bi sukdu, nin jam nde Yefun Allah bi suktinggi, sane anato nin bi sukjimnut siri.
41012025	We, sare, ye gato kem mo bur ré sa, án kra su yu, sarewo su kam gato yekwop sun it yo, yé mwa ne sino bere yo kra su yu o nde, wo yé mwa ne tepsu malaikat mo gu sor re, yé yo kwop o nde.
41012026	Nin watbot sukdu gato Musa krom subot ye gato sun kadit sukkwop mó bado nde e? Musa me kweke dik yo Yefun Allah ki do, 'Ji anato Yefun Allah gato jom Abraham, Isak si Yakub.'
41012027	Yenggras ka gri ne da kwop su nyim neya, sarewo án mbau satu. Sane Yefun Allah yo jom ye gato kwop nde, wo Yefun jom ye gato mbau sor. Nin gare bi sukjimnut-i subot ye gato kwop ne siri wai o re."
41012028	Ye Yahudi bi yeguru agama dik yo ma syaretwa sukdu gato Yefun Yesus si ye Saduki duwer yu mone. Yeguru ré jam do, Yefun Yesus sa, ki bi sukdu-i ndo yé. Sane yeguru agama ré ndo mo Yefun Yesus do, "Kadit sukdu mwa gato Yefun Allah duno men su ne, sukduno u anato sye wai kadit sukduno yi neya ne?"
41012029	Yefun Yesus ki do, "Sukdu kwa ketke anare, 'Nin yewis Israel ne, nin jam sukdu ré et. Yenggras gato jom men ne, An anato Yefun Allah, Ye gato gesyos. Men un Yefun Allah Ye gato gesyos ka dik ne sor.
41012030	Men bi sukjimnut sye kas subot Yefun Allah Ye gato gesyos gato jom men ne et. Men bi men nggwa wa men ben An bi suk-i sisu men mit dik, men onyar dik, men bi sukjimnut dik et.'
41012031	Sukduno kwa dowe anare do, 'Men bi sukjimnut sye kas subot ye yi tepsu men bi sukjimnut sye kas subot men dakai et.' Sukdu kwa we ne anato sye wai kadit sukduno mwa ne sino mo Yefun Allah bi sukduno-i ne."
41012032	Yeguru agama ne ki nai Yefun Yesus do, "Yeguru, suk gato Nan ki ne sangge. Yenggras gato jom men ne, ka dik sor re, Yefun Allah anane, ete ye yo gato nggi wai kadit An yo mo nde. Men som suk yi nde.
41012033	Sane men yetu ré, men bi sukjimnut sye kas subot Yefun Allah, men bi men nggwa wa men ben An bi suk-i sisu men mit dik, men onyar dik, men bi sukjimnut dik et. Sane dom men bi sukjimnut sye kas subot ye yi tepsu men bi sukjimnut sye kas subot men dakai anato ndo wai kadit men gre suge tepsu suksom ete men gwat suksom bok yo o ma wa men som Yefun Allah su ne."
41012034	Yefun Yesus nut do, sukdu gato yeguru agama ki ne ndo re. Yeguru ki an bi sukdu-i ne tepsu ye gato bi sukjimnut ko. Sane Yefun Yesus ki nai yeguru agama ne do, "Nan sa, nan jam suk, sane karowa nan sok mo Yefun Allah bi rus-i it anare." Sane kadit kam ne, ye yo ma ndobot Yefun Yesus wa meret os wa An o nde, yé mwa ne damen ware.
41012035	Yefun Yesus duno nje mo Yefun Allah bi nu de mo ros de mit saresa, Yefun Yesus ndo mo nje mone do, "Yeguru gato duno nin su Musa bi sukduno-i ne, yeguru ne ki do, Yekwesu gato Yefun Allah syogat ma mo bur ré anato Daud bi dat ne wa suma ne?
41012036	Suga nyim tuya, Yefun Allah Gen pet mo Daud, ete Daud dakai ki do, 'Yefun Allah Ye gato gesyos ki nai ji bi Yekwesu do, Nan kem tak Ji de syim ge. Nan si Ji tepsu Yekwesu sino mone sane sor Ji syo yeko gato iwa gu Nan mo Nan syim, subere án jammo Nan et.'
41012037	Sane mo Mazmur ne, Daud kendo Kristus tepsu an bi Yekwesu. Sane men kendo Kristus do, 'Daud bi dat' sor nde, wo An tepsu Daud bi Yekwesu dom." Yé mwa gato mo Yefun Allah bi nu ne iwa jam sukdu gato Yefun Yesus duno án su ne.
41012038	Yefun Yesus duno yé mwa mone saresa Yefun Yesus ki do, "Nin mewa nin nggwa kadit yeguru agama. Yeguru ne iwa it san syu gato ndo, ete án mu mo peyo-peyo su san gato ndo ne, subere yé mwa sokme án. Yeguru do mu mo pasar it yo, án iwa yé mwa mo pasar nut do, án yepasye, án iwa yé ki do, 'kam ndo' mo án.
41012039	Yeguru ne iwa án kem mo pe gato yé fro wa yepasye ma kem mó, sato mo nu ari e, mo pesta e ne subere yé bes án gum kok mone.
41012040	Yeguru ne kidar nggonna subere án nai suk mo nggonna ne bi nu or sino. Sane dom yeguru ne benadi syu, subere yé mwa gato me yeguru benadi sane nut do, yeguru ré sa, ben Yefun Allah bi suk-i sisu ndo, ondewo yeguru ben bi suk-i ibit re. Sane bere Yefun Allah syo sukye gato de wai nai yeguru gane o re."
41012041	Yefun Yesus kem mo Yefun Allah bi nu mit ne, Yefun Yesus kem karowa peti gato yé bok sugum mo mit ne. Mone, yé gwat sugum ma, ete yé bok mo peti mit wa yé som Yefun Allah su. Yefun Yesus kem mone, ete An sokwa yé mwa gwat bi sugum ma mo Yefun Allah bi nu. Yé mwa gato ku suk mwa, yé ne ma bok bi sugum mwa mo peti ne mit.
41012042	Orete nggonna ge dik yo ma mone dom. Nggonna ne ye gato ku suk mo nde, mom yewa suk. Nggonna ne ma gwat bi sugum wokgan yi sor, mom bok sugum det wokgan we mo peti mit ne.
41012043	Orge Yefun Yesus kendo An bi pakon ma, ete Yefun Yesus ki nai An bi pakon do, "Suk gato Ji ki ré suksangge anare, nggonna gato yewa suk ré bok bi sugum-i mo peti ne mwa wai kadit yé mwa ne sino,
41012044	we yé mwa ne da bok sugum mwa, sarewo án syo sukwokgan kadit án bi suk mwa gato án ku ne. Wo nggonna ré da bok sugum wokgan sor re, sarewo mom syo suk gato mom ku ne sino, mom bok or sino mo peti re."
41013001	Yefun Yesus duno nje mone, or Yefun Yesus mu kadit Yefun Allah bi nu ne. Yefun Yesus mu kadit Yefun Allah bi nu saresa, Yefun Yesus bi pakon dik yo ki nai Yefun Yesus do, "Yeguru, Nan me Yefun Allah bi nu ré et! Yefun Allah bi nu ré ndo wai o re, jok gato yé nggo nu su ne sye wai o re."
41013002	Yefun Yesus ki nai an do, "Nan dom sokbot nu gato sye wai ne et. Yefun Allah bi nu ne ndo wai, sarewo kapyo tak nu ne ibit or re. Ri ma jok mwa gato yé nggo nu su ne, bere yé ma krut jok mwa ne or re, dik yo ut mo dik yo o nde."
41013003	Orge Yefun Yesus mu mo bobuk Zaitun, An kem mo bobuk de gato tak Yefun Allah bi nu ne. Yefun Yesus kem mone sa, An bi pakon ge at gato gum do Petrus, Yakobus, Yohanes, si Andreas, án ge at wadigan ma mo Yefun Yesus, án ki sukdu dor mone.
41013004	Yefun Yesus bi pakon ge at ne ndo mo Yefun Yesus do, "Yenggras, Nan ki sukdu rer nai men et. Sukdu gato Nan ki subot Yefun Allah bi nu ne te, kam ot ete bere suk mwa gare bor ne? Suk sato suma anato bere bor nyim wa ós men jam do, bergan it, kam gato Nan ki ne ma it ne?"
41013005	Yefun Yesus ki nai án ka at ne do, "Nin mewa nin nggwa sawe ye yo ma kidar nin.
41013006	Bere yé mwa ma ki do, 'Ji anato Kristus gato Yefun Allah syogat ma mo bur ré,' ete kidar yé bok ne sino jammo án re.
41013007	Bere nin jam sukdu subot yé ben sukndi karowa nin, bere nin jam sukdu subot yé gu yu mo peyo-peyo, sarewo nin nyu nde. Bur ré yo kru nde tó, bere yé ben sukndi ete gu yu nyim wé et.
41013008	Bere negara deyo futma gu negara deyo o, bere yewis deyo futma gu yewis deyo o mone tó. Bere sui sye juwai bur ré ram mo peyo-peyo. Bere sukonde sye bor mo peyo-peyo dom. Nin me suk bok gane bor it yo, karowa bur ré kru it anane, tepsu nggon gato nukwe i su pa, bere nggon ne kem su bi pa.
41013009	Su kam gane ma, nin mewa nin nggwa, we bere yé but nin, ete yé gwat nin mu mo ye Yahudi bi yepasye. Yé gwat nin deyo mu mo ye Yahudi bi nu ari dom, ete ye Yahudi kwam nin su bus mone. Bere yé but nin, we nin onyar kem mo Ji, ete nin ben Ji bi suk-i. Bere yé gwat nin mu mo yepasye gato jowa bur ré yo, bere nin ti mo yeraja si gubernur gwem, ete nin ki sukdu subot Ji nai yepasye ne jam.
41013010	Sukdu subot os ndo gato Yefun Allah fro wa nin ne yo, bere yé ki frekbot yewis mwa mo bur ré iwedewe orete yo, bere bur ré kru it anane.
41013011	Yé gwat nin mu mo yepasye subere yepasye ne ndobot nin yo, nin jimnot teker subot suk gato nin ki ne nde. Nin nokwa teker nde, we su kam gane it yo, Yefun Allah Gen ós nin ki suk mone. Sukdu gato nin jam mo nin mit ne yo, nin ki nai nje sor, we sukdu gato nin ki ne ma kadit nin dakai nde, wo sukdu ne ma kadit Yefun Allah Gen.
41013012	Nin gato onyar kem mo Ji, nin bi nji deyo bere meret os wa nin ete syo nin mo yepasye syim, ete yepasye syokom yé gu nin kwop. Nin bi ai deyo syo nin mo yepasye syim, ete yé gu nin kwop dom. Nin deyo bi pa, bere bariwa jammo nin, ete syo nin mo yepasye syim, ete yé gu nin kwop.
41013013	Nin ben Ji bi suk-i, sane bere yé mwa ne sino bariket nin, wo ye gato onyar kem pe mo Ji sor kom mo pe gato or mó yo, bere ye ne kem ndo to kapyo mato kapyo."
41013014	Yefun Yesus ki o do, "Bere kam sari ne ma nin me yetu ge dik yo ma mo Yefun Allah bi nu, ete an sok mo Yefun Allah bi gumwak fo mo Yefun bi nu mit. Ye ne, an mise teker, ete an gwat suk yo ma mone gato ben gumwak fo ne ibit, subere Yefun Allah bariwa gumwak ne or re. (Nin yé mwa ne sino gato baca sukdu gare, nin nutbot bi sukjimnut sisu ndo et.) Sane nin do me ye ne ben Yefun Allah bi nu mit ibit it yo, nin yé gato kem mo bur Yudea titi mu mo banbo et.
41013015	Nin dogato ti mo bi nu yu is ete sok mo nu mit wa nai suk yo mone nde, wo nin titi sor.
41013016	Nin dogato ben suk mo nggwe satu mu mo an bi nu wa nai an bi san syu nde. Nin titi sor!
41013017	Su kam ne nggon gato syimfar si nggon gato pe bi pabom er tó ne, bere ku sukye ndo nde.
41013018	Nin ki suk su Yefun subere sukye gato ben nin ye Yudea ne yo bor su aina gato nyot dek nde,
41013019	we su kam gane yé ku sukye ndo nde. Kadit ketke, kadit kam gato Yefun Allah ut bur ré sor kom mo kam gato bur ré kru, yé yo ku sukye gato yé teker sato sukye ré yo mo nde, sukye gato yé ku su kam ne bere yé wai o re.
41013020	Wo bere kam gato yé ku sukye ré su ne Yefun Allah tot napyo wé, ondeyo yé mwa ne kwop or. Yefun Allah jimnotbot yé gato An fro suga nyim wa An nai sok mo An bi rus-i, sane bere An tot kam gato yé ku sukye su ne napyo wé.
41013021	Su kam gane ete ye yo do ma ki do, 'Nin me ye ré et! Kristus gato Yefun Allah syogat ma wa jowa men anato ma it!' 'Nin me ye motu et! Kristus anatu it!' yo, nin jambot nde.
41013022	Ye gato ben kidar do, an dakai anato Kristus gato Yefun Allah syogat ma mo bur ré wa nai men yetu kadit sukye ete jowa men ne bere mó. Sane dom yenabi gato ma wa kidar nin bere mó. Yé bok ne bere kadum bi suktinggi gato ben yé yeket ndo nde. Yé bok ne ben bi suk-i, bergan án ben kidar nje gato Yefun Allah fro suga nyim wa Yefun nai sok mo Yefun bi rus-i, sarewo bere yé bok ne yo ku os mone nde.
41013023	Sane nin mewa nin nggwa kadit ye gato kidar nin, we sukdu bok ne, yo bor nde tó, Ji ki napyo nai nin jam nyim wé re."
41013024	"Sukye gato yé mwa ne ku su kam bok neya orete yo, kam su mo gu, bere Yefun Allah te re. Aina bere ru rer o nde.
41013025	Bi mwa ne ges kadit gu or. Suk mwa mo gu nim ne yo kas ri o nde.
41013026	Su kam gane yé mwa ne sino mo bur ré me Yetu bi Pa to Ji ré bor mo gu. Bere Ji is ma sisu nyotem. Ji kaim rer-rik su Ji bi suktinggi gato bor mone.
41013027	Bere Ji syogat Ji bi malaikat mubot bur ré iwedewe nai yé gato Yefun Allah fro suga nyim wa An nai sok mo An bi rus-i ne. Malaikat ne bere nai yé ne kadit nobu nim, kadit nobu ket, kadit nobu sem, kadit nobu nden. Malaikat nai yé mwa ne sor kadit bur ke kom mo bur naprut ne."
41013028	"Men nutbot kwe ara, subere men jam sukduno kwa yo o et. Kwekwa ne kur ete i-nat kup be bor sim yo, men jam do, bergan no kro it anane.
41013029	Sane dom, nin me suk mwa gato Ji kibot gare bor it yo, bere nin jam do, yo nam nde ge, Ji ma tepsu yetu bi Yekwesu it anane.
41013030	Suk gato Ji ki ré suksangge anare, yé gato kem mo bur su ré, án sino yo kwop nde tó, suk gato Ji ki ne bor sino re.
41013031	Gu nim ne si bur ré bere kru re, wo Ji bi sukdu ne kem sor to kapyo mato kapyo."
41013032	"Kam gato Yetu bi Pa to Ji ré satu ma su ne, yetu ge dik yo jam kam ne nde. Malaikat mo gu dom jam nde re. Ye yo jam bi kam-i nde, ye yo jam bi jam-i dom nde. Ji dakai, gato Yefun Allah bi Gan jam nde dom re, wo Yefun Allah wadigan sor ete jam.
41013033	Sane nin frawa nin nggwa et! Nin jam nde kam gato Ji ma su ne re. Nin mewa sor!
41013034	Kam gato Ji ma su ne tepsu sukdu subot yenggras dik yo gato mu mo os syu mo bur yi. Yenggras ne syogat an bi pakwerut mewa an bi nu ne. An fro suk wa pa gedik-gedik ben mo an bi nu ne, ete an ki nai pakwerut gato mewa nusyo ne do, 'Nin kem su nin fra sor ji satu ma et.'
41013035	Sane dom nin kem su nin fra, bere Ji satu ma re. Ji anato tepsu yenggras gato mu kadit an bi nu ne. Sane nin jam nde kam gato bere Ji satu ma mo Ji bi nu ne. Ji satu ma su kre bado, su noru mit bado, ndam kokor ke ete Ji ma bado, kam it ete Ji ma bado, nin jam nde re.
41013036	Sane nin kem su nin fra nin nggwa wa kam gato Ji ma su ne et, sawe kam gato Ji satu ma ne, nin gensu, ete Ji ku nin sem mit.
41013037	Suk gato Ji ki nai nin ré, Ji ki nai yé mwa ré sino jam dom, 'Nin kem su nin fra et!' "
41014001	Yefun Yesus si An bi pakon ne mu kadit pe ne or sa, án mu mo kampung Betania. Kam we rek o, ete ye Yahudi konwa Kam Sye Waiket, . Ye Yahudi bi kam sye bi kam do futmo ne, ye Yahudi kon roti gato yo it nde. Karowa kam sye ne sa, yekwesú mo Yefun Allah bi nu si yeguru agama sino fro os wa án but Yefun Yesus wa án gu apre, subere yé mwa jam nde.
41014002	Yé bok ne ki nai yu do, "Men but An, sarewo men but An su kam sye ré nde, sawe yé mwa more maskwa e, saiye daret, ete am men su jok."
41014003	Yefun Yesus kem mo Simon bi nu mo kampung Betania. Simon ne, su nyim neya suki borbuk git an. Yefun Yesus kem mo meja de mo nu mit ne saresa, nggon dik yo ma ku Yefun Yesus. Nggon ne gwat manik gato grik ndo. Manik ne grik ndo tepsu kwe nggonnak, wo ye kon kadit kwe narwastu brot. Manik ne bi sugum sye yé. Nggon ne gwat manik ne su sukbo ma, ete mom syat sukbo ne, ete nggon ne sye manik ne mo Yefun Yesus su.
41014004	Yetu ge bok yo mone me nggon ne sye manik mo Yefun Yesus sa, án maskwa, án ki nai yu do, "Bei! Nggon ré kamo su manik ne wa suma ne?
41014005	Ndo sa, men gwat manik ne mu men win su sugum, bere men ku sugum sye wai kadit yé bi ye bi kamba kom mo tahun dik. Sa ndo sa, men syo bi sugum ne nai yé gato yewa suk et." Yé bok ne ki sukdu ne nai yu or sa, án ndantom nggon ne mo suk gato mom ben ne.
41014006	Yefun Yesus ki nai yé bok ne do, "Nin ndantom nggon ne nde! Ben sa u anato nin maskwa ket nggon ré ne? Mom ben suk gato ndo wa un Ji.
41014007	Yé gato yewa suk kem su nin sino mo bur ré petok sor, sane kam gato nin do imo yo, nin bi os wa nin syo suk nai yé ne mó. Sarewo Ji ré yo kem pe su nin nde.
41014008	Nggon ré un Ji ete ós Ji tepsu suk gato nggon ku ne. Nggon ré syé manik mo Ji kaim ré subere mom fro Ji kaim nyim, subere Ji kwop yo, yé bi Ji mo makwe.
41014009	Suk gato Ji ki ré suksangge anare, bere yé mu mo pe mwa ne sino mo bur ré, yé ki sukdu subot os ndo gato Yefun Allah fro wa yetu ne yo, bere yé ki subot suk gato nggon ré ben ne dom. Bere yé napawa suk gato nggon ré ben ne."
41014010	Orete Yefun Yesus bi pakon ge musyu dik sop we, ge dik yo gato gum do Yudas Iskariot mu ku yekwesú mo Yefun Allah bi nu ge bok yo. Yudas si yekwesú bok ne kibot os yo subere Yudas tepsu yeketut gato meret os wa gwat yeko ma but Yefun Yesus.
41014011	Yekwesú ne jam Yudas bi sukdu ne sa, yekwesú ne iwa wai o re, sane án tom su Yudas do, bere án syo sugum nai Yudas. Sane kadit kam gane Yudas meret os tepsu yeketut gato gwat os wa yeko ma wa but Yefun Yesus.
41014012	Su ye Yahudi bi Kam Sye Waiket ne, bi kam futmo, yé kon roti su bibit roti nde, yé git roti gane, roti gato yo it nde. Su kam gane, sagana yé Yahudi gu domba gan wa án git. Ye Yahudi konwa kam gato án bi amui syesyar kadit bur Mesir suga nyim tuya. Sane su kam gane Yefun Yesus bi pakon ma ku An, ete pa ndo mo An do, "Nan iwa men fro suk wa Nan git su kam sye ré mo u ne?"
41014013	Sane Yefun Yesus syogat pakon ge we do, "Nin ka we mu nyim mo kota et. Bere nin ka we ku yebris dik yo gato gwat syur su sukbo. Nin ka we simo ye ne
41014014	mu kom mo nu gato ye ne sok mone. Orete nin ka we ki nai yenggras gato bi nu ne do, 'Yeguru ndo mo nan do, Ji si Ji bi pakon bere konwa Kam Sye Waiket ré, sane men git mo gumwak u ne?'
41014015	Bere yenggras ne kadum gumwak sye dik yo mo kwatka mo nim nai nin ka we. Mo gumwak mit ne, yé fro meja si bangko pe re. Sane nin ka we fro suk mwa wa men git mone."
41014016	Orge Yefun Yesus bi pakon ge we ne mu nyim mo kota. Motu an we ku suk mwa ne sagato Yefun Yesus ki su an we ne. Sane an we fro sugit wa Yefun Yesus si bi pakon git sino su Kam Sye Waiket mone.
41014017	Kam sye ne bi noru, ete Yefun Yesus si bi pakon ge musyu dik sop we ma mo nu ne.
41014018	Án sino kem ga wa git sugit saresa, Yefun Yesus ki nai An bi pakon do, "Suk gato Ji ki ré suksangge anare, kadit nin gato git sugit su Ji ré, bere nin ge dik yo meret os wa gwat yeko ma wa but Ji."
41014019	Yefun Yesus bi pakon jam sukdu ne or sa, án kwabom dek ku Yefun, án jimnutbot sukdu ne ndo nde or, án kadik-kadik ndo mo Yefun Yesus do, "Te, ji bado nde e?"
41014020	Yefun Yesus ki nai án do, "Yeketut ne anato nin ge musyu dik sop we ré ge dik yo. Ye gato si Ji ras roti mo sukrom mo mbem ré sino, ye ne anato bere meret os wa gwat yeko ma wa but Ji.
41014021	Sangge, Ji gato Yetu bi Pa bere kwop sagato yenabi krom mo Yefun Allah bi sukdu ne. Sarewo ye gato meret os wa gwat yeko ma wa but Ji bere ku sukye. Ndo sa, ye ne bi im yo pe an mo nde."
41014022	Yefun Yesus si An bi pakon git sugit saresa, Yefun Yesus nai roti, ete An ki do, "Ndo mo Nan, Yefun Allah wa roti gato Nan syo nai men ré." Or o An syat roti ne, An syo nai An bi pakon. An syo nai An bi pakon saresa, An ki do, "Nin nai nin git sor. Ji ku anare."
41014023	Or o An nai mok su nau anggur, ete An ki do, "Ndo mo Nan, Yefun Allah wa nau gato Nan syo nai men ré." Or o An syo nai An bi pakon ne da, ete An bi pakon sino da nau anggur kadit mok gato Yefun Yesus syobot án ne.
41014024	Yefun Yesus ki nai An bi pakon do, "Ji dé anare, bere Ji dé sye wa yé mwa subere kak os be wa Yefun Allah nai yé mwa sok mo An bi rus-i sagato An tom ne. Ji dé ne tepsu suktot gato Yefun Allah tom ne.
41014025	Suk gato Ji ki ré suksangge anare, Ji yo da nau ré o nde yei, kom mo kam gato Yefun Allah jowa An bi rus-i mo nat be ne tepsu Yekwesu ne yo, bere Ji da o mone."
41014026	Án git, án da nau ne, orete án kos sukos dik yo wa un Yefun Allah, or o án mu kadit pe ne mu mo nden mo bobuk Zaitun.
41014027	Orge Yefun Yesus ki nai An bi pakon do, "Bere nin sino titi kadit Ji, bere nin misyar Ji sagato ye krom sukamno dik yo mo Yefun Allah bi sukdu do, 'Bere Ji gu ye gato mewa suksi, ete an bi suksi ne titi kadit an.'
41014028	Sarewo Yefun Allah sun Ji kadit sukkwop satu yo, bere Ji mu nyim mo bur Galilea kem kret nin motu."
41014029	Petrus ki nai Yefun Yesus do, "Kapre pa ge bok ré misyar Nan, ji ré yo misyar Nan nde, wokgan yo dom nde."
41014030	Yefun Yesus ki nai Petrus do, "Suk gato Ji ki ré suksangge anare, ber noru ré, ndam kokor yo ké wam we nde tó, nan rewa Ji wam gri re."
41014031	Sarewo Petrus ki nggi do, "Kapre ji kwop o, ji mbau o, ji yo rewa Nan nde." Sugane pakon bok ne ki sukdu tepsu Petrus dom.
41014032	Orge Yefun Yesus si An bi pakon ge bok ne mu mo pe dik yo gato gum do Getsemani. Mone Yefun Yesus ki nai An bi pakon do, "Nin kem more yei, Ji mu ki suk su Yefun Allah et."
41014033	Yefun Yesus ki nai Petrus, Yakobus si Yohanes subere an ka gri si Yefun Yesus mu sino. Mone Yefun Yesus nderku nggwa, An kwabom dek subot sukye gato bere An ku ne, An nutbot sor An kaim rere su.
41014034	Yefun Yesus ki nai An bi pakon ka gri ne do, "Ji nderku Ji nggwa ndo nde. Ji kaim rere bot suk gato bere bor mo Ji ne, karowa Ji kwop rok it anare. Nin ka gri kem more yei, men mewa yu et."
41014035	Yefun Yesus mu ko gan kadit pakon ka gri ne, ete An sem brek gwem mu bur wa An ki suk su Yefun Allah. Yefun Yesus ndek mo Yefun Allah do, "Ji bi Ai o, os yo mó yo, Nan nai Ji wé kadit sukye gato bere Ji ku ré et."
41014036	Yefun Yesus ki nai An bi Ai o do, "Ji bi Ai o, Ji jam do, sangge suk mwa ne sino gato Ji ndek mo Nan, Nan bi suktinggi ne wai mó re. Suk gato yé teker wa Nan ben ne yo mo nde. Sane Nan nai Ji kadit sukye gato bere Ji ku ré et. Sarewo Nan jammo suk gato Ji iwa ne nde, wo Nan dakai fro pe ne tepsu Nan dakai imo, bere Ji simo."
41014037	Orge Yefun Yesus satu ma ku An bi pakon ka gri ne sa, pakon ne sem re. Sane Yefun Yesus ndo mo Petrus do, "Simon, nan sem mit bado, nan jam tó e? Jam dik sor re, nan yo nggiwa nan kem frawa nggwa kom mo jam dik nde bado?"
41014038	Orete Yefun Yesus ki nai an ka gri ne do, "Nin mewa nin nggwa, nin ndekwa Yefun Allah mewa nin subere suk yo tik nin mit ete ben nin misyar Ji nde. Nin da bi sukjimnut dik wa nin jammo Ji, sarewo nin dakai yo nggiwa benbot nde."
41014039	Yefun Yesus mu ki suk su Yefun Allah wam dik yo o, sukdu gato An ndek mo An bi Ai ne, An ki o, An ndek wam do we o.
41014040	Orete Yefun Yesus satu ma o, An ku An bi pakon ka gri ne sem o re. Pakon ne gro rup ndo nde, sane pakon ne jam nde suk gato ndo wa án ki nai Yefun Yesus ne.
41014041	Sane Yefun Yesus satu ma ku An bi pakon ka gri ne wam do gri sa, Yefun Yesus ki nai án do, "Nin ka gri kem not mo nat ne sor re bado, nin ka gri sem tó are, e? Tep it! Nin sem o nde, nin sun se! Nin me ré, yeko ma wa but Ji it anare. Yeketut gato meret os wa gwat yeko ma wa but Yetu bi Pa ma it anare.
41014042	Nin ka gri sun se! Men mu se! Yeketut gwat yeko ma wa but Ji it anare."
41014043	Yefun Yesus do ki sukdu saresa, An bi pakon dik yo kadit pakon musyu dik sop we ne gato gum do Yudas bor mone. Yé mwa gato gwat nyom si kwekoi ne simo Yudas ma dom. Yekwesú mo Yefun Allah bi nu, yeguru agama si ye Yahudi bi yepasye anato syogat yeko ne ma wa but Yefun Yesus.
41014044	Kom mo nat ne nde tó, Yudas, yeketut ne, an ki nai yeko ne do, "Nin me ye gato ji baput mó yo, An anane it, nin but An sor. Nin mewa An sisu ndo, nin gwat An mu sor."
41014045	Kom mo nat gato Yefun Yesus ti mone sa, Yudas mu ku Yefun Yesus. Sugane it, Yudas ki do, "Yeguru!" orete an baput mo Yefun Yesus.
41014046	Yudas baput mo Yefun Yesus or, yeko gato si Yudas ma ne but Yefun Yesus ete rai Yefun Yesus krat.
41014047	Sarewo pakon dik yo gato ti karowa mone nai bi nyom, ete sap pakwerut dik yo dabe toko wé re. Pakwerut ne ben suk wa yekwesu gato gum kok wai mo Yefun Allah bi nu.
41014048	Orge Yefun Yesus ki nai yeko gato ma wa but An ne do, "Te nin nut do Ji ré, yekwesu wa yeko gato futma wa gu nin anato nin gwat nyom si kwekoi ma wa but Ji su ne bado?
41014049	Kamdik-kamdik Ji si nin mo Yefun Allah bi nu de mo ros de mit ne, Ji da duno nin mone, sarewo nin yo but Ji nde. Sarewo suk mwa gare bor, subere tepsu sukdu gato yenabi krom mo Yefun Allah bi sukdu ne."
41014050	Yefun Yesus ki sane, orete An bi pakon mwa ne sino titi kadit An re.
41014051	Sugane pa yemsok ge dik yo boribot Yefun Yesus. Pa ne pis san pis sor re, an yo it san yi nde. Pa ne mu boribot Yefun Yesus saresa, yeko ne werwa but pa yemsok ne ware,
41014052	pa ne titi kadit re. Pa bi san pis ne rek kadit pa ne, ete kem kwop mone, sane pa ne kas su an kawarun.
41014053	Yeko gato but Yefun Yesus ne gwat Yefun Yesus mu mo yekwesu gato gum kok wai mo Yefun Allah bi nu ne bi nu. Yekwesú mwa mo Yefun Allah bi nu ne, ye Yahudi bi yepasye si yeguru agama sum sino mo nu ne.
41014054	Petrus ndar boribot Yefun Yesus ko gan sane sor kom mo yekwesu gato gum kok wai mo Yefun Allah bi nu ne bi nu de. Petrus si yesukmise deyo kem karowa bot mone, subere bot kam is an.
41014055	Yekwesú mo Yefun Allah bi nu ge bok yo si ye Yahudi bi yepasye si yekwesu gato sum sino wa kibot sukdu, án sino meret yé gato ma wa ndak Yefun Yesus su sukkidar, subere án ku os wa án syokom ye gu Yefun Yesus wé, sarewo án yo ku os yo mo nde.
41014056	Kapre ye kar yé mwa ma wa kidar ndak Yefun Yesus, sarewo án bi sukdu ne yo tepsu yu nde, sane án yo ku os yo mo nde.
41014057	Orge yetu ge bok yo ma ti mo yepasye ne gwem wa án ndak Yefun Yesus su sukkidar.
41014058	Yé ne ki do, "Men jam Ye ré ki do, 'Bere Ji tarak Yefun Allah bi nu gato yetu nggo ne, orete kam gri rek Ji nggo satu re. Bere nu be ne tara o re, yetu yo nggo nde.' "
41014059	Sarewo sukdu gato yé ndak Yefun Yesus su ne, yé bi sukdu ne tara kadit yu re.
41014060	Orge yekwesu gato gum kok wai mo Yefun Allah bi nu ne ti mo yé mwa gwem, ete an ndo mo Yefun Yesus do, "Nan ki suma subot suk gato yé ré ndak Nan su ne? Nan yo du nde wa suma ne?"
41014061	Sarewo Yefun Yesus not sor, An yo du wokgan dom nde. Orete yekwesu ne ki nai Yefun Yesus o do, "Te Nan anato Yekwesu gato Yefun Allah syogat ma mo bur ré wa nai men yetu kadit sukye ete jowa men bado? Te Nan anato Yefun Allah gato men bes gum kok sye wai ne bi Gan bado?"
41014062	Yefun Yesus ki nai án do, "Ji ana gane it! Bere nin me Yetu bi Pa to Ji ré kem tak Yefun Allah gato nggi wai ne de syim ge, ete bere Ji satu is ma mo bur ré su nyotem kadit gu."
41014063	Sugane yekwesu gato gum kok wai mo Yefun Allah bi nu ne maskwa ndo nde anato yekwesu ne syik an dakai bi san, ete an ki do, "Men yo mitwa ye yi yo ma ki sukdu subot An o nde.
41014064	Ye ré dakai bes An nggwa kok tepsu Yefun Allah, ete An ki suk tepsu Yefun Allah ko ré go! Nin sino jam it. Su ré te, nin nutbot sa u ne?" Yé mwa mone bi sukdu dik do, "An ki Yefun Allah gum ibit re, sane men syokom ye gu An kwop wé sor."
41014065	Orge yekwesú mo Yefun Allah bi nu bok yo mone sukut tom Yefun Yesus gwem. Án but san det wa Yefun Yesus gro subere Yefun Yesus yo me suk nde, ete án gwa Yefun Yesus su án syim tak. Yekwesu gato gum kok wai ne ndo mo Yefun Yesus do, "Nan, ye gato tepsu yenabi sangge yo, Nan ye gato jam suk rer, sane Nan ki ye gato gwa Nan ré gum et." Orge yesukmise gwat Yefun Yesus mu kadit pe ne ete án gwa Yefun Yesus dom.
41014066	Petrus kem mo nu de nden sa, yekwesu gato gum kok wai mo Yefun Allah bi nu ne bi nggon kwerut dik yo ma mone.
41014067	Nggon ne me Petrus ti mo bot de subere bot kam is an sa, nggon ne soktok Petrus, ete mom ki nai Petrus do, "Nan dom simo Yesus, ye Nazaret ne fe!"
41014068	Sarewo Petrus rewa sukdu ne re. Petrus ki nai nggon ne do, "Ji jam nde suk gato nan ki ne re." Orge Petrus mu mo nden, an ti mo ros syo mone. [Sugane ndam kokor ke.]
41014069	Nggon kwerut ne me Petrus ti mone o sa, nggon ne ki nai yé bok yo gato ti mone do, "Ye ré ye gato simo Yesus ge dik yo anare."
41014070	Sarewo Petrus rewa sukdu ne o re. Bergan yo o, yé bok yo gato ti karowa Petrus ne ki nai an do, "Sangge, nan dom simo Ye ne, we nan si Ye ne sino anato ye Galilea."
41014071	Orge Petrus syo syim, an dufo mo yé ne gwem do, "Bur anare, gu ana nim ne, ye gato nin ki ne, ji jam nde Ye ne sangge kai!"
41014072	Petrus do ki an bi sukdu-i sa, ndam kokor ke kedowe it anane. Orge Petrus napakom sukdu gato Yefun Yesus ki nai an ne do, "Ndam kokor yo ke wam we nde tó, nan rewa Ji wam gri re." Orete Petrus nderku an nggwa, an wo ndo nde.
41015001	Nosoro gan, ye Yahudi bi yepasye si yekwesu gato sum sino wa kibot sukdu si yekwesú mo Yefun Allah bi nu ge bok yo, si yeguru agama sino kibot sukdu or, ete án nai sukjimnut dik wa ye gu Yefun Yesus kwop wé. Án rai Yefun Yesus krat, ete án gwat Yefun Yesus mu ku Pilatus.
41015002	Pilatus ndo mo Yefun Yesus do, "Nan anato ye Yahudi bi Yekwesu, bado?" Yefun Yesus ki do, "Suk gato nan ki ne sangge."
41015003	Yekwesú mo Yefun Allah bi nu ne ndak Yefun Yesus ket kwayo-kwayo.
41015004	Sane Pilatus ndo mo Yefun Yesus o do, "Nan jam suk bok gato yé ndak Nan su ne bado, nde, e? Nan bariwa ki sukdu satu bado?"
41015005	Sarewo Yefun Yesus yo ki suk yo o nde, An not sor. Sane Pilatus yeket mone.
41015006	Su Kam Sye Waiket, sagana Pilatus sombok yetu ge dik yo wé kadit sel tepsu yé mwa ne imo.
41015007	Sugane yekweke bok yo gato ben sukndi ete gu ye yo kwop ne kem mo sel mit. Yekweke bok ne werwa syun ye Roma wé kadit ye Yahudi bi bur det-i. Yetu ge dik yo gato gum do Barabas simo yekweke gu ye deyo kwop.
41015008	Yé mwa sum mone, ete án ndek mo Pilatus do, "Nan sombok yetu ge dik yo wé kadit sel tepsu sagana su kam sye ré nan ben wa men et."
41015009	Pilatus ndo mo yé mwa ne do, "Nin iwa ji sombok ye Yahudi bi yeraja ré wa nin bado?"
41015010	Pilatus kiwa an sombok Yefun Yesus wé sane, we an jam do, yekwesú mo Yefun Allah bi nu ne syo Yefun Yesus mo an syim, we yekwesú ne on sa mo gato yé mwa ne iwa Yefun Yesus wai kadit án ne, bergan yekwesú bi sukdu-i yo git o nde.
41015011	Sarewo yekwesú mo Yefun Allah bi nu ne wergat yé mwa ne, subere yé mwa ne ndekwa Pilatus sombok Barabas wa án.
41015012	Sane Pilatus ki nai yé mwa ne o do, "Sane bere ji ben suma su Ye gato nin kendo do, nin ye Yahudi bi yeraja ré ne?"
41015013	Yé mwa ne saiye do, "Nan mban Ye ne mo kwesukwin sor!"
41015014	Pilatus ndo o do, "Wa suma ne? An ben sukibit sato suma ne?" Sarewo yé mwa ne bariwa jammo Pilatus bi sukdu-i ne. Yé mwa ne saiye nggi o do, "Nan mban Ye ne mo kwesukwin wé sor!"
41015015	Pilatus iwa ben yé mwa ne mit dek, sane Pilatus sombok Barabas wé tepsu yé mwa kiwa ne, ete Pilatus syogat an bi yesukmise kwam Yefun Yesus, ete gwat An mu mban mo kwesukwin.
41015016	Yesukmise ge bok ne gwat Yefun Yesus mu sok mo Pilatus bi nu sye mit ne, ete án kendo yesukmise mwa ne sino gato ben suk mo nu ne ma sum wairi wa Yefun Yesus.
41015017	Yesukmise ne siker Yefun Yesus sare do, Yefun Yesus yeraja. Sane yesukmise ne it san er mo Yefun Yesus, . Orete yesukmise nai kweran gato jak mó, ete án far kweran bot yu tepsu bumam, ete án bom mo Yefun Yesus su.
41015018	Orete yesukmise ne siker Yefun Yesus mone. Yesukmise ne ki do, "Ye ré ye Yahudi bi yeraja anare. Men bes An gum kok et!"
41015019	Yesukmise ne nai kwepu ma, ete án gwa Yefun Yesus su sú kwepu ne wam bok yo. Án sukut tom Yefun Yesus. Án siker Yefun Yesus do, Yefun Yesus tepsu yeraja, sane án tu umsu mo Yefun Yesus gwem, tepsu án kamo su Yefun Yesus do, án som Yefun Yesus.
41015020	Yesukmise ne kamo su Yefun Yesus, or án jogru san er ne kadit, ete án it Yefun Yesus bi sansun ne satu mo Yefun Yesus. Orete án gwat Yefun Yesus mu nden wa án mban mo kwesukwin.
41015021	Yesukmise bok ne gwat Yefun Yesus mu kom mo os mit saresa, án ku yetu ge dik yo gato ma kadit bur Kirene. Ye ne gum do Simon, an bi gan we gum do Aleksander si Rufus. Simon ré, an ma kadit nden mu mo kota. Simon muket os ne saresa, yesukmise ne syaugat Simon sam Yefun Yesus bi kwesukwin ne.
41015022	Án gwat Yefun Yesus mu kom mo nat gato gum do Golgota, gato bi sukjimnut do, "Nat ne ka sa yekri subris."
41015023	Mone án nai nau anggur gato án fros su suk gato ndó, ete án syo nai Yefun Yesus da, subere ós Yefun kaim yo yó teker eta nde. Sarewo Yefun Yesus bariwa da nau anggur ne re.
41015024	Sane yesukmise ne mban Yefun Yesus mo kwesukwin. Orete án tik bit wa án wat Yefun Yesus bi san su yu, subere kadik-kadik ku.
41015025	Nyotkwo, kam it kok gan ete yé mban Yefun Yesus mo kwesukwin.
41015026	Mo kwesukwin napnim ne, ye mban kwedet dik yo su sukdu gato yé ndak Yefun Yesus su ne, yé krom do, "Ye Yahudi bi Yekwesu anare."
41015027	Mone dom yé mban yetu ka we gato syimsi suk, dik yo mo Yefun Yesus de syim ge, dik yo mo Yefun Yesus de syim jam. [
41015028	Sane sukdu gato yenabi Yesaya krom nyim mo Yefun bi sukdu bor mone do, "Yetu nutbot An tepsu ye gato ben sukibit."]
41015029	Yé gato mu waiket nat ne án kabor Yefun Yesus, án bagriket Yefun Yesus ete án juwai án su, ete án siker Yefun Yesus do, "Nan gato ki do, Nan tarak Yefun Allah bi nu, ete Nan nggo or satu su kam gri rek,
41015030	sane yo, Nan is kadit kwesukwin ne et! Nan dakai sombok Nan nggwa wé kadit sukye gato Nan ku ré et!"
41015031	Orete yekwesú mo Yefun Allah bi nu si yeguru agama siker Yefun Yesus su sukdu sane dom. Án ki nai yu do, "An sombok ye yi kadit sukye gato ye yi ku ne, wo An yo nggiwa An sombok An dakai nde.
41015032	An ye Israel bi Yekwesu gato Kristus, gato Yefun Allah syogat ma mo bur ré wa nai men yetu kadit sukye su sangge it yo, An is kadit kwesukwin ne et, sane bere men jammo An." Ye we gato yé mban mo Yefun Yesus de ne, an we kabor Yefun Yesus ket kwayo-kwayo dom sane.
41015033	Yé mban Yefun Yesus mo kwesukwin mone sa, ndendu kewa pe ne sino kadit kam ti ri sor kom mo kam dek.
41015034	Kam dek, jam gri ete Yefun Yesus saiye su a Ibrani do, "Eli, Eli, lama sabakhtani!" gato bi sukjimnut do, "Ji bi Ai, Yefun Allah, Ji bi Ai, Yefun Allah, Nan misyar Ji wa suma ne?"
41015035	Yé mwa mone jam suk gato Yefun Yesus ki ne sa, án ki nai yu do, "Nin jam et! An kendo Elia ma wa ós An anane."
41015036	Sugane yetu ge dik yo kas mu nai suk gato yé tik syur su tepsu san det. An ras mo nau anggur gato muk, ete an du mo kwekoi naprut, eteyo an syo su mu nim mo Yefun Yesus mip nap, wa Yefun da subere ós Yefun nggi wokgan yo o. Ye ne syo san det mu nim saresa, an ki do, "Men ben suk yo su An nde tó yei, men me mó et. Te, Elia ma sombok An wé kadit kwesukwin bado?"
41015037	Yefun Yesus saiye nggi sa, An mas bok it.
41015038	Yefun Yesus kwop sa, san det gato yé kok mo Yefun Allah bi nu mit gato kewa Yefun Allah bi gumwak fo ne, san det ne brer kadit nim mu kom mo bur.
41015039	Ye Roma bi yesukmise bi yesu gato ti mewa Yefun Yesus mo kwesukwin de gwem ne, an jam Yefun Yesus saiye nggi, an me Yefun Yesus kwop saresa, an ki do, "Sangge, Ye ré anato Yefun Allah bi Gan."
41015040	Mone nggon ge bok yo kem os syu kadit, nggon ne ndarwa suk mwa gato bor mone dom. Nggon bok gane deyo gum do, Maria gato bi nat mo Magdala, si Maria gato Yakobus dowok si Yoses ne bi im, si Salome.
41015041	Mo bur Galilea ne, nggon bok gare simo Yefun Yesus mone ete ben suk wa ós An. Nggon ge bok yo o sisu Yefun Yesus ma kadit Galilea ma mo Yerusalem. Sane nggon mwa ne ti mone dom.
41015042	Kam gato yé mban Yefun Yesus mo kwesukwin ne, sugane kam Jumat. Su kam Jumat ne ye Yahudi fro suk wa bi ik, kam sye kam Sabat ne. Sane karowa ndendu it,
41015043	Yusuf gato ontu mo Arimatea, Yusuf ré mu ku Pilatus. Yusuf ré an gum sok mo ye Yahudi bi yepasye gato sum wa kibot sukdu, an gum kas mo nje mwa, an ben sukndo. An eswa kam gato Yefun Allah ma jowa yetu tepsu yetu mwa ne sino bi Yekwesu. Sane Yusuf mu ku Pilatus, an yo nyuwa Pilatus nde. Yusuf ndek mo Pilatus do, an nai Yefun Yesus mukri kadit kwesukwin wa an bi mo makwe, we bi ik anato kam sye kam Sabat, kam gato ye Yahudi yo ben suk nde.
41015044	Pilatus jam sukdu gato yé ki do, Yefun Yesus kwop kekro it, anato Pilatus yeket. Sane Pilatus syogat ye mu kar yesukmise bi yesu ne ma mo Pilatus, ete Pilatus ndo mo yesukmise ne do, "Te, Yesus kwop it bado?"
41015045	Pilatus jam sukdu kadit yesukmise bi yesu ne do, Yefun Yesus kwop re, sane Pilatus imo Yusuf bi sukdu-i. Pilatus ki do, Yusuf mu sombok Yefun Yesus mukri kadit kwesukwin sor.
41015046	Sane Yusuf mu, Yusuf so san det gato kwo wa nggwot Yefun Yesus mukri su. Yusuf sombok Yefun Yesus mukri kadit kwesukwin ne, ete Yusuf nggwot su san ne, ete gwat mu mo makwe. Mone an grem Yefun Yesus mukri mo jokwak dik yo gato yé fro mo bobuk jok ne mit. Yusuf grem Yefun Yesus mukri mo jokwak mit or, an wop jok sye dik yo ma an grem kewa jokwak syo.
41015047	Sugane Maria gato ma kadit Magdala si Maria gato Yakobus si Yoses bi im ne, an we sokme nat gato Yusuf grem Yefun Yesus mukri mone.
41016001	Kam Sabat ne or, Maria gato bi nat mo Magdala, si Maria gato Yakobus bi im ne, si Salome, nggon ka gri ne mu so manik gato grik ndo ne, subere án ka gri gwat mu wa án ka gri sye mo Yefun Yesus mukri mo makwe.
41016002	Sane kam Sabat or, bi kam Ari, bundugan, kam it sim, ete nggon ka gri ne mu mo makwe.
41016003	Nggon ka gri ne kom mo os miten saresa, án ka gri ki mo yu do, "Je u anato bere ós men ka gri wa wop jok ne wé kadit jokwak syo ne?" An ka gri ndo nai yu sane, we jok ne sye ndo nde.
41016004	Sarewo nggon ka gri ne mu kom motu, ete án ka gri sokme jokwak ne sa, án ka gri me do, jok gato ye grem kewa jokwak syo ne, yé wop jok sye ne wé kadit ne or re.
41016005	Nggon ka gri ne sok mo jokwak mit sa, nggon ne me pa yemsok dik yo gato it san syu gato kwo. Pa yemsok ne kem mo jokwak mit tak de syim ge. Nggon ka gri ne gen mo pa ne.
41016006	Pa yemsok ne ki nai nggon ne do, "Nin nyu nde. Ji jam do, nin meret Yefun Yesus ye Nazaret gato yé mban mo kwesukwin ne. An mbau re! An sun re! An yo more o nde. Nin dakai me nat gato yé grem An mone.
41016007	Sane su ré nin mu kekro. Nin ki sukdu ré nai An bi pakon si Petrus do, 'Yefun Yesus mu nyim mo bur Galilea re. Bere nin mu sakanwa An motu, tepsu sukdu gato An ki nai nin mó re ne.' "
41016008	Nggon ka gri ne tetet, án ka gri kwabom kro mo pa yemsok ne. Sane án ka gri syesyar kadit jokwak ne, án ka gri titi sor. Nggon ka gri ne yo nuk sukdu ne nai ye yi dom nde, we án ka gri nyu ndo nde. [
41016009	Kam Ari nyotkwo, Yefun Yesus sun kadit sukkwop sa, ketke Yefun Yesus kadum An nggwa nai Maria gato bi nat mo Magdala. (Maria ré, suga nyim Yefun Yesus syun semda ge mufit wé kadit mom.)
41016010	Sane Maria mu nuk sukdu subot suk gato bor mone napyo nai Yefun Yesus bi yesyim bok neya jam. Yé bok ne wo nderbot Yefun Yesus tó.
41016011	Maria ki bi sukdu nai Yefun Yesus bi yesyim ne do, Yefun Yesus mbau satu re, ete Maria ku Yefun Yesus re, sarewo Yefun Yesus bi yesyim ré yo jammo sukdu ne nde.
41016012	Or o kapyo tak Yefun Yesus kadum An nggwa nai An bi pakon ge we gato mubot os mo nden. Yefun Yesus mu ku ye we ne sa, Yefun Yesus kaim tara re.
41016013	Pakon ge we ne satu mu kibot sukdu ne nai pakon deyi neya. Sarewo pakon ne yo onyar kem mo sukdu gato an we ki ne dom nde.
41016014	Kapyo tak o, Yefun Yesus bi pakon ge musyu dik sop dik git sugit sino saresa, Yefun Yesus kadum An nggwa nai An bi pakon ne. Yefun Yesus ndantom An bi pakon ne do, "Nin yo onyar kem mo Ji nde wa suma ne? Ji sun kadit sukkwop re. Ji kadum Ji nggwa nai yetu ge bok yo, án dakai me su án gro re. Sarewo nin su krat wa yé ne bi sukdu-i wa suma ne?"
41016015	Orete Yefun Yesus ki nai An bi pakon do, "Nin mu mo yewis mwa ne sino mo bur ré iwedewe. Nin mu ki sukdu subot os ndo gato Yefun Allah fro wa yetu subere yé ku os wa yé gum sok mo Yefun Allah bi rus-i.
41016016	Ye to onyar kem mo Ji, eteyo yé ras an mo syur, bere an kem ndo to kapyo mato kapyo. Sarewo ye to bariwa sukdu ne, yo onyar kem mo Ji nde, bere Yefun Allah syo sukye nai ye ne mo bot gesyos.
41016017	Ye gato onyar kem mo Ji ne, bere Ji syo suktinggi nai án subere án ben suk gato ben yé yeket. Bere án ben suk sato ré do, án ki suk su Ji gum wa án syun semda wé, ete bere án ki su a be gato án yo farkorbot nde.
41016018	Kapre yé ne syimtok siri is kwis gato bi ri mó, ete kwis jau án, bere án yo kwop nde. Yé ne da siri is mut, da siri is kwe kri e suk yo sane, bere án yo kwop nde. Án do ak syim mo ye gato i yo, bere ye gato i ne ge kadit bi suki ne re."
41016019	Yefun Yesus ki An bi sukdu nai An bi pakon, or Yefun Yesus it mu mo gu, ete Yefun Yesus kem tak Yefun Allah de syim ge subere Yefun Yesus si Yefun Allah, An we jowa suk mwa ne sino.
41016020	Sane Yefun Yesus bi pakon mu ki sukdu subot os ndo gato Yefun Allah fro ne mo peyo-peyo. Yefun Yesus syo An bi suktinggi nai An bi pakon ne. Yefun Yesus yo misyar An bi pakon nde anato An bi pakon ben suk mwa gato ben nje yeket. Yefun Yesus bi pakon ben suk mwa gato ben nje yeket ne anato yé jam do, sukdu gato An bi pakon ki ne sangge anane.] [v 9 Nggon ka gri ne mu ku Petrus si bi yesyim bok ne, orete an ka gri ki sukdu sap subot suk mwa gato pa yemsok ki nai án. v 10 Orete Yefun Yesus syogat bi pakon ne mu ki sukdu subot os ndo gato Yefun kak wa men yetu ne. Yefun Yesus syogat pakon ne mu ki frekbot nje mo peyo-peyo kadit nobu nim sor kom mo nobu ket, subere yé jam os ndo gato án sibot subere Yefun nai án kadit sukye, ete án gum sok mo Yefun bi rus-i, subere án kem ndo to kapyo mato kapyo.]
42001001	Yenggras Teofilus, Yé mwa krom sukdu subot suk gato bor mo men miten subot Yesus Kristus ne mó re.
42001002	Yé gato me suk ne su án gro kadit ketke, yé gato mu ki subot suk mwa gato Yesus Kristus ben ne, án sino mu nuk subot suk mwa gato án me su án gro, ete án waii krombot.
42001003	Sane yenggras, ji waii watbot suk mwa ne sino sisu ndo kadit ketke, ete ji nut do ji krom sukdu ne rer wa nan, yenggras Teofilus, nan jam rer subere ndo.
42001004	Ji krom sukdu ré, subere yenggras, nan jam rer do sukdu gato yé duno nan su ne, sangge it.
42001005	Herodes gum yeraja mo bur Yudea. Herodes jowa nje mo bur Yudea sa, yetu ge dik yo gato gum do Zakaria kem mone. Zakaria gum yesu mo Yefun Allah bi nu. Zakaria sok mo Abia bi det-i gato ben suk mo Yefun Allah bi nu ne. Zakaria bi nggon gum do Elisabet. Elisabet bi amui mo Harun, gato su kam nyim tuya gum yekwesu wa yesu gato ben suk mo Yefun Allah bi nu.
42001006	Zakaria si bi nggon ne, an we ben sukndo tepsu Yefun Allah mit. An we benbot Yefun Allah bi sukduno mwa ne sino sor, kwa dik yo gwet dom nde.
42001007	Sarewo an we yo ku pa nde, we Elisabet nukwerit pe re. An we kem, an we ka yenggras it.
42001008	Kam dik yo, ete Zakaria ma ben suk mo Yefun Allah bi nu. Su kam gane yesu mo Yefun Allah bi nu kendo Abia bi det-i ma wa án ben suk mo nu ne. Sane Zakaria ma mone.
42001009	Zakaria ma mone sa, yesu gato ben suk mo Yefun Allah bi nu deyo ben suk mone dom. Sagana án tik bit subere án bes yesu ge dik yo gum wa sok mo Yefun Allah bi gumwak fo ne, orete yesu ne som Yefun Allah mone. Yesu gato ye bes wa an som Yefun Allah mone, an gre suk gato i-bu basmi grik ndo mo meja mo nu mit wa som Yefun su ne. Sane yesu gato ben suk mo Yefun Allah bi nu ne tik bit, ete Zakaria tik bit gato syu ne, sane yé bes an wa an sok mo nu mit.
42001010	Zakaria do sok mu gre suk gato grik ndo ne mo Yefun Allah bi nu mit sa, yé mwa ma sum mo nu de nden wa án benadi mone.
42001011	Zakaria gre suk gato grik ndo mo meja mo Yefun Allah bi nu mit sa, Yefun Allah bi malaikat dik yo ma ti mone. Malaikat ne ti mo meja tak de syim ge, mo nat gato Zakaria gre suk gato grik wa som Yefun su ne.
42001012	Zakaria do me malaikat sa, an gen mó, an nyu ndo nde.
42001013	Sarewo malaikat ki nai Zakaria do, "Zakaria, nan nyu nde. Suk gato nan ndek mo Yefun Allah ne, Yefun Allah jam re. Bere nan bi nggon Elisabet ku pa yebris dik yo mone tó. Bere nan kendo pa ne gum do Yohanes.
42001014	Nan bi nggon do kem su pa ne, bere nan iwa wai o re. Yé mwa dom, bere án iwa pa gato nan bi nggon kem su ne.
42001015	Pa gato nan bi nggon kem su ne, bere Yefun Allah bes pa ne tepsu yepasye. Yefun Allah duyawa pa ne da nau anggur si nau krat. Kadit ketke bi im kem su pa ne yo, Yefun Allah Gen bok nggwa mo pa ne re.
42001016	Pa ne sye yo, bere pa kar ye Israel mwa satu kadit os ibit ma, ete jammo Yefun Allah, Ye gato gesyos, án bi Yekwesu ne.
42001017	Bere pa ne fro os wa Yefun, ye Israel bi Yekwesu, gato bere ma ne. Bere Yefun Allah Gen bok nggwa mo pa subere an ki Yefun Allah bi suktaru. Bere an ben an bi suk-i tepsu Elia, gato yenabi kam nyim ne. Yefun Allah Gen bok nggwa mo pa ne, subere pa ben yenggras gato maskwa ket bi pa ne kem ndo satu. Ye gato bariwa jammo Yefun, bere pa ne kar yé ne satu kadit os ibit ma mo os ndo, ete án ben sukndo tepsu Yefun mit. Bere pa ne fro yé mwa subere án kak án mit wa Yefun gato bere ma mo án."
42001018	Zakaria ndo mo malaikat ne do, "Nan ki do, bere ji ku pa, sarewo bere ji jam nan ki nan bi sukdu-i ne sangge sa u ne? Ji si ji bi nggon ka yenggras it. Sane bere men ku pa sa u ne?"
42001019	Malaikat ne ki nai Zakaria do, "Ji gum do Gabriel, ji kem mo Yefun Allah gwem. Yefun Allah anato syogat ji gwat suktaru gato ndo ne wa nan.
42001020	Sarewo nan yo onyar kem mo ji bi sukdu-i nde. Nan nut do, ji bi sukdu-i yo sangge nde. Sane kadit kam ré yo, ji ben nan syokwet mbut, nan yo ki suk o nde re. Ji ben nan syokwet mbut mu kom mo kam gato suk gato ji ki ne bor et. Suk gato ji tom ne bor eteyo, nan ki suk satu."
42001021	Malaikat si Zakaria nuk sukdu saresa, yé mwa mo nu de nden eswa Zakaria syesyar kadit nu mit. Yé mwa nut do, "Suma ben anato Zakaria ben suk nam mo nu mit ne?"
42001022	Zakaria syesyar kadit nu mit sa, an syokwet mbut, an yo ki suk ndo nde. An ef su an syim sor re. Sane yé mwa mone jam do Yefun Allah kadum suk yo nai Zakaria mo nu mit, anato Zakaria ef su an syim, sarewo an yo du nde, an syokwet mbut ware.
42001023	Zakaria ben an bi suk mo Yefun Allah bi nu gato an bi yesu syogat an ben ne or sa, an satu mo an bi nu re.
42001024	Zarakia satu mo an bi nu, orge an bi nggon Elisabet syimfar. Orete Elisabet kem not mo nu mit sor mu kom mo aina mumek, Elisabet yo syesyar ku ye yi nde.
42001025	Sane Elisabet ki do, "Su ré yo, Yefun Allah jimnotku ji it anare. Ji yo damen mo yé mwa gwem o nde, Yefun ben ji gum ndo it."
42001026	Elisabet syimfar kom mo aina mumat, orge Yefun Allah syogat malaikat gato gum do Gabriel ma mo kota Nazaret mo bur Galilea.
42001027	Yefun Allah syogat malaikat Gabriel gwat suktaru mu ki nai nggonnak dik yo mone. Nggonnak ne gum do Maria. Nggonnak ne, Yusuf nggorwa re. Yusuf bi amui mo yeraja Daud.
42001028	Malaikat ne ma mo Maria or, malaikat ki do, "Ndo mo nan. Yefun Allah ben sukndo su nan wai kadit ye yi neya re. Yefun Allah sisu nan."
42001029	Maria do jam sukdu ne sa, mom jimnutbot, mom nut subot suk gato malaikat ki ne.
42001030	Malaikat ne ki do, "Maria, nan nyu nde, we Yefun Allah dakai jimnotku nan.
42001031	Bere nan syimfar, nan kem su Pa yebris, orete nan kendo Pa ne gum do Yesus.
42001032	Bere Pa ne gum yepasye, bere yé kendo An do, Yefun Allah gato gum kok sye wai ne bi Gan. Bere Yefun Allah, Ye gato gesyos, bes Pa ne gum Yekwesu wa An jowa nje mwa, tepsu yeraja jowa nje mwa, sato An bi amui, yeraja Daud ne.
42001033	Bere Pa ne jowa yewis ye Israel to kapyo mato kapyo, An jowa nje petok sor."
42001034	Maria ki nai malaikat ne do, "Ji nggonnak gato ben siri yo mo nde. Ji kem yi, bere ji ku pa sa u ne?"
42001035	Malaikat ne ki do, "Bere Yefun Allah Gen ma mo nan. Bere Yefun Allah Gen bi suktinggi ben nan, subere nan ku Pa. Bere nan ku Pa gato yé kendo do Yefun Allah bi Gan. Pa ne Yefun Allah fro dor wa ben Yefun bi suk-i sor re.
42001036	Nan napawa nan bi om gato gum do Elisabet. Elisabet syimfar kom mo aina mumat it anare. Kapre mom ka nggongras ete yé ki do, mom nukwerit pe re, mom syimfar re,
42001037	we suk gato yé teker wa Yefun Allah ben ne, yo mo nde."
42001038	Maria ki do, "Ji gum kwerut wa Yefun Allah. Suk gato nan ki ne bere bor mo ji sor." Orge malaikat mu kadit Maria re.
42001039	Malaikat mu kadit Maria, orge Maria fro suk ete mu kamas mo kota dik yo, mo banbo mo bur Yudea.
42001040	Maria mu sok mo Zakaria bi nu, ete Maria ku Elisabet mone. Mom ku Elisabet sa, mom ki nai Elisabet do, "Ndo mo nan."
42001041	Elisabet jam Maria du sa, pabom gato kem mo Elisabet on ne ram. Sugane Yefun Allah Gen pet mo Elisabet.
42001042	Yefun Allah Gen bok nggwa mo Elisabet sa, Elisabet saiye do, "Nan sa, Yefun Allah ben sukndo su nan wai kadit nggon mwa ne sino. Pa gato bere nan kem su, Yefun Allah ben sukndo su dom.
42001043	Bere nan kem su Pa gato gum Yekwesu wa men, sane suma ben anato nan ma ku ji ré ne? Ji gum tepsu pa wokgan sor re.
42001044	Ji jam nan du gado ne sa, pabom mo ji on mit ram, we pa iwa nan ma ku men.
42001045	Nan onyar kem mo sukdu gato Yefun Allah ki nai nan ne. Nan jam do, sangge, suk gato Yefun ki ne bere bor re, sane anato Yefun Allah ben sukndo su nan."
42001046	Maria ki do, "Ji bes Yefun Allah gum kok wai o re.
42001047	Ji mit at wa Yefun Allah, An nai ji kadit sukye gato ji ku ne.
42001048	An napawa ji, ji anato An bi pakwerut gato gum wok mo bur. Kadit ré yo, yé mwa gato mo bur ré sino ki do, ji anato nggon gato Yefun ben sukndo su ne.
42001049	We Yefun Allah gato nggi wai o re, An ben suk gato ndo wai su ji. Yefun Allah gum kok sye wai o re.
42001050	Yefun Allah dakai jimnotku yé mwa ne sino gato jammo An. Kadit kam nyim tuya mu kom mo kam sari ne ma, Yefun Allah jimnotku ye gato jammo An petok sor.
42001051	Yefun Allah sa, ben bi suk-i nggi wai o re. Yefun Allah ben ye gato mit at ne sane sor ye ne jam nde nden.
42001052	Yekwesu gato jowa nje, Yefun Allah is wé, wo ye gato gum wok mo bur, Yefun Allah bes ye ne gum kok o re
42001053	Ye gato on de, ye gato yéwa suk, Yefun Allah syo suk mwa gato ndo nai yé ne, sarewo ye gato ku suk mwa, Yefun Allah syun yé ne mu yi.
42001054	Yefun Allah ós ye Israel, An bi pakwerut, Yefun Allah jimnotku ye Israel tepsu sukdu gato An tom su men bi amui su ketke.
42001055	Yefun jimnotku Abraham si bi dat-i mwa ne sino pe sor, tepsu sukdu gato Yefun Allah ki nai ye Israel bi amui kadit ketke. An napawa suk gato An tom ne pe sor."
42001056	Maria kem mo Elisabet bi nu-i sane sor aina gri, orete Maria satu mu mo mom bi nu-i.
42001057	Aina tepsu wa Elisabet kem su bi pa sa, Elisabet kem su pa yebris dik yo.
42001058	Elisabet bi nje si ye gato kem mo kota ne jam sukdu subot sukndo gato Yefun Allah dakai ben su mom ne sa, yé mwa si Elisabet mit iwa mone sino.
42001059	Elisabet kem su pa ne or, kom mo kam munggwo rek sa, yé ma mo Elisabet bi nu wa yé bisunat pabom ne. Ye gato ma ne, án mit wa án kendo pa ne gum bot bi ai, Zakaria.
42001060	Sarewo pa bi im Elisabet ki do, "Sane nde, men kendo pa ré gum do Yohanes."
42001061	Yé mwa mone ki nai Elisabet do, "Mo nan bi rus-i ye yo gato gum do Yohanes yo mo nde."
42001062	Orge yé mwa ne ef syim nai Zakaria subere yé jam Zakaria bi sukdu-i do, Zakaria iwa kendo pa ré gum sa u ne?
42001063	Zakaria ndekwa ye syo kwedet dik yo ma nai an subere an krom suk mó. An krom suk mo kwedet ne sa, yé mwa mone yeket suk gato Zakaria krom mo kwedet ne. Zakaria krom do, "Pa ré gum do Yohanes."
42001064	Zakaria do krom pa gum or, sugane Zakaria syokwet kak, Zakaria ki suk sisu ndo satu, an un Yefun Allah.
42001065	Yé mwa gato kem mo kota ne án yeket, orete sukdu subot Zakaria si bi pa ne yé ki frekbot bur Yudea tak de banbo ne sino.
42001066	Yé mwa gato jam sukdu ne, án jam do, Yefun Allah sisu pa ne. Sane án nut mo án mit subot pa ne do, "Pa ré sye yo, bere pa ben suk sato suma ne?"
42001067	Zakaria un Yefun sa, Yefun Allah Gen bok nggwa mo Zakaria, pa ne bi ai. Orge Zakaria ki sukdu gato Yefun Allah tarubot an sare do,
42001068	"Men un Yefun Allah, men bi Yekwesu, An anato jom men ye Israel. An ma ós men, An bi rus-i. An tot suktot mo sukibit gato men ben ne wé.
42001069	An fro os wa nai men wé kadit sukye gato men ku ne, An bes Ye gato nggiwa ós men. Ye gato An bes ne bi amui mo yeraja Daud, gato Yefun Allah bi pakwerut ne.
42001070	Tepsu kam nyim Yefun Allah tarubot yenabi ge bok yo gato An bes wa ben An bi suk-i ne. Yefun Allah tom do,
42001071	An nai men wé kadit sukye gato yeko iwa ben nai men. An nai men wé kadit yé mwa gato bariket men, subere yé ne ku os wa ben sukibit nai men nde.
42001072	Yefun Allah dakai jimnotku men bi amui, suk gato Yefun Allah tom dor su men bi amui ne, An napawa pe, An benbot suk gato An tom ne.
42001073	An tom kot nai men bi amui, Abraham do,
42001074	An nai men wé kadit sukibit gato yeko iwa ben nai men ne, subere men bi sukjimnut sye mo suk gato Yefun Allah iwa men ben ne, men yo nyuwa ye gato bariket men ne o nde re,
42001075	subere men ben suk tepsu Yefun Allah mit, men bi men nggwa wa ben Yefun Allah bi suk-i, su kam mwa ne sino gato men kem mo bur ré sor kom mo kam gato men kwop su."
42001076	"Nan, ji bi pa, bere yé kendo nan gum do yenabi, bere nan gwat Yefun Allah gato gum kok sye wai ne bi suktaru ma ki nai nje mo bur ré re. Yefun Allah syogat nan mu nyim mo men bi Yekwesu ne gwem, subere nan fro os wa An.
42001077	Bere nan ki nai men yé gato sok mo Yefun Allah bi rus-i subot os ndo gato Yefun Allah fro subere nai men wé kadit sukye, ete men kem ndo to kapyo mato kapyo. Bere nan ki rer nai men subere men jam do, Yefun Allah yo maskwa men mo sukibit gato men ben ne o nde, Yefun yo nutbot o nde, anato An ós men kem gesyos.
42001078	Yefun Allah gato jom men ne, An dakai jimnotku men ndo nde anato An fro os ndo wa men. An syogat Yetu ge dik yo is kadit gu ma mo bur ré. Yefun Allah syogat Ye ne ma ós ete jowa men tepsu Yefun Allah syogat kam it, ete kam gat men.
42001079	Ye gato ma ne tepsu sukru sye, An ben pe gato rer ku yé gato kem mo ndendu. Yé gato kem mo ndendu ne ben sato kwop, we án jam nde Yefun, wo Ye gato ma ne tepsu sukru sye gato kadum os gato ndo wa men subere men si Yefun Allah kem ndo su yu."
42001080	Pa gato Elisabet kem su ne sye, an bi sukjimnut nggi, an jammo Yefun Allah. An kem mo pe gato kwe yo kom mo nde, sane sor tepsu kam gato an ben suk, ete an syesyar an ki Yefun Allah bi suktaru nai ye Israel jam.
42002001	Elisabet kem su mom bi pa Yohanes or, sugane Kaisar Agustus gum yekwesu wa ye Roma bi bur-i . Sane Kaisar syaugat yé mubot ye Roma bi bur-i subere yé krom yé mwa gato kem mone sino gum o re.
42002002	Sensus gare, yé krom yé mwa gum mo pemerintah bi buku, yé krom wam doketke anare. Sugane Kirenius gum gubernur mo bur Siria.
42002003	Sane yetu bok ne sino kadik-kadik mu mo nat gato án bi amui ontu mó. Yé mu mone wa yé krom án gum mo pemerintah bi buku ne, tepsu Kaisar syogat án ben ne.
42002004	Sane Yusuf dom, Yusuf mu kadit kota Nazaret mo bur Galilea. Yusuf mu mo kota Betlehem, mo bur Yudea, mo nat gato yeraja Daud ontu mó, we Yusuf bi amui mo Daud.
42002005	Yusuf si Maria mu mo Betlehem sino. Maria gato Yusuf nggorwa ne, Maria syimfar re. An we mu mo Betlehem subere an we krom an we gum mone.
42002006	An we mu kom mo Betlehem sa, Maria nukwe i.
42002007	Orete Maria kem su Pa yebris, Maria bi Pa dofutmo. Maria nggwot Pa ne su san det, orete mom grem Pa ne sem mo suk gato ka sa ndurbe, gato sagana yé grem suksi bi sugit mó. Maria si Yusuf sem mo suksi bi dur, we nu mwa ne sino mo Betlehem buk wa an we re, nu yo wa yekam gato ma ne sem mo nde, nu mwa ne ses sino.
42002008	Mo Betlehem ne, ye gato mewa domba, án mewa domba mo nden karowa Betlehem. Sane noru ne sa, án sem mo nden mewa án bi domba kadit suge krok e ne.
42002009	Su noru ne, án gensu malaikat dik yo ma ku án. Malaikat ne ma sa, tepsu sukru sye gato rer-rik kadit Yefun Allah rer ku bur. Sane yé bok ne sino nyu ndo nde.
42002010	Sane, malaikat ne ki nai án do, "Nin nyu nde. Ji ma wa ji frot Yefun Allah bi suktaru nai nin. Suktaru ré ndo wai o re, bere nin si yé mwa ne sino mit at wa sukdu ré.
42002011	Su kam ré, mo Daud bi nat-i ne, nggon dik yo kem su Pa gato bere ós men. Pa ne anato Yekwesu gato Yefun Allah syogat ma mo bur ré wa nai men yetu kadit sukye ete jowa men. Yefun Allah bes Pa ne gum Kristus.
42002012	Bere nin jam Pa ne sare: yé nggwot pabom ne su san det, ete yé grem Pa ne sem mo suk gato ka sa ndurbe, gato sagana yé grem suksi bi sugit mó. Nin do ku pabom ne sa, nin jam do, suk gato ji ki ne sangge."
42002013	Ye gato mewa domba ne gensu malaikat yaino ma ti su malaikat ne. Malaikat mwa ne un Yefun Allah, án ki do,
42002014	"Men bes Yefun Allah gato kem mo pe gato kok mo gu ne gum kok sye wai o et. Yefun Allah, Nan ben nje gato Nan dakai jimnotku ne kem not mo bur ré et."
42002015	Malaikat mwa ne un Yefun or, malaikat satu mu mo gu kadit yé gato mewa domba ne. Malaikat mu, orge yé gato mewa domba ki nai yu do, "Men mu mo Betlehem et. Men mu me suk gato Yefun Allah tarubot An bi malaikat ne et."
42002016	Sane yé bok gato mewa domba ne mu kamas mo Betlehem. Yé bok ne mu kom mone sa, án ku Maria si Yusuf, án me pabom mone dom. Pabom ne sem mo suk gato ka sa ndurbe.
42002017	Yé gato mewa domba ne sokme pabom or, án mu kadit pe ne, án nukbot suk gato malaikat ki nai án subot pabom ne.
42002018	Yé mwa gato jam án bi sukdu ne yeket sukdu ne.
42002019	Sarewo Maria napawa sukdu ne pe, mom jimnutbot suk mwa ne pe sor.
42002020	Yé gato mewa domba ne, án mu satu mo án bi nat-i mo Betlehem de nden. Án do mu sa, án un Yefun Allah, án bes Yefun gum kok sye mo suk mwa gato malaikat ki nai án si suk mwa gato án me su án gro dom. Suk mwa ne bor tepsu sukdu gato malaikat ki nai án re.
42002021	Maria kem su Pa ne or, kam munggwo rek eteyo, yesu mo nu ari bisunat Pa ne. Yesu ne tot Pa da naprut wé, ete Maria si Yusuf kendo Pa ne gum do, Yesus, tepsu gum gato malaikat ki nai Pa bi im sugato Pa bi im yo pe Pa nde tó.
42002022	Yé syak Maria kadit mom bi nu pe tepsu bi kam-i gato Musa krom mo an bi sukduno-i ne, orete Maria syesyar, ete Maria si Yusuf mu mo Yefun Allah bi nu mo Yerusalem. An we gwat Pa ne mu mo Yefun Allah bi nu subere an we kadum Pa ne nai yé mwa, subere yé mwa ne jam do, Pa ne sok mo Yefun Allah bi rus-i.
42002023	An we kadum Pa sane, we yé krom mo Yefun Allah bi sukdu do, "Pa yebris gato bi im kem su futmo ne, pa bi im kadum mo yé mwa gwem, subere yé mwa ne jam do, pa ne sok mo Yefun Allah bi rus-i."
42002024	Sugane dom, an we gwat ndabu ge we yo, ndam gir ge we yo. An we gwat ndam ne wa syo nai yesu gato ben suk mo Yefun Allah bi nu, subere yesu ne gre mo bot, tepsu yé krom mo Yefun Allah bi sukdu.
42002025	Maria si Yusuf gwat Yesus ma kom mo Yerusalem, sugane yetu ge dik yo gato gum do Simeon kem mo kota Yerusalem ne. Simeon ré, an ben sukndo, an ben suk ri tepsu Yefun Allah mit, we an jammo Yefun. An eswa kam gato bere Yefun Allah syogat Yekwesu ma mo bur Israel gato nai ye Israel wé kadit sukye. Yefun Allah Gen sisu Simeon pe.
42002026	Yefun Allah Gen ki bi sukdu-i nai Simeon do, "Nan yo kwop nde tó, bere nan me Yekwesu gato Yefun Allah tom do, An syogat ma mo bur ré wa nai yetu kadit sukye ete jowa yetu ne et."
42002027	Yefun Allah Gen gwat Simeon mu mo Yefun Allah bi nu. Kam gane Maria si Yusuf mu mo Yefun Allah bi nu dom. An we si Pa mu wa kadum Pa tepsu Yefun Allah bi sukdu-i. An we gwat Pa mu kom mo Yefun Allah bi nu de nden sa,
42002028	Simeon nai Pa ne ma kot tak de gwem, ete Simeon un Yefun Allah. Simeon ki do,
42002029	"Yefun Allah, ji bi Yekwesu, suk gato Nan tom su ji, ji me bor it anare. Sane ji, gato gum pakwerut wa Nan, ji fro wa ji kwop sisu ji mit ndo it anare.
42002030	Ji me Pa ré su ji gro re. Ji me Pa ré gato Nan bes wa nai men yetu wé kadit sukye.
42002031	Nan fro Pa gato ós men yetu ré wa yewis mwa ne mo bur ré sino.
42002032	Bere Pa ré tepsu sukru gato rer ku os wa yewis yi gato jam nde Yefun, Pa ki rer subot Nan, Yefun Allah bi os-i, subere yewis yi ne jammo Nan. Bere Pa ré ben Nan bi rus-i, gato ye Israel ne, subere án gum kas mo yé mwa neya re."
42002033	Pa ne bi im si bi ai yeket suk gato Simeon ki subot an we bi pa ne.
42002034	Orete Simeon ki suk su Yefun Allah subere Yefun ben sukndo su an we. Simeon ki suk su Yefun or, Simeon ki nai Pa bi im gato Maria ne do, "Pa ré sye yo, ye Israel mwa bariwa An, sane bere yé mwa ne ku sukye mone. Wo ye Israel deyo iwa An, sane bere yé gato iwa Pa ne ku suk gato ndo, bere yé ne mbau to kapyo mone. Yefun Allah syogat Pa ré ma wa kadum Yefun Allah bi suktinggi nai men yetu, wo bere yé mwa bariwa Pa ré re.
42002035	Yé gato bariwa jammo Pa ré, bere Yefun Allah ben yé ne bi sukjimnut bor wa yé mwa jam. Bere nan dom, nderku nggwa subot Pa ré, tepsu nyom syek nan mit, bere nan kwabom dek bot Pa ndo nde."
42002036	Nggongras ne anato nggon nabi, gato ki Yefun Allah bi suktaru nai nje jam. Nggongras ne gum do Hana, Fanuel bi mam. Mom sok mo ye Israel bi wis dik yo gato gum do Asyer. Hana ré, nggongras rok it. Mom kra kom mo tahun mufit sor, ete mom bi ya kwop re.
42002037	Sane Hana kem nggonna sor, Hana kaim sye tepsu kom mo tahun musyu munggwo sop at. Nggonna ré, noru nombrak mom yo mu kadit Yefun Allah bi nu-i nde, mom un Yefun Allah, mom benadi, mom mewa nggwa kadit sugit yei, subere mom ki suk su Yefun.
42002038	Sane Hana ma ku Maria si Yusuf mone sa, Hana ki ndo mo Yefun Allah wa an we bi Pa ne, ete mom nukbot Pa ne nai yé mwa mone gato eswa kam gato Yefun Allah syogat Yekwesu ma wa nai nje mo Yerusalem wé kadit sukye.
42002039	Yusuf si Maria benbot suk mwa gato yé krom mo Yefun Allah bi sukdu mo Yerusalem ne, orete an we satu mu mo an we bi kota Nazaret mo bur Galilea.
42002040	Mone Pa ne sye, Pa kaim nggi o, Pa jam suk mwa wai o. Yefun Allah bi sukjimnut sye kas subot Pa ne, Yefun Allah mewa An.
42002041	Tahundik-tahundik Yefun Yesus bi yenggras mu mo Yerusalem wa an we si nje konwa Kam Sye Waiket.
42002042	Sane, Yefun Yesus kaim sye tepsu kom mo tahun musyu dik sop we sa, An si An bi im si bi ai mu mo Yerusalem wa án sino konwa kam sye ne, sagana An bi yenggras we ben ne.
42002043	Kam sye ne or, Yefun Yesus bi im si bi ai satu mu mo an we bi nat-i. An we do mu saresa, an we bi Gan, gato Yefun Yesus ne kem mo Yerusalem tó, wo Pa bi im si bi ai jam nde Pa kem mori.
42002044	An we gendo Pa simo yé mwa ne mu sino. Sane an we mu kam no dik, orete an we meret Pa mo an we bi nji, an we bi mben si an we bi yesyim gato si án mu sino.
42002045	An we meret Pa ware, an we yo ku Pa ne nde. Sane an we satu mu mo Yerusalem subere an we meret Pa mone.
42002046	An we meret Pa mone sor kom mo kam gri rek or. Kam gri rek, orete an we ku an we bi Pa mo Yefun Allah bi nu de mo ros de mit, mo pe gato yeguru agama duno nje. Pa kem su ye Yahudi bi yeguru. Pa syaretwa yeguru ki bi sukdu-i, Pa ndo yeguru subot kwayo-kwayo dom.
42002047	Yé mwa mone gato syaretwa Pa ki bi sukdu-i ne yeket. Yé mwa ne yeket Pa do, Pa jam suk mwa. Suk gato yeguru ndo mo Pa ne, Pa jam or re.
42002048	Pa bi im si bi ai ku an we bi Pa sa, an we yeket, we Pa si yeguru bok yo kem mone, ete Pa bi im ki nai Pa do, "Yesus, Nan ben sukye wa men ka we ré wa suma ne? Ji si Nan bi ai meret Nan ware, men ka we kwabom dek bot nan ndo nde go!"
42002049	Yefun Yesus ki nai An bi im si bi ai do, "Nin ka we meret Ji wa suma ne? Nin ka we nutbot sisu ndo sa, bere nin ka we jam do, Ji kem mo Ji bi Ai, gato Yefun Allah ne bi nu re."
42002050	Sarewo an we jam nde Yefun Yesus bi sukjimnut ne.
42002051	Orge Yefun Yesus simo An bi im si an bi ai satu mu mo Nazaret, ete An jammo An bi im si an bi ai petok sor. An bi im napawa suk mwa gato Yefun Yesus ben ne pe.
42002052	Sane Yefun Yesus sye o, An jam suk mwa wai o. Yefun Allah iwa An, yetu dom iwa An.
42003001	Sugane ye Roma jom ye Yahudi bi bur. Sane, ye Roma bi yekwesu Kaisar Tiberius jowa ye mone sa, an bes Pontius Pilatus gum gubernur mo bur Yudea. Kaisar bes Herodes jowa nje mo bur Galilea dom. Herodes bi nji, Filipus jowa nje mo bur Iterea si Trakhonitis. Lisanias jowa nje mo bur Abilene. Kaisar jom nje mo ye Yahudi bi bur mu kom mo tahun musyu dik sop mek sa,
42003002	yekwesu gato gum kok wai mo Yefun Allah bi nu gum do Hanas si Kayafas. Su tahun gane, Yefun Allah ki suktaru nai Yohanes, gato Zakaria bi pa ne. Yohanes jam sukdu kadit Yefun Allah mo pe gato kwe yo kom mo nde.
42003003	Sane Yohanes mubot nat mwa mo Syur Yordan ne sino. Yohanes kibot Yefun Allah bi suktaru mone, an ki nai nje gato ma mo an do, "Nin kwet kadit sukibit gato nin ben ne, nin jammo Yefun, ete nin ma wa ji ras nin mo syur subere Yefun Allah yo maskwa nin mo sukibit mwa gato nin ben ne o nde, tepsu An tot sukibit ne wé kadit nin re."
42003004	Suk gato Yohanes ben ne tepsu sukdu gato yenabi Yesaya krom mo bi buku su kam nyim ne sare do, "Mo pe gato kwe yo kom mo nde, ye yo saiye do, 'Men fro os gato ndo wa Yefun, men bi Yekwesu ne se! Men duk os wa An muket se!
42003005	Us mwa ne sino Yefun Allah krer bur wa sane sor ya, banbo mwa ne sino Yefun Allah ben ga, subere os ne ndo. Os gato kwek-kwak Yefun Allah ben ri, os gato jok mwa mó, Yefun Allah fre er, subere os ne ndo.
42003006	Yetu mwa mo bur ré sino, bere án me Yekwesu gato Yefun Allah syogat ma wa nai men wé kadit sukye subere men kem ndo to kapyo mato kapyo.' "
42003007	Yé mwa ma mo Yohanes subere Yohanes ras án mo syur. Sarewo Yohanes ki nai yé mwa gato ma ne do, "Nin yé gato kidar suk nggi, nin tepsu kwis jan, nin nut do, nin ma wa ji ras nin mo syur, bere ós nin titi fro kadit Yefun Allah bi sukmaskwa mo sukibit gato nin ben ne bado? Sane nde, nin ma wa ji ras nin mo syur sor nde, wo
42003008	nin ben suk gato ndo sor, subere yé jam do, sangge, nin kwet kadit sukibit gato nin ben ne, ete nin jammo Yefun it. Nin nut do, nin bi amui mo Abraham, Ji ki sare do, Yefun Allah nggiwa ben jok bok ré tepsu Abraham bi dat-i. Sane nin dom tepsu Abraham bi dat-i, bere yo ós nin nde.
42003009	Wo nin ré tepsu kwe gato yo bo ndo nde. Su ré yo, Yefun Allah fro bi mbam wa gwa kwe ga sane wé, Yefun Allah gwa mo i-brot kai sor. Yefun Allah fro wa syo sukye nai ye gato yo kwet nde, tepsu ye gwa kwe gato yo bo nde ne, orete ye syo bot git wé re."
42003010	Yé mwa ne ndo mo Yohanes do, "Sane, men ben suk sato suma ne?"
42003011	Yohanes ki do, "Ye gato bi san sun we mó yo, ye ne syo dik yo nai ye gato bi san sun yo mo nde. Sane dom, ye gato bi sugit mó yo, ye ne syo sugit nai ye gato bi sugit yo mo nde."
42003012	Ye gato nai sugum kadit nje wa pemerintah ge bok yo ma mo Yohanes, subere Yohanes ras án mo syur. Orge án ndo mo Yohanes do, "Yeguru, men ben suk sato suma ne?"
42003013	Yohanes ki do, "Nin mu nai sugum kadit nje yo, nin nai sugum tepsu pe gato pemerintah fro ne, nin nai wai kadit ne nde."
42003014	Yesukmise bok yo ma mo Yohanes dom. Yesukmise ne ndo mo Yohanes do, "Men ré, men ben suk sato suma ne?" Yohanes ki nai yesukmise bok ne do, "Nin wergat nje nde, nin ben nje nyu subere yé syo sugum nai nin nde. Nin ndak nje daret subere yé nokwa nin ki án gum ibit subere án syo sugum nai nin nde. Sugum gato nin ku tepsu nin bi kamba ne, nin nut do tep it anane, nin wergat ye yi subere nin nai yé ne bi sugum dom nde."
42003015	Yé mwa gato syaretwa Yohanes ki bi sukdu-i nut mo án mit do, "Te, Yefun Allah syogat Yohanes ma mo bur ré wa nai men yetu kadit sukye ete jowa men bado? Te, Yohanes ré Yekwesu gato men eswa ne, bado? Te, Yefun Allah bes Yohanes ré gum Kristus, bado?"
42003016	Yohanes ki nai yé mwa mone sino do, "Ji anato ras nin mo syur, sarewo bere Ye gato gum kok sye wai kadit ji waii ma bori. Sane ji iwa ben suk wa An yo, bere ji yo tepsu nde, ji gum wok teker mu bur ware. Bere ji gum yo tep wa ji sombok jamtu mo An bi sepatu dom nde. Ye gato gum kok sye wai kadit ji ne bere An syogat Yefun Allah Gen bok nggwa mo nin, ben sato An ras nin mo Yefun Allah Gen, tepsu An ras nin mo bot.
42003017	An fro nggwa wa An wat yé gato ben sukndo kadit yé gato ben sukibit, tepsu ye gato ben nggwe wat sugit dor kadit sukkwik. Sugit ne An grem mo pe gato ndo, wo sukkwik ne An syo bot git wé, mo bot gato yo te mo nde."
42003018	Yohanes ki sukdu mwa o subot os ndo gato Yefun Allah fro wa men yetu, subere yé mwa ne jammo sukdu ne.
42003019	Sarewo Yohanes ndantom Herodes gato jowa nje mo bur Galilea ne dom. Yohanes ndantom Herodes wam bok yo do, "Nan kra su Herodias, gato nan bi nji bi nggon ne nde. Nan kra su Herodias kadit nan bi nji nde." Yohanes ndantom Herodes mo sukibit bok yo o gato Herodes ben ne dom.
42003020	Sane Herodes maskwa ket Yohanes, ete Herodes ben sukibit yo o do, Herodes syogat an bi yesukmise grem Yohanes mo sel.
42003021	Yohanes ras yé bok ne sino mo Syur Yordan or sa, Yohanes ras Yefun Yesus mo Syur Yordan dom. Yefun Yesus mu nden kadit syur, ete Yefun Yesus ki suk su Yefun Allah saresa, gu ben sato det,
42003022	ete Yefun Allah Gen is ma mo An. Yefun Allah Gen ne is ma su kaim sato ndabu. Orge yé mwa ne jam Yefun Allah ki sukdu kadit gu sare do, "Nan anato Ji bi Gan. Ji bi sukjimnut sye kas subot Nan. Ji iwa Nan ndo nde."
42003023	Yefun Yesus sye karowa kom mo tahun musyu gri ne, ete An mu ben suk gato An bi Ai syogat An ma wa ben ne. Yé nut do, Yefun Yesus bi ai mo Yusuf. Yé jam do, Yusuf bi ai mo Eli;
42003024	Eli bi ai mo Matat; Matat bi ai mo Lewi; Lewi bi ai mo Malki; Malki bi ai mo Yanai; Yanai bi ai mo Yusuf;
42003025	Yusuf bi ai mo Matisya; Matisya bi ai mo Amos; Amos bi ai mo Nahum; Nahum bi ai mo Esli; Esli bi ai mo Nagai;
42003026	Nagai bi ai mo Maat; Maat bi ai mo Matisya; Matisya bi ai mo Simei; Simei bi ai mo Yosek; Yosek bi ai mo Yoda;
42003027	Yoda bi ai mo Yohanan; Yohanan bi ai mo Resa; Resa bi ai mo Zerubabel; Zerubabel bi ai mo Sealtiel; Sealtiel bi ai mo Neri;
42003028	Neri bi ai mo Malki; Malki bi ai mo Adi; Adi bi ai mo Kosam; Kosam bi ai mo Elmadam; Elmadam bi ai mo Er;
42003029	Er bi ai mo Yesua; Yesua bi ai mo Eliser; Eliser bi ai mo Yorim; Yorim bi ai mo Matat; Matat bi ai mo Lewi;
42003030	Lewi bi ai mo Simeon; Simeon bi ai mo Yehuda; Yehuda bi ai mo Yusuf; Yusuf bi ai mo Yonam; Yonam bi ai mo Elyakim;
42003031	Elyakim bi ai mo Melea; Melea bi ai mo Mena; Mena bi ai mo Matata; Matata bi ai mo Natan; Natan bi ai mo Daud;
42003032	Daud bi ai mo Isai; Isai bi ai mo Obet; Obet bi ai mo Boas; Boas bi ai mo Salmon; Salmon bi ai mo Nahason;
42003033	Nahason bi ai mo Aminadab; Aminadab bi ai mo Admin; Admin bi ai mo Arni; Arni bi ai mo Hezron; Hezron bi ai mo Peres; Peres bi ai mo Yehuda; Yehuda bi ai mo Yakub;
42003034	Yakub bi ai mo Isak; Isak bi ai mo Abraham; Abraham bi ai mo Terah; Terah bi ai mo Nahor;
42003035	Nahor bi ai mo Serug; Serug bi ai mo Rehu; Rehu bi ai mo Peleg; Peleg bi ai mo Eber; Eber bi ai mo Salmon;
42003036	Salmon bi ai mo Kenan; Kenan bi ai mo Arpaksad; Arpaksad bi ai mo Sem; Sem bi ai mo Nowak; Nowak bi ai mo Lamek;
42003037	Lamek bi ai mo Metusalah; Metusalah bi ai mo Henok; Henok bi ai mo Yared; Yared bi ai mo Mahalaleel; Mahalaleel bi ai mo Kenan;
42003038	Kenan bi ai mo Enos; Enos bi ai mo Set; Set bi ai mo Adam; Adam bi ai mo Yefun Allah.
42004001	Yefun Yesus satu ma kadit Syur Yordan saresa, Yefun Allah Gen bok nggwa mo An, ete Yefun Allah Gen gwat Yefun Yesus mu mo pe gato kwe yo kom mo nde.
42004002	Yefun Yesus mu kom mone sa, biris bi yekwesu meret os wa Yefun Yesus, subere Yefun ben suk siri kadit Yefun Allah bi os-i mone. Noru musyu at, kam musyu at, biris bi yekwesu ne meret os wa Yefun Yesus ware, Yefun Yesus yo ges mo os ibit mone nde. Kam bok ne Yefun Yesus yo git sugit yo mo nde. Kom mo rut sa, An on de ndo nde.
42004003	Biris bi yekwesu ki nai Yefun Yesus do, "Nan tepsu Yefun Allah bi Gan sangge it yo, Nan syogat jok ré tepsu roti wa Nan git et."
42004004	Sane Yefun Yesus ki nai biris bi yekwesu ne do, "Mo Yefun Allah bi sukdu, ye krom do, 'Men yetu git sugit sor, bere men yo kem ndo nde.' "
42004005	Orge biris bi yekwesu gwat Yefun Yesus mu mo pe gato kok. Biris bi yekwesu ne kadum pe mwa ne sino mo bur ré nai Yefun Yesus me, tepsu Yefun Yesus me or sino sare ya sor re.
42004006	Biris bi yekwesu kadum pe mwa ne sa, an ki nai Yefun Yesus do, "Suk mwa gato ji jowa ré, bere ji syo dakai or wa Nan. Yé mwa gato kem mo pe mwa mo bur ré sino, suk mwa gato ndo mo bur ré sino, bere ji syo nai Nan wa Nan jom or re. Suk mwa ré sino sok mo ji, sane ji waii syo nai ye gato ji iwa.
42004007	Nan do bi Nan nggwa mo ji, Nan bes ji gum kok yo, bere ji syo suk mwa ré or sino mo Nan."
42004008	Sane Yefun Yesus ki nai an do, "Ye krom mo Yefun Allah bi sukdu do, 'Men bes men bi Yekwesu Yefun Allah ne gum kok et, men ben An bi suk-i sor re.' "
42004009	Orete biris bi yekwesu gwat Yefun Yesus mu mo Yerusalem, orge an grem Yefun Yesus ti kok mo Yefun Allah bi nu yu. An we ti mone sa, biris bi yekwesu ki nai Yefun Yesus do, "Nan anato tepsu Yefun Allah bi Gan, sangge it yo, Nan bare Nan nggwa kadit ré mu bur et,
42004010	we ye krom mo Yefun Allah bi sukdu do, 'Yefun Allah syogat An bi malaikat mewa Nan. Bere malaikat mwa ma mewa Nan sisu ndo.
42004011	Malaikat ne bes án syim wa bur wa Nan, subere jok yo wai Nan gwes nde.' "
42004012	Sane Yefun Yesus ki nai biris bi yekwesu do, "Mo Yefun Allah bi sukdu, ye krom o do, 'Men werwa men bi Yekwesu Yefun Allah kadum An bi suktinggi daret nde.' "
42004013	Biris bi yekwesu ne meret os wa Yefun Yesus ware, Yefun Yesus yo ben suk siri kadit Yefun Allah bi os-i mone nde. Sane biris bi yekwesu werwa meret os wa Yefun, orete an mu kadit Yefun Yesus re, an eswa bi kam-i gato ndo wa an meret os wa Yefun o et.
42004014	Orge Yefun Yesus satu mu mo bur Galilea. Yefun Yesus mu kom mo Galilea sa, Yefun Allah Gen ben An nggiwa ben suk mwa. Sukdu subot suk gato Yefun Yesus ben ré, yé ki frekbot pe mwa mone sino.
42004015	Yefun Yesus duno nje mo ye Yahudi bi nu ari mo bur Galilea ne, ete yé mwa ne sino un An mo suk gato An ben ne.
42004016	Yefun Yesus mu mo An bi nat-i gato An sye mó, mo kota Nazaret. Kam Sabat, ye Yahudi bi kam sye ne, Yefun Yesus sok ari mo ye Yahudi bi nu ari sagana An ben ne. Mo nu ari mit ne, Yefun Yesus ti wa An baca Yefun Allah bi sukdu sa,
42004017	yetu ge dik yo syo yenabi Yesaya bi buku nai Yefun Yesus wa An baca mone. Yefun Yesus kak buku ne sa, An ku sukdu gato Yesaya krom sare do,
42004018	"Yefun Allah Gen bok nggwa mo Ji, we Yefun Allah bes Ji wa Ji ki subot An bi suktaru gato ndo nai ye gato yewa suk jam An bi sukdu ne. An syogat Ji ma wa Ji ki nai yé gato ye rai ne do, 'Ji sombok nin wé kadit sukibit gato jom nin ne it!' An syogat Ji ma wa Ji ós ye gato gro ndu, subere Ji ben án gro ndo satu. An syogat Ji ma wa Ji nai ye gato ku sukye wé kadit sukye ne subere án kem ndo satu.
42004019	An syogat Ji ma wa Ji ki nai nje do, Yefun Allah fro os ndo wa nai men wé kadit sukye it anare."
42004020	Yefun Yesus rum buku ne satu or, An syo satu nai yesu mo nu ari ne, orete An kem satu subere An duno nje mone. Yé mwa mo nu ari mit ne sokwa An pe, yé mwa eswa Yefun Yesus ki bi sukdu-i.
42004021	Yefun Yesus kem mone sa, An ki do, "Yefun Allah bi sukdu gato Ji baca wa nin jam ne bor mo Ji sugato nin jam sukdu ne it."
42004022	Yé mwa mone sino un Yefun Yesus gum. Yé mwa mone yeket Yefun Yesus mo An bi sukdu ne. Yé ne ki do, "An ki An bi sukdu-i ndo wai o re." Orete yé ne ndo mo yu do, "Ye gare te, An anato Yusuf bi gan, fe? "
42004023	Yé mwa yeket Yefun Yesus mone, sane Yefun Yesus ki nai yé mwa ne do, "Ji jam do, bere nin ki sukamno dik yo nai Ji sare do, 'Yewon bam, nan dakai kwa nan dakai ge sor.' Sane suk gato men jam ye nukbot mo Kapernaum ne gato ben yé yeket mone, Nan waii ben mo Nan bi nat-i more dom et."
42004024	Yefun Yesus ki o do, "Suk gato Ji ki ré suksangge anare, yenabi gato ki Yefun Allah bi suktaru nai nje mo an dakai bi nat-i yo, bere yé mone bariwa jammo an re.
42004025	Nin jammo suk gato Ji ki ré et, tepsu kam nyim tuya Elisa kem mo bur Israel ré tó, nggonna mwa kem mone, wo an yo mu ku nggonna mwa ne nde. Sugane nokro, no yo gi mo nde mu kom mo tahun gri nap. Orge sukonde sye ben nje mwa mone.
42004026	Sarewo Yefun Allah yo syogat Elisa mu ós nggonna mwa ne nde, wo Yefun Allah syogat Elisa mu ós nggonna dik yo mo kota Sarfat mo bur Sidon, mo yewis yi bi nat-i.
42004027	Sane dom Elisa kem mo bur Israel tó, suki borbuk git yé mwa mo bur Israel ne. Sarewo Elisa yo ben yé mwa ne ge nde re, yetu ge dik dom nde re, wo Elisa ben Naaman ge sor re. Naaman sok mo yewis yi, an ye Siria."
42004028	Yé mwa gato mo nu ari mit jam Yefun Yesus bi sukdu subot yewis yi sa, yé mwa mone maskwa ndo nde.
42004029	Yé ne ti ma, ete án syun Yefun Yesus kadit án bi kota. Yé mwa ne gwat Yefun Yesus mu mo bobuk yu, bobuk gato án nggo án bi kota mone. Yé gwat Yefun Yesus mo bobuk ne yu sa, yé mwa bi sukjimnut do án bam Yefun Yesus mo kwoye ne mu bur.
42004030	Sarewo Yefun Yesus brek mu kadit án. Yefun Yesus mubot yé mwa miten ne, orete An mu kadit yé mwa ne re.
42004031	Orete Yefun Yesus mu mo kota Kapernaum mo bur Galilea. Ye Yahudi bi kam sye, kam Sabat, ete Yefun Yesus duno nje mone.
42004032	Yé bok yo gato jam sukdu ne, án yeket Yefun Yesus, we Yefun Yesus ki bi sukdu-i ne tepsu Yefun Allah dakai ki bi sukdu-i ne, Yefun Yesus ki bi sukdu-i ne pet mo nje. Yé mone iwa jammo Yefun Yesus bi sukdu-i ne sor.
42004033	Mo ye Yahudi bi nu ari ne, yetu ge dik yo gato semda ben sok ari si yé mwa mone. Yefun Yesus duno nje mo nu ari mit ne saresa, ye gato semda ben ne saiye nai Yefun Yesus sare do,
42004034	"Ei! Yesus, ye Nazaret, Nan ma more wa suma ne? Te Nan ma more wa Nan gu men e? Ji jam do Yefun Allah fro Nan ma mo bur ré wa Nan gwat Yefun Allah bi suktaru."
42004035	Sane, Yefun Yesus ndantom semda ne do, "Nan not se! Nan titi wé kadit ye ne tom!" Yefun Yesus ndantom semda ne sa, semda am ye ne ges gwa mo bur mo yé mwa gwem, orete semda titi wé kadit ye ne. Semda ne titi wé sa, semda yo gu ye ne kaim yó nde re.
42004036	Yé mwa mone me suk gato Yefun Yesus ben ne, án yeket, án nutbot ndo nde, ete án ki nai yu do, "Bei! Suma ré ne? Sukduno be yo bado? Ye gare ki bi sukdu-i pet mo nje it. Ye gare bi suktinggi nggi wai kadit semda dom. Ye gare syokom semda yo, semda jammo An, ete titi kekro."
42004037	Sane yé mwa ki sukdu subot suk gato Yefun Yesus ben ne mu frekbot peyo-peyo mone sino.
42004038	Yefun Yesus mu kadit ye Yahudi bi nu ari sa, An mu mo Simon bi nu. Yefun Yesus do mu kom mo Simon bi nu sa, ye ki nai An do, "Simon bi om ne i, mom kaim kam teker. Nan ma, Nan ós nggongras ne et."
42004039	Sane Yefun Yesus mu me nggongras mo pe gato mom sem mone. Yefun Yesus tibot nggongras ne, ete Yefun Yesus syogat suki ne sombok wé kadit nggongras. Yefun Yesus ki bi sukdu-i sa, nggongras kaim dek satu re. Nggongras ne ge re, sane mom sun, mom gwat sugit si syur wa nje mone git.
42004040	Kam bok, ndendu re, yé mwa gwat ye gato i su suki wis bok yo ma mo Yefun Yesus. Sane Yefun Yesus ak An syim mo ye gato i ne kadik-kadik, orge yé mwa ne sino ge kadit án bi suki re.
42004041	Yé mwa gato semda ben ne dom, semda gane titi wé kadit yé mwa ne. Semda ne titi wé saresa, semda saiye do, "Nan anato Yefun Allah bi Gan." Sarewo Yefun Yesus ndantom semda ne. Yefun Yesus duyawa semda ne do, "Nin du o nde," we semda ne jam do, Yefun Yesus anato Yekwesu gato Yefun Allah syogat ma mo bur ré wa nai men yetu kadit sukye ete jowa men.
42004042	Nyotkwo re, ete Yefun Yesus mu nden kadit kota mu mo pe gato nje yo mo nde. Yefun Yesus mu mo nden sa, yé mwa meret An. Yé mwa ne do ku Yefun Yesus sa, yé mwa ne werwa Yefun Yesus subere Yefun si án kem mo án bi kota ne yei.
42004043	Sarewo Yefun Yesus ki nai yé ne do, "Ji mu mo nat yi wa Ji ki sukdu subot os ndo gato Yefun Allah fro wa nai yetu gum sok mo An bi rus-i, ete An tepsu yé bi Yekwesu mone. Yefun Allah syogat Ji ma mo bur ré wa Ji mu kibot sukdu ne, sane Ji mu wa Ji kibot mo kota yi neya dom it anare."
42004044	Sane Yefun Yesus mu kadit pe ne. Yefun Yesus mubot bur Yudea, ete An ki sukdu subot os ndo ne mo ye Yahudi bi nu ari bok ne sino mone.
42005001	Yefun Yesus mubot bur Yudea ne sa, wam dik yo Yefun Yesus ti mo Em Genesaret de. An ti mone saresa, yé mwa ma ete buk yu gat Yefun Yesus. Yé mwa ne iwa jam Yefun Allah bi suktaru gato Yefun Yesus ki ne.
42005002	Yefun Yesus ti mone sa, An me kwem we mo em de. Ye gato sok boge, án bi kwem anane. Án is kadit án bi kwem re, ete án mus án bi mwi mone.
42005003	Sane Yefun Yesus it mo kwem dik yo, An it mo Simon bi kwem ne. Yefun Yesus it mo kwem ne, orete An ki nai Simon do, "Nan dun kwem ko gan kadit em de et." Simon dun kwem ne, orete Yefun Yesus kem mo kwem mit, ete Yefun Yesus duno yé mwa gato ti mo em de ne.
42005004	Yefun Yesus duno yé mwa ne or, An ki nai Simon do, "Men mbros mu mo nat gato kru et, subere nin bare mwi mone wa men but boge."
42005005	Simon ki nai An do, "Yenggras, noru gado sor kom mo nombrak, men bare mwi ware, men yo ku boge yo mo nde. Sarewo yenggras, Nan syogat ji bare mwi o yo, ji bare mwi satu sor."
42005006	Simon si ye gato si an mbros kwem mu mo nat gato kru, ete án bare mwi mone. Án bare mwi mone sa, án but boge mwa yé teker ware, mwi ne karowa toko rok.
42005007	Boge gato án but ne mwa yé re, sane án ef syim nai án bi yesyim mo kwem doyi ne ma ós án su boge mwa ne. Án bi yesyim mbros kwem ne ma or, án sino tik boge si mwi ne ma, án wat boge mwa ne mo kwem we ne mit. Boge ne mwa yé re, sane kwem we ne ses ware, karowa kru rok.
42005008	Simon (gato gum yo o do Petrus) me boge mwa gato án but ne sa, Simon tu an umsu mo Yefun Yesus gwem, orete an ki nai Yefun Yesus do, "Yenggras, Nan mu kadit ji et, we ji gum yo tep wa ji karowa Nan nde, ji ré anato ye gato ben sukibit."
42005009	Simon ki sukdu ne, we Simon si an bi yesyim bok ne sino yeket boge mwa gato án but su mwi gado ne.
42005010	Ye we gato si Simon ben suk sino, Yakobus si Yohanes, gato Zebedeus bi gan we ne, an we yeket boge mwa ne dom. Orge Yefun Yesus ki nai Simon do, "Nan nyu nde. Su ré yo, bere nan but yetu tepsu nan but boge."
42005011	Sane Simon si bi yesyim tik kwem we ne mo nden or, án misyar án bi suk mwa ne kem, orete án si Yefun Yesus mu sino.
42005012	Kam dik yo Yefun Yesus si An bi pakon ben suk mo kota dik yo. Mo kota ne yebris dik yo gato suki borbuk git ne ma ku Yefun Yesus. Yebris ne do me Yefun Yesus sa, an bare nggwa mo Yefun Yesus gwem. An ndek mo Yefun Yesus do, "Yenggras, Nan imo yo, Nan nggiwa Nan ben ji ge kadit suki re, subere ji yo fowa ku ye yi o nde."
42005013	Yefun Yesus bes An syim, ete syimtok ye ne sa, Yefun Yesus ki do, "Ji iwa, nan ge tom!" Yefun Yesus do ki or-i, ye ne ge-i, an kaim ndo satu re.
42005014	Orge Yefun Yesus syokom an do, "Nan mu nan nuk sukdu subot suk gato Ji ben ne nai ye yi daret nde, wo nan mu kadum nan nggwa nai yesu gato ben suk mo Yefun Allah bi nu subere an watbot nan. An watbot nan, ete yesu ne ki do, sangge, nan ge it, sane yo, nan gwat suge sato Musa ki ne ma tepsu suksom. Nan syo nai yesu ne gre mo bot subere ye jam do, nan ge it anare."
42005015	Kapre Yefun Yesus duyawa ye ne kibot suk gato Yefun Yesus ben ne, yé bok yo mu ki sukdu subot Yefun Yesus frekbot peyo-peyo mwa wai o re. Sane yé mwa ma mo Yefun Yesus subere yé syaretwa An bi sukdu-i. Yé mwa ma ku Yefun Yesus subere Yefun ben án ge kadit án bi suki dom.
42005016	Yé mwa ma meret Yefun Yesus, sarewo wam bok yo Yefun Yesus mu mo pe gato nje yo mo nde subere An ki suk su Yefun Allah mone.
42005017	Kam dik yo Yefun Yesus duno nje sa, ye Farisi si ye Yahudi bi yeguru agama ma mone dom. Án ma kadit kampung mwa mo bur Galilea si bur Yudea sino, si kota Yerusalem dom. Án ma kem mo nu mit, ete án syaretwa Yefun Yesus ki bi sukdu-i ne. Yefun Allah syo An bi suktinggi nai Yefun Yesus, subere Yefun Yesus nggiwa ben ye gato i mone ge.
42005018	Yefun Yesus ki sukdu mo nu mit sa, yé bok yo ma mo nu ne. Yé bok ne gwat ye gato gwes út su bi kwatka gato an sem mone ma. Yé ne syeret os wa án gwat ye gato út ré sok mo nu mit, subere án grem ye gato gwes út mo Yefun Yesus gwem. Yé bok ne werwa sok mo nu mit,
42005019	sarewo yé mwa buk wa os teker ware, yé bok ne yo ku os wa án sok mo nu mit nde. Sane yé ne gwat ye gato gwes út ré it mo nu yu, or án krop wan wak kadit nu yu mu bur. Orete án sa ye gato gwes út ré su bi kwatka ket wak mo nu yu ne is mu mo bur mo Yefun Yesus gwem mo yé mwa miten.
42005020	Yefun Yesus me suk gato yé bok ne ben anato An jam do, yé bok ne onyar kem mo An. Sane Yefun Yesus ki nai ye gato gwes út ne do, "Pa nji, sukibit mwa gato nan ben ne or kadit nan it anare. Ji yo nutbot sukibit mwa gato nan ben ne o nde."
42005021	Ye Farisi si ye Yahudi bi yeguru agama gato kem mone, án jam Yefun Yesus bi sukdu, ete án sino nut mo án mit do, "Ye gare dakai bes An nggwa kok, ete An ki suk tepsu Yefun Allah ko re go! Je u anare ne? Je u anato nggiwa an ki do, sukibit gato men yetu ben ne, or wé kadit men ne? Yefun Allah ka dik sor, wo Ye ré bes An nggwa kok tepsu Yefun Allah!"
42005022	Yefun Yesus jam án bi sukjimnut ne, sane Yefun Yesus ki do, "Suma ben anato nin bi sukjimnut waiyu mo nin mit subot suk gato Ji ki ré ne?
42005023	Sato Ji ki nai yebris ré do, 'Sukibit mwa gato nan ben ne, or kadit nan it anare.' Nin nut do Ji yo nggiwa Ji ki suk ne nde bado? Sato Ji ki do, 'Nan sun, nan mu se!' Te, nin nut do Ji yo nggiwa ben suk ne dom nde e? Sane nde, bere nin jam do, Ji nggiwa benbot sukdu kwa we ne sino.
42005024	Sangge, bere Ji ben ye ré ge. Ji ben ye ré ge subere nin jam do, Ji anato nggiwa Ji ki do, sukibit gato yé mwa ne ben or kadit yé mwa ne dom. Ji ben ye ré ge anato nin jam do, Yefun Allah anato bes Yetu bi Pa to Ji ré." Sane Yefun Yesus ki nai ye gato út ne do, "Ji ki sare do, nan sun, nan pam nan bi sun. Nan satu mu mo nan bi nu sor."
42005025	Yefun Yesus do ki sane, sugane it ye ne sun mo yé mwa gwem. An sun, orete an pam an bi sun gato an sem mone, ete an satu mu mo an bi nu. An satu mu mo an bi nu saresa, an un Yefun Allah bot os.
42005026	Sane yé mwa ne sino yeket ndo nde, ete án un Yefun Allah. Yé mwa nyu ndo nde mo suk gato án me Yefun Yesus ben ne, án ki do, "Su kam ré sa, men me suk gato ben men yeket ndo nde go!"
42005027	Orge Yefun Yesus syesyar kadit nu ne mu mo nden. An syesyar sa, An me yetu ge dik yo gato gum do Lewi. Lewi ré an ye gato nai sugum kadit nje wa pemerintah, sane an kem mo nat gato yé syo bi sugum nai an ne. Yefun Yesus ki nai Lewi do, "Nan ma simo Ji et!"
42005028	Sane Lewi ti, an misyar an bi suk mwa ne kem, ete an simo Yefun Yesus.
42005029	Orge Lewi kon pesta wa Yefun Yesus mo Lewi bi nu. Lewi kendo yé mwa gato nai sugum kadit nje wa pemerintah si ye yi yo o ma sisu Yefun Yesus si bi pakon git sugit sino mone.
42005030	Sarewo ye Farisi si yeguru agama bok yo gato sok mo ye Farisi bi det-i, án nut do, suk gato Yefun Yesus ben ne ibit. Sane án ndo mo Yefun Yesus bi pakon do, "Suma ben anato nin si ye gato nai sugum kadit nje wa pemerintah si ye gato gum ibit ré git sugit sino sare ne?"
42005031	Sane Yefun Yesus ki nai án do, "Ye gato yo i nde, bere an yo meret dokter nde, wo ye gato i sa, bere an meret dokter.
42005032	Ji yo ma mo bur ré wa Ji kendo ye gato nut do, an sa, ye gato ben sukndo ne nde. Ji yo ma wa ye ga sane nde, wo Ji ma mo bur ré wa Ji kendo ye gato ben sukibit, yé ne tepsu yé gato i, subere yé ne brek kadit os ibit, ete jammo Ji et."
42005033	Yé ne ki nai Yefun Yesus do, "Yohanes bi pakon si ye Farisi bi pakon, wam bok yo án ki suk su Yefun sor, án mewa án nggwa kadit sugit yei. Sarewo Nan bi pakon ré, kamdik-kamdik án git sugit sor, án yo ben sato Yohanes bi pakon-i si ye Farisi bi pakon-i ne nde."
42005034	Yefun Yesus ki do, "Ye konwa yebris si bi nggon kra yu ne te, bere ye syogat yebris ne bi yesyim bok ne mewa án nggwa kadit sugit mone bado? Mo nde!
42005035	Sarewo bere yé kar yebris gato kra ne wé kadit án orete yo, bere su kam gane án mewa án nggwa kadit sugit."
42005036	Yefun Yesus gwat sukamno dik yo sare do, "Men yo nai san det be, ete men bitwa san rok gato syik nde, we men do mus san ne yo, bere san det be ré nit, yo tepsu san rok nde, sane san be tik san rok ne syik sye o re. Sane bere san det rok ibit wai o re. San det gato be ne yo tepsu san rok nde re.
42005037	Sane dom, men yo sye nau anggur be mo sukbo gato rok nde, we i-su tut mo mit, ete bere sukbo ne pet anato ben sukbo ibit, orete nau ne sye kadit re. Sane bere suk we ne, gato nau si sukbo ne ibit sino re.
42005038	Men ben sane nde, wo men sye nau anggur be mo sukbo be, subere nau si bi sukbo ne sino kem ndo.
42005039	Sane dom, ye gato jam da nau anggur gato rok, bere an bariwa da nau anggur gato be. An ki do, 'Nau anggur gato rok ne ndo wai kadit nau anggur gato be.' "
42006001	Kam Sabat dik yo, ye Yahudi bi kam sye, ete Yefun Yesus si An bi pakon muket nggwe gandum mit. An bi pakon mubot nggwe ne saresa, pakon ne do gandum gro gato kom mone. Yefun Yesus bi pakon do gandum bo, án krut, orete án git.
42006002	Ye Farisi deyo ki nai Yefun Yesus do, "Suma ben anato nin ben suk su kam sye gato siri kadit men ye Yahudi bi sukduno-i ne?"
42006003	Yefun Yesus ki do, "Suk gato yeraja Daud si yé gato sisu Daud ben sugato án sino on de ne te, nin baca mó bado, nde e?
42006004	Daud sok mo Yefun Allah bi nu, ete an si yé gato sisu an nai roti gato yé grem kwop wa som Yefun Allah mone. Daud git roti ne, sarewo suk gato an ben ne siri kadit men ye Yahudi bi sukduno-i, we men bi sukduno ki do, yesu gato ben suk mo Yefun Allah bi nu ne sor ete git roti ne. "
42006005	Orge Yefun Yesus ki nai yé ne do, "Yetu bi Pa to Ji ré gum Yekwesu wa kam Sabat, sane suk gato Ji ki ndo wa yetu ben su kam sye, kam Sabat ne, kem mone it."
42006006	Kam Sabat dik yo o, ete Yefun Yesus sok mo ye Yahudi bi nu ari dik yo, orete An duno nje mone. Mo nu ari ne yetu ge dik yo gato syim ge út sok mone dom.
42006007	Ye Yahudi bi yeguru agama si ye Farisi mone, yé ne iwa meret os wa ki Yefun Yesus gum ibit mo suk gato An ben su kam Sabat ne. Sane yé ne sokwa Yefun Yesus pe, yé ne nut mo án syidem do, "Te, Yefun Yesus ben ye yo ge su kam sye kam Sabat ne bado?"
42006008	Sarewo Yefun Yesus jam yé ne bi sukjimnut, sane An ki nai ye gato syim út ne do, "Nan ma ti more, mo yé mwa gwem ré et." Sane ye gato syim út ne ti, ete an ma ti mo yé mwa gwem.
42006009	Orete Yefun Yesus ndo mo yé mwa mone do, "Te, men simo Yefun Allah bi sukduno sane yo, men ben suk sato suma su kam sye kam Sabat ne? Men ben suk gato ndo bado, men ben suk gato ibit e? Men nai nje kadit sukye bado, men gu nje kwop e?"
42006010	Yefun Yesus sokbot yé mwa mone, orete Yefun Yesus ki nai ye gato syim út ne do, "Nan ron nan syim et!" Ye ne ron an syim sa, an syim gato út ne ndo satu.
42006011	Yeguru agama si ye Farisi me suk gato Yefun Yesus ben mone sa, án on sa ndo nde. Sane án ki nai yu do, "Men meret os sa u subere men ben sukye nai Ye ré ne?" Kadit kam gane, yeguru agama si ye Farisi meret os wa Yefun Yesus.
42006012	Kam dik yo o, Yefun Yesus mu it mo bobuk dik yo wa An ki suk su Yefun Allah mone. An ki suk su Yefun su noru ne sor, kom mo nombrak.
42006013	Nombrak ete An kendo An bi pakon ge bok yo ma mo An. Kadit yé mwa gato ma mo Yefun Yesus ne An bes yetu ge musyu dik sop we, gato An kendo gum do yerasul. Yerasul ge musyu dik sop we ne gum anare:
42006014	Simon gato Yefun Yesus syo gum dik yo do Petrus, sisu an bi nji Andreas, Yakobus sisu bi nji Yohanes, Filipus, Bartolomeus,
42006015	Matius, Tomas, Yakobus gato Alfeus bi pa, Simon gato sok mo yekweke,
42006016	Yudas gato Yakobus bi pa, si Yudas Iskariot gato ri ma meret os wa gwat yeko ma wa but Yefun Yesus.
42006017	Orge Yefun Yesus si pakon ge musyu dik sop we ne is kadit bobuk mu kom mo bombras dik yo mone. Mo bombras ne, yé mwa gato simo Yefun Yesus si yé mwa kadit bur Yudea si kota Yerusalem si kota we mo sem de, tó kota Tirus si kota Sidon ne, yé mwa ne ma sum mone sino. Yé mwa yé re sum mone.
42006018	Yé mwa ma mone wa syaretwa Yefun Yesus bi sukdu. Án sino ma subere Yefun Yesus ben án ge kadit án bi suki dom. Ye gato semda bok nggwa mó, án ma dom, ete Yefun Yesus syun semda titi wé kadit án re.
42006019	Yé mwa mone werwa án rot Yefun Yesus, we án me Yefun Yesus bi suktinggi bor mone, án me Yefun Yesus ben yé mwa gato i ge kadit án bi suki ne.
42006020	Yefun Yesus sokwa An bi pakon, orete An ki do, "Nin yé gato yewa suk, nin mit at wa, we Yefun Allah anato nin bi Yekwesu gato mewa nin.
42006021	Nin yé gato on de su kam ré, nin mit at wa, we bere nin on ge mone tó. Nin yé gato wo su kam ré, nin mit at wa, we bere Yefun Allah ben nin sa o re.
42006022	Nin yé gato simo Yetu bi Pa to Ji ré, bere yé bariket nin, yé misyar nin, yé kabor nin, yé kiket nin gum ibit mone yo, nin mit at wa.
42006023	Suga nyim tuya nin bi amui ben sukye nai yenabi saga bere nin ku ne dom. Sane yé do ben sukye sane nai nin it yo, sugane, nin wi nin ambre, we Yefun fro suk mwa gato ndo wa nin mo gu nim re.
42006024	Sarewo nin yé gato ku suk mwa mo bur ré, nin kwabom dek wa sor, we bere suk mwa ne or kadit nin re, nin mit ndo mo suk mwa gato nin ku mo bur ré sor re.
42006025	Nin yé gato bi sugit mwa su kam ré, nin kwabom dek wa sor, we bere nin on de mone tó. Nin yé gato sa su kam ré, nin kwabom dek wa sor, we bere nin wo mone tó.
42006026	Nin yé gato yé mwa un ne, nin kwabom dek wa sor, we suga kam nyim tuya nin bi amui un yenabi gato kidar suk nggi dom, ete án sino ku sukye mone."
42006027	Yefun Yesus ki o do, "Sarewo Ji ki nai nin gato syaretwa Ji bi sukdu sare do, nin ben sukndo su yeko gato ma wa gu nin, nin ben sukndo su ye gato bariket nin et.
42006028	Nin ki suk su Yefun Allah subere Yefun ben sukndo su ye gato dufo mo nin. Nin ki suk su Yefun Allah subere Yefun ós ye gato ben sukye nai nin ne.
42006029	Ye yo gwa nin kwanke yo, nin brek nin kwanke deyo o wa an gwa dom et. Ye yo nai nin bi sansun yo, nin misyar ye ne dakai nai nin bi san deyo dom et.
42006030	Ye yo ndek suk mo nin yo, nin syo nai ye ne sor. Ye yo nai nin bi suk-i kadit nin it yo, nin mu syokom an syo suk ne satu nde.
42006031	Suk gato nin mit iwa ye yi ben su nin ne yo, nin ben suk sane su ye yi neya et.
42006032	Nin jimnotku ye gato jimnotku nin sor re, bere Yefun Allah syo sukndo nai nin wa suma ne? Ye gato jam nde Yefun, yé ne jimnotku ye gato jimnotku án dom fe!
42006033	Nin ben sukndo mu nai ye gato ben sukndo ma nai nin sor re, bere Yefun Allah syo suk gato ndo nai nin wa suma ne? Ye gato jam nde Yefun ben bi suk-i sane dom.
42006034	Nin syo nin bi suk nai ye gato bere bi nin satu sor re, bere Yefun Allah syo suk gato ndo nai nin wa suma ne? Ye gato jam nde Yefun, yé ne syo bi sugum nai yu dom, we án jam do, bere án ku sugum ne satu.
42006035	Nin ben sukndo su ye gato ben sukndo su nin sor nde, wo nin jimnotku yeko gato ma wa gu nin, nin ben sukndo su ye gato bariwa nin ne dom et. Nin syo suk nai ye gato ndek suk mo nin sor. Bere ye ne syo suk ne satu o bado, yo syo nde yo, nin nutbot o nde. Sane, nin do ben sukndo su ye gato ben sukibit nai nin sane it yo, bere Yefun Allah syo suk mwa gato ndo nai nin, bere suk gato nin ben ne kadum do, nin anato Yefun Allah gato gum kok sye wai ne bi pá-i. Nin ben nin bi suk-i tepsu Yefun Allah ben ne, we Yefun Allah ben sukndo su ye gato ben sukibit si ye gato misyar An dom.
42006036	Nin ben nin bi suk-i tepsu men bi Ai, Yefun Allah ben ne et! An yo ben suk su nin tepsu sukibit gato nin ben su An nde, wo An ben sukndo su nin sor. Sane dom ye yo ben sukibit su nin it yo, nin ben sukibit satu nde, wo nin ben sukndo su ye ne sor."
42006037	"Nin ki ye yi gum ibit nde, subere Yefun Allah yo ki nin gum ibit dom nde. Nin ki nai ye yi do 'Nan dakai bi sukibit kem pe mo nan,' bere siri re, nin ki sane nde, wo nin do ki sane it yo, bere Yefun Allah waii ki nai nin do, nin bi sukibit kem pe mo nin dom re. Nin maskwa ye yi mo sukibit gato yé ne ben nai nin nde, nin nutbot o nde, subere Yefun Allah yo nutbot sukibit gato nin ben ne dom nde.
42006038	Nin syo suk nai ye yi, sane bere Yefun Allah waii syo suk nai nin dom. Yé do ndek suk mo nin yo, nin syo wokgan nde, wo nin syo suk wai kadit yé ne ndek mo nin ne. Nin do ben sane it yo, bere Yefun Allah syo suk mwa nai nin, An syo suk mwa wai kadit suk gato nin mitmo ne. Nin bariwa ós ye yi yo, bere Yefun Allah waii bariwa ós nin. Nin syo suk mwa wa ós ye yi yo, bere Yefun Allah waii syo suk mwa nai nin."
42006039	Orge Yefun Yesus gwat sukamno sare do, "Ye gato gro ndu gwat ye yi gato gro ndu bot os sa u ne? Ye gato gro ndu gwat ye yi gato gro ndu bot os yo, bere an we ne sino ges mo bur wak fe!
42006040	Ye gato farkor yo jam suk wai kadit an bi yeguru nde. Yeguru duno ye ne sisu ndo yo, bere ye gato farkor ne ben an bi suk-i tepsu an bi yeguru ben an bi suk-i ne, bere ye gato farkor jam suk tepsu an bi yeguru ne.
42006041	Suma ben anato nin ki nin bi nji mo sukkwik wokgan mo an gro-i, sarewo nin misyar kwemuk gato yawa nin gro-i ne?
42006042	Nin ki nai nin bi nji do, 'Pa nji, ji kwa sukkwik kadit nan gro et.' Sarewo kwemuk gato yawa nin dakai gro-i ne nin yo me nde wa suma ne? Nin tepsu ye gato ki suk su nin syokwet wik ko re go! Nin nai kwemuk ne wé kadit nin dakai gro-i et, subere nin gro-i rer, orete nin kwa sukkwik ne wé kadit nin bi nji gro-i ne."
42006043	"Kwe gato kom ndo, bere yo bo ibit nde. Sane dom kwe gato kom ibit, bere yo bo ndo nde.
42006044	Kwe mwa ne sino gato kom mo bur ré, men jam kwe ne ke kadit i-bo gato kom mo kwe ne. Kwe gato jak mwa mó, bere yo bo sato kwe ara bo-i nde. Es damen yo bo sato anggur bo-i nde.
42006045	Men yetu tepsu kwe mwa ne dom. Ye gato mit si onyar kwo ndo, ye ne tepsu kwe gato kom ndo. Sane kadit sukndo mwa gato an sum mo an mit ne, suk gato an ki ne ndo dom. Wo ye gato mit si onyar ibit, ye ne tepsu kwe gato kom ibit. Kadit sukibit mwa gato an sum mo an mit ne, suk gato an ki ne ibit dom re. Suk gato men ki ne bere syesyar kadit men mit si men onyar fe!"
42006046	"Nin ki nai Ji do, 'Yenggras, Nan anato men bi Yekwesu,' sarewo nin yo benbot suk gato Ji ki ne nde wa suma ne?
42006047	Ye gato ma mo Ji, ete jammo Ji bi sukdu-i, orete benbot sukdu ne yo, ye ne ben an bi suk-i tepsu nje mo sukamno ré:
42006048	Ye ne anato tepsu ye gato jam suk, ete an nggo an bi nu mo jok. An rom bur wak kru mu kom mo jok mo bur, ete an syut kwedi mo jok gato krat mone. Nu ne an nggo krat mo jok, sane syur syé do ma pet mo nu ne yo, nu ne yo e nde.
42006049	Sarewo ye gato jam sukdu gato Ji ki ré, ete an yo benbot nde yo, ye ne tepsu ye gato jam nde suk, ete an nggo an bi nu mo bur sor re, nu ne yo krat nde. Sane syur syé do ma pet mo nu ne yo, nu ne e gwa mo bur sor, ete syur gu mu re, nu ne ibit or re."
42007001	Yefun Yesus ki An bi sukdu bok ne nai yé mwa ne or, An mu kadit pe ne, ete An mu mo kota Kapernaum.
42007002	Ye Roma bi yesukmise bi yesu ge dik yo, an kem mo Kapernaum. Yesukmise ne bi pakwerut dik yo gato an jimnotku sye teker. An bi pakwerut ne i de, bergan kwop rok.
42007003	Yesukmise bi yesu ne jam Yefun Yesus ma mo Kapernaum sa, yesukmise ne syogat ye Yahudi bi yepasye ge bok yo gwat an bi suktaru mu wa kar Yefun Yesus ma, subere Yefun Yesus ma wa ben an bi pakwerut ne ge kadit bi suki ne.
42007004	Ye Yahudi bi padosye do ma mo Yefun Yesus sa, padosye ne ndek gat do, "Yesukmise bi yesu ben sukndo wa men, sane Nan ma ós an or et.
42007005	Yesukmise ré jimnot men ye Yahudi, an ós men nggo men bi nu ari dom."
42007006	Sane Yefun Yesus si án mu sino. Yefun Yesus si án karowa yesukmise bi yesu bi nu ne sa, yesukmise ne syogat an bi yesyim mu ki nai Yefun Yesus do, "Yenggras, ji yo syimfar Nan ma mo ji bi nu o nde, we ji damen wa Nan sye teker.
42007007	Sane anato ji yo ma ku Nan nde, ji gum yo tep wa Ji ku Nan nde. Sane Nan ma nde, wo Nan syogat suki ne titi wé kadit ji bi pakwerut. Nan ki kadit pe gato Nan ti more sor, we ji jam do Nan ki suk mone, bere ji bi pakwerut more ge re.
42007008	Sane ji dom, ji jammo suk gato ji bi yekwesu syogat ji ben ne. Ji bi pa yesukmise jammo ji dom. Ji syogat pa yemsok dik yo do, 'Nan mu tom!' yo, an mu re. Ji syogat pa dik yo o do, 'Nan ma se!' yo, an ma re. Ji syogat ji bi pakwerut ne do, 'Nan ben suk ré et!' yo, pa ne ben re."
42007009	Yefun Yesus jam sukdu ne sa, An yeket re. An brek ket An de dari, An ki nai yé mwa gato simo An do, "Mban! Ye gare sa. Ji ki sare do, mo ye Israel bok ne sino, Ji yo ku ye gato onyar kem mo Ji tepsu ye gare mo nde."
42007010	Sane ye gato gwat suktaru ne mu satu mo yesukmise bi yesu bi nu. Yé ne kom mo nu sa, pakwerut ne ge re.
42007011	Kam bok yo o, Yefun Yesus mu kadit Kapernaum, ete An mu mo kota gato gum do Nain. An bi pakon si yé mwa sisu An mu mone.
42007012	Yefun Yesus ma karowa ros syo mo kota Nain sa, yé sam yekri dik yo mu nden. Ye gato kwop ne, an pa yemsok, nggonna bi pa ge dik ne sor. Yé mwa gato kem mo kampung ne sisu nggonna mu ne.
42007013	Yefun Yesus do me nggonna ré sa, An jimnotku nggonna ndo nde, orete Yefun Yesus ki do, "Im o, nan wo nde!"
42007014	Orge Yefun Yesus mu karowa yé gato sam yekri ne, ete Yefun Yesus syimtok kwatka gato yé grem pa yemsok mukri mone. Yefun Yesus syimtok kwatka ne sa, yé gato sam kwatka ne ti not, ete Yefun Yesus ki do, "Pa nji, Ji ki nai nan do, nan sun se!"
42007015	Yefun Yesus do ki sukdu ne nai pa gato kwop re sa, pa yemsok ne sun, an ki sukdu, orete Yefun Yesus top an mo an bi im.
42007016	Yé mwa me suk gato Yefun Yesus ben ne, án sino yeket, án nyuwa, ete án un Yefun Allah. Yé mwa ne ki do, "Yenabi gato gum kok sye dik yo anato ma kem su men it anare. Yefun Allah syogat yenabi dik yo ma wa ós An bi rus it anare."
42007017	Sukdu subot suk gato Yefun Yesus ben gare, yé ki frekbot bur Yudea si nat gato karowa mone sino.
42007018	Yohanes gato ras nje mo syur ne, an bi pakon ma nuk subot suk mwa gato Yefun Yesus ben ne. Sane, Yohanes kendo bi pakon ge we ma,
42007019	ete Yohanes syogat an we mu mo Yefun Yesus wa an we ndo mo do, "Yenggras, Nan anato Yekwesu gato Yefun Allah syogat ma mo bur ré wa nai men yetu kadit sukye ete jowa men bado, men eswa ye yi yo o ma e?"
42007020	An we do mu kom mo Yefun Yesus sa, an we ki do, "Yenggras, Yohanes gato ras nje mo syur ne syogat men ka we ma ndo mo Nan do, te, yenggras, Nan anato Yekwesu gato Yefun Allah syogat ma mo bur ré wa nai men yetu kadit sukye ete jowa men bado, men eswa ye yi yo o ma e?"
42007021	Yohanes bi pakon ge we me suk gato Yefun Yesus ben ne. Sugane Yefun Yesus ben yé mwa gato i ne ge, yé mwa gato semda bok nggwa mó, Yefun Yesus syun semda titi wé kadit yé ne. Yé mwa gato gro ndu ne, Yefun Yesus ben yé ne gro ndo satu.
42007022	Sane Yefun Yesus ki nai pakon ge we ne do, "Nin satu mu ku Yohanes, ete nin ki subot suk gato nin dakai jam, nin ki subot suk gato nin dakai me su nin gro sato ré: ye gato gro ndu, gro ndo satu; ye gato gwes út, mu ndo satu; ye gato i su suki borbuk, ge, án kaim ndo satu; ye gato dabe mbut, án dabe rer satu; ye gato kwop, mbau satu; ye gato yewa suk, án jam sukdu subot os ndo gato Yefun Allah fro wa yetu ne.
42007023	Ye gato yo misyar Ji mo suk gato Ji ben ne nde, wo an onyar kem pe mo Ji it yo, bere ye ne mit at wa."
42007024	Yohanes bi pakon ge we ne mu satu or, Yefun Yesus ki subot Yohanes nai yé mwa gato sum mone do, "Nin mu me suma mo pe gato kwe yo kom mo nde ne? Nin mu me es gato nofuf ti mó, bado?
42007025	Sane nde. Sane, nin mu me suma motu ne? Nin mu me yetu ge dik yo gato it san gato ndo, bado? Nde re, ye gato it san gato ndo ete ku suk mwa yo kem mo pe sane nde, an kem mo nu sye gato ndo.
42007026	Sane, nin mu me suma motu ne? Nin mu me yenabi ge dik yo, bado? Sangge, Ji ki sare do, nin mu me yenabi sor nde, wo Yohanes gum sye wai kadit ne o re.
42007027	Yohanes ré anato ye gato ye krombot mo Yefun Allah bi sukdu sare do, Yefun Allah ki do, 'Ye gato ji syokom gwat Ji bi suktaru anare. Ji syokom an mu nyim mo Nan gwem, subere an fro os wa Nan.' "
42007028	Yefun Yesus ki do, "Ji ki sare do, Yohanes gato ras nje mo syur ne ku gum kok sye wai kadit yetu mwa gato nggon pe mo bur ré sino. Sarewo kadit kam ré o, ye gato tepsu pa wokgan mo Yefun Allah bi rus-i, bere ku gum sye wai kadit Yohanes o re."
42007029	Yé mwa ne sino gato syaretwa sukdu gato Yefun Yesus ki subot Yohanes ne, ye gato nai sugum kadit nje wa pemerintah dom, yé mwa ne sino nut do, "Sukdu ne sangge. Yefun Allah bi os wa men ndo wai, anato men brek ma kadit os ibit gato men simo ne it, ete men ma mo Yohanes wa an ras men mo syur mó re."
42007030	Sarewo ye Farisi si yeguru agama sino bariwa Yefun Allah bi os-i, án bariwa án jammo Yefun Allah bi sukdu, anato án bariwa Yohanes ras án mo syur.
42007031	Orete Yefun Yesus ki o do, "Ji gwat sukamno subot ye gato kem mo bur ré su ré, án tepsu suma ne? Yetu gato kem mo bur ré su ré án ben án bi suk-i sa u ne?
42007032	Sare, án tepsu pa wokgan gato kem mo pasar. Pa deyo saiye nai pa deyo o do, 'Men ba syek nin mo suksara, sarewo nin yo sara su men nde, nin bariwa re. Men wo men jimnot, sarewo nin yo wo su men nde, nin bariwa re.'
42007033	Ye gato ma ete ben sato ba syek nin ne anato Yohanes gato ras nje mo syur si Yetu bi Pa ne sino. Yohanes ma sa, an git sugit nde, an da nau nde, ete yé ki an do, 'Semda ben an re.'
42007034	Yetu bi Pa to Ji ré ma sa, Ji git e, Ji da nau ete yé ki Ji do, 'Ye ré git sugit mwa ndo nde, An rim An syokwa kwo, An yenau, An bi yesyim mo yé gato gum ibit sato yé gato nai sugum kadit nje wa pemerintah e neya.'
42007035	Yé ki sane, sarewo ye gato kem mo bur ré su kam ré jam nde suk. Yefun gato jam suk mwa ne sino, fro os gato ndo ne, ete bere yé me os ne bor re, ete yé ki do, sangge, os ne sa, os ndo."
42007036	Ye Farisi dik yo gato gum do Simon kendo Yefun Yesus ma git sugit mo an bi nu. Sane Yefun Yesus mu mo Simon bi nu, ete An kem, An git sugit mone.
42007037	Nggon ge dik yo mo kota ne, nggon ne ben siri su yebris mwa. Nggon ne jam do, Yefun Yesus git sugit mo ye Farisi ne bi nu sa, nggon ne ma, mom gwat manik gato grik su sukbo pualam ma.
42007038	Nggon ne ti mo Yefun Yesus de dari, karowa An gwes tak, orete nggon ne wo, mom gro rom sye mo Yefun Yesus gwes tak. Orge nggon ne singgri Yefun Yesus gwes tak sa su mom sugo, mom ni Yefun Yesus gwes tak, ete mom syé manik gato grik ne mo Yefun Yesus gwes tak.
42007039	Ye Farisi gato kendo Yefun Yesus ma git mo an bi nu ne, an me suk gato nggon ne ben sa, an nut mo an mit do, "Ye ré tepsu yenabi sangge yo, ye ré, ye gato jam suk rer yo, bere An jam do, nggon gato rot An, nggon ne anato nggon gato ben suksiri mwa."
42007040	Orete Yefun Yesus ki nai ye Farisi ne do, "Simon, Ji iwa Ji ki sukdu yo nai nan et." Simon ki do, "Sane, yeguru, Nan ki sor."
42007041	Yefun Yesus ki do, "Yetu ge we yo, an we nai sugum kadit yetu ge dik yo. Ye we sye bi bon kom mo juta mwa re. Ye we wok bi bon kom mo ribu bok yo sor re.
42007042	Orge an we yo nggiwa win sugum ne nde. Sane ye gato bi bon mo an we ne, ye ne misyar bon ne sino wé re. Kadit an we ré, bere je u ana bi sukjimnut sye teker wa ye gato misyar an we bi bon ne?"
42007043	Simon ki do, "Ji nut do ye we sye gato bi bon sye gato ye ne misyar ne." Yefun Yesus ki do, "Nan bi sukjimnut ne sangge."
42007044	Orete Yefun Yesus brek ma, Yefun Yesus sokme nggon ne, ete Yefun Yesus ki nai Simon do, "Nan me nggon ré et! Ji ma sok mo nan bi nu gado, nan yo fro syur wa Ji mus Ji gwes tak su nde . Sarewo nggon ré mus Ji gwes tak su mom gro rom, ete nggon ré singgri Ji gwes tak sa su mom sugo.
42007045	Ji ma mo nan bi nu, nan yo ni Ji nde, wo nggon ré sa, kadit Ji sok Ji kem more nggon ré ni Ji gwes tak pe sor.
42007046	Nan yo syé manik mo Ji su nde,, sarewo nggon ré syé manik gato grik mo Ji gwes tak.
42007047	Sane Ji ki sare do, nggon ré bi sukjimnut sye kas subot Ji wai o re, we mom jam do, sukibit mwa gato nggon ré ben ne or wé kadit mom it, Ji yo nutbot o nde. Sarewo ye gato ben sukibit wokgan, ete an jam do, Ji yo nutbot o nde yo, bere ye ne bi sukjimnut sye yo kas subot Ji teker eta nde."
42007048	Orge Yefun Yesus ki nai nggon ne do, "Sukibit mwa gato nan ben ne, or wé kadit nan it anare. Ji yo nutbot sukibit mwa gato nan ben ne o nde."
42007049	Ye gato kem git sugit si Yefun Yesus deyo mone ki nai yu do, "Ye ré anato ku gum sa u anato An nggiwa An ki do, sukibit mwa gato nggon ne ben or wé kadit nggon ré ne?"
42007050	Sarewo Yefun Yesus ki nai nggon ne do, "Nan onyar kem mo Ji, anato Yefun Allah yo syo sukye nai nan mo sukibit gato nan ben ne o nde. Sane nan mu, nan kem not sor."
42008001	Orge Yefun Yesus mu kadit pe ne sa, Yefun Yesus mubot kampung si kota bok yo mone, Yefun Yesus ki sukdu subot os ndo gato Yefun Allah fro wa nai men yetu gum sok mo An bi rus-i, ete An tepsu men bi Yekwesu mone. Yefun Yesus mu saresa, An bi pakon ge musyu dik sop we si An mu sino.
42008002	Nggon ge bok yo si Yefun Yesus mu sino dom. Nggon ge bok ne Yefun Yesus ben ge kadit bi suki, Yefun Yesus syun semda wé kadit re. Nggon ge bok ne, dik yo gum do Maria gato bi nat mo Magdala. Yefun Yesus syun semda ge mufit wé kadit Maria ne.
42008003	Nggon dik yo o gum do Yohana. Yohana bi ya gato Khuza, an gum yekwesu wa ye gato ben suk mo Herodes bi nu. Nggon dik yo o gum do Susana si nggon bok yo o dom, án sino sisu Yefun Yesus. Nggon ge bok ne gwat bi sugum wa ós Yefun Yesus si bi pakon mo suk gato án yémo. Nggon ne dakai ós su án dakai bi sugum-i sor.
42008004	Yé mwa mu kadit peyo-peyo ma mo Yefun Yesus. Yé mwa ne sum wairi wa An sa, Yefun Yesus gwat sukamno dik yo sare do:
42008005	"Wam dik yo, yetu ge dik yo mu am mbet gro mo bi nggwe. An do am mbet gro mo nggwe sa, deyo ges mo os. Mbet gro ges mo os ne sa, yé muket os ne, yé yakos mbet gro ne, ete ndam ma git or re.
42008006	An do am mbet gro sa, mbet gro deyo o ges mo bur ka gato jok mwa. Mbet nggwar kom mo bur ka ne sa, bergan mbet nggwar te re, we bur ka ne sá teker.
42008007	An am mbet gro deyo ges mo jak miten sa, jak si mbet ne kom sino, orge jak ne ben mbet yo kom ndo nde.
42008008	Sarewo an am mbet gro ne o sa, mbet gro deyo ges mo bur ka gato ndo, sane mbet ne kom sisu ndo ete ri ma mbet bo mwa wai o re, sato ye ne jan mbet gro dik, i-bo kom mo bo wotin dik." Yefun Yesus gwat sukamno ne or sa, Yefun Yesus ki nai nje mone do, "Sane nin brek nin dabe muya-muma kadit nde, wo nin jammo sukdu ré et!"
42008009	Yefun Yesus bi pakon ndo mo Yefun Yesus do, "Nan ki rer subot sukamno ne et, men yo jam ri nde tó."
42008010	Sane Yefun Yesus ki nai An bi pakon do, "Sukdu gato Yefun Allah gurik suga nyim subot os gato bere Yefun Allah fro wa yetu sok mo An bi rus-i ne, Yefun Allah tarubot Ji, subere Ji ki rer wa nin dakai jam kom mo mit. Sarewo ye yi neya yo jam sukdu ne rer kom mo mit nde tó. Ji duno án su sukamno sor, subere án da me sare, án yo me rer kom mo koirut nde; án da jam sare, án yo jam sukdu ne rer kom mo mit nde."
42008011	"Sukamno subot ye gato am mbet gro ne bi sukjimnut mó, sare do: mbet gro anato tepsu Yefun Allah bi sukdu.
42008012	Mbet gro gato ges mo os mit ne anato tepsu yé gato jam Yefun Allah bi sukdu ne, sarewo biris bi yekwesu ma nai sukdu ne wé kadit án mit or re, subere án yo jammo Yefun bi sukdu ne nde. Sane án yo ku os wa án kem ndo to kapyo mato kapyo nde.
42008013	Mbet gro gato ges mo bur ka gato jok mwa ne anato tepsu yé gato jam Yefun bi sukdu ne ete án nai Yefun bi sukdu ne mo án mit. Diksim án iwa, sarewo sukdu ne yo kem pe mo án mit nde, tepsu mbet gro ne i-brot yo kom mo jok nde. Diksim án jammo sukdu ne, sarewo bergan sor suk yo do tik án mit wa án ges mo os ibit yo, án misyar sukdu ne or re.
42008014	Mbet gro gato ges mo jak miten anato tepsu yé gato but sukdu ne, sarewo án bi sukjimnut sye mo suk mwa mo bur ré, án jimnotbot suk mwa gato men yetu yémo sato sugit e san e sugum e ne. Án iwa ku suk mwa, án meret suk gato ben án mit iwa sor re. Sukdu ne yo kom ndo mo án mit o nde, án yo ben suk tepsu sukdu ne nde. Sane án tepsu mbet gro mo jak mit ne, i-bo yo mo nde.
42008015	Mbet gro gato ges mo bur ka gato ndo anato tepsu yé gato but sukdu ne, ete án jom pe mo án mit. Yé ne onyar kwo, án bi sukjimnut ndo. Án jamwa sukdu ne pe sane sor án ben suk gato ndo. Sane sukndo gato án ben ne tepsu mbet gro gato kom sane sor i-bo mwa wai o re."
42008016	"Men ndum kak it yo, men grem suk yo wa nde, men grem mo bokor desnak nde, men grem mo kwatka desnak dom nde. Wo men grem sukru ne mo pe gato kok, subere ye gato sok mo nu mit yo, sukru rer ku án mone.
42008017	Yefun Allah jam suk mwa ne sino, sane suk gato yé gurik su ré, ri ma bere bor wa yé mwa jam rer, suk gato ye dumik wa yu waré, bere yé mwa jam or re.
42008018	Sane, Yefun Allah bi sukdu gato nin syaretwa ne, nin nutbot sisu ndo et. Ye to bi sukjimnut kak, bere jam Yefun Allah bi sukdu mwa wai o re, sane bere an jam sukdu ne kom mo mit re. Sarewo ye to da jam sukwokgan, ete an misyar, sukwokgan gato an jam ne, bere suk ne ges or wé kadit an re."
42008019	Or o Yefun Yesus bi im si An bi nji ma wa ku An, sarewo án yo bi os wa án ma karowa Yefun Yesus nde, we yé mwa mone buk mo yu teker ware.
42008020	Sane yetu ge dik yo ki nai Yefun Yesus do, "Nan bi im si Nan bi nji ti mo nden, án iwa ku Nan."
42008021	Sarewo Yefun Yesus ki nai yé mwa mone do, "Ye to jammo Yefun Allah bi sukdu ete benbot sukdu ne yo, ye ne anato tepsu Ji bi im e, Ji bi nji si Ji bi nyanggon e ne."
42008022	Kam dik yo Yefun Yesus si An bi pakon mo em de, ete Yefun Yesus ki nai An bi pakon do, "Men it mo kwem, men mu mo em deta et." Sane, Yefun Yesus si An bi pakon it mo kwem gato nor mone, ete án mu sino.
42008023	Án bi win saresa, Yefun Yesus sem re. Sugane nofuf sye is ma ben em nap sok mo kwem mit, bergan kwem mit ne ses su em rom, karowa kwem kru it.
42008024	Sane Yefun Yesus bi pakon sun An, ete pakon ne ki do, "Yeguru, bergan kwem kru su men it anare." Yefun Yesus sun, ete An syogat nofuf gato kas nggi ne not, An syogat em nap gato sye ne kro. Yefun Yesus do ndantom nofuf si em nap ne sa, nofuf yo kas o nde, em nap ne dom kro re, em ne kro or re.
42008025	Orge Yefun Yesus ki nai An bi pakon do, "Nin yo onyar kem ri mo Ji nde tó wa suma ne?" Pakon bok ne sino yeket suk gato Yefun Yesus ben ne. Pakon ne kwabom kro, ete án ki nai yu do, "Mban! Je u ana ré ne? An syogat nofuf si em nap, ete nofuf si em nap ne jammo An re."
42008026	Yefun Yesus si An bi pakon bi win saresa, án mu kom mo bur Gerasa mo em Galilea deta.
42008027	Án nor mone, Yefun Yesus is kadit kwem mu nden sa, yebris dik yo gato semda ben ne, an ma mo Yefun Yesus. Ye ne bi nat-i mo kota mo bur ne. Nam it, semda ben an, sane an yo it san yo mo nde. An bariwa an kem mo nu, wo an kem mo jokwak mo makwe sor.
42008028	Yesemda ré me Yefun Yesus sa, an saiye, an bare nggwa mo Yefun Yesus gwem, ete an saiye nggi do, "Yesus, Yefun Allah gato gum kok sye wai ne bi Gan, Nan ma ku ji wa suma ne? Ji ndek mo nan do, Nan ben sukye nai ji nde."
42008029	Yesemda ne ki sukdu ne, we Yefun Yesus ki nai ye ne nyim wé do, "Semda, nan sombok kadit ye ré se!" Sagana semda ben yebris ne, yé da rai yesemda ne gwes si syim su rantai wam bok yo mó re, yé da mewa an dom re, sarewo rantai bok ne an toko wé, orete semda ben an mu mo pe gato nje yo kem mo nde.
42008030	Orete Yefun Yesus ndo mo semda ne do, "Nan gum sa u ne?" Semda ne ki do, "Ji gum do Legiun," we semda mwa bok nggwa mo ye ne it.
42008031	Semda mwa ne ndek gat Yefun Yesus subere Yefun Yesus syun án mu ngga mo kwoye sye gato mo bur desnak ne nde.
42008032	Karowa pe ne jot yaino, jot mwa yé re git sugit mo bobuk de. Sane semda mwa ne ndek gat Yefun Yesus do, "Nan imo yo, Nan syogat men mu bok nggwa mo jot yaino ne et." Yefun Yesus imo sukdu gato semda ki ne.
42008033	Sane semda mwa ne sombok wé kadit yebris ne, orete semda mu bok nggwa mo jot mwa ne. Semda ben jot mwa ne sa, jot mwa ne sino kas ket kwoye mu ges ngga mo em mit, ete jot mwa ne mbon or sino.
42008034	Yetu ge bok yo gato mewa jot ne, án me jot mwa ne mbon sa, án titi mu ki sukdu ne frekbot nje mo kota si nat bok yo gato karowa mone.
42008035	Sane yé mwa ma wa me suk gato bor mone. Yé mwa do mu kom mone sa, án me yebris gato semda mwa sombok wé kadit re. Yebris ne kem mo Yefun Yesus gwem. Ye ne it san, an yo kawarun o nde, an bi sukjimnut dom ndo satu re. Sane yé mwa ne nyu ndo nde.
42008036	Yé bok yo gato me suk gato Yefun Yesus ben nai ye gato semda ben ne anato semda sombok wé kadit ye ne, yé bok ne nuk subot suk gato án me bor mone nai yé mwa gato ma ne.
42008037	Orge yé mwa ne sino gato kem mo bur Gerasa ne ndek mo Yefun Yesus do, Yefun Yesus mu kadit án bi bur-i et, we yé mwa ne nyu ndo nde. Sane Yefun Yesus it mo kwem, subere An si An bi pakon mu kadit nat ne.
42008038	Yefun Yesus yo mu nde tó, yebris gato semda sombok wé kadit ne, an ndek gat Yefun Yesus do, "Ji si dom." Sarewo Yefun Yesus syogat an mu. Yefun Yesus ki nai an do,
42008039	"Nan satu mu mo nan bi nu, ete nan kibot suk mwa gato Yefun Allah ben wa nan ne." Sane yebris gato semda ben ne, an mu kadit pe ne re. An satu mu mo an bi kota sa, an nukbot suk gato Yefun Yesus ben wa an ne. An ki sukdu ne frekbot nje mwa gato kem mone sino.
42008040	Orge Yefun Yesus satu ma mo em de ne o sa, yé mwa iwa ma ku Yefun Yesus, we yé mwa ne eswa Yefun Yesus satu ma mone.
42008041	Sugane yetu ge dik yo gato gum do Yairus ma mo Yefun Yesus. Yairus ré an yesu ge dik yo mo ye Yahudi bi nu ari. Yairus ma mone sa, an bare nggwa mo Yefun Yesus gwem, ete an ndek gat Yefun Yesus do, "Yenggras, Nan si ji mu mo ji bi nu et."
42008042	Yairus ndekwa Yefun Yesus ma mo an bi nu, we Yairus bi mam i, bergan mom kwop rok. Yairus bi mam ne ge dik sor, mom sye kom mo tahun musyu dik sop we. Sane Yefun Yesus mubot os mu mo Jairus bi nu saresa, yé mwa ne kamas buk mo yu kadit os deyo-deyo, yé mwa ne buk mo yu gat Yefun Yesus mone.
42008043	Nggon ge dik yo gato fo sor kom mo tahun musyu dik sop we ma si yé mwa mone dom. Nggon ne syo mom bi suk mwa ne or nai dokter bok yo ware, nggon ne yo ge mo nde.
42008044	Nggon ne mu karowa Yefun Yesus kadit Yefun Yesus de dari, ete mom rot Yefun Yesus bi san nap. Nggon ne do rot Yefun Yesus bi san nap ne sa, nggon ne fo or it anane.
42008045	Yefun Yesus ndo mo yé mwa mone do, "Je u anato rot Ji ne?" Yé mwa mone rewa re, án ki do, "Men jam nde." Orete Petrus ki nai Yefun Yesus do, "Yenggras, yé mwa ré buk mo yu gat Nan, sane men jam nde."
42008046	Sarewo Yefun Yesus ki do, "Yetu ge dik yo rot Ji, we Ji jam do, Ji bi suktinggi syesyar kadit Ji kaim it."
42008047	Nggon ne jam do, Yefun Yesus jamwa re. Sane, nggon ne kwabom kro, mom ma mo Yefun Yesus, mom tetet, mom bare nggwa mo Yefun Yesus gwem. Mo yé mwa miten, nggon ne nukbot suk gato ben mom anato mom rot Yefun Yesus bi san nap ne. Nggon ne ki do, mom do rot Yefun Yesus bi san nap sa, sugane it mom jam nde suki gato ben mom ne or re, mom ge satu re.
42008048	Orete Yefun Yesus ki nai nggon ne do, "Pa donggon, nan onyar kem mo Ji, anato nan ge re. Nan mu, nan kem not sor."
42008049	Yefun Yesus ki suk su nggon ne saresa, yetu ge dik yo ma kadit Yairus bi nu, Yairus gato yesu mo ye Yahudi bi nu ari mone. Ye ne ki nai Yairus do, "Nan bi mam kwop re. Nan syimfar yenggras mu mo nan bi nu o nde."
42008050	Yefun Yesus jam sukdu gato ye ne ki ne sa, Yefun Yesus ki nai Yairus do, "Nan nyu nde, nan onyar kem mo Ji sor, bere nan bi mam ge re."
42008051	Yefun Yesus mu kom mo Yairus bi nu sa, Yefun Yesus ki nai yé mwa mone do, "Nin kem mo nden, nin sok mo nu mit su men nde." Yefun Yesus si bi pakon ka gri gato Petrus, Yohanes si Yakobus, si pa gato kwop ne bi im si bi ai anato sok mo nu mit sor re.
42008052	Yé mwa mone wo, án nderbot pa ne. Yefun Yesus ki nai yé ne do, "Nin wo nde, pa yo kwop nde re, wo pa sem sor re."
42008053	Sarewo yé mwa mone sa Yefun Yesus, we yé mwa ne jam do pa donggon ne kwop re.
42008054	Yefun Yesus sok mo nu mit, orete Yefun Yesus jom pa ne syim, ete Yefun Yesus ki do, "Pa donggon, nan sun tom!"
42008055	Yefun Yesus do ki nai pa donggon ne sa, pa donggon ne gen satu ma, ete pa donggon ne mbau satu it anane. Sugane it pa ne sun. Yefun Yesus syogat pa bi im si pa bi ai syo sugit nai pa ne git.
42008056	Pa bi im si pa bi ai yeket ndo nde, sarewo Yefun Yesus duyawa pa bi im si pa bi ai do, án we kibot suk gato bor ne nai ye yi jam nde.
42009001	Yefun Yesus kendo An bi pakon ge musyu dik sop we ne ma, orete Yefun Yesus syo suktinggi nai An bi pakon subere án nggiwa syun semda wé kadit ye gato semda ben ne, ete Yefun Yesus syo suktinggi nai An bi pakon subere án ben ye gato i ne ge re.
42009002	Yefun Yesus syo suktinggi nai An bi pakon ne, orete Yefun Yesus syogat An bi pakon mu ki sukdu subot os ndo gato Yefun Allah fro wa men yetu subere Yefun Allah nai men gum sok mo An bi rus-i, ete An tepsu men bi Yekwesu mone. Yefun Yesus syogat An bi pakon mu ki sukdu ne sor nde, wo pakon ne mu ben ye gato i ne ge kadit án bi suki ne dom.
42009003	Yefun Yesus ki nai án do, "Nin mu it yo, nin gwat suk nde. Nin gwat kwepu nde, nin gwat yu nde, nin gwat sugit nde, nin gwat sugum nde, nin gwat san sun dik yo o dom nde.
42009004	Nin mu ré, nin kom mo kota dik yo, ete nin mu sok mo ye yo bi nu mone yo, nin kem mo nu dik ne sor nin mu kadit kota ne.
42009005	Nin mu ré, nin do kom mo kota dik yo, ete nje mone bariwa nin yo, nin mu kadit kota ne, nin tet nin gwes tak su bofuf ne ges wé kadit nin gwes satu, subere yé gato kem mone jam do, án ben sukibit nai nin re."
42009006	Sane Yefun Yesus bi pakon mubot kampung mwa ne wa án ki sukdu subot os ndo gato Yefun Allah fro wa men yetu ne. Pakon ne ben ye gato i ne ge kadit án bi suki dom.
42009007	Herodes gato jowa nje mo bur Galilea ne, Herodes jam sukdu subot suk mwa gato Yefun Yesus si An bi pakon ben ne sa, Herodes nalar ket, we yé deyo ki nai an do, "Ye ne anato Yohanes gato ras nje mo syur, ete ré ne an sun kadit sukkwop. ."
42009008	Yé deyo ki do, yenabi Elia anato satu ma re. Yé deyo o ki do, yenabi dik yo kadit yenabi bok yo gato kam nyim tuya kem mo bur re, anato sun satu re .
42009009	Sarewo Herodes ki do, "Ji syogat ye tot Yohanes su wé re, wo Ye ne te, je u gei ne? Ji jam sukdu subot suk mwa gato An ben ne." Sane Herodes werwa an ku Yefun Yesus.
42009010	Yefun Yesus bi pakon satu kadit nat mwa gato án mubot ne sa, pakon ne ki nai Yefun Yesus subot suk mwa gato án ben mone. Ete Yefun Yesus ki nai An bi pakon do, "Men mu kadit pe ré et." Sane Yefun Yesus si An bi pakon wadigan mu mo kota gato gum do Betsaida.
42009011	Sarewo yé mwa mo kota bok neya jam do, Yefun Yesus si An bi pakon mu mo Betsaida sa, yé mwa ne boribot án dom. Yé mwa ne ma mone sa, Yefun Yesus kak An mit wa yé mwa ne, ete Yefun Yesus ki sukdu subot os ndo gato Yefun Allah fro wa nai men gum sok mo An bi rus-i subere An tepsu men bi Yekwesu. Yé bok ne gato i mone, Yefun Yesus ben yé bok ne ge dom.
42009012	Karowa kam bok, ete Yefun Yesus bi pakon ge musyu dik sop we ma mo An. Pakon ne ki nai Yefun Yesus do, "Yenggras, Nan syogat yé mwa ré mu subere án mu mo kampung bok neya gato karowa pe ré, subere án mu ku nje gato kem mone, subere án so sugit wa án git si án ku nat yo wa án sem mone dom, we mo pe ré ye yo kem mo nde re."
42009013	Sarewo Yefun Yesus ki do, "Nin dakai anato syo sugit nai yé mwa ré git et!" Pakon ne ki nai Yefun Yesus do, "Mban! Men bi roti koi mek si boge ge we sor re. Men bi sugit ne yo tep nde, sane Nan iwa men mu so sugit wa yé mwa ré git bado?"
42009014	(Yebris gato ma mone karowa ge ribu mek.) Yefun Yesus ki nai bi pakon ne do, "Nin syogat yé mwa ré syo yu kem bokbu, bokbu dik yo karowa tepsu yetu ge musyu mek."
42009015	Sane pakon benbot suk gato Yefun Yesus ki nai an re. Pakon syogat yé mwa ne sino syo yu kem bokbu sane, án kem bokbu dik dor kadit yu.
42009016	Orge Yefun Yesus nai roti koi mumek si boge ge we ne. An nai, ete An sok mu nim mo gu, An ki do, "Ndo mo Nan, Yefun Allah wa sugit gato Nan syo nai men ré." Yefun Yesus ki sane or, Yefun Yesus syat roti si boge ne. An syo nai An bi pakon, ete An bi pakon ne waii syo bot yé mwa mone.
42009017	Yé mwa ne sino git sor án on ge, orete pakon mu sum sugit napta ne bok mo yu. Sugit napta ne án sum sino bok mo yu musyu dik sop we ses.
42009018	Wam dik yo Yefun Yesus si An bi pakon wadigan mu kadit yé mwa, ete Yefun Yesus ki suk su Yefun Allah mone. Yefun Yesus ki suk su Yefun or sa, Yefun Yesus ndo mo An bi pakon do, "Yé mwa kibot Ji ré te, yé kibot Ji sa u ne?"
42009019	Pakon ki nai Yefun Yesus do, "Yé bok yo ki do, Nan anato Yohanes gato ras nje mo syur. Yé bok yo o ki do, Nan anato yenabi nyim gato gum do Elia. Yetu ge bok yo o ki do, Nan anato yenabi ge dik yo o gato kwop kam nyim, ete sun satu."
42009020	Sane Yefun Yesus ndo mo An bi pakon do, "Wo nin dakai, nin nutbot Ji sa u ne?" Petrus ki do, "Nan anato Yekwesu, gato Yefun Allah bes gum Kristus, gato Yefun Allah syogat ma mo bur ré wa nai men yetu kadit sukye ete jowa men."
42009021	Orge Yefun Yesus dumik wa An bi pakon wa sukdu gato Petrus ki subot An. Yefun Yesus syogat An bi pakon do, "Nin mu ki sukdu ne nai ye yi jam daret nde."
42009022	Yefun Yesus ki o do, "Yetu bi Pa to Ji ré, gato Yefun Allah syogat ma kadit gu ne, bere ye Yahudi bi yepasye, yekwesú mo Yefun Allah bi nu si ye Yahudi bi yeguru agama ne, án sino bariwa Ji or re, ete án ben sukye nai Ji ket kwayo-kwayo. Bere yé gu Ji kwop, sarewo kom mo kam we rek, bere Yefun Allah sun Ji kadit sukkwop o re."
42009023	Orge Yefun Yesus ki nai yé mwa mone do, "Ye to iwa simo Ji it yo, ye ne yo iwa ben suk ket an mit-i ne o nde, wo kamdik-kamdik an ben Ji bi suk-i sor, an tepsu ye gato sam an bi kwesukwin. Kapre an ku sukye mone, an kwop o, an mbau o an simo Ji pe sor.
42009024	We sare, ye to bi sukjimnut sye wa an dakai kem ndo mo bur ré yo, bergan an kwop re, wo ye to bi nggwa mo Ji wa an ben Ji bi suk-i yo, bere ye ne kem ndo to kapyo mato kapyo.
42009025	Nin ben suk ket nin mit-i subere nin ku suk mwa mo bur ré, ete nin ges mo os ibit mone. Suk mwa gato nin ku ne sato sugum e, san e, nu e ne te, bere ós nin gum sok mo Yefun Allah bi rus-i sa u ne? Bere suk mwa ne ós nin kem gesyos sa u ne? Bere suk mwa gato nin ku ne yo ós nin nde.
42009026	Bere Yetu bi Pa to Ji ré satu ma mo bur re. Ji satu ma sisu Ji kaim rer-rik su Ji bi Ai bi suktinggi ne. Malaikat gato ben Yefun Allah bi suk-i si Ji ma sino. Sane, ye to damen wa an ki nai ye yi do, an sok mo Ji bi rus-i si ye to damen wa an kibot Ji gum nai ye yi jam yo, bere Ji do satu ma it yo, Ji waii damen wa ye ne, Ji waii bariwa Ji ki do, ye ne sok mo Ji bi rus-i dom.
42009027	Suk gato Ji ki ré suksangge anare, yetu ge bok yo gato ti more yo kwop nde tó, bere án kem mo bur ré kom mo kam gato án me Yefun Allah bi suktinggi tepsu Yekwesu gato nggi wai ne bor re."
42009028	Yefun Yesus ki sukdu ne or sa, ari dik yo o, ete Yefun Yesus kendo Petrus, Yakobus si Yohanes sisu An it mo banbo sye subere An ki suk su Yefun Allah mone.
42009029	Yefun Yesus do ki suk su Yefun Allah sa, Yefun Yesus gwem tara o re. Yefun Yesus bi san gato An it ne kwo rer-rik.
42009030	Sugane pakon ka gri ne gensu yetu ge we bor mone. An we ne gum do Musa si Elia.
42009031	Musa si Elia ne, an we kaim rer-rik dom. An we nuk sukdu su Yefun Yesus mone. An we nukbot kam gato bere yé gu Yefun Yesus kwop mo Yerusalem. Bere su kam gane Yefun Yesus benbot suk gato Yefun Allah fro wa An ben ne.
42009032	Sugane Petrus si bi yesyim we ne sem mit re. Sarewo an ka gri sun, an ka gri gensu Yefun Yesus kaim rer-rik. An ka gri gensu yetu ge we gato si Yefun Yesus ti mone.
42009033	Ye we ne do mu kadit Yefun Yesus sa, Petrus ki nai Yefun Yesus do, "Yeguru o, men ka gri si Nan ma more anato ndo. Men nggo nu ti ke gri et, dik yo wa Nan, dik yo o wa Musa, dik yo o wa Elia" (Petrus ki sane, sarewo Petrus ki bi sukdu-i daret, an yo nutbot ndo nde.)
42009034	Petrus ki suk saresa, duk is ma kewa án sino. Duk ne do is kewa án sa, Yefun Yesus bi pakon ka gri ré nyu ndo nde,
42009035	ete án jam sukdu kadit duk mit ne ma. Yefun Allah ki sukdu kadit duk do, "Ji bi Gan gato Ji bes anare. Nin jammo An sor."
42009036	Yefun Allah ki bi sukdu ne do or sa, an ka gri sokme Yefun Yesus wadigan ti mone sor re. Yefun Yesus bi pakon ka gri ne yo nukbot suk mwa ne nai ye yi nde. An ka gri yo ki suk yo su ye yi subot suk gato án me ne nde.
42009037	Ik ete Yefun Yesus si bi pakon ka gri is kadit banbo ne sa, yé mwa ma ku Yefun Yesus.
42009038	Yebris dik yo gato si yé mwa ne mone saiye do, "Yeguru, ji ndek mo Nan do, Nan ma Nan ós ji bi pa yebris et. Ji bi pa ge dik ne sor.
42009039	Semda ben ji bi pa re. Semda do ben pa ne yo, pa saiye dakai daret. Semda et pa kaim mo bur, pa dipa mo bur sane sor, an syokwet bre. Semda ne ben ji bi pa ibit gat sor. Semda ben ji bi pa petok sor, semda yo sombok wé kadit pa nde re.
42009040	Ji ndek mo Nan bi pakon subere án syun semda ne wé kadit ji bi pa ware, án yo nggiwa ós ji bi pa nde."
42009041	Sane Yefun Yesus ki do, "Mban! Nin gare, nin yo onyar kem ri mo Yefun nde, nin su krat teker ware go! Ji bambrai wa Ji ben Ji bi suk-i njep si nin o it! Kam ot ete bere Yefun Allah nai Ji wé kadit nin ne? Nin gwat pa ne ma mo Ji et."
42009042	Ye do gwat pa ne ma mo Yefun Yesus sa, semda ne ben pa ges gwa mo bur, semda ben pa kokro. Sarewo Yefun Yesus ndantom semda ne subere semda ne sombok wé kadit pa ne. Sane Yefun Yesus ben pa ne ge re, orete Yefun Yesus top pa ne satu mo pa bi ai.
42009043	Sane yé mwa ne sino gato me suk gato Yefun Yesus ben ne án yeket Yefun Allah bi suktinggi gato bor sye wai o mone. Yé mwa ne sino yeket suk mwa gato Yefun Yesus ben mone tó, Yefun Yesus ki nai An bi pakon do,
42009044	"Nin jammo suk gato Ji ki ré et. Bere yeko ma wa but Yetu bi Pa to Ji ré."
42009045	Sarewo Yefun Yesus bi pakon jam nde sukdu gato An ki ne re. Sukdu gane bi sukjimnut ne, Yefun Allah gurik kadit pakon re. Sarewo pakon ne nyuwa án ndo mo Yefun Yesus subot sukdu ne bi sukjimnut-i.
42009046	Yefun Yesus bi pakon duwer yu subot ye gato gum kok wai mo án sino.
42009047	Sarewo Yefun Yesus jam pakon ne bi sukjimnut mo án mit, sane Yefun Yesus nai pa wokgan dik yo ma, ete An grem pa ne ti mo An de.
42009048	Orete Yefun Yesus ki nai An bi pakon do, "Ye to mit kem mo Ji anato an kak an mit wa pa wokgan sato ré it yo, tepsu ye ne kak an mit wa Ji dom anane. Sane dom, ye to kak an mit wa Ji yo, ye ne kak an mit wa Yefun Allah gato syogat Ji ma more dom anane. Sane nin yé gato is an nggwa tepsu pa wokgan, bere Yefun Allah anato bes ye ne gum kok."
42009049	Yohanes ki nai Yefun Yesus do, "Yeguru, men me yetu ge dik yo syun semda ge bok yo wé, an ki gum su Nan gum. Sane men duyawa ye ne do, 'Nan ki gum su Yefun Yesus gum wa syun semda o nde, we nan yo sisu men nde.' "
42009050	Yefun Yesus ki nai Yohanes si bi pakon deyo do, "Nin duyawa ye ne nde, we ye gato yo duwer men nde sok mo men bi det-i, bere an ós men mone tó."
42009051	Karowa bi kam gato Yefun Yesus mu kadit bur ré, ete An it mu mo gu, Yefun Yesus nai sukjimnut dik mo An mit do, An mu mo Yerusalem o et.
42009052	Yefun Yesus yo mu nde tó, An syogat pá bok yo gwat suktaru mu nyim. Yé bok ne mu re, ete án sok mo kampung dik yo mo bur Samaria wa án ndek nje gato kem mone fro suk ndek Yefun Yesus ma mone.
42009053	Sarewo yé mwa gato kem mone bariwa Yefun Yesus re. Yé ne yo kak án mit wa Yefun Yesus nde, we yé ne jam do, Yefun Yesus mu wai mo Yerusalem re.
42009054	Yefun Yesus bi pakon gato gum do Yohanes si Yakobus jam do, ye Samaria bariwa Yefun Yesus ma mo án bi kampung sa, an we ndo mo Yefun Yesus do, "Yenggras, men ndek Yefun Allah syo bot is kadit gu ma git ye Samaria mo kampung ré wé, bado?"
42009055	Sarewo Yefun Yesus brek ma ndantom an we mo sukdu gato an we ki ne, we sukdu ne yo tepsu Yefun Yesus mit nde.
42009056	Orge Yefun Yesus si An bi pakon mu kadit pe ne mu mo kampung yi re.
42009057	Yefun Yesus si An bi pakon mubot os ne sa, yetu ge dik yo ma ete ki nai Yefun Yesus do, "Ji kwop o, ji mbau o, ji simo Nan mu mo pe gato Nan mu mone pe sor."
42009058	Yefun Yesus ki nai an do, "Ndar krok sa, bi jokwak wa kem mó, ndam sa, bi bat wa kem mó, wo Yetu bi Pa to Ji ré yo ku nat wa Ji kem not yo mo nde."
42009059	Yefun Yesus ki nai yetu ge dik yo o do, "Nan simo Ji et." Sarewo ye ne ki do, "Yenggras, ji mu bi ji bi ai mo makwe orete yo, ji simo Nan."
42009060	Yefun Yesus ki nai ye ne do, "Nan misyar ye gato jam nde Yefun gato bi sukjimnut kwop ne dakai mu bi yekwop mo makwe sor. Wo nan simo Ji, nan mu ki nai yé mwa do, 'Yefun Allah ma jowa men tepsu men bi Yekwesu it anare.' "
42009061	Yetu ge dik yo o ki do, "Yenggras, bere ji simo Nan, sarewo ji satu mu mo ji bi nu, ji ki nai ji bi rus jam or et."
42009062	Yefun Yesus ki nai an do, "Ye to simo Ji, ete an brek mu ben an bi suk-i kadit it yo, bere ye ne yo tep wa sok mo Yefun Allah bi rus-i nde, ye ne yo tep wa an ben Yefun Allah bi suk-i nde re."
42010001	Orete Yefun Yesus bes yetu ge musyu mufit o wa án mu ben Yefun bi suk-i. Yefun Yesus syogat pakon ne gewe-gewe mu nyim mo kota si nat mwa gato bere Yefun Yesus mu mone sino.
42010002	Pakon ne yo mu nde tó, Yefun Yesus ki nai án do, "Yé mwa ne tepsu sugit mwa gato kri mo nggwe, sarewo ye gato fro wa nai sugit ne yo tep nde. Sane nin ki suk su ye gato bi nggwe ne subere An syogat yé bok yo o waii mu nai sugit ne.
42010003	Nin mu tom! Ji syogat nin mu. Nin tepsu jot gan gato mu mo pe gato ndar krok mwa mó.
42010004	Nin mu it yo, nin gwat sugum nde. Nin gwat yu su sugit nde. Nin gwat sandal nde. Nin mu, nin ku nje mo os mit, nin nuk sukdu su dom nde.
42010005	Nin mu ré, nin kom mo pe dik yo, ete nin sok mo ye yo bi nu mone yo, nin ki do, 'Yefun Allah ete uttok nin mo nu re.'
42010006	Ye to iwa nin si an kem not mo an bi nu yo, nin si an kem not mo nu ne. Bere Yefun uttok ye gato bi nu ne, wo ye gato bi nu ne bariwa nin si an kem not mone yo, nin was sukdu gato nin ki ne wé kadit an, we bere Yefun yo uttok ye ne nde.
42010007	Sane nin kem mo nu dik ne sor, sugit to yé fro wa nin git mone, nin git sor. Syur to yé gwat wa nin da mone, nin da sor, we ye gato ben suk, bere ye syo suk nai an tepsu an bi kamba mone. Nin kem mo nu dik ne sor. Nin mu sem mo nu yi neya nde.
42010008	Nin mu kom mo kota dik yo, ete yé mone do kak yé mit wa nin ma it yo, suk to yé fro wa nin git, nin git sor.
42010009	Ye gato i mone, nin ben yé ne ge, ete nin ki nai nje mone do, 'Yefun Allah ma wa An jowa nin tepsu nin bi Yekwesu it anare!'
42010010	Sarewo nin mu kom mo kota dik yo, ete yé mone do bariwa nin it yo, nin mu mo os sye mo kota mit, ete nin ki sare do,
42010011	'Nin bariwa wa men, sane bofuf kadit os ré gato út mo men gwes, bofuf ne men ndot ges wé kadit men gwes tak re, subere nin jam do, nin ben sukibit nai men re. Kapre nin ben sukibit nai men, nin jammo sukdu gato men ki ré et, Yefun Allah ma wa An jowa nin tepsu nin bi Yekwesu it anare!'
42010012	Ji ki sare do, su kam gato bere Yefun Allah ma ndobot yetu mo bur ré sino, yé mo kota ne bere ku sukye wai kadit yé mo kota Sodom gato Yefun Allah syo bot git wé mo sukibit gato nje mone ben ne. ."
42010013	Yefun Yesus kiket nje mone do, "Ji ben ye gato i mo kota Korazim si kota Betsaida ne ge re, Ji syun semda titi wé kadit nje mone dom, sarewo yé yo kwet kadit sukibit gato yé ben ne nde. Sane bere Yefun Allah ben sukye nai nje mo kota we ne, we Ji do ben suk mwa gato ben yé yeket mo kota Tirus si kota Sidon yo, bergan sor ete yé mone kwet kadit sukibit gato yé ben ne kekro, orete án it san gato te, ete án krer bofuf mo án su subere yé jam do, án kwet kadit sukibit ne it.
42010014	Sarewo su kam gato bere Yefun Allah ma ndobot yetu mo bur ré sino, nin yé gato kem mo kota Korazim si kota Betsaida, bere nin ku sukye wai kadit yé mo kota Tirus si Sidon o re.
42010015	Sane dom, nin yé gato kem mo kota Kapernaum, bere yé bes nin gum kok wai kadit nje mo kota yi neya bado? Sane nde, bere Yefun Allah bare nin mo bot gesyos."
42010016	Orge Yefun Yesus ki nai An bi pakon do, "Ye gato jammo sukdu gato nin ki ne yo, tepsu ye ne jammo sukdu gato Ji ki ne dom. Ye gato bariwa nin bi sukdu-i yo, tepsu ye ne bariwa Ji bi sukdu-i dom. Sarewo ye gato bariwa Ji yo, tepsu ye ne bariwa Yefun Allah gato syogat Ji ma mo bur ré."
42010017	Yefun Yesus bi pakon ge musyu mufit satu ma sa, pakon ne mit ndo wai o re. Án ki do, "Yenggras, men ki gum su Nan gum nai ye gato semda ben it yo, semda ne jammo men, semda ne nyu, ete titi or re."
42010018	Yefun Yesus ki do, "Ji jam re. Ji me biris bi yekwesu ges kadit gu tepsu nowarek re.
42010019	Ji syo suktinggi nai nin mó re. Kapre nin yakos kwis e, wi e ne, suk ne yo gu nin kwop nde. Ji syo suktinggi nai nin subere nin nggi wai kadit biris bi yekwesu o re. Biris bi yekwesu ne yo ku os wa ben nin ibit nde.
42010020	Semda da jammo nin ete titi, sarewo nin mit at teker mone sor nde, wo ndo sa, nin mit at wa Yefun Allah krom nin gum mo An bi rus-i mo gu re."
42010021	Sugane Yefun Yesus mit at ndo nde, we Yefun Allah Gen pet mo An, ete Yefun Yesus ki nai Yefun Allah do, "Ji bi Ai, Nan anato Yekwesu mo gu nim ne si bur ré, Ji ki ndo mo Nan, we Nan gurik sukdu gato Ji ki ne bi sukjimnut-i kadit yepasye gato jam suk mwa, ete Nan kadum sukjimnut ne nai ye gato ben nggwa sato pa wokgan. Ji bi Ai, Nan ben suk tepsu Nan mit anato Ji ki ndo mo Nan ne."
42010022	"Ji bi Ai mo gu syo suk mwa ne sino gato Ji mitmo nai Ji subere Ji tepsu Yekwesu mo Yefun Allah bi rus-i. Yefun Allah sor anato jam An bi Gan to Ji ré, yetu jam nde. Ji dakai sor anato jam Yefun Allah, Ji bi Ai, kom mo mit, yetu jam nde. Sarewo ye gato Ji iwa Ji kadum Ji bi Ai nai ne, bere ye ne jam Ji bi Ai dom."
42010023	Orge Yefun Yesus brek ma sokme An bi pakon ne wadigan, ete Yefun Yesus ki nai An bi pakon do, "Nin sa, nin me suk gato ndo, nin me suk gato ben yé yeket su nin gro re.
42010024	Ji ki sare do, yenabi si yepasye bok ne sino, suga nyim neya án mit iwa me suk gato nin me su ré, sarewo án yo me nde; án mit iwa jam suk gato nin jam su ré ne, sarewo án jam nde re."
42010025	Orete yeguru agama ge dik yo gato owa duno nje su Musa bi sukduno-i ne meret os wa Yefun Yesus. An ma ti mo Yefun Yesus gwem, ete an ndo mo Yefun Yesus do, "Yeguru, ji ben suma subere ji kem ndo to kapyo mato kapyo ne?"
42010026	Yefun Yesus ki nai ye ne do, "Mo Yefun bi sukdu, ye krom sukdu sa u subot suk gato men ben subere men mbau to kapyo mato kapyo ne? Nan bi sukjimnut sa u ne?"
42010027	Yeguru agama ne ki do, "Men bi sukjimnut sye kas subot Yefun Allah, Ye gato gesyos gato jom men ne et. Men bi men nggwa wa men ben An bi suk-i sisu men mit dik, men onyar dik, men bi sukjimnut dik et. Men bi sukjimnut sye kas subot ye yi tepsu men bi sukjimnut sye kas subot men dakai et."
42010028	Yefun Yesus ki do, "Nan bi sukdu ne sangge. Nan benbot sor, subere nan kem ndo to kapyo mato kapyo."
42010029	Yeguru ne bariwa an damen mo yé mwa gwem, sane an waii ndo mo Yefun Yesus o do, "Je u anato gum do, 'ye yi' gato ji bi sukjimnut sye kas subot ne?"
42010030	Sane, Yefun Yesus gwat sukamno dik yo do, "Yetu ge dik yo mu kadit Yerusalem mu mo Yerikho. Ye ne mu kom mo os miten sa, yegitsi ge bok yo ma gu ye ne sane sor karowa an kwop rok. Yegitsi ne nai an bi san si an bi suk mwa ne sino, ete yegitsi misyar an kem mo os mit, yé ne mu kadit an re.
42010031	Yegitsi ne mu re, orete yesu ge dik yo gato ben suk mo Yefun Allah bi nu muket os ne. Yesu ne me ye ne mo os mit sa, yesu mu brekbot os de kadit, ete yesu ne mu re.
42010032	Sane dom, ye Lewi ge dik yo waii muket os ne o. An me ye ne sa, an ma, an sokbot, sarewo an brekbot os de kadit, ete an mu re.
42010033	Ye Samaria ge dik yo waii muket os ne saresa, an mu kom mo pe gato ye ne sem mo. Ye Samaria do sokbot ye ne sa, an jimnotku ye ne. Ye Samaria iwa ós ye gato yegitsi gu ne.
42010034	Sane, ye Samaria ma karowa ye ne. Ye Samaria syé manik si nau anggur mo ye ne wip, ete an far san det bot wip ne. Orete ye Samaria bes ye ne mo an bi keledai yu, an gwat mu mo nu pos. Ye Samaria mewa ye ne mo nu ne.
42010035	Ik o, ye Samaria ré nai sugum det we, ete an syo nai ye gato mewa nu pos ne. Ye Samaria syo sugum ne saresa, an ki do, 'Nan mewa ye ré, ete sugum ré yo tep nde yo, bere ji satu ma, ete ji bi napta ne o.' "
42010036	Orge Yefun Yesus ki nai yeguru ne do, "Nan nutbot yetu ka gri ne te, je u anato ben bi suk-i tepsu ye gato bi sukjimnut sye kas subot ye yi gato yegitsi gu ne?"
42010037	Yeguru ne ki do, "Ye gato dakai jimnotku ye gato ku sukye ne." Sane Yefun Yesus ki nai an do, "Nan mu, nan bi sukjimnut sye waii kas subot ye yi ga sane et."
42010038	Orge Yefun Yesus si An bi pakon mu o. Án mu kom mo kampung dik yo mo os mit sa, nggon dik yo gato gum do Marta kendo Yefun Yesus ma mo bi nu-i.
42010039	Marta bi njim dik yo gum do Maria. Yefun Yesus ma mo nu ne sa, Maria kem ga mo bur mo Yefun Yesus gwem. Maria syaretwa sukduno gato Yefun Yesus duno mom su ne.
42010040	Sarewo Marta jimnutbot suk mwa gato mom fro wa yekam gato ma ne. Sane Marta ma ku Yefun Yesus, mom ki do, "Yenggras, Nan me ji bi njim misyar ji wadigan ben suk mwa ré, wo Nan yo syogat ji bi njim ma ós ji nde wa suma ne? Nan syogat Maria ma ós ji et."
42010041	Yefun Yesus ki do, "Marta, nan jimnutbot suk mwa ré teker eta,
42010042	wo suk dik sor anato ndo wa men yetu ben ne. Maria ré nai sukjimnut wa mom ben suk gato ndo ne, mom syaretwa Ji bi sukdu-i ne, kadit mom fro suk mwa neya, sane Ji duyawa mom mone nde."
42011001	Kam dik yo, Yefun Yesus ki suk su Yefun Allah mo nat dik yo. Yefun Yesus do ki suk or sa, Yefun Yesus bi pakon dik yo ki nai An do, "Yenggras, Nan duno men subere men jam men ki suk su Yefun Allah sisu ndo et, subere men waii jam men ki suk su Yefun sato Yohanes duno an bi pakon su ne."
42011002	Sane, Yefun Yesus ki nai An bi pakon do, "Nin ki suk su Yefun Allah yo, nin ki sare do, 'Men bi Ai, Yé bes Nan gum kok sye wai ete ndo. Nan ma tepsu Yekwesu wa jowa men yetu ete ndo.
42011003	Nan syo sugit tep wa men git su kam ré et.
42011004	Nan maskwa men mo sukibit gato men ben mu nai Nan o nde, Nan nutbot o nde, tepsu men yo maskwa ye yi mo sukibit gato ye ne ben ma nai men ne nde, ete men nutbot o nde. Nan mewa men subere suk yo tik men mit ete ben men ges mo os ibit mone nde.' "
42011005	Orge Yefun Yesus gwat sukamno subot nadi, An ki nai An bi pakon ne do, "Yetu ge dik yo kadit nin mu mo an bi yesyim bi nu su noru miten, orete ye ne ki nai bi yesyim do, 'Yesyim a, nan ós ji et! Nan syo roti koi gri ma, bere ji win. Nan ós ji su roti ne,
42011006	we ré ete ji bi yesyim ge dik yo ma mo ji bi nu kadit os syu. Ji bi sugit mo nu ne or. Sugit wa ji syo nai an yo mo nde.'
42011007	Sato nan bi yesyim gato nan mu me mone, an ki kadit nu mit ne do, 'Nan syimfar ji nde. Nusyo krat it. Ji si bi pa sem re. Ji bariwa ji sun, ete ji syo sugit ne nai nan re.' "
42011008	"Sane, bere sa u ne? Ji ki sare do, kapre ye ne tepsu nan bi yesyim, an bariwa an sun, ete syo suk mwa gato nan kiwa ne. Sarewo nan damen wa nan ndek suk mo an nde, nan kigat nan bi yesyim ne anato bere nan bi yesyim ne sun, ete ós nan ne. Bere an syo suk mwa ne sino gato nan yewa ne.
42011009	Sane Ji ki sare do: Nin ndek gat Yefun Allah sane sor, bere Yefun Allah syo suk nai nin; nin meret gat sane sor, bere nin ku; nin nggo nusyo gat sane sor, bere Yefun Allah kak nusyo wa nin.
42011010	We sare, ye to ndek gat Yefun Allah, bere Yefun Allah syo suk nai an; ye to meret gat, bere an ku suk gato an mitmo ne; ye to nggo nusyo gat, bere ye kak nusyo wa an.
42011011	Yenggras, nin bi pa ndekwa boge it yo, bere nin syo kwis wa an git, bado? Nde re.
42011012	Pa ndekwa ndam bem it yo, bere nin syo wi nai pa ne bado? Nde re.
42011013	Kapre nin anato ye gato ben nin bi suk-i ibit ne, nin jam nin syo suk gato ndo nai nin bi pa. Sane bere, nin ndek suk mo nin bi Ai mo gu yo, bere nin bi Ai syo suk gato ndo wai kadit ne o re. Ye to ndek Yefun Allah wa Yefun Allah syo An Gen, bere An syo re."
42011014	Kam dik yo Yefun Yesus syun semda wé kadit yetu ge dik yo gato mbut, an yo du ndo nde. Semda do mu kadit ye ne sa, ye ne ki suk su ndo satu o re. Sane yé mwa gato mone yeket suk gato án me ne.
42011015	Sarewo ye deyo ki do, "Beelzebul gen pet mo Ye ré anato An nggiwa syun semda wé kadit nje. Beelzebul gato biris bi yekwesu ne anato syo suktinggi nai An."
42011016	Ye yi yo o meret os wa Yefun Yesus, sane án ndo mo Yefun Yesus do, "Nan ben suk yo gato ben Yefun Allah bi suktinggi ne bor wa men me et."
42011017	Yefun Yesus jam yé ne bi sukjimnut re, sane Yefun Yesus ki nai án do, "Sato, yé gato kem mo bur dik yo, maskwa ket yu ete gu yu yo, bere án yo kem ndo su yu o nde, bere yé ne ibit or re. Sane dom, yé mo rus dik yo e ne maskwa ket yu, ete duwer yu yo, bere án yo kem ndo su yu o nde.
42011018	Sane dom, mo biris bi yekwesu bi rus-i, semda e, aboksye e, yerom e ne maskwa ket yu, ete duwer yu yo, bere biris bi yekwesu si an bi rus-i yo kem ndo su yu o nde, wo bere án sino ibit mo koirut or re. Sane nin ki do, Beelzebul gen pet mo Ji anato Ji nggiwa syun semda wé kadit nje wa suma ne? Nin ki do, Beelzebul gato biris bi yekwesu ne anato syo suktinggi nai Ji wa suma ne? Biris bi yekwesu ne yo syo suktinggi nai Ji wa ben an bi rus-i ibit yo mo nde.
42011019	Nin ki do, Ji syun semda su Beelzebul bi suktinggi, sarewo ye gato simo nin syun semda su suktinggi kadit u ne? Men me suk gato ye gato simo nin ben ne, sane men jam do, sukdu gato nin ki ne siri re.
42011020	Ji syun semda su Beelzebul bi suktinggi nde, wo Yefun Allah anato ben Ji nggiwa Ji syun semda, sane anato nin jam do, Yefun Allah bi suktinggi tepsu Yekwesu gato nggi wai bor it anare. Yefun Allah ma jowa yetu mo bur ré it.
42011021	ye gato kaim nggi, gato bi sukmise mwa. Sane ye gato kaim nggi do mewa bi nu-i yo, an bi suk mwa mo nu mit kem sisu ndo, yegitsi yo ku os wa nai an bi suk nde.
42011022	Sarewo ye gato nggi wai kadit an do ma ben sukndi su an, ete gu an yo, an bi sukmise, gato an kwabom kam mone, ye gato nggi wai ne nai wé kadit an. Orete ye gato nggi wai ne nai an bi suk mwa mo nu mit ne, orge ye ne si bi yesyim syo yu su.
42011023	Ye gato mit dik su Ji nde anato tepsu ye gato bariket Ji re. Ye gato yo si Ji ben Yefun Allah bi suk-i nde anato tepsu ye gato ben suk gato Ji ben ne ibit or re."
42011024	"Yé do syun semda wé kadit yetu ge dik yo it yo, semda ne mu meret nat wa an kem mó. Semda ne mubot pe gato syur yo mo nde, semda meret nat ndo wa an sem mó. An yo ku nat yo tep nde. Saneyo, semda nut mo an syidem do, 'Ji satu mu mo ye gato tomga u ye syun ji kadit ne et.'
42011025	Semda do mu kom mone sa, an me ye ne tepsu nu gato ye fre kwo, ete ye fro suk mwa mone sisu ndo it.
42011026	Orge semda ne kendo semda ge mufit yo o gato mise wai kadit an sisu an mu kem mone dom. Sane semda bok ne ma, án sino bok nggwa mo yetu ne. Sane kom mo rut sa, yetu ne ibit wai kadit nyim ne o re."
42011027	Yefun Yesus ki sukdu ne saresa, nggon ge dik yo gato si yé mwa mone ké nai An do, "Nggon gato kem su Nan, ete bi sus nai Nan da ne, nggon ne mit at wa wai o re."
42011028	Sarewo Yefun Yesus ki do, "Sane nde re. Sare, ye gato jam Yefun Allah bi sukdu, ete benbot, bere ye ne mit at wa wai kadit Ji bi im ne o re."
42011029	Yé mwa sum wa nden wa Yefun Yesus saresa, Yefun Yesus ki do, "Nin yé gato kem mo bur ré, nin ben nin bi suk-i ibit. Nin werwa Ji ben suk yo wa kadum Yefun Allah bi suktinggi bor. Ji yo ben suk sane mo nin gwem nde. Sarewo tepsu Yefun Allah ben An bi suktinggi bor wa yenabi Yunus, bere An waii ben sane o wa nin me et.
42011030	Yenabi Yunus anato gwat Yefun Allah bi suktaru ma mo ye gato kem mo kota Niniwe. Yefun Allah bi suktinggi bor mone Sane dom Yetu bi Pa to Ji ré waii gwat Yefun Allah bi suktaru ma mo nin yé gato kem mo bur su ré. Nin me suk gato bere bor mo Ji,
42011031	Su kam gato bere Yefun Allah ma ndobot yetu mwa ne sino, nggon pasye kadit bur nden si nin sun sino. Bere nggon ne ki nin gum ibit sare do, 'Ji ma kadit os syu mu ku yeraja Salomo subere ji jam Salomo bi sukdu-i gato kru. Sarewo Ye gato jam suk mwa wai kadit Salomo si nin kem sino, ete nin misyar An re.'
42011032	Su kam gato bere Yefun Allah ndobot yetu mwa ne sino, bere ye Niniwe si nin sun sino ete ki nin gum ibit, we án jam Yunus bi sukdu-i sa, án brek kadit os ibit ete án jammo Yefun re. Ji gum-i kok sye wai kadit Yunus gum-i ne, sarewo nin yo jammo Ji bi sukdu-i nde."
42011033	"Men ndum kak it yo, men yo grem suk yo wa nde. Men gurik mo bokor desnak dom nde. Wo men grem sukru ne mo pe gato kok, subere sukru rer ku ye gato sok mo nu mit ne.
42011034	Sane nin gro tepsu sukru wa nin kaim. Nin gro ndo tepsu nin bi sukjimnut kak yo, bere rer ku nin kaim sino, wo nin gro ibit tepsu nin bi sukjimnut yo kak ri nde tó yo, nin kaim kem mo ndendu.
42011035	Sane nin mewa nin dakai, subere nin bi sukru ne te nde, wo nin bi sukjimnut kak pe sor.
42011036	Sane dom, nin do iwa nin bi sukjimnut kak subere nin jam suk gato sangge kom mo mit it yo, bere Yefun Allah kadum suk mwa ne nai nin jam. Bere nin kaim yo kem mo ndendu nde, wo tepsu sukru gato nin ndum, ete nin grem kok mo pe gato dor, bere nin jam suk mwa tepsu sukru rer ku suk mwa ne sino."
42011037	Yefun Yesus ki suk ne or sa, ye Farisi dik yo kendo Yefun Yesus ma git sugit mo an bi nu. Sane Yefun Yesus mu, Yefun Yesus git sugit mo ye Farisi bi nu ne.
42011038	Sarewo ye Farisi yeket suk gato Yefun Yesus ben ne. Yefun Yesus yo git nde tó, Yefun Yesus yo mus An syim tepsu ye Yahudi bi amui bi sukduno nde.
42011039	Sane Yefun Yesus ki nai ye Farisi ne do, "Nin, ye Farisi, nin mus gelas si mbem mo de nden kwo sor re, wo mo mit ne dum ndo nde, tepsu nin ben nin nggwa ndo mo nden sor re, wo nin mit tara re, nin gro sye wa nin ku suk mwa, nin ben sukibit mwa ye re.
42011040	Nin jam nde suk. Yefun Allah gato ut tak de nden anato ut tak de mit dom fe?
42011041	Sane suk gato mo gelas si mbem mit ne, nin syo napyo nai ye gato yewa suk et. Nin do ben sukndo su ye gato yewa suk it yo, bere Yefun Allah mit iwa nin mone, tepsu nin bi gelas si mbem ne sino kwo re.
42011042	Nin ye Farisi, bere nin ku sukye. Suk gato nin fros su sugit wa ben sugit ne wik sato kru e, es wo e, ri e, sindar e ne yo, nin tik but musyu dik ete nin syo but dik yo nai Yefun. Nin ben sukwokgan sane da ndo, sarewo nin misyar sukduno gato sye wai mo Yefun Allah bi sukduno wa suma ne? Sukduno sato, nin ben nin bi suk-i ri-roi su nje, si nin bi sukjimnut sye kas subot Yefun Allah sor, nin misyar nde, wo nin benbot sor. Nin misyar sukduno gato sye wai sane nde. Sane dom, sukduno wokgan ne, nin misyar dom nde, wo nin benbot sukduno mwa ne sino sor.
42011043	Nin ye Farisi, bere nin ku sukye, we nin iwa nin kem mo pe gato yé fro wa yepasye ma kem mo nu ari subere yé bes nin gum kok mone. Nin do mu mo pasar it yo, nin iwa yé mwa mo pasar ki do yepasye ana ma ne, ete yé ki do, 'kam ndo' mo nin.
42011044	Bere nin ku sukye, we nin tepsu makwe gato yé yo syut kwedet wa nde. Sane yé jam nde yé muya-muma mo makwe ne sor."
42011045	Yeguru agama dik yo ki nai Yefun Yesus do, "Yeguru, suk bok gato Nan ki ye Farisi gum ibit mone, tepsu Nan ki men yeguru gum ibit mone dom."
42011046	Yefun Yesus ki nai an do, "Nin yeguru agama, bere nin ku sukye dom, we nin duno nje su nin bi sukduno-i ne mwa, nin ben sukye wa nje, tepsu nin bes sukde mo nje wa yé sam. Sarewo nin yo ós nje sam sukde ne nde, nin yo ós wokgan yo dom nde.
42011047	Bere nin ku sukye, we nin fro makwe gato ndo wa yenabi gato nin bi amui gu wé ne.
42011048	Sane nin dakai ki do, nin imo suk gato nin bi amui ben ne. Nin bi amui anato gu yenabi kwop, orete nin anato nggo nu wa yenabi mo bi makwe ne.
42011049	Yefun Allah jam suk mwa ne sino, sane anato An ki do, 'Bere Ji syogat yenabi deyo si yerasul deyo gwat Ji bi suktaru ma, wo bere yé gu deyo kwop, deyo o yé ben sukye nai.'
42011050	Ri ma, nin yé mwa gato kem mo bur su ré, bere nin ku sukye mo yenabi mwa ne sino gato nin bi amui gu kwop ne. Nin bi amui gu yenabi mwa ne sino wé kadit ketke sor kom mo kam ré dom.
42011051	Kadit ketke nin bi amui gu Habel. Or o nin bi amui gu ye yi bok yo o sor kom mo Zakaria, gato nin bi amui gu kwop mo Yefun Allah bi nu si bot kot wa ye gre suge wa som Yefun su mone ndet. Sangge, Ji ki sare do, nin yé gato kem mo bur su kam ré, bere nin anato ku sukye mo yé mwa gato nin bi amui gu kwop su kam nyim neya.
42011052	Nin yeguru agama, bere nin ku sukye, we nin bi os wa nin jam Yefun Allah bi sukduno, sarewo nin yo benbot ri nde. Nin gurik Yefun Allah bi sukduno kadit ye yi gato iwa jam sukdu ne. Nin dakai bariwa Yefun Allah bi os-i ne. Sane dom, nin duyawa ye gato iwa muket Yefun Allah bi os-i ne. Sane bere nin ku sukye mone."
42011053	Yefun Yesus do mu kadit pe ne sa, yeguru agama si ye Farisi kabor Yefun Yesus gat. Yé ne iswen sukdu gato Yefun Yesus ki ne. Yé ne duwer Yefun Yesus gat, án ndogat Yefun Yesus subot suk mwa,
42011054	subere Yefun Yesus do ki suk yo siri it yo, ye Farisi si yeguru mwa ne ku os wa án ben sukye nai Yefun Yesus.
42012001	Ye Farisi si yeguru agama ben bi suk-i sa, yé mwa ye re sum mone wa án me Yefun Yesus. Yetu ge ribu bok yo, yé mwa ne ti buk mo yu. Sane Yefun Yesus yo ki sukdu nai yé mwa ne nde tó, Yefun Yesus ki nai An bi pakon do, "Nin mewa nin nggwa kadit ye Farisi bi bibit roti-i. Nin mewa nin nggwa subere nin ben suk tepsu ye Farisi ne nde. Ye Farisi duno nje su án syokwet sor, wo án yo benbot án bi sukduno nde.
42012002	Yefun Allah jam suk mwa ne sino, sane suk gato yé gurik su ré, ri ma bere bor wa yé mwa jam. Suk gato ye dumik wa yu waré, bere yé mwa jam or re.
42012003	Sane suk gato yé ki nai yu mo pe gato ndendu bere bor wa yé mwa jam su nombrak. Sane dom, suk gato ye yo tom mo ye deyo dabe mo gumwak mit, bere yé ki sye wa yé mwa ne sino jam."
42012004	"Ji bi yesyim, Ji ki sare do, nin nyuwa ye gato nggiwa gu nin da kridek kwop ne nde. Ye ne gu nin da kridek kwop sor, wo an yo nggiwa ben suk yo o nde.
42012005	Wo Ji ki rer subere nin jam ye gato nin nyuwa. Nin nyuwa Yefun Allah et. Yefun Allah sa, nggiwa gu nin da kridek kwop, orete Yefun Allah nggiwa bare nin da gesyos mo bot gesyos dom, wo yetu nggiwa gu men da kridek sor re. Sane, Ji ki sare do, nin nyuwa Yefun Allah sor re.
42012006	Yé gwat ndam syik ge mek wa yé so, bere ye ku sugum det we sor re. Sarewo ndam syik ne, Yefun Allah yo misyar nde, wo Yefun Allah mewa ndam ne sor.
42012007	Sane, mo nin dakai dom, nin sugo mwa ne sino, Yefun Allah newa re. Sane nin nyuwa suk daret nde. Yefun Allah bi sukjimnut sye kas subot men yetu ne ndo nde, sane Yefun mewa nin wai kadit ndam mwa ne o re."
42012008	Yefun Yesus ki do, "Ji ki sare do, ye gato ki mo yé mwa gwem do, an tepsu dik su Ji, gato Yetu bi Pa, bere Ji waii ki sane nai Yefun Allah bi malaikat mwa ne.
42012009	Wo ye gato rewa Ji mo yé mwa gwem, bere Ji waii rewa ye ne mo Yefun Allah bi malaikat gwem dom. Sarewo ye to da jam Ji gum sarewo an bambrai wa ki Ji gum mo yé mwa gwem, sane bere Yetu bi Pa waii rewa ye ne gum mo Yefun Allah bi malaikat gwem.
42012010	Ye gato ki sukdu kwa yo ibit ket Yetu bi Pa yo, bere Yefun Allah misyar sukibit ne, An yo nutbot o nde. Wo sukibit gato ye kiket Yefun Allah Gen, bere Yefun Allah yo misyar nde, wo Yefun Allah maskwa ket ye ne pe sor.
42012011	Yé gwat nin mu mo ye Yahudi bi nu ari e, mo yesukmise, mo yepasye gwem wa yé ndobot nin mone yo, nin jimnot teker subot suk gato nin ki nai nje mone nde. Nin nokwa teker nde,
42012012	we bere su kam gane it yo, Yefun Allah Gen duno nin su suk gato nin ki nai nje mone re."
42012013	Yetu ge dik yo mo yé mwa ne ki nai Yefun Yesus do, "Yeguru, Nan syogat ji bi nji syo men bi ai bi sukrok napyo nai ji et."
42012014	Yefun Yesus ki nai ye ne do, "Je u anato bes Ji tepsu yepasye wa kibot nin ka we bi suk-i ne? Je u anato bes Ji tepsu yegweswai wa Ji syo nin ka we bi sukrok nai yu ne?"
42012015	Orge Yefun Yesus ki nai yé mwa gato mone do, "Nin frawa nin nggwa et! Nin mewa nin nggwa subere nin gro sye wa suk mwa neya mo bur ré nde, we men do ku suk mwa ne yo, suk mwa ne yo ós men kem ndo nde."
42012016	Orge Yefun Yesus gwat sukamno sare do, "Yekaya dik yo, an jan sukjan mo an bi bur det. Sukjan ne do kri sa, yekaya ne nai sugit mwa ye re.
42012017	Sane, yekaya ne nut mo an syidem do, 'Ji bi nu wa ji grem suk mwa ré yo tep nde, sane ji ben suma ne?'
42012018	Orge an bi sukjimnut mó do, 'Ndo sa, ji tarak ji bi nu wokgan ré wé, ete ji nggo nu sye wai o, subere ji grem ji bi sugit mwa ré si ji bi suk mwa kwop mone.'
42012019	Yekaya dakai du mo an dakai do, 'Bere ji kem ndo it. Ji ku suk mwa yé re. Tahun bok yo o ete sugit ré yo or nde. Sane ji kem not it are. Ji yo ben suk o nde. Ji git, ji kamo, ji sem sor re.'
42012020	Sarewo Yefun Allah ki nai ye ne do, 'Nan jimgon, su noru ré it yo, nan kwop it are. Sane bere je u anato ku nan bi suk mwa gato nan sum ré ne? Bere nan bi suk mwa ne sok mo ye yi.' "
42012021	Sane Yefun Yesus ki do, "Ye gato sum suk mwa mo bur ré wa an dakai, wo an yo ben Yefun Allah bi suk-i nde, bere Yefun Allah waii ki do, ye ne jimgon dom."
42012022	Orete Yefun Yesus ki nai An bi pakon o do, "Sane, Ji ki sare do, sugit wa nin git ne, suk gato nin mitmo wa nin kem mo bur ré, nin nutbot teker eta nde. Sane dom, san wa nin it mo nin kaim, nin nutbot teker eta nde.
42012023	We sare, men kem mo bur ré anato ndo wai kadit sugit. Sane dom, men kaim anato ndo wai kadit san.
42012024	Men me mo ndaok. Ndam ne yo jan suk nde, ndam yo sum sugit mo bi bat nde, ndam bi nu sye wa án grem sugit yo mo nde, wo Yefun Allah mewa ndam ne re. Yefun bi sukjimnut sye wai subot men yetu, sane bere An mewa nin wai kadit ndam ne o re.
42012025	Sane nin nutbot suk mwa teker eta, bere ós nin kem wikgan yo o mo bur ré bado?
42012026	Nin nutbot suk mwa teker sane, suk ne yo ós nin kem wikgan yo o mo bur ré nde. Saneyo, nin nokwa suk yi neya teker wa suma ne? Suk ne yo ós nin nde.
42012027	Nin me es u gato dakai kom. Es ne yo werwa fro án bi san nde. Yeraja Salomo da it san gato ndo yé, sarewo Ji ki sare do, Salomo yo it san gato ndo wai kadit es u ne nde.
42012028	Yefun Allah syo es u tepsu san wa es gato dakai kom ne. Es ne kom su kam ré, sarewo bere ik ete es ne te, orete yé syo bot git wé re. Yefun bi sukjimnut sye wai subot men yetu, sane bere An mewa nin su san gato ndo wai kadit ne o re. Sane nin onyar yo kem ri mo Yefun nde wa suma ne? Bere Yefun Allah syo suk gato nin mitmo ne.
42012029	Sane nin bi sukjimnut sye mo suk gato nin git si suk gato nin da ne nde. Nin nutbot suk ne teker eta nde.
42012030	Yé mwa ne sino gato jam nde Yefun mo bur ré bi sukjimnut sye mo suk mwa ré petok sor, wo nin bi Ai Yefun Allah jam do nin mitmo suk ne.
42012031	Sane nin bi sukjimnut sye mo suk mwa ne nde, wo nin bi sukjimnut sye wa nin jammo Yefun Allah tepsu nin bi Yekwesu, ete nin ben sukndo tepsu Yefun mit sor. Sane bere Yefun syo suk mwa gato nin mitmo ne nai nin dom re."
42012032	"Nin yé gato yo mwa nde, nin nyu nde, nin anato Ji bi suksi. Bere nin bi Ai mo gu bes nin tepsu yekwesu gato ós An wa jowa An bi suk mwa ne sino.
42012033	Sane nin mu nin so nin bi suk mwa gato nin ku ne, orete sugum gato nin ku mone nin syo nai ye gato yo ku suk yo mo nde, sane bere nin ku suk mwa mo gu. Nin do ben sane, bere tepsu nin grem nin bi suk mwa ne mo gu, tepsu nin bok mbre mo sun bafar gato kem to kapyo. Nin ku suk mwa mo gu ne, suk mwa ne kem pe, yo or nde. Sane dom ye yo ku os wa sok mo gu ete gitsi nin bi suk nde. Kundun yo ku os wa ben suk ne ibit dom nde.
42012034	Nin ben Yefun bi suk-i, nin grem suk mwa mo gu sane, we pe gato nin bi suk mwa kem mone yo, bere nin bi sukjimnut sye mone dom."
42012035	"Nin fro nin nggwa wa nin ben Yefun bi suk-i et. Nin it nin bi san, nin mewa nin bi kak sawe kak ne te.
42012036	Sato yenggras dik yo bi pakwerut ge bok yo eswa án bi yenggras satu kadit yé konwa ye we kra yu. Pakwerut ge bok ne kem su án fra ete eswa án bi yenggras satu ma. Yenggras ne do satu ma yo, an do nggo nusyo yo, pakwerut ne ma kekro ete kak nusyo wa án bi yenggras.
42012037	Pakwerut ne bi yenggras do ma ku pá ne yo, pá gato mewa an bi nu tepsu yenggras syogat pá ben ne bere pá ku sukndo mone. Suk gato Ji ki ré suksangge anare, bere yenggras ne win an bi san, yenggras syogat an bi pakwerut ne kem, orete yenggras gwat sugit ma wa pakwerut ne git.
42012038	Kapre yenggras ne ma su noru miten, yenggras do ku pá gato mewa nu ne eswa pá bi yenggras satu ma yo, bere pá ne ku sukndo mone.
42012039	Sane nin napawa suk ré et. Ye gato bi nu jam do, ye gato syimsi suk ma su noru ne yo, bere an eswa yesyimsi ne ete yesyimsi ne yo ku os wa sok mo nu ne nde.
42012040	Sane dom, nin fro nin nggwa petok sor, we bere Yetu bi Pa ma su jam gato nin jam ri nde."
42012041	Petrus ki do, "Yenggras, Nan ki gado subot ye gato fro an nggwa wa an bi yenggras satu ma ne te, Nan gwat sukamno ne wa men bado, Nan gwat sukamno ne wa yé mwa ne sino, e?"
42012042	Yefun Yesus ki do, "Pakwerut gato jam suk mwa, ete ben bi suk-i ri-roi tepsu bi yenggras mit ne te, men jam pa ne sa u ne? Pa ne ben bi suk-i sa u ne? Pa ne anato tepsu pa gato yenggras bes tepsu yesu wa yenggras bi pakwerut ne sino. Pa ne mewa pakwerut bok neya sisu ndo, pa syo sugit tep wa pakwerut mwa ne git sino.
42012043	Pakwerut ne bi yenggras do ma ku pa ne yo, pa gato benbot suk gato bi yenggras syogat pa ben ne, bere pa ku sukndo mone.
42012044	Suk gato Ji ki ré suksangge anare, bere yenggras ne bes pa ne wa mewa yenggras ne bi suk mwa ne sino.
42012045	Wo sato pakwerut ne nut mo pa dakai do, 'Ji bi yenggras, nam ete bere ma,' ete pa ne kwam pakwerut yi ne daret e, pa ne kwam nggon kwerut mo nu ne dom, ete pa git sugit sor, pa da nau, an yenau bu e ne.
42012046	Orete pa bi yenggras satu ma su mit, sisu kam gato pa jam ri nde, si jam gato pa jam ri nde. Sane yo, bere pa bi yenggras sap pa kaim wip ndo nde, orete yenggras syun pa ne mu ngga mo pe gato ibit, mo pe gato ye gato jam nde Yefun ku sukye mone.
42012047	Pakwerut gato jam suk gato an bi yenggras mitwa an ben ne, sarewo pa ne yo fro nggwa wa pa benbot nde yo, bere pa ne ku sukye ndo nde. Pa gato yo benbot suk gato an bi yenggras syogat an ben ne nde yo, bere an bi yenggras syogat yé gu pa ndo nde.
42012048	Wo pakwerut gato jam nde suk gato an bi yenggras mitwa an ben ne, ete pa ne yo ben suk tepsu nde, bere yé kwam pa tep yi. Pa gato jam suk mwa, bere pa bi yenggras syogat pa ne ben suk mwa. Sane dom, pa gato jam suk mwa teker, bere pa bi yenggras syogat pa ben suk mwa teker."
42012049	"Ji ma mo bur ré wa Ji gwat bot gato git suk mwa. Bere yé wat yu, yé maskwa yu mo Ji. Ji iwa bot ne ru it.
42012050	Bere Ji ku sukye ndo nde, bere yé gu Ji kwop. Ji kwabom dek subot sukye ne kom mo pe gato or mó.
42012051	Te, nin nut do Ji ma mo bur ré wa Ji ben yetu kem ndo su yu bado? Sane nde, Ji ki sare do, Ji ma wa Ji ben yetu kem ndo su yu nde, wo Ji ben yé maskwa yu sor re.
42012052	Kadit kam ré yo, sato yetu ge mek gato kem mo nu dik, bere ge mek ne maskwa yu mo Ji, ge gri maskwa ket ge we, ge we maskwa ket ge gri.
42012053	Ye gato kem mo nu dik ne, bere pa bi ai maskwa ket bi gan, pa yebris maskwa ket bi ai, pa bi im maskwa ket bi mam, pa donggon maskwa ket bi im, nggon maskwa ket bi nyam, nggonkra maskwa ket bi om. Bere yé maskwa yu ete yé wat yu mo suk gato Ji ben ne."
42012054	Yefun Yesus ki nai yé mwa mone do, "Nin me nyotem it tak de ket, orge nin ki do, nogi it are. Sangge, sugane nogi dom.
42012055	Sane dom, nin me nobu nyot kas kadit nden ma ti, nin ki do, ré ne, nokro it anare. Sangge bere nokro dom.
42012056	Nin ki nin bi sukdu nin syokwet wik sor re. Nin watbot bur ré si gu nim ne, nin me nyotem e, nin me nobu ete nin jam suk gato bere bor. Sarewo suma ben anato nin watbot suk gato Ji ben ré, ete nin jam nde suk gato bere bor ne?"
42012057	"Nin nai sukjimnut gato sangge nde wa suma ne? Nin nutbot suk sisu ndo et.
42012058	Ye yi do maskwa nan, ete werwa nan bi denda kit an, orete an gwat nan mu mo pe gato yepasye kibot sukmaskwa ne yo, sa ndo sa nin ka we yo mu kom mo pe ne nde tó, nan si an kibot sukmaskwa ne or wé mo os miten. Wo nan yo ben sane nde yo, bere ye ne gwat nan kom mo yepasye gato kibot sukmaskwa ne. Bere yepasye ne syo nan mo yesukmise syim, ete yesukmise gwat nan mu sok mo sel.
42012059	Ji ki sare do, bere nan kem mo sel mit sane sor, nan bi denda kit ye ne orete nan syesyar."
42013001	Sugane yé bok yo mone nuk sukdu subot ye Galilea ge bok yo gato gre suge mo bot wa un Yefun Allah. Ye Galilea gre suge saresa, Pilatus syogat yesukmise gu án bok ne wé.
42013002	Yefun Yesus jam ye ne bi sukdu, orete Yefun Yesus ki do, "Nin nut do ye Galilea bok gato yé gu ne, ye Galilea ne ben sukibit mwa wai kadit yé mwa gato kem mo Galilea anato yesukmise gu án wé ne bado?
42013003	Sane nde re. Ji ki sare do, nin yo kwet kadit sukibit gato nin ben ne nde, bere nin waii kwop sato yé ne dom.
42013004	Sane dom, men nut subot yetu ge musyu dik sop munggwo gato nu syu é ma gwa kwop mo Siloam ne. Nin nut do yé ne ben sukibit mwa wai kadit ye yi neya gato kem mo Yerusalem ne bado?
42013005	Sane nde re. Ji ki sare do, nin yo kwet kadit sukibit gato nin ben ne nde, bere nin waii kwop sato yé ne dom."
42013006	Orge Yefun Yesus gwat sukamno dik yo sare do, "Yetu ge dik yo jan nak ke dik mo nggwe gur mit. Kam dik yo ete ye ne ma me nak ne bo mó bado bo yo mo nde.. An do ma sa, an yo ku nak bo yo mo nde.
42013007	Sane ye ne ki nai ye gato mewa nggwe ne do, 'Tahun bok yo ji ma meret nak bo ware, ji yo ku nak bo yo mo nde. Men jan nak ré kom wa suma ne? Sa ndo sa, men gwa wé sor.'
42013008	Sarewo ye gato mewa nggwe ne ki do, 'Yenggras, men misyar nak ré kom tahun dik yo o et. Bere ji gut es kadit i-ke, ete ji bare burka gato ndo mo i-ke dom.
42013009	Men me do tahun dik ne ma, bo it yo, ndo it, men misyar dakai kom sor. Wo men me do yo bo nde yo, men gwa nak ne wé sor.' "
42013010	Kam Sabat, ye Yahudi bi kam sye, ete Yefun Yesus duno nje mo ye Yahudi bi nu ari dik yo.
42013011	Mo yé mwa ne, nggon dik yo gato yenggwak ben, nggon ne i sor kom mo tahun musyu dik sop munggwo. Nggon ne, yenggwak syat an nyoran kwek. Nggon ne yo ti ri ndo nde.
42013012	Yefun Yesus sokme nggon ne sa, Yefun Yesus kendo nggon ne ma mo yé mwa gwem, ete An ki nai nggon ne do, "Im o, Ji ben nan ge kadit nan bi suki ré, nan nyoran ri satu it anare."
42013013	Orete Yefun Yesus ak An syim mo nggon ne. Yefun Yesus do ak An syim mo nggon ne sa, nggon ne nyoran ri satu it anane, orete mom un Yefun Allah.
42013014	Yefun Yesus ben nggon ne ge su ye Yahudi bi kam sye, kam Sabat, sane yekwesu mo ye Yahudi bi nu ari ne, yekwesu ne maskwa Yefun Yesus. An ki do, "Ari dik bi kam mumat rek wa men ben suk, men ben su kam Sabat nde. Sane nin iwa nin ge kadit nin bi suk-i ne yo, kam mumat ne tep wai mo re, wo nin ma su kam sye sare nde."
42013015	Orge Yefun Yesus ki do, "Nin ki su nin syokwet sor re, nin yo benbot nin bi sukduno-i nde. Nin dom, ben suk su kam sye. Nin kadik-kadik sombok nin bi suksi, nin gwat mu meret syur su kam sye, fe?
42013016	Nggon ré, Abraham bi dat, yenggwak ben mom i sor kom mo tahun musyu dik sop munggwo. Ndo sa, Ji sombok mom wé kadit yenggwak gato rai mom su kam sye ré."
42013017	Yefun Yesus ki An bi sukdu ne sa, ye gato maskwa Yefun Yesus ne damen ndo nde, sarewo yé mwa nut do suk gato Yefun Yesus ben ne, suk mwa ne ndo wai o re.
42013018	Or o Yefun Yesus ki do, "Yefun Allah jowa men yetu tepsu men bi yekwesu sa u ne? Ji ki rer subot Yefun Allah bi rus-i sa u ne?
42013019	Yefun Allah bi rus-i tepsu kwe nam gro mo sukamno ré. Ye yo nai kwenam gro dik yo ete jan mo bi nggwe. Kwe nam gro ne kom sye wai o re. Kwe namke ne sye sor ndam ma tom mo i-guk."
42013020	Yefun Yesus ki o do, "Ji ki rer subot Yefun Allah jowa men yetu tepsu men bi Yekwesu sa u ne?
42013021	Sare, Yefun Allah bi rus-i tepsu bibit roti mo sukamno ré: Nggon ge dik yo nai bibit roti wokgan ete nggon ne karwet su tepung sak dik, sane sor, tepung mwa ne it sino."
42013022	Yefun Yesus mu mo Yerusalem saresa, Yefun Yesus mubot kampung si kota mwa mo os, Yefun Yesus duno nje gato kem mone.
42013023	Yefun Yesus duno nje mone sa, yetu ge dik yo ndo mo Yefun Yesus do, "Yenggras, bere yetu ge bok yo sor ete sok mo Yefun Allah bi rus-i wé kadit bot gesyos bado?" Sane Yefun Yesus ki nai yé mwa mone do,
42013024	"Nin werwa nin sok mo Yefun Allah bi rus-i tepsu nin werwa nin sokbot nusyo gato buk wa nin. Ji ki sare do, bere yé mwa werwa sok mo Yefun Allah bi rus-i ware, ye ne yo ku nusyo gato nggwot ne nde re.
42013025	Nusyo ne kak tó, sarewo yenggras gato bi nu ne ti ete syimwa nusyo krat yo, yenggras do ben sane yo, bere nin ma ti mo nusyo de nden, nin ki do, 'Yenggras, nan kak nusyo wa men sok et.' Orge bere yenggras ne ki nai nin do, 'Ji jam nde nin, nin mu kadit u ne?'
42013026	Bere nin waii ki o do, 'Men si nan git sugit sino mó re. Yenggras nan ma nan duno men mo men bi kota mó re.'
42013027	Yenggras ne ki o do, 'Ji jam nde nin re, nin yé gato ben sukibit, nin mu kadit Ji tom!'
42013028	Bere nin me Abraham e, Isak e, Yakub sisu yenabi mwa ne sino mo pe gato Yefun Allah jowa men tepsu men bi Yekwesu. Sarewo nin dakai, bere Yefun bare nin mu mo nden kadit re. Sane bere nin wo ndo nde, nin nderku nin dakai mone.
42013029	Bere yetu mwa mo bur ré iwedewe, ye wis mwa ne sino ma git sugit mo pesta sye mo pe gato Yefun Allah jowa men tepsu men bi Yekwesu.
42013030	Sane yé mwa gato yé bes gum kok su ré yo, bere kam sari ne ma Yefun Allah is yé ne gum wé, án gum yo mo nde re. Sane dom yé mwa gato su ré án gum yo mo nde yo, bere Yefun Allah bes yé ne gum kok mone tó."
42013031	Sugane ye Farisi bok yo ma ku Yefun Yesus, ete ye Farisi ne ki nai Yefun Yesus do, "Nan kem more nde, Nan mu mo pe yi kadit ré, we Herodes mitwa gu Nan kwop wé."
42013032	Yefun Yesus ki nai ye Farisi ne do, "Nan mu ki nai ye gato meret os mwa tepsu ndar krok ne do, 'Su ré it yo, Ji ben ye gato i ne ge, Ji syun semda wé kadit ye gato semda ben ne, Ji ben suk ne tó, wo kam we rek o ete suk gato Ji ben ré tut mone.'
42013033	Ji kwop o Ji mbau o, Ji mu su, Ji mu mo Yerusalem sor. Ji ben Ji bi suk-i su kam re, ik o kam we rek ete or mone. Ji mu mo Yerusalem it anare, we mo Yerusalem ne pe gato yé gu yenabi mó. Sane Ji mu mone dom, pe yi yo tepsu wa yé gu yenabi mo nde."
42013034	Yefun Yesus ki do, "Kamapa! Nin yé gato kem mo kota Yerusalem, nin gu yenabi kwop, nin am ye gato gwat Yefun Allah bi suktaru ma ne su jok. Kapre nin gu yenabi kwop sane o, Ji iwa Ji mewa nin tepsu ndam kokor mewa bi gan mo i desnak, sarewo nin bariwa re.
42013035	Sane bere Yefun Allah misyar nin re. Bere Yefun Allah yo kem mo bi nu sisu nin mone o nde. Sane kadit kam ré, Ji ki sare do, bere nin yo ku Ji o nde, sane sor, tepsu kam gato nin ki do, 'Ye gato Yefun Allah syogat ma ré, Yefun Allah ben sukndo su An et!' "
42014001	Ye Yahudi bi kam sye, kam Sabat dik yo ete Yefun Yesus mu git sugit mo ye Farisi bi yepasye dik yo bi nu-i. Yefun Yesus kem mo nu ne sa, ye Farisi si yeguru agama mone sokwa An pe sor, sawe Yefun Yesus ben suk yo siri ket ye Yahudi bi sukduno-i.
42014002	Yetu ge dik yo gato syua gat gwes si syim gun kem mo Yefun Yesus gwem mone.
42014003	Yefun Yesus ndo mo ye Farisi si yeguru agama mone do, "Men ben ye gato i ne ge su kam Sabat anato tepsu Yefun Allah bi sukduno-i, bado siri kadit e?"
42014004	Yé mwa mone not, án yo ki suk yo mo nde. Orge Yefun Yesus syimtok ye gato i ne, Yefun Yesus ben ye ne ge, or Yefun Yesus syogat ye ne mu re.
42014005	Orge Yefun Yesus ndo mo yé mwa mone do, "Sato nin ge dik yo bi pa ges mo syurwak su kam Sabat yo, bere nin ben suma ne? Sane dom, nin ge dik yo bi suksi yo ges mo syurwak su kam sye yo, bere nin ben suma ne? Kapre kam sye, nin mu nin tik mu nden kadit syurwak ne fe!"
42014006	Yé mwa mone not, ye yo ki suk yo mo nde.
42014007	Yefun Yesus sokwa ye gato ye Farisi kendo ma git sugit mo an bi nu-i ne. Ye deyo meret pe gato yé fro wa yepasye ma kem mó subere an dakai kem mone, sane anato Yefun Yesus gwat sukamno. An ki nai yé mwa mone sare do,
42014008	"Yetu ge dik yo do kendo nin git mo pesta yo, nin ma nin kem mo pe gato yé fro wa yepasye ma kem mone nde, sawe bere yepasye dik yo gato gum kok sye wai kadit nin waii ma wari o.
42014009	Yepasye ne do ma mone it yo, bere ye gato ben pesta ma ki nai nin gato kem mone do, 'Nin mu nden, we ji syo nat ré nai yepasye gato ma ré kem mó et.' Orge nin mu kem mo nden kadit pe gato yepasye kem mone. Nin mu kem mo pe gato pa wokgan kem mone, sane bere nin damen ndo nde.
42014010	Sarewo yé kendo nin ma mo yé bi pesta it yo, nin ma nin kem mo nden mo pe gato pa wokgan kem mó subere ye gato ben pesta kendo nin ma, an ki do, 'Yesyim, nan ma, nan kem mo pe gato ndo ré, subere nan ku sugit kekro.' An do ki sane yo, yé mwa gato kem mone me do, ye bes nin gum kok mone,
42014011	we ye gato bes an nggwa kok tepsu an yepasye, bere Yefun Allah ben an damen o re, wo ye gato is an nggwa ga tepsu pa wokgan, bere Yefun Allah dakai bes an gum yepasye o re."
42014012	Orge Yefun Yesus ki nai ye Farisi gato kendo An ma git ne do, "Nan do konwa suk yo it yo, nan kendo nan bi yesyim ma sor nde, nan kendo nan bi nji ma sor nde, nan kendo nan bi mben ma sor nde, nan kendo yepasye gato kem mo nan bi kampung ma sor nde. Nan do kendo yé ne ma si nan git sugit mo pesta ne yo, bere yé ne waii kendo nan ma mo án bi pesta ne satu o, sane bere nan ku sukndo satu.
42014013	Sarewo nan do konwa suk yo it yo, nan kendo ye gato ku suk mo nde ma, nan kendo ye gato gwes út ma, nan kendo ye gato yo mu ndo nde ma, nan kendo ye gato gro ndu ma si nan git sino mone.
42014014	Nan do kendo ye ga sane ma it yo, bere Yefun Allah ben sukndo su nan. Ye gato nan kendo ma ne, yé ne bi os wa án ben sukndo satu yo mo nde. Wo Yefun Allah sa, bere ben sukndo satu nai nan. Su kam gato Yefun sun yé gato ben sukndo tepsu An mit ne mbau satu kadit sukkwop, su kam gane Yefun Allah ben sukndo su nan."
42014015	Yetu ge dik yo gato si nje git mone jam Yefun Yesus ki sukdu ne sa, ye ne ki do, "Bere mo pe gato Yefun Allah jowa men tepsu men bi Yekwesu ne, ye to git sugit mo pesta sye mone yo, ye ne mit at wa wai o re."
42014016	Sane Yefun Yesus gwat sukamno dik yo, An ki nai ye ne do, "Yetu ge dik yo fro suk mwa wa an ben pesta sye. Ye ne kendo yé mwa ma git sugit su an.
42014017	Yé fro suk mwa ne or sa, su kam gato yé mwa ma git sugit sino mone, ye gato ben pesta ne syogat an bi pakwerut mu ku ye gato an kendo ma wa git su an, ete an syogat pakwerut ne ki do, 'Nin ma et, suk mwa ne men fro or it anare.'
42014018	Pakwerut ne mu ku ye gato an bi yenggras kendo ma ne, sarewo yetu kadik-kadik ki bi sukye gato ben an yo ma nde. Ye gato pakwerut mu ku nyim ki do, 'Ji so bur det dik yo sim, bere ji mu watbot re, sane ji ki maaf sor, bere ji yo ba nde.'
42014019	Ye deyo ki do, 'Ji so sapi ge musyu diksim wa ben ji bi nggwe su, sane ji mu ji tom mó et. Sane ji ki maaf sor, bere ji yo ba nde.'
42014020	Ye deyo o ki do, 'Ré ete ji kra sim, sane bere ji yo ba nde.'
42014021	Pakwerut ré satu mu ki suktaru mwa gato yé ki ne nai an bi yenggras. Sane yenggras ne maskwa ndo nde, orete an syogat an bi pakwerut mu o. Yenggras ne ki do, 'Nan mu kekro. Nan mubot os sye si os wok gato mo kota mit, ete nan kar ye gato bi suk yo mo nde, nan kar ye gato yo nggiwa ben suk nde, nan kar ye gato gwes út, nan kar ye gato gro ndu ma. Nan kar yé ne ma mo pesta gato ji fro re.'
42014022	Pakwerut mu, orge an satu ma o. Pakwerut ne ki do, 'Yenggras, suk gato nan syaugat ji ben ne, ji ben or re, wo nan bi nu yo ses nde tó.'
42014023	Sane yenggras ne ki nai an bi pakwerut do, 'Nan mu kadit kota, nan mu mo nden et. Nan mubot os sye si os wok mone. Nan werwa ye gato kem mone ma dom subere ji bi nu ne ses.
42014024	Ji ki sare do, ye gato ji kendo su ketke, ye gato bariwa ma git sugit mo pesta ne, bere yé ne yo git ji bi sugit mone nde, yé ne yo git wokgan dom nde.' "
42014025	Yefun Yesus mubot os ne sa, yé mwa mu sisu Yefun Yesus mone, orete Yefun Yesus brek sokme yé mwa ne. Yefun Yesus ki nai yé ne do,
42014026	"Ye to iwa simo Ji, sarewo ye ne bi sukjimnut sye mo bi ai si bi im wai kadit Ji it yo, Ji bariwa ye ne simo Ji tepsu Ji bi pakon re. Ye to bi sukjimnut sye mo bi nggon, si bi pa wai kadit Ji it yo, Ji bariwa ye ne simo Ji tepsu Ji bi pakon re. Ye to iwa simo Ji, sarewo ye ne bi sukjimnut sye mo bi nji si bi nyanggon it yo, Ji bariwa ye ne simo Ji tepsu Ji bi pakon re. Ye to jimnotku an nggwa wai kadit Ji it yo, Ji bariwa ye ne simo Ji tepsu Ji bi pakon re.
42014027	Ye gato bariwa ku sukye tepsu ye sam kwesukwin, ete bariwa sibot suk gato Ji ben ne yo, Ji bariwa ye ne simo Ji tepsu Ji bi pakon re.
42014028	Sato nin, yetu ge dik yo do mitwa an nggo nu sye it yo, bere an ben suma ne? Ye ne yo nggo nu ne nde tó, an newa sugum or et, subere an jam do sugum tepsu nu ne bado, yo tepsu nde e?.
42014029	An newa an bi sugum sisu ndo, sawe an nggo nu napyo sor, ete sugum or kadit an, orete ri ma ye gato ma me nu ne, bere sa ye ne.
42014030	Bere yé mwa ne sa, án ki do, 'Men me ye ré et. An nggo nu, sarewo an yo ben or nde, an mu kadit re.'
42014031	Or o, sato yeraja dik yo mitwa futma gu yeraja dik yo o bi nje te, bere yeraja ré ben suma ne? Bere yeraja ré kem ete an nutbot do, 'Ji bi yesukmise ré ge ribu musyu dik sor re. Sarewo yeraja motu ne bi yesukmise ge ribu musyu we. Yeraja ne do futma gu men yo, bere men anato nggi wai bado, men yo nggi tep nde e?'
42014032	Yeraja ré do nut do, an yo nggi nde it yo, yeraja motu ne os syu kadit an tó, an syogat yegweswai ge bok yo mu gwawa an. Bere yegweswai ne gwat suktaru do, 'Men kibot sisu ndo or et. Men yo gu yu nde, wo men kem not, ete men jom syim sor.' "
42014033	Orge Yefun Yesus ki do, "Sane dom, ye gato simo Ji nutbot sisu ndo et, we ye gato yo misyar an bi suk-i or wé nde yo, Ji bariwa ye ne tepsu Ji bi pakon."
42014034	"Bók anato suk gato ndo, sarewo bók ne yo wik o nde yo, bere men ben suma subere bók ne wik satu o ne?
42014035	Bók gato yo ndo o nde, men yo mitmo o nde, bók ne yo ndo wa bur dom nde. Sane men bare wé sor. Nin brek nin dabe muya-muma kadit nde, wo nin jammo sukdu gare et!"
42015001	Kam dik yo, ete yetu ge bok yo gato nai sugum kadit nje wa pemerintah si yetu ge bok yo gato yé ki án gum ibit, án sino ma wa syaretwa Yefun Yesus ki sukdu.
42015002	Ye Farisi si yeguru agama me Yefun Yesus ki sukdu su ye gato gum ibit ne sa, ye Farisi si yeguru ne kiket Yefun Yesus, án ki do, "Bei! Ye ré ma nuk sukdu su ye gato gum ibit ré. Ye ré kak An mit wa ye gato ben sukibit ré, ete An si yé ne git sugit sino dom."
42015003	Sane Yefun Yesus gwat sukamno, An ki nai ye Farisi si yeguru ne do,
42015004	"Nin ge dik yo bi domba ge wotin dik, ete domba ge dik yo do muri yo, sane bere ye ne ben suma ne? Bere an mu kadit ge musyu musi sop musi mo pe gato domba git sugit mone, ete an mu meret ge dik gato muri ne sane sor an ku et.
42015005	An do ku domba ne sa, an bes an sam satu ma, an mit at wa wai o re.
42015006	An satu mo an bi nu, orge an kendo an bi yesyim si ye gato kem mo kampung ne sum sino, ete an ki do, 'Ji ku ji bi domba gato muri, sane nin ma men mit at wa sino et.'
42015007	Sane dom yetu ge dik yo kwet kadit sukibit gato an ben ne, ete an brek ma jammo Yefun it yo, bere Yefun Allah mo gu mit at wa yetu ge dik ne wai kadit yetu ge musyu musi sop musi gato ben sukndo tepsu Yefun mit, ye gato kwet suga nyim ne wé re."
42015008	Yefun Yesus gwat sukamno dik yo o, An ki do, "Nggon ge dik yo grem sugum det musyu dik mo mom bi nu. Sugum det dik yo do ges yo, bere mom ben suma ne? Bere nggon ne ndum kak, mom fre nu ne er, mom meret mo nu ne sane sor mom ku et.
42015009	Nggon ne do ku sugum ne sa, mom kendo mom bi yesyim si ye gato kem mo kampung ne ma sum sino, ete nggon ne ki do, 'Ji ku ji bi sugum gato ges satu it, sane nin ma men mit at wa sino et.'
42015010	Sane dom yetu ge dik yo do kwet kadit sukibit gato an ben ne, ete an brek ma jammo Yefun it yo, Yefun Allah bi malaikat mwa ne mit at wa wai o re. Sangge!"
42015011	Yefun Yesus gwat sukamno dik yo o, An ki do, "Yenggras dik yo bi pa yebris ge we.
42015012	Pa dowok ki nai an we bi ai do, 'Ai o, su ré yo, nan wat men bi sukrok mwa ne su men ka we et, nan syo napyo nai ji se!' Sane yenggras ne wat bi sukrok bot an bi pa we ne.
42015013	Kam bok yo, orge pa dowok ré so an bi sukrok mwa ne or, an ku sugum mwa mone. Orge pa gwat sugum mu kadit pa bi nat-i re. Pa mu mo os syu mo bur yi. Pa kem mone sa, pa kamo pa bi sugum ne daret sane sor sugum or re.
42015014	Pa kamo su bi sugum or kadit an sa, mo bur ne yé ku sukonde sye anato pa ne yo ku sugit wa an git yo mo nde.
42015015	Sane pa ne mu ben suk wa yetu ge dik yo mone. Yenggras ne syogat pa mu mewa yenggras ne bi jot mo an bi nggwe.
42015016	Pa on de ndo nde. Pa da on de wa git jot bi sugit-i, sarewo ye yo syo sugit nai pa git yo mo nde.
42015017	Sane pa napakom satu mo pa bi ai. Pa jam nggwa sa, pa nut mo pa syidem do, 'Ye gato ben suk mo ji bi ai bi nu, án bi sugit mwa yé re, sarewo ji kem more, ji on de ndo nde, bergan ji kwop rok.
42015018	Sa ndo sa, ji mu satu mo ji bi ai sor. Ji mu kom motu yo, bere ji ki nai ji bi ai sare do, "Ji bi ai, ji ben ji bi suk-i siri kadit Yefun Allah mit, si ji ben ji bi suk-i siri kadit nan mit dom.
42015019	Sane ji gum yo tepsu nan bi pa o nde, wo nan nai ji tepsu nan bi pakwerut sor." '
42015020	Sane, pa ne mu kadit pe ne re. Pa ne satu mu mo pa bi ai. Pa mu karowa pa bi ai bi nu sa, pa bi ai sokme pa ma it. Yenggras ne do me an bi pa ma sa, yenggras ne jimnotku pa ne ndo nde. Yenggras ne kas mu ku bi pa. Yenggras kambrut an bi pa, an i pa, an baput mo pa kwanke.
42015021	Orge pa ne ki do, 'Ai o, ji ben ji bi suk-i siri kadit Yefun Allah mit. Ji ben ji bi suk-i siri kadit nan mit dom. Ji gum yo tepsu nan bi pa o nde.'
42015022	Sarewo yenggras ne kendo an bi pakwerut bok ne ma, yenggras ne ki do, 'Nin ma kekro, nin mu nai san gato ndo ma wa nin it mo pa ré. Nin mu nai cincin ma wa nin it mo pa ré sopkwa. Nin mu nai sepatu ma wa nin it mo pa ré gwes. Nin mbrau ji bi pa et.
42015023	Orge nin mu nai sapi gan gato sye. Nin gu kwop, subere men git sino, men konwa ji bi pa gato ma ré. Men kamowa et!
42015024	Ji nut do, ji bi pa gato mu ré kwop re, sarewo pa ré mbau o re. Ji nut do, ji bi pa ré muri re, an yo ma o nde, sarewo an satu ma ku ji o re.' Sane pakwerut benbot suk gato yenggras ki ne. Yé mo nu ne konwa pa gato satu ma ne.
42015025	Sugane yenggras bi pa dosye ben suk mo nggwe tó. Pa dosye satu mo nu saresa, an jam yé sara, an jam yé ne suk.
42015026	Sane pa dosye kendo pakwerut dik yo ma. Pa dosye ndo mo pakwerut ne do, 'Yé ben suma mo nu ne?'
42015027	Pakwerut ne ki do, 'Nan bi nji dowok satu ma mo nu re. Nan bi nji satu ma ku nan bi ai o re, sane nan bi ai gu sapi gan gato sye wa men konwa.'
42015028	Pa dosye ne maskwa ndo nde it anane. Sane pa dosye bariwa an sok mo nu mit. Sane an bi ai syesyar wa bidek pa ne subere pa sok mo nu mit.
42015029	Sarewo pa dosye ne ki nai an bi ai do, 'Tahun bok yo it anare, ji ben suk wa nan, ji kamba ndo nde. Ji yo misyar suk gato nan syogat ji ben ne yo mo nde, ji ben suk mwa ne or sino re. Sarewo nan syo suk sato suma nai ji mo ji bi kamba ne? Nan yo syo sukwokgan sato kambing wa ji si ji bi yesyim konwa ji wam dik yo dom nde.
42015030	Wo pa dowok gato kamo su men bi sukrok or mo nggon ne satu ma more sa, nan syogat yé gu sapi gan gato sye subere men konwa an ma ne!'
42015031	Pa bi ai ki do, 'Pa, nan anato kem sisu ji more pe, sane ji bi suk mwa ne sino anato nan bi suk-i ne sino dom.
42015032	Sarewo men konwa nan bi nji dowok, men kamowa, we men nut do, nan bi nji gato mu ne kwop re, sarewo nan bi nji ne satu ma an mbau o re. Nan bi nji, men nut do an muri re, an yo ma o nde, sarewo nan bi nji satu ma ku men sisu ndo o re. Sane men konwa an.' "
42016001	Yefun Yesus ki nai An bi pakon do, "Yepasye dik yo gato bi suk mwa, yenggras ne bi pakwerut dik yo gato jom an bi sugum si suk mwa. Sarewo ye yi ndak ye gato jom yenggras ne bi sugum si suk mwa ne do, pakwerut ne kamo su yenggras bi suk mwa anato deyo ges or re.
42016002	Sane yepasye ne kendo pakwerut ne ma ku an. Yepasye ne ki do, 'Sukdu gato ye ndak nan su ne, gato ye ki nai ji jam ne sangge bado? Sane nan krom subot suk mwa gato nan ben su ji bi sugum si ji bi suk mwa ne subere ji jam et. Nan ben suk tepsu ji bi pakwerut gato jom sugum ne o nde it anare.'
42016003	Sane pakwerut ne nut mo an syidem do, 'Ji ben suma su ré ne? Ji bi yenggras syun ji kadit an bi nu it anare. Sane bere ji ku sugum wa ji so sugit su ne sa u ne? Ji yo nggiwa ji ben nggwe nde. Ji damen wa ji ndek suk mo nje dom.
42016004	Ji bi sukjimnut dik yo anare, sa ndo sa, ji bi yenggras yo syogat ji mu nde tó, ji werwa ji ben suk yo subere yé mwa kak yé mit wa ji, bere yé mwa ne tepsu ji bi yesyim subere yenggras syun ji it yo, ji mu si án kem mo án bi nu.'
42016005	Sane pakwerut ne kendo yé bok yo gato bi bon mo an bi yenggras ne ma mone. An kendo kadik-kadik ma, ete an ndo mo ye gato ma su futmo ne do, 'Nan bi bon mo ji bi yenggras ne kom mo ot ne?'
42016006	Ye ne ki do, 'Ji bi bon ne kom mo jeriken sye wotin dik ses su manik zaitun.' Ye gato jom yepasye ne bi suk mwa ne ki do, 'Nan me nan bi bon gato ji krom more wa ji bi yenggras jam ne. Nan ma kekro, nan rus suk gato ji krom ré wé et. Nan krom do, nan bi bon kom mo jeriken sye musyu mek sor re, musyu mek yo, men misyar sor.'
42016007	Or o pakwerut gato jom yepasye bi suk mwa ne ndo mo ye kedowe o do, 'Nan bi bon kom mo ot ne?' Ye ne ki do, 'Ji bi bon ne kom mo fas karung ribu dik.' Pakwerut ne ki do, 'Sane nan rus nan bi bon gato ji krom ré wé, ete nan krom do, nan bi bon kom mo fas karung wotin munggwo sor re, wotin we yo, men misyar sor.'
42016008	Kom mo rut sa yepasye un pakwerut gato kidar an, we yenggras jam do, pakwerut ne bi sukjimnut ko anato pa ne fro os ndo wa an dakai wa kam sari ne ma. Ye gato jam nde Yefun mo bur ré sato pakwerut ne sa, án owa fro bi suk-i su yu, wo ye gato jammo Yefun, gato kem mo pe gato rer ne, án yo owa fro bi suk-i sisu ndo su ye gato jam nde Yefun mo bur ré nde."
42016009	Orge Yefun Yesus ki o do, "Sane Ji ki sare do, nin syo nin bi suk nai nje, subere yé ne kak án mit wa nin, ete nin ku nin bi yesyim ge bok yo mone. Sane nin bi suk mwa mo bur ré do or kadit nin it yo, bere Yefun Allah syo nat gato ndo wa nin kem mó. Bere nin kem ndo mone to kapyo mato kapyo.
42016010	Ye to ben an bi suk-i ri-roi su sukwokgan gato ye syo wa an mewa ne, bere ye ne ben an bi suk-i ri-roi su suk mwa dom. Sarewo ye to ben sukibit su sukwokgan gato ye syo wa an mewa ne, bere ye ne ben sukibit su suk mwa dom.
42016011	Sane nin yo mewa sugum si suk mwa mo bur ré sisu ri-roi nde yo, bere Yefun Allah syo sukndo kadit gu wa nin mewa ne wa suma ne?
42016012	Nin yo mewa ye yi bi suk-i sisu ndo nde yo, bere yé yo syo an bi suk sok mo nin tepsu nin bi suk-i dom nde.
42016013	Sare, pakwerut ge dik yo, an yo nggiwa ben suk wa yenggras ge we nde. Bere ye ne bariket yenggras ge dik yo, ete an jimnotku yenggras ge dik yo sor re. Bere ye ne jammo yenggras ge dik yo ete an misyar yenggras ge dik yo sor re. Sane nin yo nggiwa nin gum pakwerut wa Yefun Allah si sugum sino nde."
42016014	Ye Farisi jam sukdu gato Yefun Yesus ki ne sa, án sa Yefun Yesus, we ye Farisi ne gro sye wa sugum teker.
42016015	Yefun Yesus ki nai án do, "Nin anato ben suk subere yé mwa nut do, nin sa, ben sukndo, ondewo Yefun Allah jam nin mit-i tara re. Suk gato yetu nut do, ndo, Yefun Allah nut do, ibit."
42016016	"Kadit ketke sor kom mo kam gato Yohanes, gato ras nje mo syur ma ne, yé duno nje su Musa si yenabi bi sukduno-i. Wo kadit kam gato Yohanes ma ne, Ji si Ji bi pakon duno nje subot os ndo gato Yefun Allah fro wa Yefun nai nin yetu gum sok mo An bi rus-i, ete An tepsu nin bi Yekwesu mone. Yé mwa jam sukdu ne anato yé mwa wergat nggwa wa án sok mo Yefun Allah bi rus-i.
42016017	Yefun Allah bi sukduno ne kem pe. Kapre bur ré kru e, kapre gu nim ne fres or wé e, sukdu kwa dik yo ges kadit Yefun Allah bi sukduno ne mo nde, wokgan yo dom nde.
42016018	Ye to sombok an bi nggon wé, ete an kra su nggon yi yo o it yo, ye ne ben suk siri ses an bi nggon doketke anane. Ye to kra su nggon gato bi ya sombok ne it yo, ye ne ben suk siri dom anane."
42016019	Yepasye ge dik yo, an ye gato bi suk mwa yé re. Yepasye ne kem ndo, an it san gato ndo. Kamdik-kamdik, an git sugit gato ndo yé re, suk mwa ne ndo sino.
42016020	Yetu ge dik yo o, an gum do Lazarus. Lazarus ré, an yewa suk mwa. An bi suk yo mo nde, an ndek suk daret. Lazarus ré, wip mok mwa git an kaim ndo nde. Lazarus kem mo yepasye ne bi nusyo de nden.
42016021	Lazarus on de ndo nde. Lazarus mit iwa an git sugit napta gato yepasye bare wé mo nden, sarewo sugit ne yo kom an nde. Sane dom, ndar ma rim an wip mone.
42016022	Kom mo rut sa, Lazarus kwop re, ete malaikat ma kar an da gesyos mu mo pe gato Abraham kem mone, an we kem mo pe gato ndo ne. Sane yepasye ne waii kwop o, ete yé bi an mo bur.
42016023	Yepasye da gesyos ngga mo bot gesyos. An kem mone, ete an ku sukye ndo nde. Yepasye sok mu nim, ete an me Abraham si Lazarus kem mo pe gato ndo, sarewo os syu kadit an re.
42016024	Sane, yepasye ne saiye do, "Yenggras Abraham, nan jimnotku ji et! Nan syogat Lazarus ras an sopkwa mo syur, or an gwat ma an ras mo ji brip, we more bot sye kam is ji ndo nde."
42016025	Sarewo Abraham saiye o do, "Nan napawa tomgato nan kem mo bur ne, nan ku suk mwa gato ndo, sarewo Lazarus gare yewa suk mwa. Su ré Lazarus kem mo pe gato ndo, wo nan anato kem mo pe gato yé, ete nan ku sukye mone.
42016026	Sane o, mo men miten kwoye ware, subere men yo ba mo nin nde, nin yo ma mo men nde."
42016027	Orge yepasye ne ki do, "Sane yo, ji ki nai yenggras, nan wa nan syogat Lazarus mu mo ji bi ai bi nu,
42016028	we ji bi nji ge mumek mone. Sane, nan syogat Lazarus mu wa ki suknapa wa án, subere ji bi nji yo sok mo pe gato yé more nde."
42016029	Orge Abraham ki nai yepasye ne do, "Sukduno gato Musa si yenabi bok ne krom ne wai mó re. Nan bi nji jammo sukduno ne sor re."
42016030	Sarewo yepasye ki do, "Yenggras Abraham, sukduno ne yo tep nde re. Wo yekwop dik yo do sun ete mu ki nai ji bi nji yo, bere án kwet kadit sukibit gato án ben ne sino, ete án jammo Yefun."
42016031	Sarewo Abraham ki do, "Yé ne yo jammo suk gato Musa si yenabi krom ne nde yo, kapre yekwop dik yo sun mu ki nai án o, bere yé ne yo jammo yekwop ne bi sukdu-i dom nde."
42017001	Yefun Yesus ki nai An bi pakon do, "Suk bok yo ben men yetu ges mo os ibit. Suk gane bere mó, sarewo ye gato gwat os ibit ne ma wa men, bere ye ne ku sukye ndo nde.
42017002	Ye yo ben pa wokgan gato onyar kem mo Ji ré ges mo os ibit it yo, sa ndo sa, yé rai ye ne syidem dom jok sye krat, ete yé bare an mo sem mo pe gato kru subere an rap mone. Ye ne kwop anato ndo wai kadit an ben pa ges mo os ibit.
42017003	Sane yo nin mewa nin dakai, sawe nin ben ye yi ges mo os ibit. Nin bi nji ben sukibit ma nai nin yo, nin ki an mo sukibit gato an ben ne. Nin bi nji do kwet kadit sukibit gato an ben ne yo, nin yo maskwa an mone o nde, nin nutbot o nde.
42017004	Nin bi nji ne do ben sukibit ma nai nin, ete an ma ki do, 'Ji yo ben sukibit sane nai nan o nde, ji kwet it.' Or o, kam dik yo nin bi nji ben sukibit ne nai nin sane sor kom mo wam mufit, ete an ma ki do, 'Ji kwet,' wam mufit sane yo, nin maskwa an mo sukibit gato an ben ne o nde, nin nutbot o nde."
42017005	Yefun Yesus bi pakon ge musyu dik sop we (gato yé kendo do yerasul), án ki nai Yefun Yesus do, "Yenggras, Nan ós men et! Nan syo suktinggi nai men, subere men onyar kem mo Yefun Allah nggi wai o et!"
42017006	Yefun Yesus ki nai án do, "Nin onyar kem mo Yefun wokgan sor re, saga sawi gro wokgan ne, bere nin ku suktinggi tep wa nin syogat kwe ap ré do, 'Nan tik nan ke buk kadit bur, nan mu ti, ete nan kom mo sem et!' Sane bere kwe ap ne benbot suk gato nin ki ne."
42017007	"Men nut subot nin ge dik yo bi pakwerut dik yo gato ben suk wa nin sato ben suk mo nggwe e, mewa yenggras ne bi suksi e ne. Pakwerut satu ma mo nu yo, yenggras ne kendo pa ma git sugit kekro, bado?
42017008	Sane nde, yenggras ne yo ki sane nde, wo an ki nai an bi pakwerut ne do, 'Nan ma kon sugit et. Sugit jon or, nan gwat ma, nan wen wa ji git et. Ji do git or, nan waii git wari.'
42017009	Pakwerut ne ben suk gato an bi yenggras syogat pa ben ne yo, bere an bi yenggras yo un pa mone dom nde.
42017010	Sane, nin dom, nin do ben suk mwa gato Yefun Allah syogat nin ben it yo, nin nut mo nin dakai do, 'Men ré tepsu pakwerut sor, sane men yo mitmo yé un men nde. Men ben suk gato men bi Yenggras syogat men ben ne sor.' "
42017011	Yefun Yesus mu mo Yerusalem. Yefun Yesus mu mone sa, Yefun Yesus mu ketbot os gato mubot bur Samaria si Galilea miten.
42017012	Yefun Yesus mu sok mo kampung dik yo saresa, yetu ge musyu dik gato suki borbuk git ne ma ku Yefun Yesus mo kampung de nden. Yé ka musyu dik ne ti ko kadit Yefun Yesus.
42017013	Yé ka musyu dik ne ké nai Yefun Yesus do, "Yesus o, yenggras, Nan jimnotku men et! Nan ós men et!"
42017014	Yefun Yesus sokme yé ka musyu dik ne sa, An ki do, "Nin mu, nin kadum nggwa nai yesu gato ben suk mo Yefun Allah bi nu subere an watbot nin kaim et." Yé bok ne do mu saresa, suki gato git án kaim ne, or kadit án it.
42017015	Yetu ge dik yo mone, an jam nggwa do, suki ré or kadit an it anane, sane an brek satu ma mo Yefun Yesus. Ye ne satu ma saresa, an un Yefun Allah, an wi an ambre.
42017016	Ye ne ma kom mo Yefun Yesus sa, an bare nggwa mo Yefun Yesus gwem, an un Yefun Yesus, an ki do, "Ndo mo Nan." Ye ne ye Samaria.
42017017	Orge Yefun Yesus ki do, "Ji ben yetu ge musyu dik ge kadit bi suki ne. Yetu ge dik sor satu ma ki ndo mo Yefun Allah, wo ge musi ne mo u ne?
42017018	Ye ré yo sok mo ye Yahudi bi wis-i nde, an yewis yi, sane ben sa u anato ye gare sor, ete satu ma un Yefun Allah ne?"
42017019	Orge Yefun Yesus ki nai ye ne do, "Nan ti, nan mu et. Nan onyar kem mo Ji anato nan ge re."
42017020	Ye Farisi ge bok yo ndo mo Yefun Yesus do, "Kap ot ete Yefun Allah ma jowa men yetu mo bur ré ne?" Yefun Yesus ki do, "Yefun Allah ma jowa yetu mo bur ré, bere men yo jam kadit suk gato men me su men gro nde.
42017021	Bere yetu ge dik yo ki do, 'Yefun Allah jowa men more re.' Sane nde. Bere yetu ge dik yo o ki do, 'Yefun Allah ma it. Yefun Allah jowa nje motu re.' Sane nde, wo sare, Yefun Allah jowa men mit si men onyar it, An tepsu men bi Yekwesu mo men mit si men onyar. Men yo me su men gro nde."
42017022	Orge Yefun Yesus ki nai An bi pakon do, "Kam sari ne ma bere nin iwa nin ku Ji, gato Yetu bi Pa. Bere nin iwa Ji satu ma si nin kem kom mo kam dik yo sor re, sarewo nin yo ku os wa nin ku Ji mo nde.
42017023	Kam sari ne ma, bere yé bok yo ki nai nin do, 'Nin me Ye ré et! Yetu bi Pa ma it!' bado, 'Nin me Ye ne et! Yetu bi Pa anatu it!' Yé ki sukdu sane yo, nin jambot nde. Nin mu meret Ji dom nde.
42017024	We sare, kam gato Yetu bi Pa to Ji ré satu ma mo bur ré it yo, bere yé mwa ne sino me Ji ma tepsu yé me nowarek rer bot gu kadit nobu nim kom mo nobu ket.
42017025	Sarewo Ji yo satu ma nde tó, yé mwa gato kem mo bur su ré, bere yé ne bariwa Ji or re, ete yé ben sukye nai Ji ket kwayo-kwayo.
42017026	Bere kam gato Yetu bi Pa ma su ne tepsu kam gato Nowak kem mo bur ré.
42017027	Su kam gato Nowak kem mo bur ré, yé git sugit e, yé da syur e, yé kra yu e ne. Yé ben suk gato sagana án ben ne sane sor kom mo kam gato Nowak sok mo bi kwem mit ne. Orge Yefun Allah ben syur syé ma gu yé mwa ne kwop or.
42017028	Sane dom bere kam gato Ji ma su ne tepsu kam gato Lot kem mo bur ré. Yé ben suk gato sagana án ben ne sato, yé git sugit e, yé da nau e, yé so suk mo yu e, yé ben nggwe e, yé nggo nu e ne sane sor kom mo kam gato Lot mu kadit kota Sodom ne.
42017029	Wo su kam gato Lot mu kadit kota Sodom ne, yé mwa ne gensu, we su kam gane Yefun Allah syo bot si jok ges kadit gu git yé mwa mone kwop or sino.
42017030	Sane o, su kam gato Yetu bi Pa to Ji ré satu ma mo bur ré, bere yé mwa ben án bi suk-i sagana án ben sane sor, yé mwa ne sino gensu Ji, yé mwa yo fro wa Ji ma nde.
42017031	Bere su kam gato Ji satu ma ne, ye gato ti mo bi nu yu, an is, ete an sok mo nu mit wa nai an bi suk nde. Sane dom, ye gato ben suk mo nggwe satu ma mo an bi nu wa nai an bi suk nde.
42017032	Nin napawa suk gato bor mo Lot bi nggon.
42017033	Ye to bi sukjimnut sye wa an dakai kem ndo mo bur ré yo, bergan an kwop re. Ye to yo bi sukjimnut sye wa an dakai kem ndo mo bur ré nde, ete an bi nggwa mo Ji wa an ben Ji bi suk-i yo, bere an kem ndo to kapyo mato kapyo.
42017034	Ji ki sare do, bere su noru gato Ji satu ma ne, yetu ge we sem mo kwatka dik yo, bere Ji ma nai ge dik yo, wo ge dik yo kem.
42017035	Nggon ge we yo krut bi gandum mo pe yo, bere Ji ma nai ge dik yo, wo ge dik yo kem. [
42017036	Yetu ge we yo ben suk mo nggwe yo, bere Ji ma nai ge dik yo, wo ge dik yo kem.]"
42017037	Yefun Yesus ki sane, orge An bi pakon ndo mo An do, "Yefun, bere men me suk mwa ne mo u ne?", An ki nai An bi pakon do, "Men jam suge dik yo kwop, we ndam syap mwa sum wairi wa suge mukri ne."
42018001	Orge Yefun Yesus gwat sukamno dik yo wa An duno An bi pakon, subere kamdik-kamdik pakon ne ki suk su Yefun petok sor, subere án bambraiwa ete misyar nde.
42018002	Yefun Yesus ki do, "Yepasye dik yo kem mo kota dik yo, an ye gato kibot nje bi sukmaskwa mone. Yepasye ne yo nyuwa Yefun Allah nde. Yepasye ne bi sukjimnut sye mo an dakai sor re, an yo nutbot ye yi nde.
42018003	Nggonna dik yo kem mo kota ne dom. Kamdik-kamdik nggonna ne mu ku yepasye ré petok sor. Nggonna ne ndek mo yepasye ré do, 'Nan ós ji et! Nan ki os yo ndo wa ji. Nan syogat ye gato ben sukibit nai ji ne bi kit ji kekro et!'
42018004	Kam bok yo, ete yepasye ne bariwa ós nggonna ne. Sarewo kom mo rut sa, yepasye ne nut mo an dakai do, 'Ji yo nyuwa Yefun Allah nde, ji yo nutbot ye yi dom nde,
42018005	sarewo nggonna ré ma syimfar ji gat. Sa ndo sa ji ós mom et. Ji syogat ye gato ben sukibit nai mom bi kit mom kekro subere nggonna ré yo ma syimfar ji o nde.' "
42018006	Orge Yefun Yesus ki do, "Yepasye ré, an yo ben bi suk-i ri-roi nde. Sarewo nin nutbot yepasye ré bi sukdu-i sisu ndo et.
42018007	Tepsu yepasye ne syogat ye ben sukye nai ye gato ben sukibit nai nggonna ne, bere Yefun Allah syo sukye nai ye gato ben sukibit nai Yefun bi rus-i gato ndekwa Yefun ós án noru nombrak sor. Bere Yefun Allah ki do, 'Ji me mo et.' bado?
42018008	Sane nde, wo Ji ki sare do, bere Yefun Allah ós An bi rus-i kekro. Sarewo kapyo tak Ji, gato Yetu bi Pa, satu ma mo bur ré it yo, bere Ji ku ye gato onyar kem mo Yefun Allah mó, bado?"
42018009	Yefun Yesus duno nje mone sa, ye deyo nut do án sa, yé gato ben sukndo tepsu Yefun mit wai kadit ye yi neya. Yé ne bes án nggwa kok, yé ne nut do ye yi yo ben suk-i ndo teker nde.
42018010	Sane Yefun Yesus gwat sukamno dik yo. Yefun Yesus ki nai yé gato bes án nggwa kok ne do, "Yetu ka we mu ki suk su Yefun mo Yefun Allah bi nu. Ye we dik yo ye Farisi, ye we dik yo o ye gato nai sugum kadit nje wa pemerintah.
42018011	Ye Farisi ti mone, an ki suk su Yefun Allah, sarewo an ki subot an dakai sare do, 'Ndo mo Yefun Allah, Nan, we ji yo ben sukibit sato ye yi nde. Ji yo gro sye wa suk nde, ji yo syimsi suk nde, ji yo kidar suk nde, ji yo ben siri su nggon yo mo nde. Yé mwa ne ben suk sane, wo ji yo ben suk sane nde. Ji ki ndo mo Yefun Allah, Nan, we ji ré yo ben sukibit tepsu ye gato nai sugum kadit nje wa pemerintah gato ti reya nde.
42018012	Ari dik, ji mewa ji nggwa kadit sugit yei wam we, we ji ki suk su Nan sor. Suk mwa gato ji ku ne yo, ji syo deyo nai Nan, Yefun. Ji ku sugum det musyu dik yo, ji syo det dik yo nai Nan, ji ku det musi.'
42018013	Sarewo ye gato nai sugum kadit nje wa pemerintah ne, an ti ko gan kadit ye Farisi ne. An yo sok mu nim mo gu nde, an nggo an tunap, we an nderku an nggwa mo sukibit mwa gato an ben ne. An ki do, 'Yefun Allah o, ji anato ye gato ben sukibit mwa. Nan maskwa ji o nde, wo Nan jimnotku ji et.' "
42018014	Sane Yefun Yesus ki do, "Ji ki sare do, ye gato nai sugum kadit nje wa pemerintah ré, an satu mo an bi nu sa, Yefun Allah nut do, ye ré anato ben sukndo tepsu Yefun Allah mit. Yefun Allah yo maskwa an mo sukibit gato an ben ne o nde. Wo Yefun Allah yo iwa ye Farisi ne nde. Sane, ye gato bes an nggwa kok tepsu an yepasye, bere Yefun Allah ben an damen or re, wo ye gato ben an nggwa ga tepsu pa wokgan, bere Yefun Allah dakai bes an gum yepasye o re."
42018015	Yetu ge bok yo gwat an bi pa wokgan ma mo Yefun Yesus wa Yefun Yesus ak syim mo pa ne subere ri ma Yefun Allah ben sukndo su pa ne. Yefun Yesus bi pakon me yé gwat pa wokgan ne ma mo Yefun Yesus sa, pakon ne maskwa, pakon ndantom ye gato gwat pa wokgan ma ne.
42018016	Sarewo Yefun Yesus kendo pa wokgan ne ma, Yefun Yesus ki nai An bi pakon do, "Nin misyar pa wokgan ma mo Ji sor, nin duyawa nde, we ye gato jammo Ji tepsu pa wokgan jammo bi ai, bere Yefun Allah jowa ye ne.
42018017	Suk gato Ji ki ré suksangge anare, ye to bariwa jammo Yefun Allah tepsu pa wokgan jammo bi ai ne yo, bere ye ne yo ku os wa sok mo Yefun Allah bi rus-i nde."
42018018	Ye Yahudi bi yekwesu dik yo ndo mo Yefun Yesus do, "Yeguru, Nan sa, Nan ben Nan bi suk-i ndo. Ji ben suk sato suma subere ji kem ndo to kapyo mato kapyo ne?"
42018019	Yefun Yesus ki nai ye ne do, "Suma ben to nan ki do, Ji ben Ji bi suk-i ndo ne? Yetu gato ben bi suk-i ndo yo mo nde, wo Yefun Allah ka dik sor anato ben bi suk-i ndo.
42018020	Nan jam Yefun Allah bi sukduno sato: Nin ben siri daret nde, nin gu ye yi kwop daret nde, nin syimsi suk nde, nin ndak ye yi gum su sukkidar nde, nin jammo nin bi ai si nin bi im."
42018021	Ye ne ki do, "Sukduno mwa ne sino ji benbot kadit ji ka yemsok ne it."
42018022	Yefun Yesus jam ye ne bi sukdu sa, Yefun Yesus ki nai an do, "Suk dik yo anato nan yo benbot nde tó, sare do, nan mu nan so nan bi suk mwa gato nan ku ne, orete suk mwa ne bi sugum nan syo nai ye gato yo ku suk yo mo nde, sane bere nan ku suk mwa mo gu. Nan syo sugum ne nai ye gato yewa suk, orete nan ma simo Ji et."
42018023	Ye ne jam sukdu gato Yefun Yesus ki ne sa, ye ne jimnutbot ndo nde, we ye ne bi sukjimnut sye mo an bi suk mwa ne.
42018024	Yefun Yesus jam ye ne jimnot teker subot an bi suk mwa. Sane Yefun Yesus sokme ye ne ete Yefun Yesus ki do, "Ye gato bi suk mwa iwa an gum sok mo Yefun Allah bi rus-i ne yo, bergan os ne yé teker wa an re.
42018025	Te suge sye gato gum do unta sok ket sum parke wak mó bado, nde e? Yo sok mo nde, sukye teker ware. Sane dom yé gato bi suk mwa iwa án gum sok mo Yefun Allah bi rus-i yo, suk ne sukye teker wa án re."
42018026	Yé mwa gato jam sukdu gato Yefun Yesus ki ne, án ndo mo Yefun Yesus do, "Sane bere je u anato ku os wa sok mo Yefun Allah bi rus-i ne?"
42018027	Yefun Yesus ki do, "Yetu yo bi os mo nde, wo Yefun Allah sa, bi os mó. Yefun Allah nggi wai mó re."
42018028	Orge Petrus ki do, "Men gare, men misyar men bi rus si suk mwa gato men ku ne sino kem, ete men simo Nan."
42018029	Yefun Yesus ki nai án sino do, "Suk gato Ji ki ré suksangge anare, ye to misyar bi nu e, bi nji e, bi yenggras e, bi pa e, bi suk mwa e ne kem ete jammo Yefun Allah tepsu an bi Yekwesu yo,
42018030	sugato an kem mo bur ré tó yo, Yefun Allah syo suk gado ne satu nai an mwa wai o re. Bere kam sari ne ma, ye ne kem ndo to kapyo mato kapyo."
42018031	Yefun Yesus kendo An bi pakon ge musyu dik sop we ma dor kadit yé yi, orete Yefun Yesus ki nai An bi pakon ne do, "Men mu mo Yerusalem it anare. Suk mwa gato yenabi krom subot Ji gato Yetu bi Pa ne bere bor mone.
42018032	Bere yé syo Ji mo yewis yi syim-i. Yewis yi ne bere ki Ji ket kwayo-kwayo, yé ne kabor Ji, yé ne sukut tom Ji, yé ne kwam Ji su bus, orete yé ne gu Ji kwop.
42018033	Sarewo kom mo kam we rek, bere Ji sun kadit sukkwop o re."
42018034	Yefun Yesus bi pakon jam nde sukdu gato An ki ne re, pakon ne jam wokgan yo dom nde. Sukdu gane bi sukjimnut ne, Yefun Allah gurik kadit pakon ne re, sane án jam nde re. Pakon ne nalar mo sukdu gato Yefun Yesus ki ne or re.
42018035	Yefun Yesus mu karowa Yerikho saresa, yetu ge dik yo gato gro ndu kem mo os de, ete an ndek suk mo ye gato mu wai ket os ne.
42018036	Ye gato gro ndu ne kem mo os de sa, an jam yé mwa wai ket os mone, sane an ndo mo yé mwa ne do, "Yé ben suma sare ne?"
42018037	Yé ki nai an do, "Yesus, ye Nazaret, wai ket os tore."
42018038	Sane ye gato gro ndu ne saiye do, "Yesus o, yeraja Daud bi Dat o, Nan jimnotku ji et!"
42018039	Orge ye gato mu nyim mo Yefun Yesus gwem maskwa ket ye gato gro ndu ne, ete yé ndantom an do, "Nan not tom!" Yé da ndantom an, sarewo ye gato gro ndu ne saiye gat nggi wai o do, "Yeraja Daud bi Dat o, Nan jimnotku ji et!"
42018040	Sane Yefun Yesus ti not, An syogat yé gwat ye gato gro ndu ne ma mo An. Ye gato gro ndu ne do ma sa, Yefun Yesus ndo mo an do,
42018041	"Nan iwa Ji ós nan su suma ne?" Ye ne ki nai Yefun Yesus do, "Yenggras, Nan ós ben ji gro ndo et."
42018042	Yefun Yesus ki do, "Nan gro ndo satu tom! Nan onyar kem mo ji, sane nan ge it anare."
42018043	Yefun Yesus do ki An bi sukdu or sa, ye ne gro ndo satu it anane. Orge an si Yefun Yesus mubot os ne, ete an un Yefun Allah mone. Yé mwa mone me suk gato Yefun Yesus ben ne sa, yé mwa ne un Yefun Allah dom.
42019001	Yefun Yesus mu kom mo kota Yerikho sa, Yefun Yesus mubot kota mit.
42019002	Yetu ge dik yo gato gum do Zakheus kem mo kota ne. Zakheus ré gum yesu wa ye gato nai sugum kadit nje wa pemerintah. An ye gato ku suk mwa.
42019003	Zakheus nut mo an dakai do, "Je u anato Yefun Yesus ré ne?" Sane Zakheus iwa an sokme Yefun Yesus. Zakheus werwa an ku os wa an sokme Yefun Yesus ware, yé mwa teker yawa os, we Zakheus ré ye gato ti gon.
42019004	Sane, Zakheus kas mu nyim mo os naprut, orge an it kweke dik yo, subere an sokme Yefun Yesus gato bergan mu wai ket os ne.
42019005	Yefun Yesus kom mo kwe ne sa, Yefun Yesus sok mu nim, An ki do, "Zakheus, nan is ma kekro et! Bere kam ré yo, Ji mu sem mo nan bi nu-i."
42019006	Sane Zakheus is it anane, an mit iwa Yefun Yesus ma sem mo an bi nu-i.
42019007	Yé mwa gato mone me Yefun Yesus mu sem mo Zakheus bi nu sa, án maskwa, án ki nai yu do, "Mban! Yefun Yesus mu sem mo ye gato ben sukibit mwa ré bi nu-i anare go!"
42019008	Kom mo Zakheus bi nu sa, Zakheus ti, an ki nai Yefun Yesus do, "Bere ji syo ji bi suk napyo nai ye gato yewa suk. Yé gato ji kidar ne, bere ji win án bi suk ne wam at satu o."
42019009	Sane Yefun Yesus ki nai Zakheus do, "Su kam ré yo, Yefun Allah yo maskwa nan mo sukibit mwa gato nan ben ne o nde, Yefun Allah yo nutbot o nde. Sane bere nan si ye gato kem mo nu ré sino kem ndo to kapyo mato kapyo. Bere nan kem ndo, we nan onyar kem mo Ji, tepsu Abraham onyar kem mo Yefun Allah, nan tepsu Abraham bi pa mone.
42019010	Sane Yetu bi Pa to Ji ré ma mo bur ré wa Ji syeret ye gato jam nde Yefun Allah bi os-i, subere ji ós ye ne jam Yefun Allah bi os-i. Ji kak os wa ye ne subere an kem ndo to kapyo mato kapyo."
42019011	Yé mwa mone syaretwa Yefun Yesus bi sukdu gato An ki ne sa, Yefun Yesus gwat sukamno dik yo. Pe ne karowa Yerusalem, sane yé mwa nut do, Yefun Yesus do sok mo Yerusalem it yo, sugane Yefun Allah ma ete jowa nje mone tepsu án bi Yekwesu.
42019012	Sane Yefun Yesus gwat sukamno sare do, "Yepasye dik yo, an mu mo bur yi gato os syu kadit an bi bur-i. Yepasye mu mo bur ne subere yé bes an gum tepsu yeraja wa an jowa nje mo an bi nat-i. Yé bes an gum yeraja orete yo, an satu ma mo an bi nat-i.
42019013	Yepasye ré yo mu nde tó, an kendo an bi pakwerut ge musyu dik ma, ete yepasye ne syo sugum det dik nai pakwerut ne kadik-kadik. Yepasye syo sugum nai an bi pakwerut, ete an ki do, 'Sugum gato ji syo nai nin ré, nin ben suk su, subere nin ku sugum mwa wai o. Nin ben suk su sugum ré sor kom mo ji satu ma et.'
42019014	Sarewo yé mo bur ne bariket yepasye ne. Sane yé syogat yé bok yo mu boribot an subere yé bok ne ki nai yekwesu mone do, 'Men bariwa nan bes ye ne gum yeraja wa jowa men mo men bi bur-i.'
42019015	Sarewo yekwesu mone bes yepasye ne gum yeraja, orete an satu ma mo an bi bur-i. Yepasye satu ma sa, an syogat yé kendo an bi pakwerut ge musyu dik ne ma, subere an ndo subot sugum gato an bi nai re. An ndobot do, 'Te, kadik-kadik ku sugum kom mo ot it ne?'
42019016	Pakwerut doketke ma ki nai an do, 'Yenggras, sugum det dik gato nan syo nai ji ne, ji ben suk su, sane ji ku det musyu dik yo o tó ré.'
42019017	Yenggras ne ki do, 'Nan sa, pakwerut gato ben sukndo. Nan ben nan bi suk-i ri su sukwokgan gato ji syo nai nan, sane, ré yo, ji bes nan tepsu yesu wa jowa nje mo kota musyu dik.'
42019018	Pakwerut kedowe ma ki nai yepasye ne do, 'Yenggras, sugum det dik gato nan syo nai ji ne, ji ben suk su, sane ji ku det mumek yo o tó ré.'
42019019	Yepasye ne ki nai pakwerut ne do, 'Sane ji bes nan tepsu yesu wa jowa nje mo kota mumek.'
42019020	Pakwerut dik yo ma o ki do, 'Yenggras, sugum det dik gato nan syo nai ji ne, ji nggwot mo ji bi san det, ete ji grem yei.
42019021	Ji nyuwa nan, we ji jam do nan syogat nan bi pakwerut sam sukde. Nan nai suk kadit pe gato nan bi kamba mo nde. Nan nai sugit gato kri mo nggwe gato nan jan nde anato ji nyuwa nan.'
42019022	Yepasye ne ki nai pakwerut ne do, 'Nan yebambrai, nan ben sukibit. Kadit nan bi sukdu, ji kadum do nan anato ye gato ben sukibit. Nan da jam suk gato ji ben ne, sarewo nan dakai bambrai. Nan jam ji syogat ji bi pakwerut sam sukde, nan jam ji nai suk kadit pe gato ji bi kamba mo nde, nan jam ji nai sugit gato kri mo nggwe gato ji jan nde, sarewo nan dakai bambrai.
42019023	Nan jam ji syogat ye yi ben suk wa ji sane, nan yo gwat ji bi sugum mu grem mo bank nde wa suma ne? Nan gwat ji bi sugum grem mo bank sa, bere ji satu ma, ete ji ku sugum ne su bi bunga o tó, ji ku sugum mwa gan yo o.'
42019024	Orge yepasye ne ki nai yé bok yo gato ti mone do, 'Nin nai sugum kadit pa ré, nin syo nai pa gato ku sugum det musyu dik yo o ne.'
42019025	Yé bok yo mone ki nai yepasye ne do, 'Yenggras, men syo sugum ne nai an, sarewo an ku sugum det musyu dik mó re.'
42019026	Yepasye ne ki do, 'Ji ki sare do, ye gato bi suk mó yo, bere an ku suk mwa wai o. Ye gato mewa suk gato ye yi syo nai an sisu ndo yo, bere Yefun Allah bes ye ne jowa suk mwa wai o. Wo ye gato bi suk yo mo nde yo, wokgan gato mó yo, bere yé nai or wé kadit an re.
42019027	Sane yo, nin kar yé gato bariwa jammo ji ne, nin kar yé gato bariwa ji gum yepasye wa jowa án ne. Nin gwat yé bok ne ma mo ji gwem, ete nin gu án kwop wé.' "
42019028	Yefun Yesus do ki sukdu ne or, Yefun Yesus mu mo kota Yerusalem. Yefun Yesus mu saresa, Yefun Yesus mu nyim mo yé mwa gwem.
42019029	Yefun Yesus mu, An karowa kampung we gato gum do Betfage si Betania mo bobuk Zaitun sa, Yefun Yesus syogat An bi pakon ge we mu nyim.
42019030	Yefun Yesus ki do, "Nin ka we mu nyim mo kampung gato karo mone. Nin ka we mu kom mone it yo, bere nin ka we me keledai gan ge dik yo gato yé jik mone. Keledai ne ye yo it mo nde tó. Nin ka we sombok ete nin ka we gwat ma.
42019031	Do ye yo ndo mo nin ka we do, 'Nin ka we sombok keledai ré wa suma ne?' Yo, nin ka we ki do, 'Men bi Yekwesu mitmo keledai ré.' "
42019032	Sane pakon ge we ne mu nyim, ete an we ku suk mwa ne tepsu Yefun Yesus ki nai an we ne.
42019033	Pakon ge we sombok keledai ne saresa, ye gato bi keledai ne ndo mo pakon ge we ne do, "Nin ka we sombok keledai ré wa suma ne?"
42019034	An we ki do, "Men bi Yekwesu mitmo keledai ré."
42019035	Pakon ge we ne gwat keledai ne ma kom mo Yefun Yesus sa, an we sya an we bi sansun mo keledai yu, orete an we ós Yefun Yesus it mo keledai ne.
42019036	Yefun Yesus it or, An gwat keledai mubot os sa, yé mwa mone sya án bi sansun mo os mit wa mbrau os gato Yefun Yesus muket ne.
42019037	Karowa Yerusalem ne, Yefun Yesus mu kom mo pe gato os ne is kadit bobuk Zaitun sa, Yefun Yesus bi pakon mwa ne án wi, án ambre sino, án un Yefun Allah mo suk mwa gato ben án yeket gato án me Yefun Yesus ben ne.
42019038	Pakon mwa ne saiye do, "Yeraja gato Yefun Allah syogat ma ré, Yefun Allah ben sukndo su An et! Yé mwa ne sino mo gu ete kem not. Men yetu ete bes Yefun Allah gum kok sye wai o et."
42019039	Ye Farisi deyo gato simo yé mwa mone ki nai Yefun Yesus do, "Yenggras, yeguru, nan syogat nan bi pakon ne not et."
42019040	Yefun Yesus ki do, "Ji ki sare do, Ji do syogat Ji bi pakon not it yo, bere jok mwa ré waii saiye un Ji."
42019041	Yefun Yesus mu karowa Yerusalem anane. Yefun Yesus sokme kota ne sa, An wo wa nje mone.
42019042	Yefun Yesus wo, An ki do, "Kamapa! Su kam ré nin yé gato kem mo Yerusalem jam nde os gato bere Ji kak subere nin kem not, subere nin si Yefun Allah kem ndo su yu. Nin jam os ne sa, bere nin yo ku sukye nde. Sarewo nin bi sukjimnut yo kak wa nin jam kom mone nde, nin bariwa os ndo gato Yefun Allah fro wa nin re.
42019043	Kam yo tak bere nin ku sukye. Bere yeko futma wairi wa nin sino mo kota ré, ete yeko gu nin kadit deyo-deyo.
42019044	Bere yeko gu nin kwop or sino, ete yeko ne ma ben suk mwa mo kota mit ne ibit sino. Jok mwa gato yé nggo nu su ré, bere yé ma krut jok mwa ne or re, dik yo ut mo dik yo o nde. Nin jam nde Yefun Allah syogat Ji ma wa nai nin kadit sukye ne. Nin bariwa, sane bere nin ku sukye re."
42019045	Orge, Yefun Yesus sok mo ros gato yé nggo wairi wa Yefun Allah bi nu de mit. Yefun Yesus sok mone sa, Yefun Yesus syun yé bok gato so suk mone titi wé kadit pe ne.
42019046	Yefun Yesus syun yé mwa ne wé, Yefun Yesus ki do, "Ye krom mo Yefun Allah bi sukdu do, 'Ji bi nu ré yo, yé kendo do nu gato yé benadi mó,' wo nin gato so suk mo Yefun Allah bi nu mit ré, nin ben nu ré tepsu nu gato ye syimsi ne ma kem mó."
42019047	Kamdik-kamdik Yefun Yesus duno nje mo Yefun Allah bi nu. Yekwesú mo Yefun Allah bi nu, yeguru agama si ye Yahudi bi yepasye meret os wa gu Yefun Yesus kwop wé,
42019048	sarewo án yo ku os wa án gu Yefun Yesus nde, we yé mwa mone sum wairi wa Yefun Yesus. Yé mwa syaretwa Yefun Yesus bi sukdu sane sor, yé mit iwa wai o re, ye syaretwa pe sor.
42020001	Kam dik yo Yefun Yesus duno nje mo Yefun Allah bi nu de mo ros de mit. Yefun Yesus duno nje mone, An ki sukdu subot os ndo gato Yefun Allah fro wa men yetu. Yefun Yesus duno nje saresa, yekwesú mo Yefun Allah bi nu, yeguru agama si ye Yahudi bi yepasye ma mo An mone.
42020002	Yé ne ndo mo Yefun Yesus do, "Je u anato bes Nan wa Nan ben suk mwa more ne? Je u anato syogat Nan ma more ne? Nan ki mo et!"
42020003	Yefun Yesus ki nai yé bok ne do, "Ji waii ndo mo nin subot kwa dik yo or et.
42020004	'Je u anato bes Yohanes wa ras nje mo syur ne, Yefun Allah bado, yetu e?' Nin ki napyo nai Ji jam et."
42020005	Orge yepasye ne ki nai yu do, "Men ki sa u nai An ne? Men do ki do, 'Yefun Allah anato bes Yohanes' it yo, bere An ndo mo men do, 'Sane nin yo jammo Yohanes nde wa suma ne?'
42020006	Wo men do ki do, 'Yetu anato bes Yohanes' it yo, bere yé mwa more maskwa men ete am men su jok, we yé mwa ne onyar kem mo Yohanes tepsu yenabi gato Yefun Allah bes ne."
42020007	Sane yé ne ki nai Yefun Yesus do, "Men jam nde ye gato bes Yohanes ne."
42020008	Orete Yefun Yesus ki nai án do, "Sane yo, Ye gato bes Ji wa Ji ma ben suk more ne, Ji yo frot An gum nai nin jam dom nde."
42020009	Yefun Yesus duno nje mone saresa, An gwat sukamno sare do, "Yetu ge dik yo ben nggwe anggur, orete yenggras ne syogat yetu ge bok yo mewa nggwe ne. Yenggras ré ki nai yé ne do, 'Anggur ré do bo it yo, nin wat i-we, napyo wa ji, napyo wa nin.' Orge yenggras ne mu mo nat yi kadit re, an kem nam mo nat ne.
42020010	Su kam gato anggur bo um ne, yenggras ne syogat an bi pakwerut dik yo mu mo yé bok gato mewa nggwe ne subere yé ne wat anggur bo napyo wa an. Pakwerut ne do ma sa, yé gato mewa nggwe ne kwam pakwerut ne, orete yé ne yo syo suk yo nai pa gwat mu nde. Án syogat pakwerut ne mu yi satu mo pa bi yenggras.
42020011	Orge yenggras ne syogat pakwerut dik yo o mu o, sarewo ye gato mewa nggwe ne gu pakwerut ne dom, án kabor pakwerut ne, án ben pa ket kwayo-kwayo, ete án yo bi suk yo nai pa gwat mu nde, án syogat pakwerut ne mu yi satu.
42020012	Orge yenggras ne syogat pakwerut dik yo o waii mu o. Yé gato mewa nggwe ne kwam pakwerut do gri ré, orete án bare pa mo nggwe de nden.
42020013	Sane, yenggras nut mo an dakai do, 'Ji ben suma ne? Sa ndo sa, ji bi pa gato ji jimnotku ne, ji syogat ji bi pa mu mone. Ji bi pa sa, bere ye gato mewa nggwe ne jammo an.'
42020014	Wo yé gato mewa nggwe ne do me pa ma sa, án ki nai yu do, 'Yenggras gato bi bur det ré bi gan anare. Men gu pa kwop wé et, subere bur det ré sok mo men.'
42020015	Sane yé ne gwat pa mu kadit nggwe, ete yé gu pa kwop wé mone." Orge Yefun Yesus ki do, "Sane yenggras gato bi nggwe ne bere ben suma su ye gato mewa an bi nggwe ne?
42020016	Bere an ma, an gu yé gato mewa an bi nggwe ne wé, orete an syogat ye be yo o waii mewa an bi nggwe ne." Yé syaretwa Yefun Yesus gwat sukamno ne or sa, yé ki do, "Mban! Men bariwa sukibit sane bor mo men re."
42020017	Yefun Yesus sokme yé mwa mone, orete Yefun Yesus ki do, "Sane yo, sukdu kwa ré gato yé krom mo Yefun Allah bi sukdu ne bi sukjimnut sa u ne? Sukdu ne ki do, 'Jok gato ye nggo nu su ne, su ketke yé bariwa, án nut do ibit re, ri ma sa yé nai jok ne tepsu jok gato ndo wai wa yé nggo nu ne su o re.'
42020018	Yé mwa ne sino gato gwes ti mo jok gato ndo ne ges, bere án kaim mbrur re, wo ye gato jok gato ndo ne ges gwa it yo, bere án dat de su bur."
42020019	Ye Yahudi bi yeguru agama si yekwesú mo Yefun Allah bi nu ne, án sino jam do Yefun Yesus gwat sukamno ne pet mo sukibit gato án ben ne. Sane án werwa án but Yefun Yesus ware, án nyuwa yé mwa gato sum mone.
42020020	Sane yeguru si yekwesú ne eswa bi kam-i tep wa án but Yefun Yesus. Yekwesú ne syo sugum nai yetu ge bok yo gato ben nggwa tepsu ye gato ben sukndo. Yé bok ne mu ndarwa Yefun Yesus, yé ne meret os wa ben kidar Yefun Yesus. Án ndobot Yefun Yesus, subere Yefun Yesus do ki suk yo siri it yo, án ku os wa án but Yefun Yesus, ete án gwat Yefun mu án syo mo yepasye gato jowa bur ne syim-i.
42020021	Sane yé bok ne gato meret os wa ben kidar Yefun Yesus, yé ne ma ete ki nai Yefun Yesus do, "Yeguru, men jam do, suk mwa gato Nan duno men su ne ndo sino. Nan duno men yetu, yepasye si ye gato wok ne sino, Nan duno men su Yefun Allah bi sukdu-i ne rer sor. Nan duno yé mwa ne sino tepsu yu.
42020022	Sane, men iwa men jam Nan bi sukjimnut subot sukdu ré et, sare do, pemerintah bi yekwesu gato gum do Kaisar syogat men bi sugum pajak nai an, sane men ye Yahudi bi sukduno-i ki suma ne? Men bi sugum pajak anato ndo tepsu sukduno ne bado, siri kadit e?"
42020023	Yefun Yesus jam yé ne meret os wa An subere yé maskwa An mo sukdu gato An ki satu ne. Sane An ki do,
42020024	"Nin gwat ye Roma bi sugum det dik yo ma wa Ji me et. Yé krom je u ana kaim mo sugum det ré ne? Yé krom je u ana gum mo sugum det ré ne?" Yé ne ki do, "Yé krom Kaisar kaim mone, si yé krom Kaisar gum mone."
42020025	Sane Yefun Yesus ki nai yé ne do, "Sane, Kaisar bi suk-i yo, men syo nai Kaisar, wo Yefun Allah bi suk-i yo, men syo nai Yefun sor."
42020026	Yé bok gato meret os wa án ben Yefun Yesus ki suk yo siri ne, án yo ku os yo mo nde. Yefun Yesus yo ki suk gato ibit nai yé mwa mone mo nde. Yé bok ne not kadit, we án yeket suk gato Yefun Yesus ki ne.
42020027	Orge ye Saduki ge bok yo ma ku Yefun Yesus. Ye Saduki bi sukduno-i kwa yo do, ye gato kwop bere yo sun o nde. Ye Saduki ré ma ndo mo Yefun Yesus do,
42020028	"Yeguru, Musa krom sukduno ré wa men do, ye gato yo ku pa nde do kwop it yo, bere an bi nji waii kra su nggonna ne subere ku pa win an bi nji gato kwop ne.
42020029	Wam dik yo, pa yedik ge mufit kem more mó re. Pa do futmo kra su nggon dik yo, orete pa ne kwop, an yo ku pa nde.
42020030	Sane an bi nji gato ak mo an waii kra su nggonna ne. Sarewo pa kedowe ne kwop, an yo ku pa nde.
42020031	Pa dogri sane dom, pa kedogri ne waii kra su nggonna ne o, orete pa ne kwop, yo ku pa nde re, sane, sane sor pá bok ne sino kom mo kedomufit kra su nggonna ne ware, pá bok ne sino yo ku pa nde, wo pa ne kwop or.
42020032	Orge nggonna ne waii kwop wari.
42020033	Sane it yo, su kam gato yekwop sun kadit sukkwop it yo, nggon gato kra su pa ge mufit ne te, bere nggon ne tepsu pa u bi nggon ne?"
42020034	Yefun Yesus ki nai ye Saduki ne do, "Ye gato kem mo bur ré kra su yu sagana,
42020035	wo yé gato Yefun Allah nut do yé ne sa, tep wa Yefun Allah bere sun án kadit sukkwop ne, su kam sari ne ma yé ne yo kra mo nde.
42020036	Yé ne bere tepsu malaikat, án gesyos it, án yo kwop o nde. Yé ne anato Yefun Allah bi pá, we Yefun sun án kadit sukkwop.
42020037	Sane sukdu subot ye gato sun kadit sukkwop it yo, Musa dom ki rer do, sangge, ye gato kwop bere sun. Musa krom subot suk gato an me kweke dik yo Musa krom suk gato Yefun Allah ki ne sare do, 'Ji anato Yefun Allah gato jom Abraham, Isak si Yakub.'
42020038	Yenggras ka gri ne da kwop su nyim neya, sarewo án mbau satu. Sane Yefun Allah yo jom ye gato kwop nde, wo Yefun Allah jom ye gato mbau sor. Men yetu nut do yenggras ne kwop re, wo Yefun Allah sa, An jam do An bi pá bok ne sino mbau tó."
42020039	Yeguru agama deyo ki do, "Yeguru, sukdu gato Nan ki ne ndo wai o re."
42020040	Sane ye yo ndobot Yefun Yesus subere yé meret os wa Yefun o nde, we yé damen teker ware.
42020041	Orge Yefun Yesus ki nai nje gato syaretwa An bi sukdu mone do, "Suma ben anato yeguru ki do Yekwesu gato Yefun Allah syogat ma mo bur ré wa nai men yetu kadit sukye ete jowa men ne anato Daud bi dat ne?
42020042	We Daud dakai krom mo buku Mazmur do, 'Yefun Allah Ye gato gesyos ki nai ji bi Yekwesu do, Nan kem tak Ji de syim ge.
42020043	Nan si Ji tepsu Yekwesu sino mone sane sor Ji syo yeko gato iwa gu Nan mo Nan syim, subere án jammo Nan et.'
42020044	Sane mo Mazmur ne, Daud kendo Kristus tepsu an bi Yekwesu. Sane men kendo Kristus do, 'Daud bi dat' sor nde, wo An tepsu 'Daud bi Yekwesu' dom."
42020045	Yé mwa mone syaretwa Yefun Yesus ki sukdu sa, Yefun Yesus ki nai An bi pakon do,
42020046	"Nin mewa nin nggwa kadit yeguru agama. Yé ne iwa it san syu gato ndo, ete án mu mo peyo-peyo su san gato ndo ne, subere yé mwa sokme án. Sato yeguru do mu mo pasar it yo, án iwa yé mwa mo pasar nut do án yepasye, án iwa yé ki do, 'kam ndo' mo án. Yeguru ne iwa án kem mo pe gato yé fro wa yepasye ma kem mó, sato mo nu ari e, mo pesta e ne subere yé bes yeguru gum kok mone.
42020047	Yeguru ne kidar nggonna subere án nai suk mo nggonna ne bi nu or sino. Sane dom yeguru ne benadi syu, subere yé mwa gato me yeguru benadi sane nut do, yeguru ré sa, ben Yefun Allah bi suk-i sisu ndo, ondewo yeguru ben bi suk-i ibit re. Sane bere Yefun Allah syo sukye gato de wai nai yeguru gane o re."
42021001	Yefun Yesus kem mo Yefun Allah bi nu de sa, Yefun Yesus sokwa yepasye gato ku suk mwa ma mone. Yefun Yesus sokwa yé ne bok bi sugum mo peti dik yo mone. Yé bok sugum mo peti ne wa yé ne som Yefun Allah su ne.
42021002	Yefun Yesus sokwa nggonna dik yo ma mone dom. Nggonna ne ye gato yewa suk, mom yemiskin gato ku suk mo nde. Nggonna ne gwat bi sugum wokgan yi sor. Mom bok sugum det wokgan we mo peti mit ne.
42021003	Yefun Yesus ki nai An bi pakon do, "Suk gato Ji ki ré suksangge anare, nggonna gato yewa suk ré bok bi sugum-i mo peti mwa wai kadit yé mwa ré sino,
42021004	we yé mwa ré da bok sugum mwa, sarewo án syo sukwokgan kadit án bi suk mwa gato án ku ne. Nggonna ré da bok sugum wokgan sor re, sarewo mom syo suk gato mom ku ne sino, mom bok or sino mo peti re."
42021005	Yefun Yesus bi pakon sokbot Yefun Allah bi nu ne sa, An bi pakon deyo ki do, "Jok gato yé nggo nu su ne, jok ne ndo wai o re. Suk mwa gato yé grem mo nu wa som Yefun Allah su ne, nin me ne, ndo wai o re." Sane Yefun Yesus ki do,
42021006	"Suk mwa gato nin me more, kam sari ne ma ibit sino. Jok mwa gato yé nggo nu su ne, bere yé ma krut jok mwa ne or re, dik yo ut mo dik yo o nde."
42021007	Yefun Yesus bi pakon ndo mo An do, "Yeguru, sukdu gato Nan ki subot Yefun Allah bi nu ne te, kam ot ete suk mwa gare bor ne? Suk sato suma anato bere bor nyim wa ós men jam do, bergan suk mwa ne bor it, kam gato Nan ki ne ana gare it ne?"
42021008	Yefun Yesus ki do, "Nin mewa nin nggwa sawe ye yo ma kidar nin. Bere yé mwa ma ki do, 'Ji anato Kristus, kam gane ana ma it, bur ré kru it anare,' ete kidar yé bok ne sino jammo án re. Yé do ma ki sukdu sane yo, nin simo yé ne nde.
42021009	Bere nin jam sukdu subot yé ben sukndi karowa nin, bere nin jam sukdu subot yé gu yu mo peyo-peyo, sarewo nin nyu nde. Bur ré yo kru nde tó, bere yé ben sukndi ete gu yu nyim et."
42021010	Yefun Yesus ki nai An bi pakon o do, "Bere negara deyo futma gu negara deyo o, bere yewis deyo futma gu yewis deyo o mone tó.
42021011	Bere sui sye juwai bur ré ram mo peyo-peyo. Bere sukonde sye bor mo peyo-peyo dom. Bere suki ben yé mwa ne i. Bere suk bok yo gato kadum Yefun bi suktinggi bor mo gu nim ben nje mo bur ré nyu ndo nde.
42021012	Sane suk mwa gane yo bor nde tó, bere yé but nin, bere yé ben sukye nai nin. Yé gwat nin deyo mu mo ye Yahudi bi nu ari dom, ete yé ndobot nin mone. Yé gwat nin deyo sok mo sel dom. Bere yé but nin, we nin onyar kem mo Ji, ete nin ben Ji bi suk-i. Bere yé gwat nin mu mo yepasye gato jowa bur ré, bere nin ti mo yeraja si gubernur gwem.
42021013	Yé do gwat nin mo yepasye ne gwem it yo, nin ku os mone wa nin ki sukdu subot os ndo gato Yefun Allah fro wa yetu ne nai yepasye ne jam.
42021014	Sane yé yo gwat nin mu mo yepasye nde tó, nin nai sukjimnut dik do, nin jimnot teker subot suk gato bere nin ki ne nde.
42021015	We, bere Ji anato ós nin ki sukdu gato ndo nai ye gato ndobot nin ne. Ji ós nin jam suk subere ye gato maskwa nin yo duwer nin mo suk gato nin ki ne nde. Bere ye gato maskwa nin yo ku os wa iswen nin mo sukdu gato nin ki ne nde.
42021016	Bere nin deyo bi ai si bi im meret os ete syo nin mo ye gato bariket nin syim. Nin deyo bi nji, bi mben, bi yesyim meret os wa nin dom, yé ne syo nin mo yepasye syim dom, orete yepasye syokom yé gu nin deyo kwop wé.
42021017	Nin ben Ji bi suk-i, sane bere yé mwa ne sino bariket nin.
42021018	Sarewo Yefun Allah mewa nin pe, nin sugo wokgan yo ibit mo nde.
42021019	Nin onyar kem pe mo Ji it yo, bere nin kem ndo to kapyo mato kapyo."
42021020	"Nin do me yeko futma wairi wa Yerusalem it yo, nin jam do, bergan yeko ne ben kota ne ibit.
42021021	Nin do me yeko ne ma yo, ye gato kem mo bur Yudea titi mu mo banbo et. Ye gato kem mo kota titi kadit kota et. Ye gato kem mo kota de nden sok mo kota mit nde.
42021022	We, su kam gane Yefun Allah syo sukye nai yé bok ne sino mo kota ne. Yé ku sukye sane, subere tepsu suk gato yé krom mo Yefun Allah bi sukdu kam nyim bere bor re.
42021023	Su kam gane nggon gato syimfar si nggon gato ku bi pabom er tó ne, bere ku sukye ndo nde. Ye gato kem mo bur Yudea bere ku sukye ndo nde, we Yefun Allah maskwa ket yewis gato kem mo bur Yudea re.
42021024	Yé mwa mone, bere yeko ne syek deyo kwop su nyom. Bere yeko but deyo ete gwat yé ne mu mo bur yi neya tepsu pakwerut. Orge ye gato jam nde Yefun jom nje mo Yerusalem krat. Yé ne jom nje mone sor kom mo kam gato Yefun Allah ki ne."
42021025	"Bere Yefun Allah bi suktinggi bor mo gu anato kam e, aina e, bí e ne yo kas ri o nde. Bere sem nap sye teker dom. Yé mwa mo bur ré sino me suk sane, ete án nyu ndo nde, án jimnotbot teker.
42021026	Yé me suk bok gare, ete yé kwabom kro, ye deyo mbrin mone. Yé nutbot do, 'Suk bok gare bere koirut sa u ne?' Yé ne nutbot suk bok ne teker, we suk mwa mo gu nim ne yo kas ri o nde.
42021027	Yé do me suk mwa ne bor sane it yo, Yetu bi Pa to Ji ré ma it anane. Bere yé mwa ne sino me Ji is ma sisu nyotem, Ji kaim rer-rik su Ji bi suktinggi bor mone.
42021028	Nin me suk mwa ne do bor it yo, nin ti nggi, we bergan suk gato ndo wai bor mone. Bergan sor ete Yefun Allah sombok nin wé kadit sukye, ete Yefun nai nin kem ndo to kapyo mato kapyo mo An bi nat-i."
42021029	Orge Yefun Yesus gwat sukamno sare do, "Men nut subot kwe ara si kwe yi mwa neya.
42021030	Men me i-nat kup be bor sim yo, men jam do, bergan no kro it anane. Nin me su nin gro re.
42021031	Sane dom, nin me suk mwa gato Ji kibot gare bor it yo, nin jam do, bergan sor ete Yefun Allah ma wa An jowa yetu mo bur ré tepsu yetu bi Yekwesu it anane.
42021032	Suk gato Ji ki ré suksangge anare, yé gato kem mo bur su ré, án sino yo kwop nde tó, suk mwa gato Ji ki ne bor sino re.
42021033	Gu nim ne si bur ré bere kru re, wo Ji bi sukdu ne kem sor to kapyo mato kapyo."
42021034	"Nin frawa nin nggwa subere su kam gato Ji satu ma ne, nin fro wa re. Nin mewa nin nggwa subere nin bi sukjimnut kas ri et. Nin yenau nde, nin simo sukibit gato yenau ben ne nde, nin jimnotbot suk mwa gato yetu yémo, sato sugit e, san e, sugum e ne teker nde. Nin bi sukjimnut sye mo suk mwa ne teker nde, sawe nin gensu kam gato Ji satu ma mo bur ré su ne.
42021035	Sane nin frawa nin nggwa, we kam gane bere bor re, yetu bok ne sino mo bur ré bere gensu sukye gato bor mone.
42021036	Nin frawa nin nggwa pe et! Nin ki suk su Yefun Allah petok sor subere An ós nin titi fro wé kadit sukye gato bere ma ne. Nin ndek mo Yefun Allah dom subere su kam gato Ji, gato Yetu bi Pa ma ndobot nin yetu ne, nin yo damen mo suk gato nin ben ne nde."
42021037	Kamdik-kamdik Yefun Yesus duno nje mo Yefun Allah bi nu. Nombrak yo, Yefun Yesus duno nje mone. Noru yo, An mu mo kota de nden ete An sem mo bobuk Zaitun.
42021038	Nyotkwo, ete yé bok ne sino ma mo Yefun Allah bi nu subere án syaretwa Yefun Yesus ki bi sukdu-i mone.
42022001	Sane, ye Yahudi konwa kam sye dik yo, gato yé kendo gum do Waiket ne. . Ye Yahudi bi kam sye bi kam do futmo ne, ye Yahudi kon roti gato yo it nde. Sane karowa kam sye ne sa,
42022002	yekwesú mo Yefun Allah bi nu si yeguru sino fro os wa án gu Yefun Yesus kwop apre, subere yé mwa jam nde. Yekwesú bok ne nokwa yé mwa maskwa án mone anato án fro os ne su apre.
42022003	Orge biris bi yekwesu bok nggwa mo Yudas, gato yé kendo do Iskariot. Yudas sok mo Yefun Yesus bi pakon musyu dik sop we ne. Biris bi yekwesu ne bok nggwa mo Yudas,
42022004	sane Yudas mu ku yekwesú mo Yefun Allah bi nu si ye gato mewa Yefun Allah bi nu. Yudas ku yé ne sa, yé bok ne kibot os yo subere Yudas tepsu yeketut gato meret os wa gwat yeko ma wa but Yefun Yesus.
42022005	Yekwesú ne jam Yudas bi sukdu ne sa, yekwesú ne iwa wai o re, sane án tom su Yudas do, bere án syo sugum nai Yudas.
42022006	Sane Yudas imo, ete Yudas meret os tepsu yeketut gato gwat yeko ma wa but Yefun Yesus. An meret os subere yeko but Yefun Yesus mo yé mwa gwem nde, subere yé mwa jam nde.
42022007	Ye Yahudi bi Kam Sye Waiket ne, bi kam dofutmo ne, yé kon roti su bibit roti nde, yé git roti gane, roti gato yo it nde. Su kam gane, sagana yé Yahudi gu domba gan wa án git. Ye Yahudi konwa kam gato án bi amui syesyar kadit bur Mesir suga nyim tuya. Su kam gane
42022008	Yefun Yesus syogat Petrus si Yohanes mu fro suk. Yefun Yesus ki nai an we do, "Nin ka we mu nyim. Nin ka we fro suk wa men git sino su kam sye ré et."
42022009	An we ndo mo Yefun Yesus do, "Men ka we fro suk mo nat u ne?"
42022010	Yefun Yesus ki do, "Sare, bere nin ka we mu nyim, nin ka we sok mo kota yo, nin ka we ku yebris dik yo gato gwat syur su sukbo. Nin ka we simo ye ne mu kom mo nu gato an sok mone.
42022011	Orete nin ka we ki nai yenggras gato bi nu ne do, 'Yeguru ndek mo nan do, An si bi pakon bere konwa Kam Sye Waiket ré, sane men git mo gumwak u ne?'
42022012	Bere yenggras ne kadum gumwak sye dik yo mo kwatka mo nim nai nin ka we. Mo gumwak mit ne, yé fro meja si bangko pe re. Sane nin ka we fro suk mwa wa men git mone et."
42022013	Sane pakon ge we ne mu, ete an we ku suk mwa ne sagato Yefun Yesus ki su an we ne. Sane an we fro sugit wa konwa Kam Sye Waiket mone.
42022014	Yé fro suk mwa wa Yefun Yesus si An bi pakon git sugit mo nu ne sa, Yefun Yesus si An bi pakon ma mone, ete án kem ga wairi wa meja de wa án git sugit sino.
42022015	Orete Yefun Yesus ki nai An bi pakon do, "Ji ku sukye nde tó, Ji mit iwa ji si nin konwa Kam Sye Waiket ré sino et.
42022016	We Ji ki sare do, Ji yo si nje git sugit mo Kam Sye Waiket o nde yei kom mo kam sari ne ma. bere Yefun Allah nai nin yetu wé kadit sukye, ete An jowa nin tepsu nin bi Yekwesu mo suk gato Ji ben ne or wé eteyo, bere Ji git o mone.
42022017	Orete Yefun Yesus nai mok su nau anggur, ete An ki do, "Ndo mo Nan, Yefun Allah wa nau gato Nan syo nai men ré." Orete Yefun Yesus ki nai An bi pakon do, "Nin nai mok ré, nin gedik-gedik da mo et."
42022018	Ji ki sare do, Ji yo da nau ré o nde yei, kom mo kam gato Yefun Allah jowa An bi rus-i mo nat be ne tepsu Yekwesu ne yo, bere Ji da o mone."
42022019	Orete Yefun Yesus nai roti. An ki do, "Ndo mo Nan, Yefun Allah wa roti gato Nan syo nai men ré." Or o An syat roti ne, An syo nai An bi pakon. An syo nai An bi pakon saresa, An ki do, "Ji ku anare. [Ji syo Ji kaim ma kwop tepsu suktot wa sukibit gato nin ben ne. Sane nin benbot suk gato Ji ben ré subere nin napawa Ji."
42022020	Sane dom, án sino git sugit, or Yefun Yesus nai sukbo su nau anggur, ete An ki do, "Nau gato ji sye wa nin ré anato tepsu Ji dé gato bere sye ne subere Ji kak os gato be wa Yefun Allah nai nin gum sok mo An bi rus-i sagato An tom ne."]
42022021	"Mban! Yeketut gato meret os wa gwat yeko ma wa but Ji, an si Ji kem mo meja de ré. An si Ji git sugit sino anare.
42022022	Yetu bi Pa to Ji ré bere kwop, sagato sukdu gato Yefun Allah tom su it ne. Sarewo ye gato meret os wa gwat yeko ma wa but Ji bere ku sukye."
42022023	Sane Yefun Yesus bi pakon bok ne ndobot yu do, "Kadit men ré te, je u anato tepsu yeketut ré ne?"
42022024	Or o Yefun Yesus bi pakon duwer yu subot ye gato gum kok mo án sino.
42022025	Yefun Yesus ki nai An bi pakon do, "Yekwesu gato jowa nje mo bur ré, yekwesu ne ben bi suk-i krat, án syogat nje gato án jowa ne ben suk ket án i sor. Orge yekwesu ne ki do, 'Ji sa, mewa ji bi rus-i sisu ndo.'
42022026	Sarewo nin ré, nin ben nin bi suk-i sane nde. Ye gato gum kok wai mo nin yo, bere an bes an nggwa tepsu yepasye nde, wo an ben an nggwa tepsu pa wokgan gato gum wok mo bur. Sane dom ye gato jowa nje yo, bere an bes nggwa kok nde, wo an ben suk tepsu pakwerut wa an bi rus sino et.
42022027	Ye gato gum kok wai ne anato ye gato kem wa git sugit bado, pa gato ós wa gwat sugit ma ne, e? Men sino jam do, ye gato kem git sugit anato gum kok wai kadit pa gato an syogat gwat sugit ma ne. Sarewo Ji ben Ji bi suk-i su nin ré, Ji syogat nin ós Ji tepsu yepasye nde, wo Ji ós nin, Ji tepsu pakwerut wa nin.
42022028	Nin ré, nin sisu Ji pe mo sukye sino gato Ji ku ne.
42022029	Sane bere Ji bes nin gum yekwesu wa jowa nje. Ji bi Ai bes Ji gum Yekwesu wa jowa An bi rus-i, sane Ji waii bes nin gum yekwesu dom.
42022030	Bere kam sari ne ma mo pe gato Ji jowa yé bok ne sino, nin sisu Ji, nin si Ji kem mone. Men git sino mo pe gato Ji fro wa yekwesu ne. Nin gum yekwesu, sane bere nin ndobot ye Israel bi yewis ge musyu dik sop we mone."
42022031	Yefun Yesus ki do, "Simon, Simon, nan jammo Ji bi sukdu ré et! Biris bi yekwesu ndek mo Yefun Allah do, an ben sukye nai nin sino, tepsu ye tut fas gro.
42022032	Sarewo Simon, Ji ndek Yefun Allah wa ós nan, subere nan onyar kem pe mo Ji mo sukye ne, subere nan misyar Ji nde. Kapre nan ges mo os ibit mo sukye ne yo, bere nan kwet kadit, ete nan duno nan bi nji mo Yefun Allah bi rus-i, subere án onyar kem mo Ji nggi wai kadit nyim ne o re."
42022033	Sane, Petrus ki do, "Yenggras, Ji bi Yekwesu, pe gato Nan mu mó yo, ji sisu Nan. Yé but Nan ke, yé sok Nan mo sel ke, yé gu Nan kwop yo, ji kwop o, ji mbau o, ji sisu nan sor."
42022034	Yefun Yesus ki do, "Petrus, Ji ki sare do, ber noru ré, ndam kokor yo ké nde tó, nan rewa Ji, bere nan ki do, nan jam nde Ji sor kom mo wam gri re."
42022035	Orge Yefun Yesus ndo mo An bi pakon do, "Tomga u, Ji syogat nin mu ne, Ji ki do, nin gwat sugum nde, nin gwat yu nde, nin gwat sepatu nde. Sugato nin mu ne te, nin yewa suk yo, bado?" Pakon bok ne ki do, "Nde re."
42022036	Orge Yefun Yesus ki do, "Sarewo su ré yo, nin ben suk tepsu tomga nyim ne o nde. Nin bi sugum mó yo, nin gwat sor. Nin bi yu mó yo, nin gwat sor. Nin yo ku nyom gato ot nden wé yo mo nde yo, nin mu so nin bi sansun subere nin ku sugum, ete nin so nyom dik yo wa nin gwat.
42022037	We, Ji ki sare do, suk gato ye krom mo Yefun Allah bi sukdu bere bor re. Ye krom sare do, 'Yé nut do, An anato ye gato ben sukibit.' Mo Yefun Allah bi sukdu ne ye krombot Ji dakai. Bere suk gato ye krom ne bor mo Ji."
42022038	Yefun Yesus bi pakon ki do, "Yenggras, Nan me men bi nyom gato ot nden wé, nyom we anare." Yefun Yesus ki do, "Tep re. Men ki subot suk ne o nde."
42022039	Yefun Yesus si An bi pakon git sugit or re, sagana Yefun Yesus mu kadit kota mu nden mu mo bobuk Zaitun. Sane, Yefun Yesus si An bi pakon mu mone sino.
42022040	Án sino mu kom mo pe ne sa, Yefun Yesus ki nai An bi pakon do, "Nin ndekwa Yefun Allah mewa nin subere suk yo tik nin mit ete ben nin misyar Ji nde."
42022041	Yefun Yesus ki suk ne or, An mu ko gan kadit An bi pakon, ete An tu An umsu, An ki suk su Yefun Allah.
42022042	Yefun Yesus ndek mo Yefun Allah do, "Ji bi Ai o, Nan imo yo, Nan nai Ji wé kadit sukye gato bere Ji ku ré et. Sarewo Nan jammo suk gato Ji iwa ne nde, wo Nan dakai fro pe ne tepsu Nan dakai imo. Bere Ji benbot suk gato Nan imo, Ji yo ben ket Ji i nde." [
42022043	Malaikat ge dik yo mu kadit gu ma ku Yefun Yesus, ete ben An nggi.
42022044	Yefun Yesus kwabom dek subot sukye gato bere An ku ne, sane Yefun Yesus ki suk su Yefun Allah sisu sangge sane sor, An babrut ndo nde. An babrut ne sye mo bur tepsu yetu dé.]
42022045	Yefun Yesus ki suk su Yefun Allah, or An ti satu, ete An satu ma ku An bi pakon. An do mu kom mo An bi pakon ne sa, pakon ne sem re. Yefun Yesus bi pakon jimnotbot Yefun teker ware, án ge bok ne kaim rere ete án sem re.
42022046	Yefun Yesus ki nai An bi pakon do, "Nin sem wa suma ne? Nin sun se! Nin ndekwa Yefun Allah mewa nin subere suk yo tik nin mit ete ben nin misyar Ji nde."
42022047	Yefun Yesus ki sukdu saresa, yé mwa ma mone. Yefun Yesus bi pakon dik yo kadit pakon musyu dik sop we gato gum do Yudas, Yudas ne mu nyim mo os wa gwat yeko ne ma mo Yefun Yesus. Yudas ma ku Yefun Yesus sa, Yudas baput mo Yefun Yesus kwanke.
42022048	Sarewo Yefun Yesus ki nai Yudas do, "Yudas, nan ma ku Ji, nan baput mo Ji tepsu men ka we yesyim ku yu. Ondewo nan anato yeketut gato gwat yeko ré ma wa but Yetu bi Pa to Ji ré go!"
42022049	Yefun Yesus bi pakon deyo me do yeko ne ma wa but Yefun Yesus sa, án ndo mo Yefun Yesus do, "Yenggras, men bi Yekwesu te, men gu yeko ré su men bi nyom e?"
42022050	Orge pakon dik yo sap pakwerut dik yo dabe syim ge toko wé re. Pakwerut ne ben suk wa yekwesu gato gum kok wai mo Yefun Allah bi nu.
42022051	Pakon sap pakwerut ne dabe toko wé sa, Yefun Yesus ki do, "Tep it!" Orete Yefun Yesus syimtok pakwerut ne dabe, Yefun Yesus ben pakwerut dabe ne kom satu re.
42022052	Orge Yefun Yesus ki nai yekwesú mo Yefun Allah bi nu, si ye gato mewa Yefun Allah bi nu ge bok yo, si ye Yahudi bi yepasye gato ma wa but An mone. Yefun Yesus ki nai yé mwa ne do, "Te nin nut do Ji ré, yekwesu wa yeko gato futma wa gu nin anato nin gwat nyom si kwekoi ma wa nin but Ji su ne bado?
42022053	Kamdik-kamdik Ji si nin mo Yefun Allah bi nu de mo ros de mit ne, wo nin yo but Ji nde. Sarewo ye gato biris bi yekwesu jom ne ben an bi suk-i su noru anato nin ma but Ji su noru ré."
42022054	Orge yeko ne but Yefun Yesus, yé gwat Yefun Yesus mu mo yekwesu gato gum kok wai mo Yefun Allah bi nu ne bi nu-i. Petrus ndar boribot Yefun Yesus.
42022055	Petrus waii kom mo nu ne sa, an me yé gre bot mo nu de subere bot kam is án. Petrus mu mone, an si nje kem karowa bot ne.
42022056	Nggon kwerut dik yo ma mone. Nggon ne me Petrus kem karowa bot gato ru mone. Nggon ne sokwa Petrus pe, ete mom ki nai nje mone do, "Ye gare simo Yesus fe!"
42022057	Sarewo Petrus rewa sukdu ne. An ki do, "Ji jam nde Ye ne, sangge."
42022058	Bergan yo o, yetu ge dik yo o me Petrus, ete an ki nai Petrus do, "Nan sa, nan anato Yesus bi pakon ge dik yo." Sarewo Petrus ki do, "Ji nde re."
42022059	Bergan o, jam dik yo o bayok, yetu ge dik yo o ki nggi do, "Sangge ye ré simo Yesus dom, we an si Yesus anato ye Galilea sino."
42022060	Sarewo Petrus ki do, "Ji jam nde suk gato nan ki ne re. Ji jam nde sangge kai." Petrus do ki sukdu ne saresa, ndam kokor ké.
42022061	Sugane Yefun Yesus brek sokme Petrus mone. Yefun Yesus sokme Petrus sa, Petrus napakom sukdu gato Yefun Yesus ki nai an nyim ne do, "Ndam kokor yo ké nde tó, nan rewa Ji wam gri re."
42022062	Orete Petrus syesyar mu nden, Petrus wo ndo nde.
42022063	Yé gato mewa Yefun Yesus ne, yé bok ne gwa Yefun Yesus mone, yé ne siker Yefun dom.
42022064	Án but san det wa Yefun Yesus gro subere Yefun Yesus yo me suk nde, ete án gwa Yefun Yesus wam bok yo. Án gwa Yefun Yesus sane, án ndo mo Yefun Yesus gat do, "Nan, ye gato tepsu yenabi sangge yo, Nan ye gato jam suk rer, sane Nan ki ye gato gwa Nan ré gum et."
42022065	Yé bok ne kabor Yefun Yesus ket kwa bok yo o dom.
42022066	Ik, nyotkwo, ye Yahudi bi yepasye e, yekwesú mo Yefun Allah bi nu si yeguru mwa ne sum sino. Yé ne sum sino, orete yé gwat Yefun Yesus ma mo án gwem wa án kibot.
42022067	Yepasye ne ki nai Yefun Yesus do, "Nan anato tepsu Yekwesu gato Yefun Allah syogat ma mo bur ré wa nai men yetu kadit sukye ete jowa men, bado? Nan ki mó et." Yefun Yesus ki nai yepasye bok ne do, "Ji do ki nai nin yo, bere nin yo jammo suk gato Ji ki ne nde.
42022068	Ji waii ndobot nin yo, bere nin yo ki sukdu satu ma nde.
42022069	Wo kadit kam ré bere Ji, gato Yetu bi Pa kem tak Yefun Allah gato nggi wai ne de syim ge."
42022070	Sane yepasye bok ne sino ndo mo Yefun Yesus do, "Sane te, nan anato Yefun Allah bi Gan ne bado?" Yefun Yesus ki do, "Sukdu gato nin ki ne sangge."
42022071	Sane yepasye ne ki do, "An dakai ki do, An anato Yefun Allah bi Gan. Men yo mitwa ye yi yo ma ki sukdu subot An o nde. Men sino jam An bi sukdu ne it."
42023001	Sane yepasye mwa ne ti sino, ete án gwat Yefun Yesus mu ku Pilatus,
42023002	Yepasye ne gwat Yefun Yesus mu kom mo Pilatus sa, án ndak Yefun Yesus, án ki do, "Ye ré ben kidar men bi nje. An ben kidar men anato men simo os ibit, ete men yo jammo men bi yekwesu mo bur ré o nde. Ye gato iwa bi sugum pajak nai nin ye Roma bi yekwesu, Kaisar ne, An duwer yé ne. Ye ré ki do, An anato Kristus, Yekwesu gato Yefun Allah syogat ma wa jowa men ye Yahudi, tepsu men ye Yahudi bi Yekwesu."
42023003	Orge Pilatus ndo mo Yefun Yesus do, "Nan anato ye Yahudi bi yekwesu, bado?" Yefun Yesus ki do, "Suk gato nan ki ne, sangge."
42023004	Orge Pilatus ki nai yekwesú mo Yefun Allah bi nu bok ne si yé mwa mone do, "Ji ndobot Ye ré ware, ji ki do, Ye ré ben suk gato ibit yo mo nde."
42023005	Sarewo yepasye gato gwat Yefun Yesus ma mone, án ndak Yefun Yesus gat sor, án ki o do, "Ye ré duno men yé mwa mo bur Yudea sino su os ibit. Ye ré duno men subere men yo jammo men bi yekwesu mo bur ré nde. Su ketke Ye ré duno nje mo bur Galilea, orete An ma kom more, An duno men dom."
42023006	Pilatus jam yé ki do, Yefun Yesus duno nje mo Galilea sa, Pilatus ndo mo yé ne do, "Ye ré te, ye Galilea, bado?"
42023007	Pilatus jam do, Yefun Yesus ma kadit bur gato Herodes jowa ne sa, Pilatus syogat yé gwat Yefun mu mo Herodes. Sugane Herodes ma mo Yerusalem.
42023008	Herodes ku Yefun Yesus sa, an mit iwa wai o re, we nam it, Herodes jam yé nuk sukdu subot Yefun Yesus, ete Herodes mit iwa an ku Yefun Yesus. Herodes iwa an me Yefun Yesus ben suk gato ben nje yeket, an iwa an me su an gro dom.
42023009	Herodes ndo mo Yefun Yesus subot suk bok yo ware, Yefun Yesus yo du nde.
42023010	Yekwesú mo Yefun Allah bi nu si yeguru agama ma ti mone dom, ete án ndak Yefun Yesus ket kwayo-kwayo daret.
42023011	Orete Herodes si an bi yesukmise siker Yefun Yesus ete kamo su An dom. Yesukmise ne it yepasye bi san mo Yefun Yesus, orge Herodes syogat yé gwat Yefun Yesus satu mu mo Pilatus.
42023012	Nam it Herodes si Pilatus, an we ne maskwa yu. Sarewo su kam gane, an we tepsu yesyim satu o re.
42023013	Pilatus kendo yekwesú mo Yefun Allah bi nu si ye Yahudi bi yepasye si yé mwa ma ete sum mo an gwem .
42023014	Yé mwa ne ma sum mo Pilatus gwem sa, Pilatus ki nai yé mwa ne do, "Nin gwat Ye ré ma mo ji wa ji ndobot An. Nin ndak An do, 'Ye ré ben kidar men bi nje subere án syun yekwesu mo bur ré wé.' Sane Ji ndobot An mo nin gwem it, ete ji ki do, An yo ben sukibit gato nin ki ne nde.
42023015	Herodes ki sane dom anato an syogat yé gwat Ye gare satu ma mo men. Sane, Ye ré yo ben sukibit tepsu men gu An kwop nde.
42023016	Saneyo, ji syogat yé kwam An su bus sor, ete ji sombok An wé." [
42023017	Su Kam Sye Waiket ne, sagana Pilatus sombok yetu ge dik yo gato yé mwa ne imo wé kadit sel.]
42023018	Yé mwa gato sum mone, án sino saiye do, "Nan gu ye gare kwop wé se! Nan sombok Barabas wa men et!" (
42023019	Barabas ré, yesukmise sok Barabas mo sel, we Barabas ré simo yekweke gato werwa syun ye Roma wé kadit ye Yahudi bi bur det-i. Barabas si yekweke deyo ben sukndi mo Yerusalem mit ete an gu ye yo kwop mone.)
42023020	Pilatus iwa sombok Yefun Yesus wé, sane an ki nai yé mwa ne o, sarewo
42023021	yé mwa ne saiye gat. Yé mwa saiye do, "Nan mban Ye ne mo kwesukwin se! Nan mban Ye ne mo kwesukwin se!"
42023022	Pilatus ki nai yé mwa mone wam do gri o. Pilatus ki do, "Ji gu An kwop wa suma ne? An ben sukibit sato suma ne? Ye ré yo ben sukibit tepsu ji syokom yé gu An kwop nde. Sane yo, ji syogat yé kwam An su bus, ete ji sombok An wé sor re."
42023023	Sarewo yé mwa ne bariwa jammo Pilatus bi sukdu-i ne. Yé mwa ne saiye nggi wai o re. Án saiye gat do, "Nan mban Ye ne mo kwesukwin sor dei!" Yé mwa saiye gat sane sor, Pilatus jammo sukdu gato yé mwa ki ne.
42023024	Sane Pilatus nai sukjimnut dik do, an benbot suk gato yé mwa wergat an ben ne.
42023025	Sane Pilatus sombok Barabas wé. Barabas anato ye gato yé sok mo sel mo gato Barabas ben sukndi ete gu ye yo kwop mone. Pilatus sombok Barabas tepsu yé mwa kiwa ne. Orete Pilatus syokom yé gu Yefun Yesus kwop mo kwesukwin, tepsu yé mwa imo ne.
42023026	Yesukmise bok yo gwat Yefun Yesus mu sa, kom mo os mit án ku yetu ge dik yo gato gum do Simon. Simon ré, an ye Kirene. An ma kadit nden mu mo kota. An ma saresa, yesukmise but an, ete yé bes kwe gato bere yé mban Yefun Yesus mone mo Simon kwake. Orge yesukmise syaugat Simon sam kwesukwin mu boribot Yefun Yesus.
42023027	Yé mwa yé re mu boribot Yefun Yesus. Nggon ge bok yo si nje mu boribot An dom. Nggon ne nderku nggwa, nggon ne wo wa Yefun Yesus.
42023028	Yefun Yesus brek ma ki nai nggon ne do, "Nggon ye Yerusalem, nin wo wa Ji sor nde, nin wo wa nin dakai si nin bi pa dom et.
42023029	Bere kam sari ne ma nin ku sukye ndo nde. Su kam gane yé ki do, 'Nggon gato pe pa nde, bere nggon ne mit at wa re. Nggon gato yo ku pa nde si nggon gato yo bi sus nai pa da nde, bere nggon ne mit at wa re.'
42023030	Su kam gane yé ku sukye ndo nde, sane bere yé ki nai banbo do, 'Nin krut ma gu men kwop et!' Bere yé ki nai bobuk do, 'Nin krut kit men et!'
42023031	Bere suk mwa ne bor, we yé gu Ji ré gato ben sukibit yo mo nde yo, bere Yefun Allah ben suma nai ye gato ben sukibit mwa ne? Bere Yefun Allah syo sukye mwa wai nai yé ne o re."
42023032	Yesukmise ne gwat yetu ka we yo o gato ben sukibit mu mone. Bere yesukmise mban an we si Yefun Yesus mo bi kwesukwin ne sino.
42023033	Án mu kom mo nat gato gum do, "Yekri subris" sa, yesukmise mban Yefun Yesus mo kwesukwin mone. Yé mban yetu ka we gato ben sukibit mo bi kwesukwin ne dom, dik yo mo Yefun Yesus de syim ge, dik yo mo Yefun Yesus de syim jam.
42023034	Orge Yefun Yesus ki nai Yefun Allah do, "Ji bi Ai, yesukmise ré jam nde suk gato án ben ne, sane Nan maskwa án mo sukibit ne nde, Nan misyar sor." Orete yesukmise ne tik bit wa án wat Yefun Yesus bi san su yu.
42023035	Yé mwa ti mone, yé sokwa suk mwa ne saresa, ye Yahudi bi yekwesu siker Yefun Yesus, yé ki do, "An sombok ye yi kadit sukye gato ye ne ku ne, An sombok An dakai dom et! Ye ré Yekwesu gato Yefun Allah bes gum Kristus su sangge it yo, An is kadit kwesukwin ne et!"
42023036	Yesukmise mone, án kamo su Yefun Yesus dom. Yesukmise ne gwat nau anggur gato muk ma, án syo nai Yefun Yesus,
42023037	ete án ki do, "Nan, ye Yahudi bi Yekwesu su sangge it yo, Nan dakai sombok Nan nggwa et!"
42023038	Mo Yefun Yesus bi kwesukwin napnim ne, yé mban kwedet dik yo. Mo kwedet ne, yé krom do, "Ye ré anato ye Yahudi bi Yekwesu."
42023039	Ye ka we gato ben sukibit gato yé mban mo kwesukwin mo Yefun Yesus de ne, dik yo kabor Yefun Yesus ket kwayo-kwayo. An ki do, "Te, Nan anato Yekwesu gato Yefun Allah syogat ma mo bur ré wa nai men yetu wé kadit sukye bado nde e? Sane Yefun Allah bes Nan gum Kristus su sangge it yo, Nan sombok Nan dakai et. Nan nai men ka we kadit sukye ré dom et!"
42023040	Sarewo ye gato ben sukibit ge dik yo ndantom dik yo o. An ki do, "Te, nan yo nyuwa Yefun Allah nde, bado? Nan dom ku sukye mo kwesukwin re. Yé gu men ka gri kwop sino.
42023041	Yé syo sukye nai men ka we tepsu sukibit gato men ka we ben ne, sarewo Yefun Yesus ré, An yo ben sukibit tepsu ye gu An kwop yo mo nde."
42023042	Orge an ki nai Yefun Yesus do, "Yesus, bere Yefun Allah bes Nan gum Yekwesu, ete Nan ma wa Nan jowa yetu mwa ne sino yo, Nan napawa ji et."
42023043	Yefun Yesus ki nai an do, "Suk gato Ji ki ré suksangge anare, su kam ré, nan si Ji kem mo Yefun Allah bi nat-i gato ndo wai o re."
42023044	Yé mban Yefun Yesus mo kwesukwin mone sa, ndendu kewa pe ne sino kadit kam ti ri sor kom mo kam dek.
42023045	Sugane kam yo gat rer nde. San det gato yé kok mo Yefun Allah bi nu mit gato kewa Yefun Allah bi gumwak fo ne, san det ne brer mo miten.
42023046	Orge Yefun Yesus saiye nggi do, "Ji bi Ai, Nan nai Ji gen, Nan mewa." Yefun Yesus do ki suk ne or sa, An mas bok it.
42023047	Ye Roma bi yesukmise bi yesu dik yo me suk mwa gato bor mone sa, an un Yefun Allah, an ki do, "Sangge, Ye ré ben suk gato ibit yo mo nde, An ye gato ben suk tepsu Yefun Allah mit sor."
42023048	Yé mwa gato sum wa me Yefun Yesus kwop su án gro mone, án me suk mwa gato bor mone sa, án sino nderku án nggwa anato án nggo án tunap. Orete án mu kadit re.
42023049	Yefun Yesus bi yesyim bok ne sino, si nggon ge bok gato simo Yefun Yesus kadit bur Galilea ne dom, án sino ti ko kadit, án ndarwa suk mwa gato bor mone.
42023050	-
42023051	Yetu ge dik yo, an gum do Yusuf, an ontu mo kota Arimatea, mo bur Yudea. Yusuf ré, an gum sok mo ye Yahudi bi nu ari bi yekwesu. An ben sukndo, an ben an bi suk-i ri-roi. An eswa kam gato Yefun Allah ma jowa men tepsu men bi Yekwesu. An gum da sok mo ye Yahudi bi yekwesu, sarewo an yo simo yekwesu gato nai sukjimnut dik do, án gu Yefun Yesus kwop ne nde.
42023052	Sane Yusuf ma ku Pilatus sa, an ndekwa Yefun Yesus mukri wa an gwat mu mo makwe.
42023053	Sane Yusuf mu sombok Yefun Yesus mukri kadit kwesukwin ne, ete Yusuf nggwot su san det gato kwo, ete Yusuf gwat mu mo makwe. Mone an grem Yefun Yesus mukri mo jokwak dik yo gato yé fro wa yé grem yekwop mo mit ne. Jokwak ne, ye yo grem ye mukri mo nde tó.
42023054	Kam gato yé mban Yefun Yesus mo kwesukwin su ne, anato kam Jumat gato ye Yahudi fro suk wa bi ik, kam Sabat, ye Yahudi bi kam sye ne. Sane bergan ye Yahudi bi kam sye it anane.
42023055	Nggon gato simo Yefun Yesus ma kom mo Yerusalem kadit bur Galilea, nggon ge bok ne sisu Yusuf gwat Yefun Yesus mukri mu grem mo jokwak mit. Nggon ne sokwa jokwak ne, ete nggon sokwa Yefun Yesus mukri gato yé grem mone dom.
42023056	Orge nggon ne satu mo nat gato án sem mó. Nggon ne fro suk gato grik ndo fros su manik subere án mu án es mo Yefun Yesus mukri. Wo kam Sabat ne, nggon ne yo mu nde. Nggon ne kem not, we kam Sabat anato kam sye. Nggon ne jammo Musa bi sukduno-i anato án kem not.
42024001	Ye Yahudi bi kam sye ne or, kam Ari, bundugan, ete nggon bok ne mu mo makwe. Nggon ne mu mone sa, nggon gwat manik gato grik ndo, gato án fro re.
42024002	Nggon ne mu kom mo jokwak saresa, nggon me do, jok gato kewa jokwak syo ne, yé wop jok sye ne wé kadit ne or re.
42024003	Orge nggon ne sok mo jokwak mit, sarewo án yo ku Yefun Yesus mukri mone nde.
42024004	Nggon ne ti mone, án nutbot ware, án jam nde koirut re. Nggon ti mone sa, án gensu yetu ge we ma ti karowa nggon re. Yetu ge we ne it san gato nggren ete rup-rek.
42024005	Sane nggon ne nyu ndo nde, ete án su e mu bur mone. Sane ye we ne ki nai nggon do, "Nin meret ye gato mbau mo yekwop bi nat-i ré wa suma ne?
42024006	Ye gato nin meret ne, An yo more o nde. An mbau re! An sun re! Nin napawa suk gato An ki nai nin, suga nyim nin si An mo Galilea tó. An ki nai nin do,
42024007	'Bere yé syo Yetu bi Pa to Ji ré mo ye gato ben sukibit syim wa yé ne but Ji ete yé gu Ji kwop mo kwesukwin. Sarewo kom mo kam we rek, bere Yefun Allah sun Ji kadit sukkwop o re.' "
42024008	Sugane nggon ne napawa suk gato Yefun Yesus ki nai án ne.
42024009	Nggon ne satu kadit makwe sa, nggon mu ku Yefun Yesus bi pakon ge musyu dik sop dik, si ye yi yo o gato simo Yefun Yesus dom. Nggon nuk subot suk mwa gato án me mo makwe nai Yefun Yesus bi pakon ne jam.
42024010	Nggon gato nuk sukdu ne nai Yefun Yesus bi pakon anato Maria gato bi nat mo Magdala, Yohana, Maria gato Yakobus bi im, si nggon yo o gato si nggon ka gri ne mu mo makwe dom.
42024011	Sarewo Yefun Yesus bi pakon ne nut do, nggon ne ki suk daret, sane Yefun Yesus bi pakon yo jammo nggon bi sukdu ne nde.
42024012	Sarewo Petrus jam nggon ne bi sukdu sa, an ti, an kas mu mo jokwak ne. Petrus mu kom mo jokwak ne sa, Petrus ka, an me mo jokwak mit ne sa, an me san det gato yé far Yefun Yesus mukri su ne kwop mone. San det ne kwop mone tó, sarewo Yefun Yesus mukri yo mo nde. Orge Petrus mu kadit pe ne. An bi sukjimnut mwa subot suk gato an me mone. Petrus jam nde koirut ware.
42024013	Su kam gato Petrus mu mo makwe ne, Yefun Yesus bi pakon ka we mu kadit Yerusalem mu nden mo kampung dik yo gato gum do Emaus. Kampung ne karowa Yerusalem, yé muket gwes sor kom mo kam nap, ete yé kom mone, tepsu kilometer musyu dik sop dik.
42024014	Pakon ka we ne mubot os sa, an we nukbot suk mwa gato yé ben nai Yefun Yesus mo kota Yerusalem. An we nuk subot sukdu gato nggon ki nai án ne.
42024015	An we nukbot sukdu ne nai yu saresa, Yefun Yesus dakai ma mone ete Yefun sisu an we mu sino.
42024016	Pakon ka we ne da me Yefun Yesus, sarewo Yefun Allah ben an we subere an we jam nde Yefun Yesus ana sisu an we ne. An we nut do, ye yi anane.
42024017	Ete Yefun Yesus ndo mo an we do, "Nin ka we nuk suma bot os ré ne?" An we ti not. An we nutbot suk mwa gato bor mo Yerusalem anato an we ti not mone, an we nderku nggwa, an we sok mu bur sor.
42024018	Ete an we dogato gum do Kleopas ndo mo Yefun Yesus do, "Yenggras te, Nan ma mo Yerusalem, Nan tepsu yedamok mone, ete Nan wadigan jam nde suk gato kamekre bor mone bado?"
42024019	Yefun Yesus ndo mo an do, "Suma anato bor mone ne?" An we ki do, "Yé ben sukye nai Yesus, ye Nazaret ne. Ye ne anato yenabi gato ki sukdu gato Yefun Allah tarubot An nai men. An ki An bi sukdu-i ne pet mo nje. An ben An bi suk-i nggi wai o re. An ben suk gato ben yé mwa yeket. Sane suk mwa gato An ben ne kadum do Yefun Allah sisu An. Yé mwa dom ki do, An ye gato ben sukndo.
42024020	Sarewo men bi yekwesú mo Yefun Allah bi nu, si men bi yekwesu sino gwat Yefun Yesus mu mo ye Roma bi yekwesu ndobot An, or ye Roma ne syokom yé gu An kwop, ete yé mban An mo kwesukwin.
42024021	Su ketke men kwabom kam mo Yefun Yesus do, bere Yefun Yesus ma wa sombok men yewis ye Israel wé kadit sukye gato men ku mo nje gato jom men mo bur ré. Sarewo kam nggwete yé gu An kwop wé re. Or o kom mo kam ré An yo sombok men kadit suk yo mo nde.
42024022	Suk yo o dom, nggon deyo kadit men ben men yeket. Sare, nyotkwo gado, bundugan ete nggon ne mu mo makwe, mo jokwak gato yé grem Yefun Yesus mukri mone. Sane nggon ne mu ware,
42024023	án yo ku Yefun Yesus mukri nde re. Orete nggon bok ne satu ma, án ki nai men do, 'Men ku malaikat mo makwe ne. Malaikat ne ki nai men do, Yefun Yesus mbau re.'
42024024	Sane men bi yesyim deyo waii mu mo jokwak ne o. Án mu kom mone sa, suk mwa ne tepsu sukdu gato nggon ki ne dom. Sane án yo ku Yefun Yesus mone nde re."
42024025	Yefun Yesus ki nai an we do, "Nin ka we jam nde suk! Suk mwa gato yenabi krom mo Yefun Allah bi sukdu ne, nin bi sukjimnut yo kak wa nin but sukdu ne kekro nde.
42024026	Yekwesu gato Yefun Allah syogat ma mo bur ré wa nai yetu kadit sukye ete jowa yetu ne, Yefun Allah fro suk mwa ne nyim re do, Kristus ne ku sukye nyim or wé, ete Yefun Allah bes An gum kok sye wai wa jowa yetu wari."
42024027	Orge Yefun Yesus ki rer nai pakon ne subot suk gato yé krom mo Yefun Allah bi sukdu subot An dakai. Ketke Yefun Yesus ki subot suk gato Musa krom subot An dakai, ete Yefun Yesus ki subot suk gato yenabi bok ne waii krom subot An ne o.
42024028	Pakon ka we mu karowa kampung gato an we mu mone sa, Yefun Yesus ben sato An mu wai kadit kampung ne.
42024029	Sane pakon we kigat Yefun Yesus sare do, "Nan si men kem sino more et. Karowa kam bok it are, bergan noru it." Sane, Yefun Yesus si an we sok mo nu ne, án sino kem mone.
42024030	An ka gri kem ga wa án git sugit sa, Yefun Yesus nai roti ma, ete An ki do, "Ndo mo Nan, Yefun Allah wa roti gato Nan syo nai men ré." Orge Yefun Yesus syat roti ne, An syo nai ye we re.
42024031	Yefun Yesus do syo roti nai an we sa, ben sato an we bi sukjimnut kak mone, ete an we jam do, Yefun Yesus anato si an we kem mone. Orge Yefun Yesus fres kadit an we re.
42024032	An we ki nai yu do, "Yefun Yesus ki rer subot Yefun Allah bi sukdu subot os ne sa, men ka we iwa wai o re. Men ka we kwabom kam mo An bi sukdu ne fe!"
42024033	Sane an we ti, an we yo git sugit o nde, an we satu mo Yerusalem o re. An we mu kom mo Yerusalem sa, an we ku Yefun Yesus bi pakon ge musyu dik sop dik si pakon ne bi yesyim deyo sum mone.
42024034	Pakon ne ki nai an we do, "Sukdu ne sangge, Yefun Yesus mbau satu re. An sun re, An kadum nggwa nai Simon re."
42024035	Pakon ka we jam sukdu ne, or an we nuk subot suk mwa ne sino gato an we ku ne tomgato an we muket os gato mu kadit Yerusalem mu mo Emaus. Or o, an we nuk subot suk gato Yefun Yesus ben ne. Yefun Yesus do syat roti sa, sugane an we jam do, Yefun Yesus anato si an we kem mone it.
42024036	Pakon ne nuk sukdu saresa, án gensu Yefun Yesus ma si án ti mone sino. Yefun Yesus ti mone, ete Yefun ki do, "Yefun Allah ete uttok nin sino. Nin nyu nde."
42024037	Pakon ne nyuwa Yefun Yesus ndo nde, án gendo, yekwop gen anato ma ne.
42024038	Sarewo Yefun Yesus ki nai án do, "Nin nyuwa Ji wa suma ne? Nin bi sukjimnut mwa subot Ji wa suma ne? Ji mbau satu anare. Ji kaim anare.
42024039	Nin me Ji syim tak ré et! Nin me Ji gwes ré et! Ji anare it. Nin syimtok Ji et! Bere nin jam do, Ji kaim anare. Yekwop gen yo ka sare nde. Yekwop gen i-ku yo mo nde, yekwop gen dini yo mo nde, wo nin me Ji ré, Ji ku si Ji dini mó re."
42024040	Yefun Yesus do ki sukdu ne sa, An kadum An syim tak si An gwes wip nai An bi pakon bok ne me.
42024041	An bi pakon me Yefun Yesus sa, pakon bok ne yeket ndo nde. Pakon me su án gro do, Yefun Yesus sun kadit sukkwop, sane pakon ne iwa wai o re. Sarewo pakon ne bi sukjimnut we mone dom, án nutbot do, sangge, Yefun Yesus dakai anare bado nde e? Sane Yefun Yesus ndo mo án do, "Te, nin bi sugit yo mo, bado?"
42024042	Pakon ne syo boge kwas koi nap nai Yefun Yesus.
42024043	Yefun Yesus nai boge ne, ete An git. Yefun Yesus bi pakon me Yefun git boge su án gro re,
42024044	Orete Yefun Yesus ki nai pakon ne do, "Ji kem sisu nin tó, Ji ki nai nin nyim wé do, suk mwa gato yé krom subot Ji mo Musa bi sukdu-i, yenabi bi sukdu-i si Mazmur ne sino, bere bor mo Ji re."
42024045	Orge Yefun Yesus kak An bi pakon bi sukjimnut subere pakon ne jam Yefun Allah bi sukdu ne kom mo mit.
42024046	Or o, Yefun Yesus ki nai án do, "Yé krom mo Yefun Allah bi sukdu sare do, bere Yekwesu gato Yefun Allah syogat ma mo bur ré wa nai nin yetu kadit sukye ete jowa nin, bere An ku sukye, An kwop orete yo, kam we rek, ete Yefun Allah sun An kadit sukkwop o re.
42024047	Bere yé mu kibot suk gato Kristus ben ne nai yewis mwa mo bur ré sino jam. Bere yé ki do, 'Nin onyar kem mo Yekwesu gato Yefun Allah syogat ma mo bur ré et! Nin onyar kem mo An eteyo, nin kwet kadit sukibit gato nin ben ne, ete nin jammo An yo, bere Yefun Allah yo maskwa nin mo sukibit mwa gato nin ben ne o nde, tepsu An tot sukibit ne wé kadit nin re.' Bere yé ki sukdu ne frekbot bur ré iwedewe, yé ki nai nje mo kota Yerusalem jam nyim, orete yé ki nai yewis mwa ne mo bur ré or sino jam re.
42024048	Nin anato yé gato me suk mwa gato Ji ben ne. Nin me su nin gro re. Sane nin mu nin ki suk gato nin me su nin gro nai nje jam.
42024049	Bere Ji syogat Yefun Allah Gen ma bok nggwa mo nin, tepsu suk gato Ji bi Ai, Yefun Allah tom ne. Sane nin mu kadit Yerusalem nde, wo nin eswa more sor Yefun Allah Gen ma bok nggwa mo nin, ete nin ku suktinggi mone."
42024050	Orge Yefun Yesus si An bi pakon mu kadit kota ne mu mo Betania. Yefun Yesus mu kom mone sa, An bes An syim, An ki suk su Yefun Allah subere Yefun Allah ben sukndo su pakon ne.
42024051	Yefun Yesus do ki suk su Yefun Allah wa An bi pakon saresa, Yefun Allah kar Yefun Yesus it mo gu kadit pakon ne re.
42024052	Orete pakon ne tu án umsu ete bes Yefun Yesus gum kok, ete pakon ne satu mo Yerusalem, án wi, án ambre, án mit iwa wai o re.
42024053	Kamdik-kamdik pakon ne mu mo Yefun Allah bi nu, ete án un Yefun Allah mone.
43001001	Ji krom sukdu subot Yefun Yesus gato ye kendo do Sukdu, An Ye gato ki Yefun Allah bi suktaru nai men yetu jam. Suga ketke bur ré yo mo nde tó, Sukdu ne mó re. Sukdu ne anato tepsu Suktaru kadit Yefun Allah. Sukdu ne sisu Yefun Allah dom. Sukdu ne anato Yefun Allah dakai.
43001002	Kadit ketke Sukdu ne si Yefun Allah mó.
43001003	Yefun Allah ut suk mwa ne sino, su Yefun Yesus gato ye kendo do Sukdu ne. Sukdu do yo mo nde yo, Yefun Allah yo ut suk mo gu nim si bur ré mo nde.
43001004	Sukdu ne ben suk mwa ne sino mbau. Yetu mbau mo An, anato rer ku nje mo bur ré.
43001005	Rer ku pe gato ndendu mó. Rer ne, ndendu yo nggiwa ben rer ne te nde re.
43001006	Yefun Allah syogat yetu ge dik yo ma ki Yefun bi suktaru. Ye ne gum do Yohanes.
43001007	An ma ki sukdu frek subot rer gato ku nje mo bur ré nai men yetu jam. Yefun Allah syogat Yohanes ma ki bi suktaru subere yé mwa ne sino jam ete onyar kem mó.
43001008	Yohanes dakai yo tepsu rer ne nde. An ma wa an ki subot rer ne nai nje jam sor re.
43001009	Ye gato rer sangge kai ne, ma mo bur ré, subere rer ne ku yé mwa mo bur ré sino.
43001010	Ye gato rer sangge kai ma mo bur ré, su ketke Yefun Allah ut bur ré su An, sarewo nje mo bur ré yo jam nde An re.
43001011	An ma mo An dakai bi nat-i sarewo An bi yetuge-i bariwa An.
43001012	Sarewo ye to kak mit wa An ma ete onyar kem mo An sa, Yefun Allah bes ye ne gum tepsu Yefun Allah bi pa-i.
43001013	Ye gato gum tepsu Yefun Allah bi pa-i ne, yetu anato kra yu, ete kem su nde. Pa ne yo ma kadit yetu nde, wo pa ma kadit os gato Yefun Allah dakai fro ne.
43001014	Sukdu ne ma mo bur ré ka tepsu yetu re. An ma si men kem mo bur ré sino. An ben sukndo mwa yé su men dakai yi. An kadum Yefun Allah wa men jam sisu sangge. Men dakai me su men gro do, An gum kok sye wai o re. Yefun Allah anato An bi Ai, Yefun Allah bi Gan ge dik ne sor re, anato Yefun Allah bes An gum kok sye wai.
43001015	Yohanes ki rer subot Yefun Yesus. Yohanes ki sye do, "Ye gato ji kibot nai nin anare it. Ye ré ma nyim kadit ji re. Sarewo An gum kok sye wai kadit ji, we ji bi im yo pe ji nde tó, An mó re."
43001016	Yefun Allah bi sukjimnut sye kas subot men petok sor. Yefun Allah syo suk mwa nai men dakai yi, An ben sukndo su men mo suk mwa ne sino.
43001017	Kam nyim tuya Yefun Allah taru An bi sukduno subot Musa, subere An kadum os wa ye Yahudi sok mo An bi rus-i. Sarewo gabere Yefun Allah syogat Yesus Kristus ma mo bur ré anato men jam Yefun Allah bi os-i sisu sangge. Yefun Allah ben sukndo su men dakai yi anato men me os ne bor mo suk gato Yesus Kristus ben ne.
43001018	Yetu yo ku Yefun Allah yo mo nde, wo Yefun Allah dakai bi Gan ge dik ne sor ete sisu Yefun Allah. Yesus Kristus si An bi Ai ben suk tepsu dik. Yesus Kristus anato kadum An bi Ai nai men yetu jam re.
43001019	Ye Yahudi bi yepasye mo Yerusalem syogat yesu gato ben suk mo Yefun Allah bi nu si ye Lewi mu ndo mo Yohanes do, "Je u anato nan ré ne?" Sane Yohanes ki an bi sukdu-i rer nai án jam.
43001020	An ki rer, an yo rewa nde, an ki ri-roi sor, sare do, "Ji anato Kristus nde, Ji anato Yekwesu gato Yefun Allah syogat ma mo bur ré wa nai men yetu kadit sukye ete jowa men ne nde."
43001021	Yesu mo Yefun Allah bi nu si ye Lewi ndo mo Yohanes o do, "Je u anato nan ré ne? Nan anato yenabi Elia bado?" Yohanes ki do, "Nde re." Ete án ndo mo Yohanes o do, "Sane Nan tepsu yenabi gato gwat Yefun Allah bi suktaru ma ós men ye Yahudi bado?" Yohanes ki do, "Nde re."
43001022	Eteyo yesu si ye Lewi ne ndo mo Yohanes o do, "Je u anato nan ré ne? Nan ki rer subot nan dakai et, subere men ki sukdu satu nai yepasye gato syogat men ma ne. Nan ki subot nan dakai sa u ne?"
43001023	Yohanes ki sukdu gato yenabi Yesaya krom suga nyim sare do, "Ji anato ye gato saiye mo pe gato kwe yo kom mo nde do, 'Men duk os wa men bi Yekwesu muket se!' "
43001024	Yé gato ye Farisi syogat ma wa ndo mo Yohanes ne,
43001025	án ndo mo Yohanes o do, "Nan ki do, nan anato Kristus nde, nan anato Elia nde, nan anato yenabi gato ós men ye Yahudi nde. Ben sa u anato nan ras nje mo syur ne?"
43001026	Yohanes ki nai án do, "Ji anato ras nin mo syur sor re. Sarewo Yetu ge dik yo o ma si nin kem more sino mó re, wo nin jam nde An re.
43001027	Ye ne anato ma boribot ji, sarewo An gum kok sye wai kadit ji. Sane ji iwa ben suk wa An yo, bere ji yo tepsu nde, ji gum wok teker mu bur ware. Bere ji gum yo tep wa ji sombok jamtu mo An bi sepatu dom nde."
43001028	Yohanes ki sukdu ne mo Betania, mo Syur Yordan de nim, mo pe gato an ras nje mone.
43001029	Bi ik, ete Yohanes me Yefun Yesus ma mo an. Orete Yohanes ki do, "Nin me Ye ré. An anato tepsu Domba Gan gato Yefun Allah syogat ma mo bur ré wa tot suktot mo sukibit gato men ben ne wé.
43001030	Ji ki sukdu subot Domba Gan ne napyo nai nin jam mó re, sare do, 'Yetu ge dik yo boribot ji, sarewo An gum kok sye wai kadit ji o re, we suga ji bi im yo pe ji nde tó, An mó re.'
43001031	Ji dakai jam nde An. Sarewo ji ma wa ji ras nje mo syur subere ji kadum An nai ye Israel jam."
43001032	Yohanes kibot suk gato an me su an gro sare do, "Ji me Yefun Allah Gen is kadit gu ma bur. Yefun Allah Gen is ma su kaim sato ndabu ete tom mo An.
43001033	Nyim ne, ji dakai jam An nde tó, sarewo Yefun Allah gato syokom ji ras nje mo syur ki nai ji suga nyim tuya wé re do, 'Bere nan me Yefun Allah Gen is kadit gu ma bur ete tom mo yetu ge dik it yo, Ye ne anato bere ras yetu mo Yefun Allah Gen.'
43001034	Ji dakai me suk ne bor su ji gro mó re. Sane ji ki rer wa yé mwa ne sino jam do, Ye ne anato Yefun Allah bi Gan."
43001035	Bi ik o, Yohanes si bi pakon ge we yo kem mo nat ne.
43001036	Orete Yohanes me Yefun Yesus mu waiket an ka gri saresa, Yohanes ki do, "Nin ka we me Ye gare et. An anato tepsu Yefun Allah bi Domba Gan."
43001037	Yohanes bi pakon ge we ne jam sukdu ne sa, an we simo Yefun Yesus mu.
43001038	Yefun Yesus brek, sokme an we ma bori sa, Yefun Yesus ndo mo an we do, "Nin ka we syeret suma ne?" An we ki do, "Rabi, nan kem mo u ne?" (Rabi bi sukjimnut do 'yeguru.')
43001039	Yefun Yesus ki nai an we do, "Nin ka we ma, nin me et." Ete an we ne sisu Yefun Yesus mu sino me nat gato Yefun Yesus kem mó. Sugane kre it, jam at bayok, ete pa we si Yefun Yesus kem mone sino sor kom mo noru, ete an we mu kadit.
43001040	Pa we gato jam Yohanes ki sukdu, ete simo Yefun Yesus, ge dik yo gum do Andreas, gato Simon Petrus bi nji.
43001041	Andreas mu kamas wa meret an bi nji Simon. An ku Simon, ete an ki nai Simon do, "Men ku Mesias it." (Mesias, a Ibrani anane, wo ye brek su a Yunani bi sukjimnut do, 'Kristus,' gato bi sukjimnut do, Ye gato Yefun Allah syogat ma mo bur ré wa nai men yetu kadit sukye, ete jowa men.)
43001042	Andreas mu kar Simon ma mo Yefun Yesus. Yefun Yesus sokwa Simon, ete ki nai an do, "Nan gum do Simon, gato Yohanes bi pa. Bere yé kendo nan gum do Kefas." (Kefas, a Ibrani anane, wo ye brek su a Yunani bi sukjimnut do, Petrus. Kefas si Petrus bi sukjimnut dik do, "jok.")
43001043	Bi ik, ete Yefun Yesus bi sukjimnut do, An mu mo bur Galilea. Yefun Yesus yo mu nde tó, An ku Filipus ete Yefun Yesus ki nai Filipus do, "Nan simo Ji et!"
43001044	Filipus ontu mo Betsaida, kota gato Andreas si Petrus kem mó.
43001045	Filipus mu ku yetu ge dik yo o gato gum do Natanael, ete Filipus ki nai Natanael do, "Men ku Ye gato kam nyim tuya Musa krombot mo Yefun bi sukduno ne re. Men ku Ye gato yenabi dom krombot ne re. An anato Yusuf bi pa gato gum do Yesus. An ma kadit kota Nazaret."
43001046	Natanael ki nai Filipus do, "Mban! Ye gato ben sukndo mo kota Nazaret ne mó e?" Filipus ki do, "Nan ma nan me et!"
43001047	Yefun Yesus me Natanael ma ku An sa, An kibot Natanael do, "Ye Israel gato sangge anato ma ré. Ye ré yo kidar suk yo mo nde."
43001048	Natanael ndo mo Yefun Yesus do, "Ben sa u anato Nan jam ji ne?" Yefun Yesus ki do, "Filipus yo kendo nan mu nde tó, nan kem mo kwe ara ke ne sa, ji me nan re."
43001049	Natanael ki do, "Yeguru, Nan anato Yefun Allah bi Gan, sangge, Nan anato ye Israel bi Yekwesu."
43001050	Yefun Yesus ki do, "Ji ki nai nan do, 'Ji me nan mo kwe ara ke mó re,' anato nan onyar kem mo Ji bado? Bere nan me suk gato sye wai kadit suk gato Ji ki ne bor o re."
43001051	Ete Yefun Yesus ki do, "Suk gato Ji ki ré suksangge anare, bere nan me gu kak, ete Yefun Allah bi malaikat is ma mo Ji, gato Yetu bi Pa, ete it mu satu o."
43002001	Kam we rek o, yé konwa sukra mo kota Kana mo Galilea. Yefun Yesus bi im si nje konwa sukra mone dom.
43002002	Ye kendo Yefun Yesus si bi pakon mu sino dom.
43002003	Ye konwa sukra ne sa, nau anggur rom yo tep wa yé mwa da nde. Nau ne or sa, Yefun Yesus bi im ma ki nai An do, "Nau ne or re."
43002004	Yefun Yesus ki nai bi im do, "Im, nan ma ki napyo wa Ji jam wa suma ne? Su ré yo tepsu bi kam-i wa Ji ben suk gato kadum Ji bi suktinggi nde tó."
43002005	Sarewo Yefun Yesus bi im ki nai nje gato fro suk mone do, "Suk gato An ki nai nin, nin benbot sor."
43002006	Mo pe ne ye grem sukbo mumat wa yé rin syur mó. Sagana ye Yahudi yo sok ari nde tó, yé de syur gato yé rin mo sukbo ne. Yé rin syur mo sukbo ne ses yo, bergan tepsu liter wotin dik mo sukbo dik. Sugane sukbo mumat kwop mone.
43002007	Yefun Yesus ki nai ye gato fro suk mo sukra ne do, "Nin rin syur mo sukbo bok ré ses et." Sane yé ne mu gwat syur ma rin mo sukbo bok ne ses kai.
43002008	Orge Yefun Yesus ki nai án do, "Nin nai syur napyo, nin gwat mu syo nai yesu mo sukra ne da et." Án en syur wokgan, ete án gwat mu syo nai yesu mo sukra ne.
43002009	Án gwat mo yesu ne sa, Yefun Yesus ben syur ne frus tepsu nau anggur. Yesu ne da syur gato ré ne frus tepsu nau anggur ne wokgan mó. (Yesu jam nde nat gato yé nai nau ne kadit u ne, wo ye gato gwat syur ma ne sor ete jam.) Sane yesu kendo yebris gato kra ne ma karowa an,
43002010	ete an ki nai yebris ne do, "Yé konwa suk yo it yo, sagana yé fro nau gato wik wa yé da nyim. Orete yé da nau gato wik tep mó it, yé gwat nau gato yo ndo teker nde ne wa yé da wari o. Sarewo nan sa, nan grem nau gato wik wai ré kwop sor kom more, ete nan syo nai men da."
43002011	Yefun Yesus ben syur tepsu nau anggur rom ne mo kota Kana mo bur Galilea. Yefun Yesus ben suk doketke gato ben yetu yeket mone. Yefun Yesus kadum An bi Ai bi suktinggi bor wa yetu jam mone. Sane anato An bi pakon onyar kem mo An.
43002012	Or o Yefun Yesus si bi im, si bi nji, si bi pakon án sino mu mo kota Kapernaum. Án kem mone kam bok yo rek.
43002013	Karowa ye Yahudi bi Kam Sye Waiket sa, Yefun Yesus mu mo Yerusalem wa An simo kam sye ne.
43002014	Kom mone sa, Yefun Yesus ku yé gato so suk mo Yefun Allah bi nu de mo ros de mit ne. Yé bok ne so sapi e, domba e, ndabu e ne. Yefun ku ye gato win sugum su sugum wok ne kem mo bi meja de.
43002015	Sane Yefun Yesus jamji bus muk we bot yu, tepsu kwe kwam. Orete An syun suge mwa ne mu mo nden, sapi si domba ne sino titi mu mo nden kadit Yefun Allah bi nu. Sugum wok gato ye grem wa win sugum sye su ne Yefun Yesus brek bi meja sane sor sugum ne ges mo bur o re.
43002016	Yefun Yesus ki nai ye gato so ndabu do, "Nin nai ndam ré mu mo nden se!. Nin ben Ji bi Ai bi nu ré tepsu nu gato yé so suk mo ne nde."
43002017	Sane Yefun Yesus bi pakon napakom Yefun bi sukdu kwa dik yo sare do, "Ji jimnotbot Nan bi nu sye teker, tepsu bot git Ji mit."
43002018	Ye Yahudi bi yepasye syogat Yefun Yesus do, "Nan kadum Yefun Allah bi suktinggi bor. Nan ben suk gato ben men yeket wa men me bor et, subere men jam do, sangge, Yefun Allah bes Nan ete syo suktinggi nai Nan wa Nan syun suge mwa ne mu nden wé kadit nu ré."
43002019	Yefun Yesus ki nai yepasye ne do, "Nin tarak Yefun Allah bi nu ré, bere kom mo kam gri rek Ji nggo satu or re."
43002020	Ete yepasye ki nai An do, "Nu ré men nggo nam, kom mo tahun musyu at sop mat ete or. Sarewo Nan ki do, Nan nggo nu ré kom mo kam gri rek sor re ete or, bado?"
43002021	Ye Yahudi bi yepasye ne nut do, Yefun Yesus ki subot Yefun Allah bi nu, ondewo Yefun kibot An dakai kaim sor re.
43002022	Sane kam gato Yefun Yesus sun kadit sukkwop or wé, ete An bi pakon napakom sukdu gato An ki ne. Sane án onyar kem mo sukdu gato yé krom mo Yefun Allah bi sukdu si sukdu gato Yefun Yesus dakai ki ne sino dom.
43002023	Yefun Yesus kem mo Yerusalem. An simo Kam Sye Waiket sa, yé mwa onyar kem mo An, we yé mwa ne yeket suk gato Yefun Yesus ben gato kadum An bi Ai bi suktinggi bor wa yetu jam mone.
43002024	Sarewo Yefun Yesus yo onyar kem mo yé mwa ne nde, we An jam yetu mwa ne sino it.
43002025	Yefun yo mitmo yetu ge dik yo ki rer nai Yefun Yesus jam subot yetu nde, we An jam yetu mit si onyar sino re.
43003001	Yenggras dik yo, an gum do Nikodemus, an tepsu ye Yahudi bi yekwesu, an sok mo ye Farisi bi de-i.
43003002	Noru dik yo an ma ku Yefun Yesus, ete an ki do, "Yeguru, men jam do Yefun Allah syogat Nan ma mo bur ré, we Yefun Allah do yo sisu Nan mo nde yo, Nan yo nggiwa ben suk gato kadum Yefun Allah bi suktinggi gato ben men yeket ne yo mo nde."
43003003	Yefun Yesus ki do, "Suk gato Ji ki ré suksangge anare, ye kem su nan satu o yo, nan gum sok mo Yefun Allah bi rus-i it anane."
43003004	Orete Nikodemus ki nai Yefun Yesus do, "Bei, men ka yenggras it, kapyo men bi im kem su men satu o e? Men sok satu mo men bi im ón, ete im kem su men satu o e?"
43003005	Yefun Yesus ki do, "Suk gato Ji ki ré suksangge anare, men bi im kem su men yo, men sok mo men yetu bi rus-i it anane. Yefun Allah Gen kem su men o yo, men waii sok mo Yefun Allah bi rus-i o it anane.
43003006	Yetu kem su men, men mbau mo bur ré sor re, wo Yefun Allah Gen kem su men yo, men da gesyos mbau to kapyo mato kapyo.
43003007	Nin gen mo sukdu gato Ji ki ré nde: nin yetu tepsu pa gato ye kem su o et.
43003008	Nofuf kas muya-muma. Men jam nofuf kas tok kwe, sane nofuf uk sa, men jam, wo men jam pe gato nofuf kas ma kadit ne nde re. Men jam pe gato nofuf kas mu mo ne dom nde. Sane dom, tepsu ye gato Yefun Allah Gen kem su ne, men jam nde suk gato Yefun Allah Gen ben anato An kem su ye ne."
43003009	Nikodemus ndo mo Yefun Yesus do, "Yefun Allah Gen kem su nje sa u ne?"
43003010	Yefun Yesus ki do, "Nan anato yeguru mo Israel, sane suma ben anato nan jam nde suk gare ne?
43003011	Suk gato Ji ki ré suksangge anare, men ki subot suk gato men jam, men ki subot suk gato men dakai me su men gro nai nin jam, sarewo nin bariwa nin jammo men bi sukdu-i.
43003012	Ji ki sukdu subot suk mwa mo bur ré nai nin jam ware, nin yo jam mo suk gato Ji ki ne nde. Sane Ji ki sukdu subot suk mwa mo gu nim ne yo, bere nin jambot Ji bi sukdu-i ne sa u ne? Bere yo mo nde!
43003013	Yetu yo it mu mo gu nim yo mo nde. Wo Yetu bi Pa to Ji ré sa, Ji is kadit gu ma mo bur ré re.
43003014	Bere ye bes Ji gum kok wa Ji ós nje tepsu Musa syut kwis dik yo gato ye ut su kuningan ne ti kok mo pe gato kwe yo mo nde. Sane kwis gu ye yo, ete an sokme kwis kuningan ne yo, an yo kwop nde.
43003015	Sane dom yé bes Ji gum kok, subere ye gato onyar kem mo Ji yo, ye ne kem ndo to kapyo mato kapyo."
43003016	Yefun Allah bi sukjimnut sye kas subot men yetu mo bur ré ndo nde anato An syo An bi Gan ge dik ne ma. An bi Gan ne ma wa kwop win men mo sukibit gato men ben ne, subere ye to onyar kem mo An bi Gan yo, bere ye ne yo ges mo bot gesyos nde, wo ye ne si Yefun Allah kem ndo to kapyo mato kapyo.
43003017	We Yefun Allah yo bi An bi Gan ma mo bur ré wa syo sukye nai men mo bot gesyos nde, wo An bi An bi Gan ma mo bur ré wa An ós men yetu kem ndo to kapyo mato kapyo.
43003018	Ye to onyar kem mo An bi Gan yo, ye ne yo ku sukye mo bot gesyos nde. Sarewo ye to yo onyar kem mo An bi Gan nde yo, ye ne gum sok mo ye gato bere ges mo bot gesyos it, we ye ne yo onyar kem mo Yefun Allah bi Gan ge dik ne nde.
43003019	Yefun Allah nutbot or re. Ye yi yo iswen An mone o nde. Yefun Allah bi sukdu gato sangge ma mo bur ré re. An bi sukdu ne tepsu rer gato ku nje mo bur ré. Sarewo yetu iwa ndendu bi suk-i wai kadit rer bi suk-i, we yetu ben bi suk-i ibit wai o re.
43003020	Ye to ben sukibit bariwa rer ku an. An bariwa an simo rer bi suk-i ne, we rer ku an it yo, sukibit gato an ben ne bere bor wa yé mwa jam.
43003021	Wo ye to ben suk gato ndo yo, an iwa simo rer bi suk-i, subere rer ku an, ete yé mwa jam do suk mwa gato an ben ne, an ben tepsu Yefun Allah mit.
43003022	Orete Yefun Yesus si An bi pakon mu mo bur Yudea. An si pakon ne kem nam gan mone. Yefun Yesus si bi pakon ras nje mo syur mone.
43003023	Yohanes dom, ras nje mo syur, mo pe gato gum do Ainon, karowa Salim, we mo nat ne syur mwa. Yé mwa ma mo Yohanes wa an ras nje mo syur.
43003024	Tomgane, yé yo sok Yohanes mo penjara nde tó.
43003025	Yohanes bi pakon deyo duwer ye Yahudi ge dik yo subot ye Yahudi bi agama. Ye ne ki do, ye Yahudi yo de syur nde, án fowa sok ari, wo pakon ne bi sukjimnut-i tara re.
43003026	Orete Yohanes bi pakon ne ma mo Yohanes, án ki nai Yohanes do, "Yeguru, nan napawa tomgato nyim, Yetu ge dik yo sisu nan mo Syur Yordan tak de nim. Nan ki sukdu subot An rer nai men jam re, wo su ré An dom ras nje mo syur, ete yé mwa ne sino mu kadit men mu mo An re."
43003027	Yohanes ki do, "Suk yo o nde, Yefun Allah syo nje nai men, ondesa men ku nje yo mo nde.
43003028	Nin dakai jam suk gato ji ki mó re, sane bere nin ki rer nai ye yi jam do, 'Ji anato Kristus nde. Yefun Allah yo syogat ji ma mo bur ré wa nai men yetu kadit sukye ete jowa yetu nde. Wo Yefun Allah syogat ji ma nyim, orete Kristus ma wari.'
43003029	Tepsu gato men kra yo, nggon gato ma ne anato yebris ne bi nggon anane it. Yebris bi yesyim gato sisu an mone, yesyim ne jam nggon ne ma yo, an si bi yesyim ne sino mit iwa wai o re. Sane dom ji jam do, Kristus ma ne yo, ji dom mit iwa wai o re.
43003030	Su ré, yé mwa bes An gum kok sye wai kadit nyim ne o re, wo ji ete ye yo bes ji gum kok saga nyim ne o nde anare.
43003031	Ye gato ma kadit gu nim, An gum anato kok wai kadit yé mwa ne sino. Yetu gato ye bes gum kok mo bur ré yo, ye ne sok tó yé mwa mo bur ré sino. Ye ne ki subot suk mo bur ré sor re, wo Ye gato ma kadit gu, An gum kok sye wai o re.
43003032	An ki rer subot suk gato An me mo gu nim ne re. An ki rer subot suk gato an jam re, wo yé yo onyar kem mo suk gato An ki ne nde.
43003033	Sarewo ye gato onyar kem mo sukdu gato An ki ne yo, ye ne nai sukjimnut do, Yefun Allah sangge it.
43003034	We, Ye gato Yefun Allah syogat ma mo bur ré, Yefun Allah syo Yefun Gen bok nggwa mo An, Yefun Gen bi suktinggi ne pe gato or mó yo mo nde . Sane Yefun Allah bi Gan ki Yefun Allah dakai bi sukdu-i ne rer wa men jam sor.
43003035	Men bi Ai, Yefun Allah jimnotku An bi Gan, ete An syo suk mwa mo An bi Gan syim wa An bi Gan jom sino.
43003036	Ye to onyar kem mo Yefun Allah bi Gan yo, ye ne mbau to kapyo mato kapyo, wo ye to misyar An bi Gan ne yo, bere ye ne yo kem ndo mo nde, wo ye ne ku sukye mo Yefun Allah bi sukmaskwa ne sor to kapyo mato kapyo."
43004001	Ye Farisi jam do, yé mwa ma mo Yefun Yesus wa Yefun Yesus ras án mo syur subere án tepsu Yefun bi pakon. Ye Farisi jam do yé mwa ma mo Yefun Yesus wai kadit Yohanes. (
43004002	Yefun Yesus dakai yo ras nje mo syur nde, wo An bi pakon anato ras nje sor re.).
43004003	Yefun Yesus jam ye Farisi bi sukdu subot suk gato An ben ne sa, An mu kadit bur Yudea, An satu mu mo bur Galilea.
43004004	An satu mu mo Galilea saresa, Yefun Yesus muket os gato wai ket bur Samaria.
43004005	Sane mo Samaria ne, Yefun Yesus mu kom mo kota dik yo gato gum do Sikhar, karowa bur det gato kam nyim tuya Yakub syo nai an bi gan Yusuf.
43004006	Mo pe ne Yakub bi syurwak mó. Yefun Yesus kaim rere, we An muket os syu teker ma kom mone. Sane An kem ga mo syurwak de. Tomgane, kam yó miten.
43004007	-
43004008	An bi pakon mu mo kota wa so sugit re. Orete nggon Samaria dik yo ma wa en syur. Nggon ne ma kom mo syurwak sa, Yefun Yesus ki nai mom do, "Nan syo syur wa Ji da et."
43004009	Nggon ne ki nai Yefun Yesus do, "Ben sa u anato Nan ye Yahudi ndek syur kadit ji, ye Samaria ré ne?" (Nggon ne ki sane, we sugane ye Yahudi bariwa karowa ye Samaria.)
43004010	Yefun Yesus ki do, "Nan jam suk gato Yefun Allah fro wa syo nai nan ete nan jam Ji gato ndek syur mo nan ne yo, bere nan waii ndekwa Ji syo syur gato ós nan kem ndo nai nan da, ete bere Ji syo syur ne nai nan da re."
43004011	Nggon ne ki nai An do, "Yenggras, Nan bi sukbo wa Nan en syur su yo mo nde. Syurwak ré kru teker. Nan nai syur gato ós ji kem ndo ne kadit u ne?
43004012	Men bi amui Yakub anato rom syurwak ré. An syo nai men. An dakai nai syur more wa an da. An bi pa ne sino nai syur kadit syurwak ré wa án si án bi suksi da. Nan nut do, Nan gum kok sye wai kadit Yakub bado?"
43004013	Yefun Yesus ki do, "Ye gato da syur ré, bere an sosa o re.
43004014	Wo ye gato da syur gato Ji syo ne yo, an yo sosa o nde to kapyo mato kapyo. Syur gato Ji syo nai an ne tepsu syur gro mo an mit. Syur gro ne syé ete ben an kem ndo, an kem ndo to kapyo mato kapyo."
43004015	Nggon ne ki do, "Yenggras, Nan syo syur ne wa ji da et, subere ji yo sosa o nde, subere ji yo mitwa ji satu ma wa en syur more o nde."
43004016	Yefun Yesus ki nai nggon ne do, "Sane nan mu, nan kendo nan bi ya, ete nan si ma."
43004017	Nggon ne ki do, "Ji bi ya mo nde." Yefun Yesus ki do, "Suk gato nan ki ne sangge.
43004018	Wo nan kra yetu ge mek it, ete su ré ye gato nan si kem ne, yo tepsu nan bi ya nde. Sukdu gato nan ki ne sangge, nan bi ya mo nde."
43004019	Nggon ne ki do, "Su ré ji jam Nan it. Nan yenabi, Nan anato Yepasye gato ki Yefun bi suktaru nai men.
43004020	Ji bi amui, ye Samaria, án sum wa án som Yefun Allah mo banbo ré. Sarewo nin ye Yahudi ki do, men sum wa men som Yefun Allah mo pe dik sor, mo kota Yerusalem."
43004021	Yefun Yesus ki nai mom do, "Nggongras, nan jammo suk gato Ji ki ré et. Kapyo tak bere yé yo som Ji bi Ai Yefun Allah mo banbo ré o nde. Sane dom, bere ye yo som An mo Yerusalem o nde.
43004022	Nin ye Samaria som suk gato nin jam nde, wo men ye Yahudi som Yefun Allah gato men jam re, we men ye Yahudi anato yewis gato jam ete kibot os gato Yefun Allah fro wa yetu subere yetu kem gesyos.
43004023	Bere kapyo tak o nde, wo su re it, men som Yefun Allah sisu men mit dik si men onyar dik sor. Pe gato men som Yefun mone Yefun yo nutbot nde, wo An mit iwa men yé gato som An. Yefun Allah Gen ben men nggiwa som An sisu men mit dik si men onyar dik sor re.
43004024	Yefun Allah kaim tepsu yetu kaim mo nde, wo Yefun Allah ne Gen sor ete mó. Sane Yefun mitwa men sum wa men som An mo pe dik nde, wo An iwa ye som An sisu an mit dik si an onyar dik sor."
43004025	Nggon ne ki nai Yefun Yesus do, "Ji jam do, Yekwesu gato Yefun Allah syogat ma mo bur ré wa nai men yetu kadit sukye ete jowa men, bere An (gato gum do Kristus) ma. An ma yo, bere An ki rer nai men jam subot suk mwa ne sino."
43004026	Yefun Yesus ki do, "Ji gato ki suk su nan, Ji anato Kristus gane it."
43004027	Sugane Yefun Yesus bi pakon ne satu ma. Pakon ne me Yefun Yesus ki suk su nggon ne sa, pakon yeket mone. Sarewo án yo ndo mo nggon ne do, "Nan mitmo suma ne?" nde. Án yo ndo mo Yefun Yesus do, "Nan ki suk su nggon ré wa suma ne?" dom nde.
43004028	Sane nggon ne grem mom bi sukbo gato mom en syur su ne kwop, ete mom satu mu mo kota. Mom mu kom mo kota sa, mom ki nai nje mone do,
43004029	"Nin ma me Ye gare et. Nin ma me Ye gato kibot suk mwa ne sino gato ji ben ré et. An anato Kristus bado?"
43004030	Sane yé mo kota ne, án mu me Yefun Yesus.
43004031	Yé mwa gato ma ne yo kom nde tó, Yefun Yesus bi pakon wergat Yefun Yesus do, "Yeguru nan git sugit wokgan mó et."
43004032	Sarewo Yefun Yesus ki nai pakon ne do, "Ji git sugit deyo gato nin jam nde re."
43004033	Sane An bi pakon ndo mo yu do, "Ye deyo gwat sugit syo nai An git bado?"
43004034	Yefun Yesus ki do, "Suk gato tepsu sugit wa Ji anato Ji ben suk tepsu Yefun Allah mit. Ji ben An bi suk-i gato An syogat Ji ma mo bur ré wa ben ne sor kom mo pe gato or mó anato tepsu sugit wa Ji git re.
43004035	Nin ki do, 'Aina at o, ete men bi sukjan kri wa men nai.' Sarewo Ji ki sare do, nin brek, nin sokme nggwe tak deyo-deyo. Sukjan ne kri it.
43004036	Ye gato nai sukjan kri ne ku suk mone tepsu án bi kamba it. Ye ne nai sukjan gato kri ne, tepsu an ós nje kem ndo to kapyo mato kapyo. Sane ye gato nai sukjan kri si ye gato jan sukjan ne sino mit iwa re.
43004037	Sane sukdu gato yé ki ré, sangge, sare do, 'Yetu ge dik yo jan sukjan, yetu ge dik yo o nai sukjan gato kri.'
43004038	Ji syogat nin mu nai sukjan gato nin yo jan nde. Ye yi anato jan sukjan ne, ete nin anato nai an bi sukjan gato kri ne."
43004039	Sane ye Samaria mwa, gato kem mo kota ne, án nai sukjimnut dik do, án onyar kem mo Yefun Yesus mo sukdu gato nggon ne ki sare do, "Ye gane kibot suk mwa ne sino gato ji ben ne re."
43004040	Sane ye Samaria ne ma kom mo Yefun Yesus sa, án ndek gat Yefun Yesus subere Yefun si án kem sino mone. Sane Yefun Yesus kem mone kom mo kam we rek.
43004041	Orete ye Samaria mwa wai o nai sukjimnut dik do, án onyar kem mo Yefun Yesus, we án dakai jam sukdu gato Yefun Yesus ki ne.
43004042	Ye Samaria ne ki nai nggon ne do, "Su ré men onyar kem mo Yefun Yesus mo nan bi sukdu-i sor nde, wo men onyar kem mo An, we men dakai jam An ki An bi sukdu-i re. Men jam do, An anato Ye gato ma wa An nai men yetu sino mo bur ré wé kadit sukye, subere men kem ndo to kapyo mato kapyo."
43004043	Yefun Yesus kem mo kota Sikhar kom mo kam we rek, orete Yefun Yesus mu kadit kota ne, An mu mo bur Galilea.
43004044	Yefun Yesus dakai ki do, "Yenabi gato ki Yefun Allah bi suktaru satu mu mo an dakai bi nat-i yo, bere yé mone bariwa jammo an re."
43004045	Sarewo Yefun Yesus mu kom mo Galilea sa, ye Galilea kak yé mit wa An ma, we su gabere Kam Sye Waiket mo Yerusalem, ye Galilea ne simo kam sye mone, ete me suk mwa gato Yefun Yesus ben mone.
43004046	Orete Yefun Yesus satu mu mo kota Kana mo bur Galilea ne o. Tomga nyim An frus syur tepsu nau anggur rom mone. Yefun Yesus kom mone sa, An ku yesu ge dik yo gato ben suk wa yeraja. Yesu ne bi gan i. Yesu bi gan ne kem mo kota Kapernaum.
43004047	Sane yesu ne jam do Yefun Yesus ma kom mo Galilea kadit Yudea sa, an mu ku Yefun Yesus. An ndek mo Yefun Yesus do, Yefun mu mo Kapernaum wa ben an bi gan gato i ne ge. An bi gan ne karowa kwop rok.
43004048	Yefun Yesus ki nai yesu gato ben suk wa yeraja si nje mone do, "Nin gare yo me suk gato kadum Yefun Allah bi suktinggi bor su nin gro nde yo, bere nin yo onyar kem mo Ji mo nde."
43004049	Yesu gato bi gan i ne ki do, "Yenggras, Nan ma kekro, ondeyo ji bi pa bere kwop re."
43004050	Yefun Yesus ki nai yesu ne do, "Nan mu sor, nan bi pa ge re." Yesu ne onyar kem mo sukdu gato Yefun Yesus ki nai an, ete an mu re.
43004051	An mu kom mo os mit saresa, an bi pakwerut ma ku an ete ki do, "Yenggras nan bi pa yebris mbau, an ge re!"
43004052	Yesu ne ndo mo an bi pakwerut do, "Kam sa u anato ji bi gan ge kadit pa bi suki ne?" Pakwerut ne ki do, "Kamekre, kam ti ri sa, pa jam nde re, an kaim yo kam o nde."
43004053	Sane pa bi ai ne napakom suk gato Yefun Yesus ki do, "Nan bi pa ge re," sugane kam ti ri. Sane an si an bi rus nai sukjimnut dik do, án sino onyar kem mo Yefun Yesus kadit kam ne it.
43004054	Yefun Yesus ma kadit bur Yudea ma kom mo Galilea sa, An ben suk gato ben yé yeket wam kedowe it anane.
43005001	Orete Yesus mu mo Yerusalem wa An simo ye Yahudi bi kam sye dik yo mone.
43005002	Mo Yerusalem karowa pe gato gum do, "Domba bi Ros Syo" ne syurgun dik yo mone. Syurgun ne su a Ibrani gum do Betesda. Mone yé nggo nukot mumek wairi syurgun ne.
43005003	Yé mwa gato i án sem mo bur mo nukot bok ne mo syurgun de. Deyo gro ndu e, deyo gwes út e, deyo syim si gwes út re. [Yé mwa gato i ne, án eswa syurgun rom-ram,
43005004	we wam bok yo Yefun Allah bi malaikat is ma mo syurgun, ete malaikat ne ben syur ne rom-ram. Syur ne do rom-ram yo, ye gato mu bok ngga mo syur ne nyim kadit ye yi neya, bere an ge kadit an bi suki re.]
43005005	Yebris ge dik yo kem mo nat ne, an i sor mu kom mo tahun musyu gri sop munggwo.
43005006	Yefun Yesus me an sem mone, ete Yefun jam do an i nam it sa, Yefun Yesus ndo mo yebris ne do, "Nan iwa nan ge kadit nan bi suki ne bado?"
43005007	Ye gato i ne ki nai Yefun Yesus do, "Yenggras, syur rom-ram yo, ye yo ós wa gwat ji ngga mo syurgun ne kekro nde. Ji do mu mo syur ne saresa, ye yi anato mu ngga mo syur ne nyim wé kadit ji re."
43005008	Sane Yefun Yesus ki nai an do, "Nan sun, nan pam nan bi sun, nan mu se!"
43005009	Yefun Yesus do syogat an sun sane, sugane it ye ne ge re. An pam an bi sun, orete an mu. Yefun Yesus ben ye ne ge su kam Sabat,
43005010	Sane ye Yahudi bi yepasye ki nai ye gato ge sim ne do, "Kam ré kam sye, kam Sabat, men bi yenggras duno men do, su kam Sabat men ben suk nde, sane nan pam nan bi sun nde."
43005011	Sarewo yebris ne ki nai yepasye ne do, "Ye gato gado ben ji ge ne, An anato syogat ji pam ji bi sun, ete ji gwat mu."
43005012	Sane yepasye ndo mo an do, "Je u gei anato syogat nan pam nan bi sun, ete nan gwat mu ne?"
43005013	Sarewo ye gato ge kadit an bi suki ne jam nde Ye gato ben an ge ne, we Yefun Yesus fres mo yé mwa miten kadit an re.
43005014	Ber o, ete Yefun Yesus ku yebris ne mo Yefun Allah bi nu mit, ete Yefun ki nai an do, "Su ré nan ge it. Nan ben sukibit o nde, ondebe nan ku sukye sye wai kadit ne o re."
43005015	Sane ye ne syesyar mu mo nden, ete an ki nai ye Yahudi bi yepasye do, Yefun Yesus gane anato ben an ge re.
43005016	Sane yepasye ne meret os wa ben sukye nai Yefun Yesus, we Yefun ben ye ne ge su kam sye kam Sabat ne.
43005017	Sarewo Yefun Yesus ki nai ye Yahudi bi yepasye ne do, "Ji bi Ai Yefun Allah ben suk gat sor kom mo kam ré, sane Ji waii ben suk dom."
43005018	Yefun Yesus ki bi sukdu-i ne anato ye Yahudi wergat án nggwa nggi wai o subere án meret os wa án gu Yefun Yesus wé. Yepasye meret os nggi wai o, mo suk gato Yefun Yesus ben siri kadit ye Yahudi bi sukduno subot kam sye ne sor nde, wo yepasye ne maskwa mo gato Yefun Yesus ki do, Yefun Allah anato An bi Ai re. Yefun Yesus ki do, Yefun Allah anato An bi Ai bi sukjimnut do, Yefun Yesus dakai anato tepsu Yefun Allah.
43005019	Yefun Yesus ki suk su ye Yahudi bi yepasye sare do, "Suk gato Ji ki ré suksangge anare, Ji gato Yefun Allah bi Gan, Ji wadigan yo nggiwa ben suk nde. Ji ben suk gato Ji me Ji bi Ai ben ne ko. Suk gato Ji bi Ai ben ne yo, bere An bi Gan to Ji ré waii benbot dom.
43005020	We Ji bi Ai bi sukjimnut sye kas subot Ji, gato An bi Gan. An kadum suk mwa ne sino gato An dakai ben ne nai Ji. Bere An kadum suk gato sye wai nai Ji o re, subere nin yeket.
43005021	Ji bi Ai Yefun Allah anato sun yekwop mbau satu, ete ben ye ne kem ndo to kapyo mato kapyo. Sane dom, An bi Gan to Ji ré ben yetu gato An mit iwa ne kem gesyos.
43005022	Ji bi Ai Yefun Allah yo ndobot yetu nde. Ji bi Ai dakai bes Ji wa Ji ndobot yetu mwa ne sino mo bur ré sor.
43005023	Ji bi Ai bes Ji gum wa Ji ndobot yetu subere yé mwa ne sino jammo An bi Gan tepsu yé jammo An. Ye gato yo jammo Ji nde yo, ye ne yo jammo Ji bi Ai gato syogat Ji ma mo bur ré dom nde.
43005024	Suk gato Ji ki ré suksangge anare, ye gato jammo Ji bi sukdu, orete an onyar kem mo Ji bi Ai gato syogat Ji ma mo bur ré it yo, ye ne kem gesyos it. Bere Ji yo syo sukye nai ye ne mo bot gesyos nde. Ye ne brek kadit os gato mu mo bot gesyos, ete an muket os gato mu mo pe gato an kem ndo to kapyo mato kapyo it.
43005025	Suk gato Ji ki ré suksangge anare, Ji bi sukdu ne karowa bor it. Karowa o nde, wo bor it anare. Bere yekwop jam Yefun Allah bi Gan to Ji ré ké. Ye gato jam Ji ké ne yo, ye ne mbau satu.
43005026	Tepsu Ji bi Ai dakai anato ben yetu mbau, An ben An bi Gan to Ji ré nggiwa ben yetu mbau dom.
43005027	Yefun Allah bes Ji gum kok wa Ji ndobot yetu, we Ji anato gum do Yetu bi Pa.
43005028	Nin yeket suk gato Ji ki ne nde, we karowa yé mwa gato kwop ne jam Ji ké,
43005029	ete yé ne syesyar kadit bi makwe ne. Yé gato ben suk gato ndo yo, yé ne sun ete mbau to kapyo mato kapyo. Sarewo yé gato ben suk gato ibit yo, yé ne sun ete ku sukye mo bot gesyos."
43005030	"Ji dakai yo ben suk tepsu Ji dakai bi sukjimnut nde, wo Ji ndobot yetu mo suk gato án ben ne tepsu sukdu gato Ji bi Ai ki ne. Ji ndobot nje sisu sangge sor, Ji ndobot nje sisu ri-roi, we Ji yo ben Ji bi suk-i ket Ji i nde, wo Ji ben Ji bi suk-i tepsu Ji bi Ai gato syogat Ji ma mo bur ré mit-i sor.
43005031	Ji dakai ki sukdu subot Ji dakai yo, bere nin nut do, suk gato Ji ki ne yo sangge nde.
43005032	Sarewo Yetu ge dik yo o anato ki sukdu rer subot Ji mó re. Ji bi Ai anane. An bi sukdu-i ne sa, sangge.
43005033	Nin syogat yé bok yo mu ndo mo Yohanes, ete Yohanes ki sukdu subot Ji gato sangge mó re.
43005034	Sukdu gato yetu ki subot Ji, Ji dakai yo mitmo sukdu ne nde re. Sarewo Ji ki subot Yohanes bi sukdu-i subere ós nin brek kadit os ibit, subere nin kem ndo to kapyo mato kapyo.
43005035	Yohanes ne tepsu sukru gato ru rer, ete i-rer ne ku pe gato ndendu mó. Ketke nin iwa sukru ne, i-rer ku nin, wo yo nam nde ge, nin bariwa re.
43005036	Yohanes ki bi sukdu-i subot Ji mó re, sarewo suk mwa ne sino gato Ji bi Ai syogat Ji ben more kadum rer wai kadit sukdu ne do, Yefun Allah anato syogat Ji ma mo bur ré re.
43005037	Sane dom, Ji bi Ai gato syogat Ji ma mo bur ré, An anato ki sukdu rer subot Ji. Wo nin yo jam An ki An bi sukdu-i yo mo nde. Nin yo ku An gro-i yo mo nde.
43005038	Nin yo grem An bi sukdu mo nin mit dom nde, we Ji, gato An syogat ma mo bur ré, nin yo onyar kem mo nde.
43005039	Nin samok wa nin baca Yefun Allah bi sukdu petok sor, we nin gendo nin baca yi sor re, bere nin kem ndo to kapyo mato kapyo. Mo sukdu ne Yefun Allah dakai anato ki sukdu rer subot Ji.
43005040	Ji da kak os wa nin kem ndo to kapyo mato kapyo, sarewo nin bariwa nin jammo Ji.
43005041	Ji yo mitwa nin yetu un Ji gum nde.
43005042	Ji jam nin kom mo nin mit re. Ji jam do, nin bi sukjimnut sye yo kas subot Yefun Allah mo nde.
43005043	Ji bi Ai bes Ji wa Ji ma mo bur ré, wo nin bariwa Ji re. Wo ye yi dakai bes an gum kok ete ma yo, bere nin iwa ye ne.
43005044	Nin bi sukjimnut sye wa ye yi un nin gum, ete nin bambrai wa Yefun Allah un nin gum ne yo, bere nin nai sukjimnut dik wa nin onyar kem mo Ji sa u ne? Yefun Allah, An ka dik ne sor, ye yi yo nggi wai kadit An nde. Sarewo nin yo werwa ben suk subere An un nin gum nde.
43005045	Nin gendo Ji anato ndak nin gum mo Ji bi Ai gwem. Sane nde. Wo ye gato nin kwabom kam mó, gato gum do Musa, bere an anato ndak nin mo Ji bi Ai gwem.
43005046	Nin do onyar kem mo Musa it yo, bere nin onyar kem mo Ji dom, we Musa krom sukdu subot Ji mó re.
43005047	Wo nin yo onyar kem mo suk gato Musa krom ne nde, sane bere nin onyar kem mo suk gato Ji ki ne sa u ne?" Bere yo mo nde.
43006001	Kam yo tak o, Yefun Yesus mu mo Em Galilea deta. Em Galilea ne, ye kendo gum dik yo o do Em Tiberias.
43006002	Yefun Yesus si An bi pakon mu ne sa, yé mwa boribot An, we yé mwa ne me suk gato Yefun Yesus ben gato kadum Yefun Allah bi suktinggi. Yé mwa ne yeket mo gato Yefun Yesus ben ye gato i ne ge.
43006003	Sane Yefun Yesus si bi pakon mu it mo banbo dik yo, ete án sino kem not mone.
43006004	Tomgane karowa ye Yahudi bi Kam Sye Waiket it.
43006005	Yefun Yesus kem mone, An sokbot nden neya sa, An me yé mwa teker ma mone. An ndo mo Filipus do, "Men so sugit mo u wa yé mwa more git ne?" (
43006006	Yefun Yesus dakai jam suk gato bergan An ben, sarewo An dakai ndobot Filipus subere An jam suk gato Filipus ki ne sor re.)
43006007	Filipus ki nai Yefun Yesus do, "Men mu so roti su sugum tepsu men ben suk mu kom aina munggwo, ete men nai bi sugum ne yo, sugum mwa ne bere yo tep wa men so roti wa yé mwa ré sino git nde. Deyo ku wokgan sor re, deyo yo ku nde."
43006008	Yefun Yesus bi pakon dik yo o, Andreas, gato Simon Petrus bi nji ne, an ki nai Yefun Yesus do,
43006009	"Pa yebris dik yo anare, an bi an bi roti koi mek si bi boge ge we. Sarewo sugit wokgan ré tepsu yé mwa ré sa u ne?"
43006010	Yefun Yesus ki nai An bi pakon do, "Nin syogat yé mwa ne kem ga." Mo pe ne, es sor re kom, es mwa. Sane yé mwa kem mone it, yebris gato kem mone karowa ge ribu mek.
43006011	Yefun Yesus nai roti gato pa yebris gwat ne, An nai sa, An ki do, "Ndo mo Nan, Yefun Allah wa sugit gato Nan syo nai men ré." Orete Yefun Yesus syobot yé mwa gato kem mone git sino. Orete An nai boge ne dom. Yefun Yesus ki do, "Ndo mo Nan, Yefun Allah wa boge gato Nan syo nai men ré." Orete An syobot yé mwa ne git sino. Yé mwa ne git sane sor yé on ge kai.
43006012	Yé on ge sa, Yefun Yesus ki nai An bi pakon do, "Nin sum sugit koita, nin bare sugit wokgan yo wé dom nde."
43006013	Sane Yefun Yesus bi pakon sum sugit napta kadit roti gum mumek gato yé mwa mone git ne. Án sum ete bok mo yu sye musyu dik sop we ses kai.
43006014	Yé mwa mone me Yefun Allah bi suktinggi bor mo suk gato Yefun Yesus ben mone sa, án ki do, "Sangge yenabi gato Yefun Allah tom su men do, bere An syogat ma mo bur ré, ana gare it."
43006015	Yefun Yesus jam do, yé mwa mone iwa ma ete syaugat Yefun Yesus jom án sino tepsu yeraja. Sarewo Yefun Yesus bari re, sane Yefun mu kadit án mu mo banbo mo nden. Yefun Yesus wadigan kem dor mone.
43006016	Kam dek it, Yefun Yesus bi pakon is kadit banbo, mu mo em de.
43006017	Orete pakon ne it mo kwem wa án mu mo Kapernaum mo em deta. Sugane ndendu it, sarewo Yefun Yesus yo ma ku án nde tó.
43006018	Nofuf kas nggi ete ben em bak frek.
43006019	Án do mbros kwem ko gan kadit em de, or án me Yefun Yesus ma karowa án. Yefun Yesus muket gwes bot em rom deyu. Pakon me Yefun Yesus ma sa, án kwabom kro ndo nde.
43006020	Sarewo Yefun Yesus ki nai án do, "Nin nyu nde! Ji anare."
43006021	Sane pakon iwa bes An it mo kwem mit. Yefun Yesus it mo kwem mit-i, sugane kwem syek mo nden-i, mo pe gato án sino mu mone.
43006022	Bi ik o, yé mwa gato kem mo em deta ne, án napakom do, kwem dik sor nor mone, ete Yefun Yesus yo si An bi pakon mu nde. An bi pakon anato mu sor re.
43006023	Orete kwem bok yo kadit kota Tiberias ma kom mone. Kwem ne nor karowa nat gato yé mwa git roti gato Yefun Yesus ki ndo mo Yefun Allah wa ne, ete syo nai án git ne.
43006024	Yé mwa ne me do, Yefun Yesus si An bi pakon yo mone o nde sa, yé mwa ne it mo kwem bok gane mu mo Kapernaum wa syeret Yefun Yesus mone.
43006025	Yé mu kom mo em deta ne, ete yé ku Yefun Yesus mone sa, yé ne ndo mo An do, "Yeguru, Nan ma more su kam u ne?"
43006026	Yefun Yesus ki nai yé ne do, "Suk gato Ji ki ré suksangge anare, nin meret Ji mo gato Ji kadum Yefun Allah bi suktinggi bor nde, wo nin meret Ji, we nin ku sugit wa nin git sane sor nin on ge sor re.
43006027	Nin ben suk it yo, nin meret sugit gato bergan kwik kadit nin nde re. Wo nin ben suk it yo, nin meret sugit gato kem nam, gato ben nin mbau gesyos. Bere Yetu bi Pa to Ji ré syo sugit ne nai nin re, we Ji bi Ai Yefun Allah bes Ji gum kok subere Ji kak os ndo wa nin kem gesyos re."
43006028	Orete yé mwa ne ndo mo Yefun Yesus do, "Men ben suk sato suma anato tepsu Yefun Allah mit ne?"
43006029	Yefun Yesus ki nai yé ne do, "Suk gato Yefun Allah iwa nin ben anato nin onyar kem mo Ye gato Yefun Allah syogat ma mo bur ré."
43006030	Sane yé ne ki nai An do, "Sane Nan ben suk sato suma bor wa men me subere men onyar kem mo Nan ne? Suma anato bere Nan ben ne? Bere Nan ben suk tepsu suk gato bor suga nyim tuya,
43006031	men bi amui kem mo pe gato kwe yo kom mo nde, ete án git sugit gato gum do 'manna.' Tepsu yé krom mo Yefun Allah bi sukdu do, 'An syo sugit is kadit gu ma wa yé git.' "
43006032	Sane Yefun Yesus ki nai yé mwa mone do, "Suk gato Ji ki ré suksangge anare, Musa anato syo sugit gato is kadit gu nai nin nde re. Sarewo Ji bi Ai anato syo sugit gato sangge kadit gu nai nin ne,
43006033	we Yefun Allah bi sugit-i anato Ye gato is kadit gu ma mo bur ré. Ye ne ben yetu mo bur ré mbau."
43006034	Sane yé mwa ne ki nai Yefun Yesus do, "Yenggras, Nan syo sugit ne nai men petok sor."
43006035	Yefun Yesus ki nai án do, "Ji ré anato tepsu sugit gato ben yetu mbau. Ye gato ma mo Ji yo, an yo on de o nde. Ye gato onyar kem mo Ji yo, an yo sosa o nde sor to kapyo mato kapyo.
43006036	Sarewo Ji ki nai nin mó re, sare do, nin da me Ji su nin gro re, wo nin yo onyar kem mo Ji nde.
43006037	Yé mwa gato Ji bi Ai syo nai Ji, bere án sino ut mo Ji. Ye to ma ut mo Ji yo, Ji yo syun ge dik yo wé dom nde.
43006038	We Ji is kadit gu ma mo bur ré wa Ji ben Ji bi Ai bi suk-i gato An imo, we An anato syogat Ji ma more. Ji yo ben Ji dakai bi suk-i nde.
43006039	Ji bi Ai gato syogat Ji ma more, An mit i do, yé sino gato An syo nai Ji ne, Ji mewa subere ge dik yo ges mo nde, ge dik yo gwet nde, wo Ji jom án pe sor, ete su kam gato bur ré kru yo, bere Ji sun án sino.
43006040	Sane dom, Ji bi Ai mit i do, yé mwa ne sino gato me An bi Gan to Ji ré, ete án onyar kem mo Ji yo, án kem ndo to kapyo mato kapyo. Bere su kam gato bur ré kru yo, Ji sun án mbau satu. Suk gato Ji bi Ai imo anane it."
43006041	Yefun Yesus ki bi sukdu-i saresa, ye Yahudi duwer Yefun mo sukdu gato An ki sare do, "Ji anato tepsu sugit gato is kadit gu ma."
43006042	Ye Yahudi ne ki do, "Ye ré, An anato Yusuf bi pa, gato gum do Yesus fe! Men jam An bi im si bi ai re. Ben sa u anato An ki do, An is kadit gu ma ne?"
43006043	Orete Yefun Yesus ki nai ye Yahudi do, "Nin duwer yu mo sukdu ne o nde.
43006044	Ji bi Ai gato syogat Ji ma mo bur ré, An tik ye mit anato ye jammo Ji, ondeyo ye yo jammo Ji nde. Ye gato jammo Ji, suga bur ré kru it yo, bere Ji sun ye ne mbau satu.
43006045	Yenabi krom mo Yefun bi sukdu do, 'Bere Yefun Allah duno yé mwa ne sino.' Yé mwa ne sino gato jam sukduno kadit Ji bi Ai ete benbot, bere ye ne ma mo Ji.
43006046	Yefun Allah da duno yetu, wo yetu yo me Ji bi Ai mo nde. Ji, gato ma kadit Yefun Allah sa, Ji dakai sor ete me Yefun Allah re.
43006047	Suk gato Ji ki ré suksangge anare, ye gato onyar kem mo Ji it yo, ye ne kem ndo to kapyo mato kapyo.
43006048	Ji dakai anato tepsu sugit gato ben yetu mbau.
43006049	Tomga nyim tuya nin bi amui git sugit gato gum do 'manna,' mo pe gato kwe yo kom mo nde. Án git, orete ri ma án kwop re.
43006050	Sarewo ye gato git sugit gato is kadit gu ma ré yo, ye ne yo kwop nde.
43006051	Ji dakai anato tepsu sugit gato is kadit gu ma ré. Sugit ré ben yetu mbau. Ye to git sugit ré yo, ye ne kem gesyos it, an mbau to kapyo mato kapyo. Sugit gato Ji bi wa ben yetu mo bur ré mbau anato Ji dakai ku."
43006052	Ye Yahudi jam suk gato Yefun Yesus ki ne sa, án duwer yu, án ot is yu, án ki do, "Ben sa u anato Ye ré syo An ku wa men git ne?"
43006053	Yefun Yesus ki nai án do, "Suk gato Ji ki ré suksangge anare, nin yo git Yetu bi Pa ku, ete nin da Yetu bi Pa dé nde yo, bere nin kem ndo sisu sangge nde.
43006054	Ye to git Ji ku si da Ji dé yo, ye ne kem gesyos. Or o bur ré kru it yo, bere Ji sun ye ne mbau satu.
43006055	Ji ku anato sugit gato ben yetu mbau sisu sangge. Ji dé anato syur gato ben yetu mbau sisu sangge.
43006056	Ye to git Ji ku si da Ji dé yo, ye ne si Ji tepsu yedik petok sor. Ji dom si ye ne tepsu yedik.
43006057	Ji bi Ai gato ben yetu mbau syogat Ji ma more. Sane tepsu Ji mbau mo An, ye to git Ji ku, bere mbau mo Ji dom.
43006058	Sane Ji dakai anato sugit gato is kadit gu ma. Sugit ré yo tepsu sugit gato nin bi amui git ne nde. Nin bi amui git sugit gato gum do manna, sarewo án kwop re. Wo ye to git sugit ré yo, ye ne mbau to kapyo mato kapyo."
43006059	Yefun Yesus duno nje mo nu ari mo kota Kapernaum, An ki sukdu mwa subot An dakai tepsu sugit gato ben yetu mbau ne nai nje mone jam.
43006060	Pakon ge bok yo jam Yefun Yesus bi sukdu-i ne or wé, ete pakon ne ki do, "An bi sukdu-i yé teker wa men jambot. Je u anato nggiwa an nai sukdu ne, ete an grem mo an mit ne?Yo mo nde!"
43006061	Yefun Yesus dakai jam do, An bi pakon duwer yu mo sukdu gato An ki ne. Sane Yefun Yesus ki nai án do, "Te, nin maskwa Ji mo sukdu gato Ji ki ne bado?
43006062	Nin sokme Yetu bi Pa to Ji ré it satu mo gu, mu mo pe gato Ji ma kadit ne yo, bere nin sa u ne?
43006063	Yefun Allah Gen anato ben yetu mbau. Men yetu dakai sor yo nggiwa men ben men mbau nde. Sukdu gato Ji ki nai nin ne anato sukdu gato ma kadit Yefun Allah Gen. Sane sukdu ne anato ben nin mbau.
43006064	Sarewo nin deyo bariwa jammo sukdu ne." (Kadit ketke ne it, Yefun Yesus jam ye gato bere bariwa jammo An bi sukdu-i si ye gato bere tepsu yeketut gato meret os wa gwat yeko ma wa but An.)
43006065	Yefun Yesus ki o do, "Nin deyo bariwa jammo Ji bi sukdu-i anato suga nyim Ji ki nai nin do, Ji bi Ai kak yé bi sukjimnut anato yé ne jammo Ji, ondeyo ye yo jammo Ji nde."
43006066	Sane su kam gane it, Yefun Yesus bi pakon mwa mu brek kadit An, pakon ne yo simo An o nde.
43006067	Orete Yefun Yesus ndo mo An bi pakon ge musyu dik sop we ne do, "Nin waii iwa mu kadit Ji dom bado?"
43006068	Simon Petrus ki nai An do, "Men mu mo je u o ne? Nan bi sukdu-i sor anato kak os wa men kem ndo to kapyo mato kapyo.
43006069	Men onyar kem mo Nan it. Men jam do, Nan anato Ye gato Yefun Allah bes ete syogat ma more wa Nan ben An bi suk-i."
43006070	Yefun Yesus ki do, "Sane, Ji anato bes nin tepsu Ji bi pakon ge musyu dik sop we fe? Sarewo nin ge dik yo tepsu biris."
43006071	Yefun Yesus ki subot Yudas, gato Simon Iskariot bi pa anane. Kapre Yudas sok mo pakon ge musyu dik sop we ne, Yudas anato tepsu yeketut gato bere gwat os wa yeko ma but Yefun ne.
43007001	Orete Yefun Yesus mubot peyo-peyo mo bur Galilea. An yo mu mo bur Yudea nde, we An jam do, ye Yahudi mone meret os wa gu Yefun Yesus kwop wé.
43007002	Sugane karowa ye Yahudi bi Kam Sye Nu Ti Kwenat, gato ye Yahudi napawa nu ti gato án bi amui nggo su kwenat ne.
43007003	Karowa kam sye ne, sane Yefun Yesus bi nji ki nai An do, "Nan mu kadit pe ré, ete Nan mu mo bur Yudea subere Nan bi pakon me Nan ben Nan bi suk-i gato ben nje yeket et.
43007004	Nan iwa yé mwa bes Nan gum yepasye, saneyo Nan mu ben Nan bi suk-i ne bor wa yé mwa me et, Nan gurik wa nde. Nan ben Nan bi suk-i gato ben nje yeket bor more, sane Nan mu Nan waii ben wa yetu mwa ne sino me o et."
43007005	(An bi nji yo onyar kem mo Yefun Yesus dom nde anato An bi nji ki bi sukdu-i sane.)
43007006	Sane Yefun Yesus ki nai An bi nji do, "Yefun Allah ki nai Ji do, kam ne tep wa Ji ben suk yo bor nde tó yo, Ji yo ben suk nde tó. Wo nin sa, nin ben nin bi suk-i su kam daret sor, kam mwa ne sino ndo wa nin.
43007007	Yetu mo bur ré bere án yo bariket nin nde. Sarewo Ji ki yetu mo bur ré mo sukibit gato yé ben ne bu anato án bariket Ji.
43007008	Nin dakai mu simo kam sye ne sor. Ji yo mu mone nde tó, we kam yo tep wa Ji mu nde tó."
43007009	An ki An bi sukdu-i nai An bi nji ne or sa, An kem mo Galilea yei.
43007010	Yefun Yesus bi nji mu simo kam sye mo Yerusalem, or Yefun Yesus dakai waii mu mone. Sarewo An yo kadum nggwa nai yé mwa jam nde, wo An gurik An dik kadit nje.
43007011	Mo kam sye ne ye Yahudi bi yepasye meret Yefun Yesus mone. Yepasye ne ndobot yu do, "Ye gane mo u ne?"
43007012	Yé mwa gato sum wa simo kam sye ne, án tom apre nai yu subot Yefun Yesus. Deyo ki do, "An Ye gato ben sukndo." Deyo o ki do, "Nde re! An gwat os ibit ben kidar yé mwa."
43007013	Sarewo yé yo ki sukdu subot An mo yé mwa gwem nde, we yé nyuwa ye Yahudi bi yepasye ware.
43007014	Ye Yahudi konwa kam sye ne mu kom mo kam gri, or kam do at sa, Yefun Yesus mu mo Yefun Allah bi nu de mo ros de mit ne, An sok mo mit, ete An duno nje mone.
43007015	Ye Yahudi bi yepasye yeket An bi sukduno-i. Yepasye ne ki do, "Bei, Ye ré yo farkor mo nde, sane ben sa u anato An jam suk mwa ré ne?"
43007016	Yefun Yesus ki nai yepasye ne do, "Ji ki Ji bi sukduno-i are nde, wo Ye gato syogat Ji ma mo bur ré bi sukduno-i anato Ji ki ré.
43007017	Ye gato iwa ben suk tepsu Yefun Allah mit ne yo, bere ye ne jam rer do, sukduno ne ma kadit Ji dakai, ondeyo sukduno ne ma kadit Yefun Allah, bere ye ne jam.
43007018	Ye gato ki an dakai bi sukduno-i yo, an werwa an dakai bes an nggwa kok mone. Sarewo an werwa an bes Ye gato syogat an ma ne yo, an sa, ye gato ki bi sukdu-i ri roi anane, an yo kidar nje yo mo nde.
43007019	Musa krom Yefun Allah bi sukduno wa nin benbot mó re. Sarewo nin yé bok ne sino yo benbot Musa bi sukduno-i nde, nin ge dik yo dom nde. Nin ben suk wai mo Musa bi sukduno-i ne. Sane dom, nin meret os wa nin gu ji kwop wé."
43007020	Yé mwa ne ki do, "Bei! Je u gei anato meret os wa gu Nan kwop ne? Semda ben Nan ko re go!"
43007021	Yefun Yesus ki nai án do, "Ji ben yetu ge dik gato i ne ge su kam Sabat sor, ete nin yeket.
43007022	Sarewo Musa duno nin wa nin bisunat pa yebris, sane su ré nin bisunat nin bi pa su kam sye kam Sabat ne dom. (Musa yo duno nin subot sunat kadit ketke nde, wo nin bi amui anato duno nin subot sunat su ketke.)
43007023	Sane nin bisunat nin bi pa su kam sye subere nin ben suk yo siri kadit Musa bi sukduno-i nde yo, suma ben anato nin maskwa Ji mo gato Ji ben ye gato i ne ge satu su kam sye ne?
43007024	Nin ki nje gum ibit mo suk gato nin dakai me su nin gro daret nde, wo nin nutbot sisu ndo, nin watbot kom mo mit, orete nin nai sukjimnut gato sangge et."
43007025	Sugane ye Yerusalem deyo ndo mo yu do, "Ye gare anato Ye gato men bi yepasye syeret wa gu wé bado?
43007026	Sarewo An dakai ki suk mo yé mwa gwem, yepasye yo ma duwer An mo nde, yepasye yo ki suk yo mo nde. Su ré men bi yepasye nut do, sangge, Ye ré anato Yekwesu gato Yefun Allah syogat ma mo bur ré wa nai men yetu kadit sukye ete jowa men bado?
43007027	Sarewo Yekwesu gato Kristus ne ma it yo, bere men yo jam nat gato An ontu mó nde. Wo Ye ré sa, men jam nat gato An ontu mó re."
43007028	Orete Yefun Yesus duno nje mo Yefun Allah bi nu de mo ros de mit saresa, An ki bi sukdu-i ne sye yé, An saiye do, "Sane, nin nut do nin jam Ji e? Nin nut do nin jam nat gato Ji ontu kwop mone bado? Ji dakai ma tepsu Ji dakai bi sukjimnut-i nde, wo Ye gato syogat Ji ma more, An sa, An ben An bi suk-i ri roi. Nin jam nde An re,
43007029	wo Ji sa, Ji jam An, we Ji ma kadit An. An anato syogat Ji ma more."
43007030	Sugane ye Yahudi bi yepasye iwa but Yefun Yesus ware, ye yo syimtok An mo nde, we An Gen syu tó. Kam gato Yefun Allah fro wa ye but An yo bor nde tó.
43007031	Kapre yepasye iwa but An, yé mwa mone napyo sye nai sukjimnut dik do, yé onyar kem mo Yefun Yesus. Sane yé ne ki do, "Kristus do ma it yo, An kadum Yefun Allah bi suktinggi su suk gato ben yé yeket mwa wai kadit Ye ré bado? Mo nde, Kristus ana gare it!"
43007032	Ye Farisi bok yo mone jam yé mwa ki suk apre nai yu subot Yefun Yesus. Sane ye Farisi si yekwesú mo Yefun Allah bi nu syogat ye gato mewa Yefun Allah bi nu ne mu wa but Yefun Yesus.
43007033	Yefun Yesus ki nai yé mwa gato mo Yefun Allah bi nu ne do, "Ji si nin kem more nam gan yo o sor re, orete Ji satu mu mo Ye gato syogat Ji ma mo bur ré re.
43007034	Bere nin syeret Ji ware, nin yo ku Ji nde. Nin yo ku os wa ma mo pe gato Ji mu mone nde."
43007035	Ye Yahudi bi yepasye ndo mo yu do, "Ye gare ki do An mu mo u anato men yo ku os wa men mu ku An nde ne? Bere An mu ku men bi nje-i mo ye Yunani bi nat-i ko kadit men, ete duno ye Yunani mone bado?
43007036	Ye ré ki do, bere men syeret An, sarewo men yo ku An nde re. Men mu mo pe gato An kem mó dom nde re. An bi sukjimnut-i sa u ne?"
43007037	Ye konwa kam sye kam bok ne kom mo kam gato ye bes gum kok gato kam wari ne sa, Yefun Yesus ti mo yé mwa gwem mo Yefun Allah bi nu, ete An saiye do, "Nin sosa mó yo, nin ma mo Ji, ete Ji syo syur nai nin da.
43007038	Ye gato onyar kem mo Ji ne anato tepsu sukdu gato yé krom mo Yefun bi sukdu sare do, 'Kadit an mit syur it tepsu syur nggrup ete syesyar mu nden. Syur ne ben yetu mbau.' " (
43007039	Yefun Yesus bi sukjimnut do, syur ne anato Yefun Allah Gen. Bere Yefun Allah Gen bok nggwa mo ye gato onyar kem mo Yefun Yesus. Tomgane Yefun Allah Gen yo ma nde tó, we Yefun Yesus kwop, ete An it satu mu mo An bi Ai nde tó.)
43007040	Yé mwa gato jam suk gato Yefun Yesus ki ne, deyo ki do, "Ye gare sangge, An anato yenabi gato ma wa ós men ye Yahudi."
43007041	Ye deyo o ki do, "Ye gare anato Kristus gato Yefun Allah syogat ma wa nai men yetu kadit sukye ete jowa men." Sarewo ye deyo o ki do, "Nde ré, Kristus anare nde. Yekwesu gato Yefun Allah syogat ma wa jowa men yo ma kadit bur Galilea nde.
43007042	Mo Yefun Allah bi sukdu yé krom do, Kristus bi amui mo yeraja Daud. Sane bere Kristus si Daud ne sino ontu mo Betlehem, gato Daud bi nat-i ne."
43007043	Sane yé mwa duwer yu subot Yefun Yesus.
43007044	Ye deyo werwa but An, sarewo ye yo syimtok An kaim mo nde.
43007045	Sane ye gato mewa Yefun Allah bi nu satu ma sa, yekwesú mo Yefun Allah bi nu si ye Farisi ndo mo án do, "Nin yo gwat An ma nde wa suma ne?"
43007046	Ye gato mewa Yefun Allah bi nu ne ki do, "Ye ne ki bi suk-i ndo yé. An bi sukdu ne tik men mit ware, men yo but An nde."
43007047	Ye Farisi ki nai án do, "Ye ne ben kidar nin dom bado?
43007048	Te men bi yepasye si men ye Farisi deyo onyar kem mo Ye ne mó it bado? Yo mo nde.
43007049	Sarewo yé mwa gato onyar kem mo Ye ne, án jam nde Musa bi sukduno-i re. Yefun Allah dufo mo yé mwa ne or re, bere Yefun Allah gu án kwop wé sor."
43007050	Ye Farisi dik yo mone, an gum do Nikodemus, tom gabere an mu ku Yefun Yesus mó re. An ndo mo ye Farisi mone do,
43007051	"Men bi sukduno-i duno men do, men yo gu ye yo kwop mo nde tó yei, men ndobot an, men kibot suk gato an ben ne, men jam sisu ri-roi et. Men jam kom mo mit nde tó, men yo gu an kwop nde tó yei."
43007052	Ye Farisi ki nai Nikodemus do, "Sane nan dom si ye Galilea sino onyar kem mo Ye ne bado? Nan watbot Yefun Allah bi sukdu sisu ndo et! Bere nan jam mone do, yenabi yo ma kadit bur Galilea nde." [
43007053	Orete yé mwa ne satu mo bi nu.
43008001	Wo Yefun Yesus mu mo banbo gato gum do Zaitun, mo banbo ne kwe zaitun mwa mó.
43008002	Bi ik sidu, Yefun Yesus satu mo Yefun Allah bi nu de mo ros de mit. Yé mwa ma sum mone. Sane Yefun Yesus kem, ete An duno yé mwa mone.
43008003	Yeguru gato duno ye Yahudi su bi sukduno-i si ye Farisi gwat nggon ge dik yo ma. Nggon ne ben siri. Sugane yé ku rek nggon ne, ete yé gwat nggon ne ma. Án syogat nggon ne ti mo yé mwa gwem.
43008004	Yeguru si ye Farisi ne ki nai Yefun Yesus do, "Nggon ré ben siri, ete men ku rek mom.
43008005	Musa bi sukduno-i duno men do, men am nggon gato ben siri sane su jok sor mom kwop wé sor. Su ré Nan nutbot nggon ré sa u ne?"
43008006	Yeguru si ye Farisi ndo oror Yefun Yesus. Yeguru si ye Farisi meret os subere án ku os wa án ndak Yefun Yesus mo bi yekwesu gwem, subere yekwesu ne ben sukye yo nai Yefun. Sarewo Yefun Yesus ka, ete An krom suk mo bur su An sopkwa.
43008007	Yeguru si ye Farisi ne ndogat Yefun Yesus saresa, Yefun ti ma nim ete ki nai án do, "Nin yé bok gare, dogato ben suk gato ibit yo mo nde yo, ye ne ete am nggon ré su jok nyim et."
43008008	Or o Yefun Yesus ka mu bur, An krom suk yo mo bur o.
43008009	Yé mwa mone jam Yefun Yesus bi sukdu-i ne, orete an kadik-kadik mu kadit nat ne. Dogato ka yenggras mu nyim, or o doyi ne mu sane sor, Yefun Yesus wadigan si nggon gane ti mone tó.
43008010	Or o Yefun Yesus ti ma nim, ete An ndo mo nggon ne do, "Yé mwa gado ne mu mo u ne? Ye gato kiwa men am nan su jok mó tó bado?"
43008011	Nggon ne ki do, "Yenggras, yo mo nde." Yefun Yesus ki do, "Sane yo, Ji yo syo sukye nai nan dom nde. Su ré yo, nan mu sor. Nan ben suk gato ibit o nde."]
43008012	Yefun Yesus ki nai yé mwa mone o do, "Ji dakai anato tepsu sukru gato rer ku nje mo bur ré. Ye gato simo Ji it yo, an yo mu su ndendu o nde, wo rer ku ye ne anato an kem ndo."
43008013	Sane ye Farisi duwer Yefun Yesus do, "Nan dakai ki sukdu subot Nan dakai sor re, sane men bariwa Nan bi sukdu-i, wo ye yi yo ki sukdu subot suk gato Nan ben ne sa, bere men nut do, sukdu ne sangge re."
43008014	Yefun Yesus ki nai án do, "Kapre Ji ki sukdu rer subot Ji dakai, sukdu gato Ji ki ne sangge, we Ji jam pe gato Ji ma kadit ne si Ji jam pe gato Ji mu mone dom. Sarewo nin jam nde pe gato Ji ma kadit ne. Sane dom nin jam nde pe gato Ji mu mone.
43008015	Nin ndobot nje yo, nin nai sukjimnut tepsu yetu nai bi sukjimnut-i, wo Ji yo nai Ji bi sukjimnut-i sane nde,
43008016	Ji nai Ji bi sukjimnut-i tepsu Yefun Allah nai bi sukjimnut-i. Sane sukdu gato Ji ki ne sangge, we Ji wadigan ki sukdu ne nde re, wo Ji bi Ai gato syogat Ji ma more, An sisu Ji pe, anato Ji ki An bi sukdu-i ne.
43008017	Mo nin bi sukduno, Musa krom do: sukdu gato yetu ge we dakai me su án gro ete ki tepsu yu it yo, sukdu ne sangge it anane.
43008018	Sane Ye gato ki sukdu subot Ji ré anato Ji dakai. Ji bi Ai gato syogat Ji ma more, An dom ki sukdu subot Ji tepsu Ji ki ne. Ji si Ji bi Ai ki sukdu tepsu yu, sane sukdu ne sangge it."
43008019	Sane ye Farisi ne ndo mo Yefun Yesus do, "Nan bi Ai mo u ne?" Yefun Yesus ki do, "Nin jam nde Ji re. Nin jam nde Ji bi Ai dom re. Nin jam Ji su sangge it yo, nin jam Ji bi Ai dom it anane."
43008020	Yefun Yesus duno nje su sukduno ne mo Yefun Allah bi nu karowa pe gato ye grem peti wa yé bok sugum wa ye som Yefun Allah su mone. Sarewo yé yo but Yefun Yesus nde tó, we An gen syu tó. Kam gato Yefun Allah fro wa ye but An yo bor nde tó.
43008021	Yefun Yesus ki nai ye Yahudi bi yepasye ne do, "Bere Ji mu kadit nin. Bere nin syeret Ji ware, nin yo ku Ji nde, wo bere nin kwop mo sukibit gato nin ben ne. Bere nin yo mu kom mo pe gato Ji mu mone nde."
43008022	Sane yepasye ne ki nai yu do, "Ye gare gu An nggwa kwop bayok anato An ki do, 'Bere nin yo mu kom mo pe gato Ji mu mone nde.' "
43008023	Orete Yefun Yesus ki nai án do, "Nin ma kadit bur ré. Ji ma kadit gu nim. Nin bi ke mo bur ré. Ji bi ke mo bur ré nde.
43008024	Sane anato Ji ki nai nin do, bere nin kwop mo sukibit gato nin ben ne. Nin bariwa sukdu gato Ji ki subot Ji dakai do, 'Ji anato Ye gato gesyos, gato Yefun Allah syogat ma mo bur ré' yo, bere nin kwop mo sukibit gato nin ben ne re."
43008025	Án ndo mo Yefun Yesus do, "Je u gei anato Nan ne?" Yefun Yesus ki nai án do, "Ji ki sukdu subot Ji dakai nai nin jam nap bok yo mó it.
43008026	Bere Ji ki nin gum ibit mo suk mwa neya mone tó. Sarewo Ji yo ki kom mone nde, wo Ji ki sukdu gato Yefun Allah syogat Ji ki ne. Yefun Allah gato syogat Ji ma more, An ben An bi suk-i ri roi. Sane sukdu gato An tarubot Ji ne sor anato Ji frot nai yé mwa mo bur ré re."
43008027	Yefun Yesus ki subot An bi Ai, Yefun Allah, sarewo ye Yahudi bi yepasye ne jam nde re.
43008028	Sane Yefun Yesus ki nai án do, "Nin bes Yetu bi Pa to Ji ré kok mo kwesukwin yo, bere nin jam do, 'Ji anato Ye gato gesyos, gato Yefun Allah syogat ma mo bur ré.' Bere nin jam do, Ji dakai yo nai sukjimnut wa ben suk yo mo nde, wo Ji ki Ji bi sukdu-i tepsu suk gato Ji bi Ai duno Ji su ne sor.
43008029	Ji bi Ai gato syogat Ji ma mo bur ré, An anato sisu Ji pe. An yo misyar Ji wadigan kem nde, we Ji ben suk tepsu An mit petok sor."
43008030	Yefun Yesus ki sukdu mwa ne saresa, yé mwa mone nai sukjimnut wa án onyar kem mo Yefun Yesus it.
43008031	Orete Yefun Yesus ki nai ye Yahudi gato onyar kem mo An do, "Nin benbot Ji bi sukduno-i petok it yo, nin anato tepsu Ji bi pakon gato sangge it anane.
43008032	Sane yo, bere nin jam Yefun Allah bi sukduno-i gato sangge, ete sukduno gato sangge ne bere sombok nin subere nin gum pakwerut o nde."
43008033	Ye Yahudi ne ki nai Yefun Yesus do, "Men bi amui mo Abraham. Ye yo jom men tepsu pakwerut yo mo nde. Sane Nan ki do, 'Sukduno ne sombok men subere men gum pakwerut o nde,' ne te, bi sukjimnut sa u ne?"
43008034	Yefun Yesus ki nai án do, "Suk gato Ji ki ré suksangge anare, ye to ben sukibit yo, ye ne gum pakwerut wa sukibit gato an ben ne.
43008035	Ye gato gum pakwerut yo sok pe mo an bi yenggras bi rus-i nde, wo yenggras ne dakai bi pa sa, sok mo yenggras bi rus-i to kapyo mato kapyo.
43008036	Sane Ji, gato Yefun Allah bi Gan do sombok nin wé kadit sukibit gato jom nin yo, sangge it, nin gum pakwerut o nde. Nin gum sok pe mo Ji bi Ai bi rus-i it anane.
43008037	Ji jam do, nin anato Abraham bi dat. Sarewo nin syeret os wa nin gu Ji kwop wé, we nin bariwa nin jammo Ji bi sukdu-i.
43008038	Suk mwa gato Ji bi Ai kadum nai Ji ne, Ji ki nai nin jam, sarewo nin ben suk gato nin bi ai duno nin su ne."
43008039	Ye Yahudi ne ki nai Yefun Yesus do, "Men bi ai anato Abraham." Yefun Yesus ki do, "Nin anato Abraham bi pa sisu sangge it yo, bere nin ben nin bi suk-i tepsu Abraham ben an bi suk-i ne.
43008040	Ji anato ki sukdu gato sangge gato Yefun Allah tarubot Ji wa nin, sarewo nin meret os wa nin gu Ji kwop wé. Abraham yo ben an bi suk-i sane nde. Sane nin bi ai mo Abraham nde.
43008041	Wo nin ben nin bi suk-i tepsu nin dakai bi ai-i ben ne." Yé ne ki do, "Men ré pa jan nde. Men bi ai ka dik sor, An anato Yefun Allah dakai."
43008042	Orete Yefun Yesus ki nai yé ne do, "Yefun Allah anato nin bi Ai it yo, bere nin jimnotku Ji, we Ji ma kadit Yefun Allah re. Ji dakai nai sukjimnut wa Ji ma nde, wo Yefun Allah anato syogat Ji ma mo bur ré.
43008043	Suma ben anato nin jam nde suk gato Ji ki ré ne? Nin brek nin dabe wé kadit Ji bi sukdu-i anato nin yo jam kom mo mit nde.
43008044	Nin bi ai anato biris bi yekwesu. Nin iwa nin ben suk tepsu nin bi ai mit sor. Kadit ketke it, nin bi ai ne anato gu nje kwop. Nin bi ai bariwa suk gato sangge sino, we mo an mit suk gato sangge yo mo nde. Biris bi yekwesu ne do kidar suk yo, an ki an bi sukdu-i sagana anane, we an anato kidar suk nggi. Sukkidar mwa ne sino bi i-ke mo biris bi yekwesu re.
43008045	Sarewo Ji ré, Ji ki suk gato sangge su nin anato nin bariwa Ji bi sukdu-i ne.
43008046	Nin deyo me Ji ben sukibit mó bado? Nin ki nin bi sukdu-i ma et. Wo Ji do ki Ji bi sukdu-i ne sangge nai nin it yo, suma ben anato nin bariwa nin jammo Ji bi sukdu-i ne?
43008047	Ye gato bi Ai mo Yefun Allah, bere ye ne jammo Yefun Allah bi sukdu-i re. Sarewo nin bi ai mo Yefun Allah nde, sane anato nin bariwa nin jammo Ji bi sukdu-i."
43008048	Ye Yahudi mone ki nai Yefun Yesus do, "Nan anato ye Samaria gato semda ben ne, sangge fe!"
43008049	Yefun Yesus ki do, "Semda yo ben Ji nde. Ji bes Ji bi Ai gum kok, sarewo nin kabor Ji gum.
43008050	Ji dakai yo werwa bes Ji gum kok wa yé un Ji nde, wo Yefun Allah sor ete werwa bes Ji gum kok, ete An anato ndobot nje, suk gato An ki kwop mone it.
43008051	Suk gato Ji ki ré suksangge anare, ye to jammo Ji bi sukduno-i ete benbot yo, ye ne yo kwop nde, wo bere an mbau to kapyo mato kapyo."
43008052	Orete ye Yahudi mone ki nai Yefun Yesus do, "Su ré sa, men jam Nan it. Sangge, semda ben Nan anare it. Abraham kwop re, yenabi bok ne sino kwop or re. Sarewo Nan ki do, ye to jammo Nan bi sukduno-i yo, yo kwop nde.
43008053	Abraham kwop re. Yenabi sino dom kwop re. Nan gare anato tepsu je u ne? Nan nut do, Nan gum kok sye wai kadit men bi ai Abraham bado?"
43008054	Yefun Yesus ki do, "Ji dakai bes Ji gum kok sye wai yo, bere je u anato jammo Ji bi sukdu-i ne? Yo mo nde. Bere ye misyar or re. Sarewo Ji bi Ai anato bes Ji gum kok sye wai o re. Nin ki do, Ji bi Ai anato tepsu nin bi Yekwesu gato jom nin,
43008055	wo nin jam An nde re. Sarewo Ji dakai sa, Ji jam An re. Ji do ki do Ji jam nde An yo, Ji kidar suk tepsu nin kidar suk ne. Wo Ji jam An re, Ji benbot An bi sukdu-i.
43008056	Nin bi ai Abraham nutbot kam gato Ji ma kem mo bur ré sa, an mit iwa wai o re. Ben sato an me Ji ma mo bur ré, sane an mit iwa wai o re."
43008057	Sane Ye Yahudi ki nai Yefun Yesus do, "Nan pa kamekre, Nan yo ka yenggras nde tó, ete Nan ki do, Nan ku Abraham mó re."
43008058	Yefun Yesus ki nai yé ne do, "Suk gato Ji ki ré suksangge anare, Abraham bi im yo pe an nde tó, Ji mó re."
43008059	Orete ye Yahudi maskwa Yefun Yesus mo An bi sukdu-i ne, we Yefun Yesus bes An gum kok tepsu Yefun Allah gato gesyos ne. Sane ye Yahudi nai jok wa yé am Yefun Yesus su. Sarewo Yefun Yesus gurik dik kadit yé ne, ete An mu kadit Yefun Allah bi nu re.
43009001	Yefun Yesus mubot os saresa, An me yetu ge dik yo gato gro ndu. Kadit kam gato ye ne bi im kem su an, an gro ndu it.
43009002	Yefun Yesus bi pakon ndo mo Yefun do, "Yeguru, suma ben anato ye ré gro ndu kadit kam gato an bi im kem su an ne? An gro ndu mo sukibit gato an bi ai si an bi im ben ne bado, an dakai ben e?"
43009003	Yefun Yesus ki do, "Ye ré gro ndu mo sukibit gato an bi ai si bi im ben ne nde. An gro ndu mo sukibit gato an dakai ben ne dom nde. Wo ye ré gro ndu subere yé mwa me Yefun Allah bi suktinggi bor mo an.
43009004	Ji kem mo bur ré su nombrak tó, sane men ben suk tepsu Ye gato syogat Ji ma more ki ne. Men ben An bi suk-i su nombrak. Noru it yo, men yo ben suk yo o nde.
43009005	Ji mo bur ré tó, Ji anato tepsu sukru gato rer ku nje mo bur ré."
43009006	Yefun Yesus ki bi sukdu-i ne or sa, An sukut mo bur, orete An waiyu An sopkwa mo bur gato An sukut mone. An nai burdat war ne, ete An es mo ye gato gro ndu ne gro bak.
43009007	Yefun Yesus ki nai ye ne do, "Nan mu, nan mus nan gro mo syurgun Siloam et!" (Siloam su a Ibrani bi sukjimnut do, 'Ye syogat ma.') Sane ye ne mu, an mus an gro mone, orete an satu mo nu sa, an gro gan rer, ndo it.
43009008	Tomga nyim ye gro ndu ne an kem mo os de wa ndek sugum mo yé gato muket os ne. Ye gato kem karowa ye gro ndu bi nu ne si ye gato me an ndek sugum mo ye yi ne, án ndo mo yu do, "Ye gare anato tomga u an gro ndu, ete an ndek sugum mo nje bado?"
43009009	Yé bok ne deyo ki do, "Sangge, an gare it." Deyo o ki do, "Nde re, an gro bergan tepsu ye gane sor re." Sarewo ye ne dakai ki do, "Ji dakai anare it."
43009010	Yé bok ne ndo mo ye ne do, "Ben sa u anato nan gro ndo it ré ne?"
43009011	Ye ne ki do, "Ye gato yé kendo do Yesus fros burdat war, ete An es mo ji gro bak. Orete An ki nai ji do, 'Nan mu mo syurgun Siloam, nan ambru syur mo nan gro et.' Sane ji mu mus ji gro or sa, ji me suk sisu ndo it."
43009012	Sane yé bok ne ndo mo an do, "Te Ye gane mo u ne?" Ye gato gro ndo satu ne ki do, "Ji jam nde re."
43009013	Sane ye gwat ye gato gabere gro ndu ma mo ye Farisi.
43009014	Ye gwat ye ne ma mone, we Yefun Yesus fros burdat war wa ben ye ne gro ndo satu su kam sye kam Sabat ne.
43009015	Sane ye Farisi ndobot ye ne do, 'Ben sa u anato nan gro ndo ne?' Ye ne ki do, "Ye gane es burdat mo ji gro bak, or o ji ambru syur mo ji gro, ete ji me suk sisu ndo it."
43009016	Ye Farisi ne deyo ki do, "Ye gane yo ma kadit Yefun Allah nde, we An ben suk siri kadit men bi sukduno subot kam sye kam Sabat." Sarewo ye Farisi deyo o ki do, "Ben sa u anato Ye gato ben suk gato siri ne nggiwa ben suk gato kadum Yefun Allah bi suktinggi gato ben men yeket sare ne?" Orete ye Farisi duwer yu mo Yefun Yesus it anane.
43009017	Sane ye Farisi ndobot ye gato gro ndo satu ne o do, "Nan dakai bi sukjimnut subot Ye gato ben nan gro ndo satu sa u ne?" Ye ne ki do, "Ye gato ben ji gro ndo ne, An yenabi gato frot Yefun Allah bi suktaru nai men."
43009018	Sarewo ye Farisi bariwa jammo ye ne bi sukdu-i. Ye Farisi syidem syu ye ne mo bi sukdu gato an ki do an gro ndu, ete su ré an gro ndo satu. Sane ye Farisi kendo an bi ai si bi im ma, ete
43009019	ye Farisi ndobot do, "Nin ka we bi pa gato gro ndu kadit kam gato nin pe ne anare bado? Ben sa u anato pa me suk sisu ndo satu ne?"
43009020	Pa bi ai si bi im ki do, "Sangge, men bi pa anare. Pa ne gro ndu kadit kam gato men pe pa ne it.
43009021	Sarewo men jam nde suk gato ben pa gro ndo re. Sane dom men jam nde Ye gato ben pa gro ndo satu re. Nin dakai ndo mo pa sor re. Pa sye it, bere pa dakai ki rer nai nin jam."
43009022	Pa bi im si bi ai ki sane, we an we nyuwa ye Yahudi, we ye Yahudi nai sukjimnut do, ye gato ki rer do, Yefun Yesus anato Yekwesu gato Yefun Allah syogat ma mo bur ré wa nai men yetu kadit sukye ete jowa men ne yo, ye gato ki sukdu sane, bere ye Yahudi duyawa ye ne sok mo ye Yahudi bi nu ari re.
43009023	Sane anato pa bi im si bi ai ki do, "Pa sye it. Nin ndo mo pa dakai sor!"
43009024	Orete ye Farisi kendo pa gato gro ndu gado ne ma, wam do we o, ete yé ne ki nai pa do, "Nan tom su men, ete nan syo nan syim su do, 'Yefun Allah anato kem mo gu nim ne,' ete nan ki nan bi sukdu-i ne sangge sor. Men jam do Ye gane ben bi suk-i ibit sor."
43009025	Pa ne ki do, "Ye ne ben sukibit bado, ji jam nde. Sarewo suk dik sor anato ji jam, suga nyim ji gro ndu, sarewo su ré ji me suk sisu ndo it."
43009026	Sane ye Farisi ki nai pa do, "Ye ne ben suma su nan ne? Ben sa u anato An ben nan gro ndo satu ne?"
43009027	Pa ki do, "Ji ki nai nin mó re, sarewo nin brek nin dabe kadit. Nin iwa nin jam ji kibot sukdu ne o wa suma ne? Nin dom iwa nin simo Ye ne bado?"
43009028	Pa ne ki bi sukdu-i sa, ye Farisi kabor pa ne. Ye Farisi ki nai pa do, "Nan anato simo Ye gane. Men nde re. Men simo Musa sor re.
43009029	Men jam do, Yefun Allah ki sukdu nai Musa mó re, sarewo Ye gane men jam nde ware, men jam nde pe gato An ma kadit ne."
43009030	Pa ne ki nai ye Farisi do, "Mban! Nin ki nin bi sukdu-i yak yi re. Nin jam nde pe gato An ma kadit ne, sarewo An anato ben ji gro ndo satu re.
43009031	Men jam do, ye gato ben sukibit mwa ndek suk yo mo Yefun Allah it yo, bere Yefun Allah yo jammo an nde, wo Yefun Allah jammo ye gato ben Yefun bi suk-i tepsu Yefun mit sor re.
43009032	Kadit kam gato Yefun Allah ut bur ré su ketke kom more, ye gato gro ndu kadit kam gato bi im pe an ne, ye yo nggiwa ben ye ne gro ndo satu mo nde.
43009033	Sane Ye gane ma kadit Yefun Allah, ondesa An yo nggiwa ben suk yo mo nde."
43009034	Ye Farisi ki nai pa ne do, "Mban! Kadit kam gato nan bi im kem su nan, sukibit mwa jom nan re, or o su ré, nan nut do, nan anato duno men e?" Sane ye Farisi duyawa pa ne sok mo ye Yahudi bi nu ari, yé syun pa mu mo nden wé kadit re.
43009035	Yefun Yesus jam do ye Farisi syun pa ne mu mo nden wé kadit ye Yahudi bi nu ari sa, Yefun Yesus mu ku pa ne. Yefun Yesus ku pa ne sa, Yefun Yesus ki do, "Te nan onyar kem mo Yetu bi Pa it bado?"
43009036	Pa ne ki do, "Yenggras, Yetu bi Pa anato je u ne? Nan ki rer nai ji subere ji onyar kem mo An et."
43009037	Yefun Yesus ki nai pa do, "Nan me An mó re. Ji, gato ki suk su nan su ré anato Yetu bi Pa."
43009038	Pa ne ki do, "Yenggras, ji onyar kem mo Nan it." Ete pa tu umsu mo bur mo Yefun Yesus gwem.
43009039	Yefun Yesus ki do, "Ji ma mo bur ré subere Ji ben yetu tara kadit yu. Sane bere ye gato gro ndu mo Yefun bi suk-i, bere an me suk sisu ndo satu, wo ye gato nut do, án sa, gro ndo mo Yefun bi suk-i yo, bere án gro ndu or re."
43009040	Ye Farisi ge bok yo mone jam Yefun Yesus ki sukdu ne sa, án ndo mo Yefun Yesus do, "Nan bi sukjimnut sa u ne? Nan nut do men gro ndu dom e?"
43009041	Yefun Yesus ki nai án do, "Nin tepsu ye gato gro ndu gato jam nde Yefun bi os-i ne yo, bere Yefun yo syo sukye nai nin mo sukibit gato nin ben ne nde. Sarewo nin ki do, nin sa, nin tepsu ye gato gro rer ndo gato jam Yefun Allah bi os-i ne, ondewo nin yo benbot nde, sane bere Yefun syo sukye nai nin mo sukibit gato nin ben ne."
43010001	Yefun Yesus ki do, "Suk gato Ji ki ré suksangge anare, yé si suge gato gum do domba yo, yé gat ros wairi wa domba kem mo mit. Sane ye gato yo sokbot ros syo nde, wo an it ket ros mo nat yi ne yo, ye ne anato ye gato syimsi suk, ye ne ben sukibit.
43010002	Sarewo ye gato sokbot ros syo yo, ye gato mewa bi suksi anane.
43010003	Ye gato mewa bi suksi kom mo ros syo ne yo, ye gato mewa ros syo kak wa ye gato mewa bi suksi ne sokbot. Ye gato mewa bi domba ne sok mo ros mit sa, an kendo an bi suksi gedik-gedik gum, sane an bi suksi jam an ké, ete an bi suksi syesyar. An mu nyim mo nden, ete an bi suksi mu boribot an mu mo nden.
43010004	An si an bi domba syesyar mo nden sa, an mu nyim, an bi domba boribot an, we an ké, ete an bi domba jamwa an re.
43010005	Ye yi ké yo, bere suksi ne yo simo ye ne nde re, wo domba ne titi wé kadit ye ne, we domba ne jam nde ye ne re."
43010006	Yefun Yesus gwat sukamno ne, sarewo ye mone yo jam bi sukjimnut nde.
43010007	Sane Yefun Yesus ki bi sukdu-i subot ye gato mewa domba wam dik yo o do, "Suk gato Ji ki ré suksangge anare, Ji dakai anato tepsu ros syo wa domba sokbot.
43010008	Ji yo ma nde tó, yé bok ne sino gato ma nyim gato ki do, Yefun Allah syogat án ma, yé ne kidar, án anato ye gato syimsi suk, án anato ye gato ben sukibit. Yé bok ne ké, sarewo domba yo jammo án nde re.
43010009	Ji anato tepsu ros syo, ye to sokbot Ji yo, an titi fro kadit sukye, an ku nat wa an kem ndo, an sok, an syesyar, an ku sugit wa an git.
43010010	Ye gato syimsi suk, an ma wa nai yé bi suk or wé kadit nje, an ma wa gu nje kwop, an ma wa ben suk mwa mone ibit or re. Sarewo Ji ma kak os wa nje subere yé kem ndo to kapyo mato kapyo. Bere yé kem ndo wai o re, yé yo yewa suk yo o nde.
43010011	Ji anato tepsu ye gato mewa an bi suksi sisu ndo. Ji mewa Ji bi domba sisu ndo. Ji bi Ji nggwa kwop wa Ji bi domba mwa ne sino.
43010012	Ye gato ye bi an bi kamba su sugum wa an mewa domba ne, suksi ne yo tepsu an bi suksi kai nde. Sane an me ndar krok do ma yo, an titi kadit, an misyar domba dakai kem. Ndar krok do ma sa, ndar gu domba, ete domba ne titi daret.
43010013	Ye gato ye bi an bi kamba ne titi kadit domba, we an yo nutbot domba ne nde, wo an nutbot sugum gato an ku mo an bi kamba sor re.
43010014	Ji anato tepsu ye gato mewa an bi suksi sisu ndo. Ji jam Ji bi suksi sisu ndo. Sane dom Ji bi suksi jam Ji sisu ndo.
43010015	Ji si Ji bi suksi jamwa yu tepsu Ji si Ji bi Ai jamwa yu re. Ji bi Ji nggwa kwop wa Ji bi suksi.
43010016	Ji si domba yi yo o gato kem mo nat ré nde. Domba ne kem mo nat tara re. Ji mu gwat domba yi ne si Ji bi domba ré sok mo nat dik sor. Bere domba yi ne jam Ji ké, ete domba ne ma si domba ré kem mo pe dik. Sane bere Ji ka dik sor anato mewa domba mwa ne sino mone.
43010017	Ji bi Ji nggwa kwop wa Ji bi suksi ne, orete bere Ji mbau satu anato Ji bi Ai bi sukjimnut sye kas subot Ji.
43010018	Ye yi yo gu Ji ret nde, Ji dakai iwa Ji bi Ji nggwa wa ye gu Ji kwop, bere ye gu Ji sor. Ji dakai nggiwa Ji bi Ji nggwa, ete Ji nai Ji nggwa mbau satu tepsu suk gato Ji bi Ai syogat Ji ben ne."
43010019	Sane ye Yahudi duwer yu mo sukdu gato Yefun Yesus ki ne.
43010020	Yé mwa mone ki do, "Semda ben An ko ré go! An bi sukjimnut ibit it. Nin jammo An wa suma ne?"
43010021	Sarewo yé deyo o mone ki do, "Ye gato semda ben kapyo ki bi sukdu-i sato Ye ne e? Semda nggiwa ben ye gato gro ndu gro ndo satu mó e?"
43010022	Mo kota Yerusalem ye Yahudi konwa kam sye dik yo o. Su kam sye ne ye Yahudi napawa kam gato án konwa Yefun Allah bi nu su ketke. Sugane aina gato nden dek.
43010023	Yé konwa kam sye ne sa, Yefun Yesus mubot Yefun Allah bi nu de, mo pe gato gum do, Salomo bi Nusyari.
43010024	Yefun Yesus mu mone sa, ye Yahudi mwa ti wairi wa Yefun, ete án ndo mo Yefun Yesus do, "Men bi sukjimnut we subot Nan, kam ot ete Nan ki rer subot Nan dakai wa men jam ne? Nan ki rer nai men jam et! Te Nan anato Yekwesu gato Yefun Allah syogat ma mo bur ré wa nai men yetu kadit sukye ete jowa men, bado?"
43010025	Yefun Yesus ki nai án do, "Ji ki nai nin mó re. Sarewo nin bariwa nin jammo Ji bi sukdu-i. Suk gato Ji ben ne, Ji bi Ai syogat Ji ben. Sane suk gato Ji ben ne kadum nai nin do, Ji dakai anato tepsu Ye gato Ji ki ne.
43010026	Sarewo nin bariwa nin jammo Ji, we nin yo tepsu Ji bi domba nde.
43010027	Ji ké yo, Ji bi domba ne bere jamwa Ji. Ji jam domba ne, ete domba ne simo Ji.
43010028	Ji mewa domba ne subere domba mbau to kapyo mato kapyo, domba ne yo ges mo bot gesyos nde. Ye yi yo nggiwa nai Ji bi domba wé kadit Ji nde.
43010029	Ji bi Ai gato syo domba ne nai Ji, An sa gum kok sye wai o re. Ye yi yo nggiwa nai domba ne wé kadit Ji bi Ai nde.
43010030	Ji si Ji bi Ai tepsu dik."
43010031	Sane ye Yahudi nai jok wa án am Yefun Yesus su o re.
43010032	Sarewo Yefun Yesus ki nai án do, "Ji bi Ai syogat Ji ben suk mwa gato ndo, gato ben nje yeket, suk gato yetu yo nggiwa ben ne nde. Kwa u anato ben nin maskwa anato nin am Ji su jok ré ne?"
43010033	Ye Yahudi ki nai Yefun Yesus do, "Men am Nan su jok mo sukndo mwa gato Nan ben ne nde, wo Nan kiket Yefun Allah gum ibit anato men am Nan su jok ré. Nan yetu sor re, ete Nan bes Nan nggwa kok teker, Nan ki do, Nan anato tepsu Yefun Allah, sane anato men am Nan su jok it anare."
43010034	Or o Yefun Yesus ki nai án do, "Mo Yefun Allah bi sukdu gato yé krom wa nin, yé krom sare do: Yefun Allah ki do, 'Nin, ye Yahudi bi yekwesu ne anato tepsu yefun.'
43010035	Sane men yo win Yefun Allah bi sukdu ne nde. Sukdu ne kwop mone it. Tomgato nyim ne ye gato Yefun ki bi sukdu-i nai ne, Yefun Allah ki do, án anato tepsu yefun.
43010036	Sane Ji anato yefun digane dom. Ji anato yefun sor nde, wo Ji anato Yefun Allah bi Gan gato Yefun Allah bes ete syogat ma mo bur ré re. Sane ben sa u anato nin ki do, Ji kiket Yefun Allah gum ibit mone ne? Ji ki sukdu ne sangge sor.
43010037	Ji yo ben suk tepsu Ji bi Ai syogat Ji ben ne nde yo, nin misyar Ji bi sukdu-i sor.
43010038	Sarewo Ji ben suk tepsu Ji bi Ai syogat Ji ben ne, sane nin onyar kem mo Ji mo suk gato Ji ben gato ben nje yeket ne. Kapre nin bariwa nin jammo Ji bi sukdu-i, nin onyar kem mo Ji mo suk gato Ji ben ne sor. Sane bere nin jam kom mo mit do, Ji bi Ai si Ji tepsu dik. Ji dom, Ji si Ji bi Ai tepsu dik."
43010039	Ye Yahudi werwa án but Yefun Yesus ware, Yefun Yesus titi fro wé kadit án.
43010040	Yefun Yesus satu mu mo Syur Yordan deta, An mu mo nat gato Yohanes ras nje mo syur su ketke. Yefun Yesus kem mone.
43010041	Yé mwa ma ku An, ete yé mwa ne ki do, "Yohanes yo ben suk yo gato ben men yeket bor mo nde, sarewo suk mwa ne sino gato Yohanes kibot Yefun Yesus ne sa, sangge."
43010042	Orete yé mwa mone nai sukjimnut dik do, án onyar kem mo Yefun Yesus.
43011001	Yetu ge dik yo gato gum do Lazarus, an kem mo kampung dik yo gato gum do Betania. An si an bi nyanggon Maria si Marta kem mone sino.
43011002	Maria ne anato es manik gato grik mo Yefun Yesus gwes, ete mom singgri sa su mom sugo. Kam dik yo Lazarus i.
43011003	Sane an bi nyanggon ka we taruwa Yefun Yesus do, "Yenggras, men ka we bi nji gato Nan jimnotku ne, an anato i."
43011004	Yefun Yesus jam suktaru ne sa, An ki do, "Bere suki ne yo ben Lazarus kwop rut nde. Sane nde, wo kom mo rut suki ré anato ben yé mwa bes Yefun Allah gum kok sye wai o re. Sane bere Yefun Allah bi Gan gum kok sye wai mone dom re."
43011005	Yefun Yesus jimnotku Marta si bi nji Maria si bi nji Lazarus.
43011006	Yefun Yesus da jam do Lazarus i, sarewo An kem mo pe ne kam we yo o.
43011007	Orete Yefun Yesus ki nai An bi pakon do, "Men satu mu mo bur Yudea et."
43011008	Sarewo Yefun Yesus bi pakon ki nai An do, "Yeguru, su gabere karowa ye Yahudi am Nan su jok mone, ete su ré Nan iwa Nan satu mone o bado?"
43011009	Yefun Yesus ki do, "Su nombrak bi jam musyu dik sop we mó. Ye gato mu su nden rer yo, tepsu ye gato ben Ji bi Ai bi suk-i, suk yo wai an gwes nde, an mu sisu ndo sor, nombrak rer ku suk mwa ne wa an me re.
43011010	Wo ye gato mu su ndendu yo, an ye gato ben biris bi yekwesu bi suk-i, an gwes ti mo suk yo, an ges, we rer yo ku an nde."
43011011	Yefun Yesus ki bi sukdu-i ne, orete An ki o do, "Men bi yesyim Lazarus sem re, sarewo Ji mu wa Ji sun an it anare."
43011012	Yefun Yesus bi pakon ki nai An do, "Yenggras, Lazarus do sem yo, bere an ge re."
43011013	Yefun Yesus bi sukjimnut-i do, Lazarus kwop re, sarewo An bi pakon jam nde, wo pakon bi sukjimnut-i do, Lazarus sem sagana sor re.
43011014	Sane Yefun Yesus ki rer nai An bi pakon do, "Lazarus kwop it.
43011015	Sarewo Ji yo si nje mone nde anato ndo, Ji iwa, we bere nin me suk gato ós nin onyar kem mo Ji bor mone. Sane men mu motu et."
43011016	Pakon dik yo gato gum do Tomas waii ki sukdu. Tomas gum bi sukjimnut do, "Pa kwa we." Tomas ki nai an bi yesyim, pakon deyo do, "Men si Yefun mu sino subere men si An kwop mone."
43011017	Yefun Yesus mu kom mo Betania ne sa, An jam do Lazarus kwop re. Yé bi Lazarus mo jokwak kom mo kam at rek it.
43011018	Kampung Betania ne, karowa Yerusalem, os syu ne tepsu kilometer gri
43011019	anato ye Yahudi mwa ma ku Marta si Maria subere bidek nggon we, subere nggon we ne yo jimnot an we bi nji gato kwop ne teker nde.
43011020	Marta jam do, Yefun Yesus ma saresa, mom syesyar mu nden ku Yefun Yesus, wo Maria kem mo nu mit.
43011021	Marta ki nai Yefun Yesus do, "Yenggras, Nan si men more sa, bere ji bi nji yo kwop nde.
43011022	Sane, su ré ji jam do, suk to Nan ndek mo Yefun Allah yo, bere An syo nai Nan re."
43011023	Yefun Yesus ki nai Marta do, "Bere nan bi nji mbau satu."
43011024	Marta ki do, "Ji jam do, su kam gato bur ré kru it yo, bere ji bi nji mbau satu."
43011025	Yefun Yesus ki nai Marta do, "Ji anato sun nje kadit sukkwop. Ji anato ben yetu mbau. Ye gato onyar kem mo Ji yo, kapre an kaim kwop, bere an kem ndo mone tó.
43011026	Ye to yo kwop nde tó, ete an onyar kem mo Ji ne yo, bere ye ne yo kwop rut nde, wo bere an mbau to kapyo mato kapyo. Nan nut do, suk gato Ji ki ré suksangge bado nde?"
43011027	Marta ki do, "Yenggras, ji jam do, sangge, Nan anato Yefun Allah bi Gan, Nan anato Kristus, gato kam nyim Yefun Allah tom su men bi amui do, bere Yefun Allah syogat Yekwesu dik yo ma mo bur ré wa nai men yetu kadit sukye ete jowa men."
43011028	Marta ki sukdu ne or sa, mom mu tom mo mom bi nji dabe, mom ki do, "Maria, yeguru ma it. An iwa ku nan."
43011029	Maria jam sukdu ne sa, mom ti kekro, ete mom mu ku Yefun Yesus.
43011030	Yefun Yesus yo ma kom mo kampung mit nde tó. An ti mo pe gato Marta ku An mone tó.
43011031	Ye Yahudi gato ma bidek Maria, án me Maria ti, ete mom mu mo nden kekro sa, án boribot mom. Án gendo Maria mu mo jokwak mo makwe wa mom wo mone.
43011032	Maria mu kom mo pe gato Yefun Yesus ti mone, ete mom ku Yefun Yesus sa, mom tu mom umsu mo Yefun Yesus gwem. Maria ki do, "Yenggras, Nan si men more sa, bere ji bi nji yo kwop nde."
43011033	Yefun Yesus me Maria wo, ete An me ye Yahudi gato sisu Maria wo dom sa, An mit buk, An jimnotbot teker wai o re.
43011034	Yefun Yesus ndo do, "Yé grem Lazarus mukri mo u ne?" Ye Yahudi ne ki nai Yefun Yesus do, "Yenggras, Nan ma, Nan me et."
43011035	Orete Yefun Yesus wo.
43011036	Ye Yahudi ki nai yu do, "Nin me Ye ne, An jimnotku Lazarus ndo nde."
43011037	Sarewo ye deyo ki do, "Ye ne ben ye gato gro ndu, me suk sisu ndo satu mó re. Wo suma ben to An yo ós Lazarus subere Lazarus yo kwop nde ne?"
43011038	Yefun Yesus jimnotbot teker tó, An mu mo pe gato yé grem Lazarus mukri mo makwe ne. Yé grem Lazarus mukri mo jokwak dik yo mit, orete yé nggwot su jok sye kewa jokwak syo ne.
43011039	Yefun Yesus ki do, "Nin kak jok gato kewa i-syo ne mo nden wé et." Marta, Lazarus bi nyanggon ki do, "Yenggras, yé bi an mukri kam at rek it. Sane mukri ne basmi kwik it."
43011040	Yefun Yesus ki nai Marta do, "Tomga u Ji ki nai nan sare do, nan onyar kem mo Ji yo, bere nan me Yefun Allah bi suktinggi gato sye bor mo bur ré re."
43011041	Sane yé kak jok gato kewa i-syo ne mo nden wé. Orete Yefun Yesus sok mu nim mo gu, ete An ki do, "Ji bi Ai, ndo mo Nan, we Nan jam Ji bi sukdu gato Ji ki nai Nan ré it.
43011042	Ji jam do, Ji ndek suk mo Nan yo, bere Nan jam, ete Nan syo nai Ji re. Sarewo Ji ki sukdu ré subere yé mwa gato sum more jam do, sangge, Nan anato syogat Ji ma mo bur ré."
43011043	Yefun Yesus ki sukdu su Yefun Allah, orete An saiye do, "Lazarus, nan syesyar tom!"
43011044	Sane Lazarus syesyar kadit jokwak ma, san gato yé far an mukri su ne, mó tó. An syim, an gwes san kewa tó. An su dom, san kewa sino. Yefun Yesus ki nai yé mwa mone do, "Nin sombok san ne wé kadit an subere an mu sisu ndo et."
43011045	Ye Yahudi gato ma ku Maria mone, án me suk gato Yefun Yesus ben bor mone, orete ye Yahudi ge bok yo nai sukjimnut dik do, án onyar kem mo Yefun Yesus.
43011046	Sarewo ye deyo mu mo ye Farisi, ete án ki nai ye Farisi subot suk gato Yefun Yesus ben ne.
43011047	Sane yekwesú mo Yefun Allah bi nu si ye Farisi kendo ye Yahudi bi yepasye si yekwesu gato sum sino wa kibot sukdu, subere án sino sum wa án kibot Yefun Yesus. Yekwesú si ye Farisi ki do, "Men ben suma ne? Ye ne kadum Yefun Allah bi suktinggi bor, An ben suk mwa bor gato ben men yeket.
43011048	Men misyar An dakai ben An bi suk-i sane sor, bere yé mwa onyar kem mo An it are go! Bere ye Roma gato jom men maskwa, ete ma ben men bi nat ré ibit. Bere ye Roma ma ben Yefun Allah bi nu ibit mwir dom re."
43011049	Yetu ge dik yo mone an gum do Kayafas. Su tahun gane an gum yekwesu gato gum kok wai mo Yefun Allah bi nu. An ki do, "Nin jam nde suk.
43011050	Sa ndo sa, yetu ge dik yo kwop win men anato ndo wai kadit ye Roma ma gu men ye Yahudi mwa ne sino kwop or."
43011051	Sukdu gato Kayafas ki ne, an dakai bi sukjimnut-i nde, wo an ki sukdu tepsu suktaru kadit Yefun Allah, we su tahun gane an gum yekwesu gato gum kok wai mo Yefun Allah bi nu. Suk ne yo bor nde tó, an ki nyim do, bere Yefun Yesus kwop wa yewis ye Yahudi.
43011052	Yefun Yesus kwop wa yewis ye Yahudi sor nde, wo Yefun Yesus kwop subere An sum Yefun Allah bi pá gato kem mo peyo-peyo, subere án sino sum mo nat dik, subere án sino tepsu dik it.
43011053	Sane kadit kam gato ye Yahudi bi yepasye kibot Yefun Yesus ne, ye Yahudi bi yepasye sino tepsu dik wa án meret os wa án gu Yefun Yesus kwop wé.
43011054	Sane anato Yefun Yesus yo mubot pe gato yé mwa kem mone nde. An mu kadit pe ne, ete An mu mo kota dik yo gato gum do Efraim, karowa pe gato kwe yo kom mo nde. An si An bi pakon kem mone.
43011055	Karowa Kam Sye Waiket it. Sane yé mwa ma kadit peyo-peyo mo nden, ma mo Yerusalem. Kam sye ne nde tó, yé mwa ne de syur subere án kaim kwo, tepsu Musa bi sukduno ki ne, subere án tep wa án simo kam sye ne.
43011056	Yé mwa gato ma ne syeret Yefun Yesus. Án sum mo Yefun Allah bi nu de nden sa, án ndo mo yu do, "Nan bi sukjimnut sa u ne? Ye gane ma wa si men konwa kam sye ré bado nde e?"
43011057	Sarewo yekwesú mo Yefun Allah bi nu si ye Farisi syogat yé mwa mone do, "Nin ku Ye ne mo pe yo it yo, nin ki napyo nai men subere men mu but An et."
43012001	Kam mumat rek yo o, ete yé konwa Kam Sye Waiket ne sa, Yefun Yesus mu mo kampung Betania. Lazarus gato Yefun Yesus sun kadit sukkwop ne kem mone.
43012002	Yé fro sugit ndek Yefun Yesus git mone. Mo nu ne, Lazarus bi nyanggon Marta kon sugit, ete gwat ma. Lazarus si ye gato ma ne kem mone. An si Yefun Yesus git sugit sino.
43012003	Orete Lazarus bi nyanggon Maria gwat manik narwastu botol napyo ma. Maria syé manik ne mo Yefun Yesus gwes. Manik ne grik ndo. Manik ne bi sugum sye. Maria syé manik mo Yefun Yesus gwes sa, mom singgri sa su mom sugo. Manik grik mo nu gato Yefun Yesus kem mone sino.
43012004	Sarewo Yefun Yesus bi pakon ge dik yo, gato gum do Yudas Iskariot, Yudas gato bere ri ma meret os wa gwat yeko ma wa but Yefun Yesus, an anato yeketut. Yudas ki do,
43012005	"Mom yo so manik ne nde wa suma ne? Manik ne bi sugum sye tepsu yé ben suk karowa kom mo tahun dik, ete yé ku bi sugum mone. Mom so manik ne, ete mom ku bi sugum, ete syo nai ye gato yewa suk ete ndo."
43012006	Yudas yo nutbot ye gato yewa suk nde, wo an ki an bi sukdu-i ne, we an ye gato syimsi suk. Sagana an nai sugum kadit pakon bi sugum gato an mewa ne dom.
43012007	Yefun Yesus ki nai Yudas do, "Nan misyar nggon ne dakai ben mom bi suk-i sor. Mom sye manik ne mo Ji kaim ndek kam gato yé bi Ji mukri mo makwe.
43012008	Ye gato yewa suk ne si nin kem more sino petok sor, sarewo Ji si nin yo kem more petok nde."
43012009	Ye Yahudi mwa ne jam do Yefun Yesus ma kom mo Betania sa, yé mwa ne mu wa án ku Yefun Yesus. Án mu mone wa án me Yefun Yesus sor nde, án mu mone wa án me Lazarus, ye gato Yefun Yesus sun kadit sukkwop ne dom.
43012010	Sane yekwesú mo Yefun Allah bi nu meret os wa án gu Lazarus wé dom.
43012011	Yefun Yesus sun Lazarus kadit sukkwop anato ye Yahudi mwa misyar yekwesu mo nu ari, ete án brek ma, án mit kem pe mo Yefun Yesus.
43012012	Bi ik Yefun Yesus mo os mit saresa, yé mwa gato ma wa án konwa Kam Sye Waiket ne, án jam do, Yefun Yesus ma mo Yerusalem dom.
43012013	Sane yé mwa ne nai beibir nat, ete án mu mo os wa án kar Yefun Yesus. Yé mwa ne mubot os saresa, án saiye do, "Men un Yefun Allah et! Ye gato Yefun Allah syogat ma ré, Yefun Allah ben sukndo su An et! Yefun Allah, Nan ben sukndo su Ye ré, ye Israel bi yeraja et!"
43012014	Yefun Yesus nai keledai gan ge dik yo, ete An it mo keledai ne yu. Tepsu yé krom mo Yefun Allah bi sukdu, do:
43012015	"Nin yé gato kem mo kota Yerusalem, mo bobuk Sion, nin nyu nde. Nin me et. Nin bi padosye ma it anare. An kem mo keledai gan yu."
43012016	Sugane Yefun Yesus bi pakon jam nde sukdu gato ye krom mo Yefun Allah bi sukdu subot Yefun Yesus dakai. Sarewo Yefun Allah sun Yefun Yesus kadit sukkwop, ete bes An gum kok or sa, Yefun Yesus bi pakon napakom do, sukdu gato yé krom mo Yefun Allah bi sukdu subot suk mwa gato yé ben nai An ne bor re.
43012017	Tomgato Yefun Yesus sun Lazarus kadit sukkwop, ete kendo an syesyar kadit jokwak, sugane yé mwa sisu Yefun Yesus mu mone. Yé mwa ki subot suk gato án me ne nai ye yi jam petok sor.
43012018	Sane anato yé mwa ma ku Yefun Yesus, we án jam Yefun Yesus ben suk ne bor mo yé mwa gwem.
43012019	Sane ye Farisi ki nai yu do, "Nin me ré! Men bi sukdu yo git o nde! Yé yo jammo men o nde! Yé mwa mo bur ré mu or mo An re."
43012020	Ye Yunani ge bok yo mu mo Yerusalem subere án si yé mwa mone konwa Kam Sye Waiket ne dom. .
43012021	Ye Yunani ne mu ku yetu ge dik yo gato gum do Filipus. (Filipus ontu mo Betsaida mo bur Galilea.) Ye Yunani ne ki nai Filipus do, "Yenggras, men mit iwa men ku Yefun Yesus et."
43012022	Filipus mu ki sukdu ne nai Andreas, orete an we mu ki sukdu ne nai Yefun Yesus.
43012023	Yefun Yesus jam do ye Yunani iwa ku An sa, Yefun ki nai Andreas si Filipus do, "Kam gato yé mwa bes Yetu bi Pa gum kok sye wai o anare it.
43012024	Suk gato Ji ki ré suksangge anare, men nai fas gro wa men jan, ete fas gro dik sor ye yo jan nde yo, gro dik anane sor re. Sarewo men nai fas gro dik ne, ete men jan, bere sukjan ne kom, ete bere syesyar i-gro mwa.
43012025	Sane dom, ye gato bi sukjimnut sye wa an dakai kem ndo mo bur ré, bergan an kwop re. Sarewo ye gato bi sukjimnut sye kas subot an dakai nde, wo an bi an nggwa wa ye yi mo bur ré it yo, bere ye ne kem gesyos, bere an kem ndo to kapyo mato kapyo.
43012026	Ye gato bi nggwa mo Ji wa an ben Ji bi suk-i ne yo, ye ne si Ji mu sino. Pe gato Ji mó, Ji bi pakon ne sisu Ji mone dom. Ye gato bi nggwa mo Ji wa an ben Ji bi suk-i yo, bere Ji bi Ai bes ye ne gum kok."
43012027	"Su ré, Ji jimnotbot Ji nggwa teker it anare. Su ré, Ji ki suma o ne? Ji ki sare do, 'Ji bi Ai, Nan nai Ji wé kadit sukye gato bere Ji ku ne et.' Nde re, Ji yo ki sane nde, we Ji ma mo bur ré wa Ji ku sukye gato bere yé ben nai Ji.
43012028	Ji bi Ai, Nan ben suk gato ben yé bes Nan gum kok sye wai o et." Sane yé jam Yefun Allah ki sukdu kadit gu sare do, "Ji ben suk gato ben yé bes Ji dakai gum kok sye wai it. Bere Ji ben suk yo o subere yé mwa bes Ji gum kok sye wai mone o re."
43012029	Yé mwa gato ti mone, án jam sukdu kadit gu ne. Ye deyo ki do, "Nogu pu." Deyo o ki do, "Nde re, malaikat dik yo anato ki suk su An."
43012030	Yefun Yesus ki do, "Yefun Allah ki suk ré wa ós Ji nde, wo An ki sukdu ne wa ós nin sor.
43012031	Yefun Allah ndobot yetu mo bur ré sino anare it. Suk gato An ki ne kwop mone it, ye yo sis o nde. Yekwesu gato jom yetu mo bur ré, Ji is an wé it anare.
43012032	Sarewo Ji gare, yé bes Ji kok kadit bur ré yo, bere Ji tik yé mwa mit subere án ma mo Ji."
43012033	Yefun Yesus ki rer subot os gato bere yé gu An kwop su anane.
43012034	Orete yé mwa mone ki do, "Yé krom mo men bi sukduno do, 'Kristus yo kwop nde, wo An kem gesyos sor.' Ben sa u anato Nan ki do, 'Yé bes Yetu bi Pa kaim kok kadit bur ré ne? Je u anato Yetu bi Pa ne?' "
43012035	Yefun Yesus ki nai án do, "Su ré, rer ku nin mó tó. Yo nam nde ge, rer yo ku nin o nde. Sane su kam gato rer sisu nin more tó, ndendu nde tó, nin ben nin bi suk-i mo pe gato rer ku nin ne sor. Wo nin mu su ndendu yo, bere nin jam nde pe gato nin muket ne re.
43012036	Rer ku nin mó tó yo, nin nai sukjimnut dik wa nin onyar kem mo rer ne et. Ji anato tepsu rer ne. Nin onyar kem mo Ji it yo, nin tepsu Ji bi pá, nin jam suk gato rer kom mo mit." Yefun Yesus ki sukdu ne, orete An mu kadit pe ne. An gurik dik kadit yé mwa ne re
43012037	Kapre Yefun Yesus kadum Yefun Allah bi suktinggi, An ben suk mwa gato ben yé yeket bor mo yé mwa gwem, sarewo yé yo onyar yo kem mo An nde.
43012038	Sane suk gato yenabi Yesaya ki suga nyim tuya bor it anane. Yesaya ki do, "Yefun Allah, je u anato jam mo men bi sukdu-i ne? Men da ki sukdu ne, sarewo yé yo jambot nde. Yé da me Nan bi suktinggi bor re, sarewo yé yo jambot nde."
43012039	Sane yé ne yo nggiwa nai sukjimnut dik subere án onyar kem mo Yefun Yesus nde, we án bi sukjimnut yo kak nde tó, tepsu sukdu gato Yesaya ki ne o, sare do, "Yefun Allah ki do,
43012040	'Ji ben yé ne gro ndu subere án yo me suk sisu ndo nde. Ji ben yé ne su krat subere án yo jam suk kom mo mit nde, subere án yo brek ma mo Ji nde, onde bere Ji ben án kem ndo it.' "
43012041	Yesaya ki sukdu ne, we an jam do, Yefun Yesus gum kok sye wai, orete an kibot Yefun Yesus.
43012042	Kapre Yesaya ki sukdu sane o, yetu mwa nai sukjimnut dik wa án onyar kem mo Yefun Yesus. Ye Yahudi bi yepasye ge bok yo dom nai sukjimnut digane, sarewo án nokwa án ki bor nai ye yi jam, we án ki rer sane yo, bere ye Farisi duyawa án sok ari o re.
43012043	Yepasye ne nutbot án gum teker. Án iwa ye yi un án gum wai kadit án iwa Yefun Allah un án gum ne.
43012044	Orete Yefun Yesus ki sye mo yé miten do, "Ye gato onyar kem mo Ji yo, an onyar kem mo Ji nde, wo an onyar kem mo Ye gato syogat Ji ma mo bur ré dom.
43012045	Ye gato me Ji anato me Ye gato syogat Ji ma mo bur ré dom.
43012046	Ji ma mo bur ré tepsu rer ku nje mo bur ré subere yé bok ne sino gato onyar kem mo Ji it yo, án yo kem mo ndendu o nde.
43012047	Ye to jam Ji bi sukdu, orete an yo benbot nde yo, Ji dakai yo syo sukye nai an nde. Ji yo ma mo bur ré wa Ji syo sukye nai yetu nde, wo Ji ma kak os ndo wa nin yetu subere nin kem ndo to kapyo mato kapyo.
43012048	Ye to bariwa Ji, ye to jambot Ji bi sukdu nde, bere ye ne ku sukye re. Su kam gato bur ré kru it yo, bere án ku sukye mo gato án yo jammo Ji bi sukdu-i nde re.
43012049	Ji yo ki Ji bi sukdu-i tepsu Ji dakai bi sukjimnut-i nde, wo Ji ki Ji bi sukdu-i tepsu Ji bi Ai gato syogat Ji ma mo bur ré bi sukjimnut-i. An anato syogat Ji ki An bi suktaru nai nje jam.
43012050	Ji jam do, Ji bi Ai bi sukdu ne ben yetu kem ndo to kapyo mato kapyo. Sane anato Ji ki Ji bi sukdu-i nai nin tepsu suk gato Ji bi Ai duno Ji su ne."
43013001	Karowa Kam Sye Waiket sa, Yefun Yesus jam do, bergan An mu kadit bur ré, An satu mu mo An bi Ai. An bi sukjimnut sye kas subot yé gato sok mo An bi rus-i mo bur ré. Yefun Yesus jimnotbot An bi rus-i ndo nde, An kadum An bi sukjimnut ne bor re.
43013002	Bi noru, ete Yefun Yesus si bi pakon git sugit sino sa, biris bi yekwesu sok an bi sukjimnut-i mo Yudas do, bere Yudas meret os wa gwat yeko ma wa but Yefun Yesus. Yudas gato Simon Iskariot bi pa anato tepsu yeketut.
43013003	Yefun Yesus jam do, An bi Ai syo suk mwa ne sino nai An wa An jom. Sane dom, Yefun Yesus jam do, An ma kadit Yefun Allah, ete bere An satu mu mo Yefun Allah o.
43013004	Sane Yefun Yesus ti ma nim. Yefun Yesus jogru An bi san gato tak An de nden ne wé, ete An far san det mo An jakuke.
43013005	Orete Yefun Yesus nai syur, ete An syé syur mo bokor mit. Yefun Yesus mus An bi pakon gwes tak su syur ne, orete An singgri sa su san det gato An far mo An jakuke ne.
43013006	Yefun Yesus fro wa mus Simon Petrus gwes sa, Petrus ndo mo Yefun Yesus do, "Yenggras, Nan iwa Nan mus ji gwes tak wa suma ne?"
43013007	Yefun Yesus ki nai an do, "Su ré nan jam suk gato Ji ben kom mo mit nde tó, wo bere nan jam mone tó."
43013008	Petrus ki do, "Nan mus ji gwes nde. Ji bariwa sangge kai." Yefun Yesus ki nai Petrus do, "Ji yo mus nan gwes nde yo, nan si Ji yo tepsu dik nde."
43013009	Petrus ki do, "Sane yo, Yenggras, Nan mus ji gwes sor nde, wo Nan mus ji syim si ji su dom et."
43013010	Yefun Yesus ki nai Petrus do, "Ye gato de syur yo, an kaim yo dum o nde, wo an gwes tak sor ete dum. Sane an de syur o nde, wo an mus an gwes tak sor re. Sane dom, nin kaim kwo re, sarewo nin sino kaim kwo nde re." (
43013011	Yefun Yesus jam An bi pakon dik yo gato bere meret os wa gwat yeko ma wa but An re. Sane anato Yefun Yesus ki do, "Nin kaim kwo re, sarewo nin sino kaim yo kwo nde re.")
43013012	Yefun Yesus mus An bi pakon gwes or sa, Yefun Yesus it An bi san gato tak An kaim de nden ne satu o. Yefun Yesus satu mo nat gado An kem mone o. An ndo mo An bi pakon do, "Nin jam suk gato Ji ben ne bi sukjimnut-i bado?
43013013	Nin ki Ji gum do, Yeguru, nin bi Yekwesu. Suk gato nin ki ne ndo, we sangge, Ji anato nin bi Yeguru, Ji anato nin bi Yekwesu.
43013014	Sane Ji gato gum Yeguru, Ji gato nin bi Yekwesu ne mus nin gwes tak sane yo, nin deyo waii mus nin deyo gwes tak sane o.
43013015	Ji kadum os gato ndo nai nin wa nin muket. Sane yo suk gato Ji ben wa nin, nin waii ben tepsu Ji ben ne.
43013016	Suk gato Ji ki ré suksangge anare, pakwerut yo sye wai kadit bi yenggras gato kon an nde. Sane dom, ye gato gwat yepasye bi suktaru, an gum sye wai kadit ye gato syogat an mu ne nde.
43013017	Nin jam suk mwa ne sino gato Ji duno nin su ne it. Nin do benbot yo, bere nin mit at wa.
43013018	Suk gato Ji ki ré, Ji ki wa nin sino nde. Yé gato Ji fro wa ben suk wa Ji, Ji jam án kom mo mit. Sarewo yetu ge dik sor re, sukdu gato yé krom nyim mo Yefun Allah bi sukdu bere bor re. Sukdu ne sangge. Mo Yefun bi sukdu, yé krom sare do, 'Ye gato si Ji git sugit sino, an gro ete me Ji, wo an mit tara re, bere an ben sukibit su Ji.'
43013019	Suk ne yo bor nde tó, Ji ki napyo nai nin jam nyim wé re, subere suk ne do bor it yo, nin jam do, Ji anato Ye gato gesyos, gato Ji bi Ai syogat ma mo bur ré.
43013020	Suk gato Ji ki ré suksangge anare, ye gato iwa Ji bi pakon gato Ji syogat mu ne ma ku an yo, tepsu ye ne iwa Ji ma ku an anane. Ye gato iwa Ji ma ku an yo, tepsu ye ne iwa Ye gato syogat Ji ma mo bur ré ma ku an dom anane."
43013021	Yefun Yesus ki sukdu ne or sa, Yefun Yesus kwabom dek teker, ete Yefun Yesus ki rer nai An bi pakon jam do, "Suk gato Ji ki ré suksangge anare, kadit nin ré, bere nin ge dik yo meret os wa gwat yeko ma wa but Ji."
43013022	Sane Yefun Yesus bi pakon sokbot yu. Án sino nalar mo suk gato Yefun Yesus ki ne.
43013023	Yefun Yesus bi pakon ge dik yo kem karowa Yefun Yesus de. Yefun Yesus bi sukjimnut sye kas subot pakon ne.
43013024	Simon Petrus gwi an su nai an bi yesyim ne, ete Petrus ndo mo an do, "Nan ndo mo Yefun Yesus do, An kibot je u ne?"
43013025	Pakon ne sis o karowa Yefun Yesus de. Ete pa ne ndo mo Yefun Yesus do, "Yenggras, Nan ki sukdu ne subot je u ne?"
43013026	Yefun Yesus ki do, "Ji ras roti nap mo sukrom, ete ye gato Ji syo roti nap ne nai yo, ye gane anane it." Sane Yefun Yesus nai roti napyo, An ras mo sukrom, ete An syo nai Yudas gato Simon Iskariot bi pa ne.
43013027	Yudas nai roti ne, sugane it biris bi yekwesu bok nggwa mo Yudas re. Orete Yefun Yesus ki nai Yudas do, "Nan ben nan bi suk-i kekro et."
43013028	Pakon yi gato kem sino mone jam suk gato Yefun Yesus ki nai Yudas ne bi sukjimnut-i nde.
43013029	Pakon deyo gendo, Yefun Yesus syogat Yudas so suk yo wa bere án konwa kam sye su ne, ondeyo Yudas syo suk yo nai ye gato yewa suk mo neya. Pakon jam ri nde, wo pakon nut do, Yudas mu ben suk yo su sugum, we Yudas anato jom pakon sino bi sugum.
43013030	Yudas nai roti nap gato Yefun Yesus syo nai an, sugane it, an mu mo nden. Noru it anane.
43013031	Yudas mu mo nden, orete Yefun Yesus ki do, "Yé bes Yetu bi Pa gum kok sye wai it anare, sane yé bes Yefun Allah gum kok sye wai mone dom re.
43013032	Yetu bi Pa do bes Yefun Allah gum kok sye wai it yo, Yefun Allah waii bes Yetu bi Pa gum kok sye wai dom. Yefun Allah do bes Yetu bi Pa gum kok yo, An yo eswa nde, wo An bes su ré it.
43013033	Ji bi pá, Ji mu kadit nin it anare. Bere nin syeret Ji. Sarewo Ji ki sare do, tepsu gabere Ji ki nai ye Yahudi bi yepasye ne do, pe gato Ji mu mone, nin yo ku os wa nin mu mone nde.
43013034	Su ré Ji duno nin su sukduno gato be sare do: Nin bi sukjimnut sye kas subot yu et. Tepsu Ji bi sukjimnut sye kas subot nin, nin waii bi nin nggwa wa yu et! Nin mewa yu et!
43013035	Nin bi sukjimnut sye kas subot yu sane it yo, bere yé mwa ne sino jam do, nin sa, nin anato Ji bi pakon ne."
43013036	Simon Petrus ndo mo Yefun Yesus do, "Yenggras, men bi Yekwesu, Nan mu mo u ne?" Yefun Yesus ki nai Petrus do, "Pe gato Ji mu mone, su ré nan si Ji mu sino nde. Kapyo tak bere nan boribot Ji."
43013037	Simon Petrus ndo mo Yefun Yesus do, "Yenggras, men bi Yekwesu, ji si Nan mu mone su ré nde wa suma ne? Ji fro wa ji bi ji nggwa kwop win Nan re."
43013038	Orete Yefun Yesus ki nai an do, "Sangge, nan bi nan nggwa kwop win Ji bado? Suk gato Ji ki ré suksangge anare, ndam kokor yo ké nde tó, bere nan rewa Ji wam gri re."
43014001	Yefun Yesus ki nai An bi pakon do, "Nin kwabom dek subot suk mwa neya nde, wo nin kwabom kam mo Yefun Allah et. Nin kwabom kam mo Ji dom et!
43014002	Mo Ji bi Ai bi nu, gumwak mwa wa nin kem mone mó re. Sukdu ne sangge, ondesor sa, Ji yo ki nai nin jam nde. Ji mu mone wa Ji fro nat wa bere nin kem mó.
43014003	Ji mu fro nat wa nin orete yo, Ji satu ma, ete Ji kar nin mu mo Ji bi nat-i. Bere men sino kem mone subere mo nat gato Ji kem mone, nin dom si Ji kem mone sino.
43014004	Nin jam os gato mu mo nat gato bere Ji mu mone re."
43014005	Orete Tomas ki nai Yefun Yesus do, "Yenggras, men bi Yekwesu, men jam nde nat gato Nan mu mone. Sane men jam os gato mu mone sa u ne?"
43014006	Yefun Yesus ki nai an do, "Ji dakai anato tepsu os gato mu mo Yefun Allah. Ji anato tepsu os gato sangge. Ji anato kak os wa yetu kem ndo mone. Yetu yo ku os wa an mu kom mo Ji bi Ai nde, wo an sibot os gato Ji kak ne sa, bere an kom mo Ji bi Ai re.
43014007	Nin do jam Ji su sangge it yo, bere nin jam Ji bi Ai dom. Saneyo, nin jam Ji bi Ai it anare. Nin me An it anare."
43014008	Filipus ki nai Yefun Yesus do, "Yenggras, Nan kadum Nan bi Ai nai men me subere men yo nutbot o nde."
43014009	Yefun Yesus ki nai Filipus do, "Ji sisu nin nam it. Filipus, nan jam Ji yo ri nde tó bado? Ye to me Ji it yo, ye ne me Ji bi Ai dom anane it. Sane suma ben anato nan ki do, Ji kadum Ji bi Ai wa nan me ne?
43014010	Filipus, nan nut do, sangge, Ji si Ji bi Ai tepsu dik bado nde e? Sangge, Ji dakai bi sukdu-i anane nde, wo Ji bi Ai gato si Ji tepsu dik, An anato fro suk gato Ji ki e, Ji ben e ne re.
43014011	Sane nin onyar kem mo suk gato Ji ki ré et, sangge, Ji si Ji bi Ai tepsu dik. Ondeyo, nin onyar kem mo suk gato Ji ben gato ben nje yeket ne sor, we suk ne kadum do, sangge, Ji si Ji bi Ai tepsu dik.
43014012	Suk gato Ji ki ré suksangge anare, ye to onyar kem mo Ji yo, an waii ben suk tepsu suk gato Ji ben ne re. Bere an ben suk mwa wai kadit suk gato Ji ben ne, we bere Ji satu mu mo Ji bi Ai, ete Ji bi An Gen ma bok nggwa mo nin.
43014013	Suk to nin ndek mo Ji bi Ai yo, nin ki Ji gum mo suk ne, bere Ji syo nai nin. Ji syo suk ne nai nin subere yé bes Ji bi Ai gum kok mo suk gato Ji syo nai nin ne.
43014014	Suk to nin ndek mo Ji bi Ai, ete nin ki Ji gum mó yo, bere Ji syo nai nin re."
43014015	"Nin bi sukjimnut sye kas subot Ji it yo, bere nin benbot suk gato Ji syogat nin ben ne sor.
43014016	Bere Ji ndek mo Ji bi Ai subere An bi An Gen ma win Ji. An Gen ne tepsu yegweswai gato ós nin, ete sisu nin pe to kapyo mato kapyo.
43014017	Bere Yefun Allah Gen duno nin su suk gato sangge sor. Yetu mo bur ré yo ku os wa Yefun Allah Gen ós án nde, we yetu mo bur ré yo me Yefun Gen nde. Yetu ne yo jam Yefun Gen dom nde. Sarewo nin sane nde, nin sa, nin jam Yefun Allah Gen, we An sisu nin pe. Bere Yefun Allah Gen ne ma bok nggwa mo nin mit dom.
43014018	Ji yo misyar nin dakai kem yi nde, Ji yo misyar nin tepsu pa ti nde. Bere Ji satu ma wa nin tó.
43014019	Yo nam nde ge, yetu mo bur ré yo ku Ji o nde. Sarewo nin sa, bere nin ku Ji mone tó, we bere Ji mbau kadit sukkwop o re. Sane bere nin kem gesyos dom.
43014020	Su kam gato nin kem gesyos ne it yo, bere nin jam do, Ji si Ji bi Ai tepsu dik. Sane dom bere nin jam do, nin si Ji tepsu dik sino.
43014021	Ye to jammo Ji bi sukdu-i, ete benbot yo, ye ne anato bi sukjimnut sye kas subot Ji. Bere Ji bi Ai bi sukjimnut sye kas subot an. Ji dom bi sukjimnut sye kas subot an, ete Ji kadum Ji nggwa nai an."
43014022	Yudas, gato Yudas Iskariot nde, wo Yudas doyi, an ndo mo Yefun Yesus do, "Yenggras, men bi Yekwesu, ben sa u anato Nan kadum Nan nggwa nai men sor re, wo Nan yo kadum Nan nggwa nai yetu sino mo bur ré nde ne?"
43014023	Yefun Yesus ki nai an do, "Ye to bi sukjimnut sye kas subot Ji it yo, bere ye ne benbot sukduno gato Ji duno an su ne. Bere Ji bi Ai bi sukjimnut sye kas subot an. Bere Ji si Ji bi Ai ma mo an, ete si an kem sino.
43014024	Ye to bariket Ji yo, ye ne yo benbot sukduno gato Ji duno an su ne nde. Sukdu gato Ji ki nai nin jam ne yo ma kadit Ji dakai bi sukjimnut-i nde, wo sukdu ne ma kadit Ji bi Ai gato syogat Ji ma more bi sukjimnut-i re.
43014025	Ji kem sisu nin tó, Ji ki sukdu mwa ne nai nin jam re.
43014026	Sarewo Yefun Allah Gen gato Ji bi Ai bere syo ma win Ji ne, bere Yefun Gen duno nin su suk mwa ne sino. Bere Yefun Gen ós nin napawa suk mwa gato Ji ki nai nin re.
43014027	Ji syo suktinggi nai nin subere nin kwabom dek nde, wo nin kem ndo tepsu Ji dakai ré. Ji syo suktinggi nai nin wa nin kem ndo. Ji yo syosuktinggi ne tepsu yetu mo bur ré nde. Sane nin nutbot suk mwa teker nde, nin nyu nde.
43014028	Nin jam Ji ki do, 'Ji mu kadit nin, sarewo bere Ji satu ma o re.' Nin bi sukjimnut sye kas subot Ji it yo, bere nin mit iwa Ji mu mo Ji bi Ai. Ji bi Ai anato gum kok sye wai kadit Ji.
43014029	Su ré Ji ki sukdu ne nyim nai nin jam subere su kam gato sukdu ne bor it yo, nin onyar kem mo Ji bi sukdu-i anane.
43014030	Ji yo ki suk mwa su nin o nde, we biris bi yekwesu gato jom bur ré ma it anare. Sarewo biris bi yekwesu yo nggiwa jom Ji nde,
43014031	wo suk mwa ne sino gato Ji bi Ai syogat Ji ben ne, Ji ben suk mwa ne sino subere yé mo bur ré jam do, Ji bi sukjimnut sye kas subot Ji bi Ai. Tep more it, men ti men mu kadit pe ré et."
43015001	Yefun Yesus ki do, "Ji dakai anato tepsu kwe anggur gato sangge. Ji bi Ai anato mewa nggwe anggur ne.
43015002	Ji bi Ai tot kwe anggur guk gato yo bo mo nde ne wé. Ji bi Ai me i-guk gato bo mó yo, An mbron i-nat napyo wé, subere i-guk ne ndo wa bo mwa o.
43015003	Nin jammo Ji bi sukdu gato Ji duno nin su ne, anato nin onyar kwo ndo re. Nin tepsu i-guk gato Ji bi Ai mbron i-nat napyo wé re.
43015004	Nin ut krat mo Ji, sane bere Ji dom ut krat mo nin re. Kweguk sombok kadit i-muk ete kweguk ne ti dor yo, bere i-bo mo nde. Sane dom, nin yo ut krat mo Ji nde yo, bere nin yo nggiwa ben suk gato ndo mo nde.
43015005	Ji anato tepsu kwe anggur ke, nin anato tepsu i-guk ne. Ye gato ut krat mo Ji tepsu dik, ete Ji waii ut krat mo ye ne yo, bere ye ne ben suk mwa gato ndo tepsu kweguk be. Nin wadigan kem dor kadit Ji yo, bere nin yo nggiwa ben suk yo mo nde.
43015006	Ye to yo ut krat mo Ji tepsu dik nde yo, ye ne tepsu kweguk gato yé tot, ete yé am wé. Bere kweguk ne gu, ete yé sum wa yé gre mo bot wé.
43015007	Nin ut krat mo Ji tepsu dik, ete Ji bi sukdu dom kem pe mo nin mit yo, suk to nin iwa nin ndek mo Ji bi Ai, bere An syo nai nin sor.
43015008	Nin do ben suk mwa gato ndo, tepsu bo mwa gato kom yo, nin tepsu Ji bi pakon gato sangge, ete bere yé bes Ji bi Ai gum kok sye wai o mone re.
43015009	Tepsu Ji bi Ai bi sukjimnut sye kas subot Ji, Ji waii bi sukjimnut sye kas subot nin. Sane nin misyar Ji nde, wo nin napawa do, Ji bi sukjimnut sye kas subot nin, ete nin ben nin bi suk-i tepsu sukjimnut ne.
43015010	Nin benbot Ji bi sukduno-i yo, bere Ji bi sukjimnut sye kas subot nin mone petok sor. Sane dom, Ji benbot Ji bi Ai bi sukduno-i, sane An bi sukjimnut sye kas subot Ji mone petok sor.
43015011	Ji ki sukdu mwa ne nai nin jam sino subere nin mit iwa, tepsu Ji mit iwa ne. Bere nin mit iwa wai o re, kwa yo gwet mo nde.
43015012	Ji bi sukduno-i anare: Nin bi sukjimnut sye kas subot yu tepsu Ji bi sukjimnut sye kas subot nin et.
43015013	Ye gato bi sukjimnut sye kas subot an bi yesyim sisu ndo wai anato ye gato bi an nggwa kwop wa bi yesyim ne.
43015014	Nin benbot suk gato Ji syogat nin ben ne yo, nin tepsu Ji bi yesyim anane.
43015015	Su ré Ji yo kendo nin gum pakwerut o nde, we pakwerut yo jam suk gato an bi yenggras ben ne nde. Wo Ji kendo nin tepsu Ji bi yesyim, we suk mwa ne sino gato Ji jam kadit Ji bi Ai ne Ji frot nai nin jam or re.
43015016	Nin anato bes Ji gum Yekwesu wa nin nde, wo Ji anato bes nin gum pakon wa Ji. Ji bes nin, orete Ji syogat nin mu ben suk mwa gato ndo, tepsu kwebo bor mo kweguk. Ji syogat nin ben sukndo gato tepsu kwebo gato bere yo ibit nde, wo bo gato kem pe sor. Nin ben sukndo gato kem pe, sane bere suk to nin ndek mo Ji bi Ai, ete nin ki Ji gum mó yo, bere Ji bi Ai syo nai nin re.
43015017	Ji bi sukduno-i anare: Nin bi sukjimnut sye kas subot yu et."
43015018	"Yé mo bur ré do bariket nin yo, nin napawa do, yé mo bur ré bariket Ji nyim wé re.
43015019	Nin si yetu mo bur ré bi sukjimnut-i tepsu dik yo, bere yé jimnotku nin, we nin bi sukjimnut-i tepsu yetu ne. Sarewo Ji nai nin kadit yetu bi de-i sok mo Ji bi de-i, sane nin bi sukjimnut-i si yetu bi sukjimnut-i yo tepsu dik o nde, sane anato yé mo bur ré bariket nin.
43015020	Nin napawa Ji bi sukdu-i gato Ji ki nai nin ne do, 'Pakwerut yo sye wai kadit bi yenggras gato kon an nde.' Ye deyo ben sukye nai Ji it yo, bere yé ne ben sukye nai nin dom. Ye deyo benbot Ji bi sukduno-i yo, bere ye ne benbot nin bi sukduno-i dom.
43015021	Bere yé ben sukye nai nin mo gato nin sok mo Ji bi rus-i, we yé ne jam nde Yefun gato syogat Ji ma mo bur ré.
43015022	Ji ma duno án anato án jam suk gato siri kadit Yefun mit, ondesor sa, Yefun yo syo sukye nai án mo sukibit gato án ben ne nde. Sarewo, sangge Ji ma duno án it, sane án yo ku os wa án rewa suk gato án ben siri ne o nde.
43015023	Ye gato bariket Ji yo, ye ne bariket Ji bi Ai dom.
43015024	Ji ma ben suk gato ben án sino yeket ne ondesa, Yefun yo syo sukye nai án mo gato án bariwa Ji ne nde. Sarewo,sangge Ji ma ben suk gato yetu yo nggiwa ben nde, án da me suk gato Ji ben ne ware, án bariket Ji tó, án bariket Ji si Ji bi Ai sino.
43015025	Wo suk gato án ben bor ne tepsu suk gato yé krom mo ye Yahudi bi sukduno-i sare do, 'Kapre Ji yo ben suk yo ibit mo nde, yé dakai bariket Ji sor.'
43015026	Bere Ji bi Yefun Allah Gen gato ós nin muket os ndo ne ma kadit Ji bi Ai . Bere Yefun Allah Gen bok nggwa mo nin. Bere Yefun Allah Gen duno nin su sukduno gato sangge subot Yefun Allah sor, kwa gato An kidar yo mo nde. Sane Yefun Allah Gen do ma kadit Ji bi Ai it yo, bere An ki rer subot Ji nai nin jam dom.
43015027	Bere nin waii ki rer subot Ji nai ye yi jam dom, we kadit ketke Ji si nin ben suk tepsu dik sino.
43016001	Ji ki suk mwa ne sino su nin subere nin misyar Ji nde, wo nin onyar kem pe mo Ji sor.
43016002	Bere ye Yahudi syun nin wé kadit án bi nu ari. Bere kapyo tak yé gato gu nin kwop wé gendo suk gato án ben ne Yefun Allah imo.
43016003	Yé ne ben suk ne nai nin, we án yo jam Ji bi Ai nde. Án jam Ji dom nde.
43016004	Sarewo Ji ki sukdu ne nai nin jam su ré, subere kam gato suk ne do bor it yo, nin napakom sukdu gato Ji ki nai nin ré, ete nin ti nggi mone." "Suga nyim ne, Ji yo ki sukdu gare nai nin jam nyim nde, we sugane Ji si nin mone sino tó.
43016005	Wo Ji satu mu mo Ji bi Ai gato syogat Ji ma it anare. Sarewo nat gato Ji mu mone, nin ge bok ré yo ndo mo Ji subot nat ne nde.
43016006	Ji ki do, Ji mu, anato nin kwabom dek ndo nde.
43016007	Wo suk gato Ji ki ré suksangge anare, sa ndo sa Ji mu. Ji yo mu nde yo, Yefun Allah Gen gato ma ós nin ne bere An yo ma win Ji nde. Wo Ji mu kadit nin it yo, bere Ji syogat An ma mo nin.
43016008	Yefun Allah Gen do ma yo, bere Yefun Gen kak yé mo bur ré bi sukjimnut subere án jam subot suk gato án ben siri kadit Yefun Allah bi sukduno-i ne. Bere Yefun Allah Gen kak yé mo bur ré bi sukjimnut subere án jam subot suk gato tepsu Yefun Allah mit. Bere Yefun Allah Gen kak yé mo bur ré bi sukjimnut subere án jam do, sangge bere Yefun Allah ndobot ye gato ben sukndo si ye gato ben sukibit sino, ete bere Yefun Allah syo sukye nai yé gato ben sukibit ne.
43016009	Bere Yefun Allah Gen kak yé bi sukjimnut subere án jam do, suk gato án ben siri kadit Yefun bi sukduno-i ne anato án yo onyar kem mo Ji nde, án ben sukibit it anane.
43016010	Bere Yefun Allah Gen kak yé bi sukjimnut subere án jam do, Ji anato ben suk tepsu Yefun Allah mit. Ji mu mo Ji bi Ai it anare, Ji mu mo pe gato nin yo me Ji o nde. Sane anato bere yé jam do, Ji anato ben suk tepsu Ji bi Ai mit, ete Ji bi Ai imo suk gato Ji ben ne.
43016011	Bere Yefun Allah Gen kak yé bi sukjimnut subere án jam do, Yefun Allah syo sukye nai nje sino gato ben sukibit wai mo An mit, we Yefun Allah syo sukye nai biris bi yekwesu gato jom bur ré it anare.
43016012	Ji iwa Ji ki sukdu mwa wai o nai nin, sarewo Ji yo ki nde, we nin bi sukjimnut yo kak tep wa nin but sukdu ne nde tó.
43016013	Yefun Allah Gen do ma yo, bere An duno nin su suk gato sangge, mo An mit sukkidar yo mo nde. An anato kadum os gato rer nai nin. An ki sukdu-i tepsu An dakai bi sukjimnut-i nde, wo An ki An bi sukdu-i tepsu suk gato An jam kadit Ji. Bere An ki subot suk gato bor su kam sari ne ma rer nai nin jam re.
43016014	Bere Yefun Allah Gen bes Ji gum kok, we An ki Ji bi sukdu-i rer nai nin jam.
43016015	Ji bi Ai bi suk-i ne sino anato Ji bi suk-i. Sane anato Ji ki do, bere Yefun Allah Gen ki Ji bi sukdu-i rer nai nin jam."
43016016	Yefun Yesus ki do, "Yo nam nde ge, nin yo me Ji o nde, or o nam gan yo o, bere nin me Ji o re."
43016017	Yefun Yesus bi pakon ndo mo yu do, "Men bi yenggras ki do, 'Yo nam nde ge, men yo me An o nde. Or o nam gan yo o, men me An o re.' An bi sukjimnut sa u ne? An ki do, An mu mo An bi Ai ne te, bi sukjimnut sa u ne?"
43016018	Pakon ne ndo mo yu gat sare do, "An ki do, 'Yo nam nde' ne te, bi sukjimnut sa u ne? Men jam nde An bi sukjimnut ne ware."
43016019	Yefun Yesus jam bi pakon mitwa pakon ndo mo Yefun Yesus subot An bi sukjimnut. Sane Yefun Yesus ki nai An bi pakon do, "Gado nin ndo mo yu subot suk gato Ji ki do, 'Yo nam nde ge, nin yo me Ji o nde. Or o nam gan yo o, nin me Ji o re.' Te, nin ndo mo yu subot sukdu ne bado?
43016020	Suk gato Ji ki ré suksangge anare, bere nin wo, nin nderku Ji. Wo yetu mo bur ré mit iwa o re. Bere nin kwabom dek ndo nde, sarewo bergan yo o nin mit at wa wai o re.
43016021	Tepsu nggon far nukwe i su pa, mom ku sukye ndo nde. Sarewo mom do kem su pa or wé, ete mom mbrinket sukye gato mom ku ne, we mom mit at wa pa gato mom kem su ne.
43016022	Sane nin dom, su ré nin kwabom dek, wo bere Ji ku nin o yo, bere nin mit at wa wai o re, ye yo nggiwa ben nin bi sukjimnut ne ges nde.
43016023	Su kam gane yo, nin yo ndo mo Ji subot suk yo o nde. Suk gato Ji ki ré suksangge anare, suk to nin ndek mo Ji bi Ai, ete nin ki Ji gum su yo, bere Ji bi Ai syo nai nin re.
43016024	Kom mo kam ré, nin yo ndek suk mo Ji bi Ai, ete ki Ji gum su nde tó. Sane nin ndek suk gato nin yewa ne et. Sane bere Ji bi Ai syo suk ne nai nin subere nin mit at mo suk gato nin ku ne re."
43016025	"Ji ki suk mwa ne nai nin su sukamno, wo kam yo tak Ji yo ki suk su sukamno o nde. Bere Ji ki rer subot Ji bi Ai nai nin sor.
43016026	Su kam gane it yo, nin anato ndek suk mo Ji bi Ai, ete nin ki Ji gum su. Nin jammo suk gato Ji ki ré et, bere Ji yo ndek suk mo Ji bi Ai wa nin nde,
43016027	we Ji bi Ai dakai bi sukjimnut sye kas subot nin. Ji bi Ai bi sukjimnut sye kas subot nin, we nin bi sukjimnut sye kas subot Ji, ete nin nut do, sangge, Ji ma kadit Yefun Allah.
43016028	Sangge, Ji ma kadit Yefun Allah. Ji ma mo bur ré re. Sarewo Ji mu kadit bur ré, Ji satu mu mo Ji bi Ai it anare."
43016029	Sane Yefun Yesus bi pakon ki do, "Su ré sa, Nan gwat sukamno o nde, wo Nan ki sukdu rer nai men jam it anane.
43016030	Men jam do, Nan anato jam suk mwa ne sino. Nan anato jam suk mwa ne rer wai kadit ye yi ne ya. Men yo mitwa men ndo mo Nan subot suk yo o nde. Sane anato men jam do, sangge, Nan anato ma kadit Yefun Allah."
43016031	Yefun Yesus ki nai pakon ne do, "Nin onyar kem mo Ji it anare go!
43016032	Bergan, karowa it, nin titi daret, nin gedik-gedik titi mu mo bi nu-i. Bere nin sino mu kadit Ji, Ji wadigan sor ete kem. Sarewo Ji wadigan sor nde, we Ji bi Ai sisu Ji tó.
43016033	Ji ki sukdu mwa ne nai nin jam subere nin kwabom kam mo Ji, ete nin kem not, nin nyuwa suk yo nde. Mo bur ré nin ku sukye mwa. Sarewo Nin nyuwa nde, we Ji sa, Ji nggi wai kadit biris bi rus-i gato ben sukibit mo bur ré re."
43017001	Yefun Yesus ki sukdu su An bi pakon subere pakon ne nyuwa suk daret nde or sa, Yefun Yesus sok mu nim mo gu, ete An ki do, "Ji bi Ai, Ji bi kam tep it are. Ji bi Ai, Ji gato Nan bi Gan, Nan bes Ji gum kok sye wai et, subere Ji waii bes Nan gum kok sye wai o re.
43017002	Nan bes Ji gum Yekwesu wa Ji jom yetu mwa ne sino mo bur ré re, subere yé mwa ne sino gato Nan syo nai Ji ne, Ji ós án kem gesyos.
43017003	Án jam Nan, Yefun Allah ka dik gato sangge, ye yo nggi tepsu Nan mo nde. Án jam Ji, gato Nan bi Gan, Yesus Kristus gato Nan syogat ma more anato án kem gesyos.
43017004	Ji ben suk mwa gato Nan kiwa Ji ben ne sino anato yé mwa mo bur ré bes Nan gum kok sye wai o re.
43017005	Ji bi Ai, Nan yo ut bur ré nde tó, Ji si Nan, ete Nan bes Ji gum kok mone re. Sane su ré, Nan bes Ji gum kok sye wai satu o et.
43017006	Ji kadum Nan nai yé mwa gato Nan syo nai Ji mo bur ré, yé mwa ne jam Nan re. Yé mwa ne anato Nan bi rus-i. Nan syo án nai Ji re. Án benbot Nan bi sukdu-i re.
43017007	Su ré án jam do, suk mwa ne sino gato Nan syo nai Ji, suk mwa ne ma kadit Nan.
43017008	Sukdu gato Nan ki nai Ji, Ji waii ki nai án jam re, án iwa sukdu ne. Án jam do, sangge Ji anato ma kadit Nan, Ji bi Ai. Án jam do, sangge, Nan anato syogat Ji ma mo bur ré re.
43017009	Ji ki suk su Nan wa án, yé mwa gato Nan syo nai Ji ne. Ji yo ki suk su Nan wa yetu mo bur ré nde. Wo Ji ki suk su Nan wa yé gato Nan syo nai Ji, we án anato sok mo Nan bi rus-i.
43017010	Nan bi suk mwa ne sino anato Ji bi suk-i dom. Ji bi suk mwa ne sino anato Nan bi suk-i dom. Yé mwa gato Nan syo nai Ji, bere án bes Ji gum kok sye wai o re.
43017011	Ji ma mo Nan it anare, Ji yo kem mo bur ré o nde, sarewo án ye gato Nan syo nai Ji ne kem mo bur ré tó. Ji bi Ai, gato gum kok tara wai kadit yetu, Nan bes Ji gum-i kok tepsu Nan gum-i gato bi suktinggi ne mó. Sane Nan yawa án kadit sukibit su Nan bi suktinggi ne et, subere án sino tepsu dik, tepsu Ji si Nan tepsu dik dom.
43017012	Ji sisu án sa, Nan bes Ji gum-i kok tepsu Nan gum-i anato Ji yawa án kadit sukibit su Nan bi suktinggi gato Nan syo nai Ji re. Ji mewa án sane, dik yo gwet mo nde, mwa ne sino mó. Wo ge dik sor anato ges mo os ibit kadit men subere sukdu gato yé krom nyim mo Yefun bi sukdu ne bor mone it.
43017013	Ji bi Ai, Ji ma mo Nan it anare. Ji mo bur ré tó Ji ki napyo nai án ye gato Nan syo nai Ji ne jam, subere án mit at wa, tepsu Ji dakai mit at wa wai o re.
43017014	Ji frot Nan bi suktaru nai án, eteyo yetu mo bur ré bariket án re, we án si yetu mo bur ré yo bi sukjimnut-i tepsu dik nde. Ji dom, Ji si yetu yo bi sukjimnut-i tepsu dik nde.
43017015	Ji yo ndek mo Nan subere Nan nai án wé kadit bur ré nde. Sarewo Ji ndek mo Nan subere Nan mewa án kadit biris bi yekwesu gato jom nje mo bur ré.
43017016	Án si yetu mo bur ré yo tepsu dik nde. Ji dom, Ji si yetu mo bur ré yo tepsu dik nde.
43017017	Nan bi sukdu anato sangge. Nan bi sukdu ete ben án subere án bi án nggwa wa án ben Nan bi suk-i ne sor.
43017018	Nan syogat Ji ma mo bur ré wa ben Nan bi suk-i, sane Ji waii syogat án mu mo nje mo bur ré wa án ben Nan bi suk-i ne dom.
43017019	Ji bi Ji nggwa wa Ji ben Nan bi suk-i wa án, subere án waii bi án nggwa wa án benbot Nan bi sukdu-i gato sangge petok sor.
43017020	Ji ndek mo Nan wa án sor nde, wo Ji ndek mo Nan wa yé gato bere onyar kem mo Ji mo sukdu gato Ji bi pakon ré ki nai án jam ne.
43017021	Ji bi Ai, Ji ndek mo Nan subere án sino tepsu dik, tepsu Nan si Ji tepsu dik. Án ete si Men tepsu dik dom et, subere yetu mo bur ré jam do, sangge Nan anato syogat Ji ma mo bur ré re.
43017022	Yé gato onyar kem mo Ji ne, Ji bes án gum kok, tepsu Nan bes Ji gum kok, subere án sino tepsu dik, tepsu Ji si Nan tepsu dik dom.
43017023	Ji si án tepsu dik, ete Nan si Ji tepsu dik subere án sino tepsu dik sisu sangge it. Sane bere yé mo bur ré jam do, Nan anato syogat Ji ma more. Sane dom bere yé mo bur ré jam do, Nan bi sukjimnut sye kas subot Ji bi pakon ne tepsu Nan bi sukjimnut sye kas subot Ji re.
43017024	Ji bi Ai, Nan syo Ji bi pakon nai Ji re. Ji iwa án si Ji kem mo nat gato bere Ji kem mone, subere án me do Ji anato gum kok sye wai o re. Nan yo ut bur ré nde tó, Nan bi sukjimnut sye kas subot Ji, Nan bes Ji gum kok sye wé re.
43017025	Ji bi Ai gato ben bi suk-i ndo petok sor, yé mo bur ré yo jam Nan nde, wo Ji sa, Ji jam Nan re. Ji bi pakon ré dom jam do, Nan anato syogat Ji ma mo bur ré.
43017026	Ji anato kadum Nan nai Ji bi pakon re. Bere Ji ki sukdu subot Nan petok sor subere án bi sukjimnut sye kas subot yu petok sor, tepsu Nan bi sukjimnut sye kas subot Ji, subere Ji si án tepsu dik."
43018001	Yefun Yesus ki suk su An bi Ai, orete An si An bi pakon mu. Yefun Yesus si bi pakon syo mo Syur Kidron mu mo deta. Mone nggwe dik yo mó, yé jan kwe zaitun mo nggwe ne. An si An bi pakon mu mo nggwe ne mit.
43018002	Yudas, an tepsu yeketut wa Yefun Yesus, an jam nat ne re, we sagana Yefun Yesus si bi pakon sum mo nat ne.
43018003	Sane Yudas so yeko mu mone. Yudas si ye Roma bi yesukmise ge bok yo, si ye gato mewa Yefun Allah bi nu ge bok yo. Yekwesú mo Yefun Allah bi nu si ye Farisi syogat án mu mone. Án sino si Yudas mu mone. Yeko ne gwat yor e, nyom e ne, án gwat sukru su kak dom.
43018004	Yefun Yesus jam suk mwa gato bere yé ben nai An. Sane Yefun Yesus mu karowa yeko, ete Yefun Yesus ndo mo yeko ne do, "Nin syeret je u ne?"
43018005	Yeko ne ki do, "Men syeret Yesus, ye Nazaret." Yefun Yesus ki nai án do, "Ji anare it." Yudas, yeketut gato gwat os wa yeko ne si yeko sino ti mone.
43018006	Yefun Yesus ki do, 'Ji anare it' sa, yeko mu su án dari satu ete án ges gwa mo bur.
43018007	Yefun Yesus ndo mo án o do, "Nin syeret je u ne?" Án ki do, "Men syeret Yesus, ye Nazaret."
43018008	Yefun Yesus ki do, "Ji anare it. Ji ki nai nin mó re. Nin do syeret Ji it yo, nin misyar ye yi gare dakai mu sor re." (
43018009	Yefun Yesus kiwa yeko misyar ye yi mone dakai mu, anato sukdu gato Yefun Yesus ki nyim wé re bor it. An ki do, "Ji bi Ai, yé sino gato Nan syo nai Ji, dik yo gwet mo nde, án sino mó tó.")
43018010	Simon Petrus, an anato gwat bi nyom, an tik nyom, an sap pakwerut ge dik yo dabe syim ge toko wé. Pakwerut ne ben suk mo yekwesu gato gum kok wai mo Yefun Allah bi nu ne. Pakwerut ne gum do Malkus.
43018011	Yefun Yesus syogat Petrus do, "Nan bok nan bi nyom satu tom! Sukye gato Ji bi Ai fro wa Ji ku ne, nan nut do, bere Ji yo simo nde bado? Tepsu ye da syur gato ye sye pe mo mok re, bere Ji da sor."
43018012	Orete ye Roma bi yesukmise bi padosye si bi pa-i si ye gato mewa Yefun Allah bi nu ne, án but Yefun Yesus, án rai Yefun Yesus syim tak de dari.
43018013	Án rai Yefun Yesus saresa, án gwat Yefun Yesus mu mo Hanas nyim. Hanas bi nyam anato Kayafas. Su tahun gane Kayafas gum yekwesu gato gum kok wai mo Yefun Allah bi nu.
43018014	Kayafas anato duno ye Yahudi do, 'Sa ndo sa, yetu ge dik yo kwop win men anato ndo wai kadit ye Roma ma gu men ye Yahudi mwa ne sino kwop or.'
43018015	Simon Petrus si Yefun Yesus bi pakon ge dik yo o mu boribot Yefun Yesus. Yefun Yesus bi pakon ne, an jam yekwesu gato gum kok wai mo Yefun Allah bi nu ne, ete an boribot Yefun Yesus mu kom mo yekwesu ne bi nu de nden. An sok mo bobor nap mo nu git.
43018016	Sarewo Petrus kem mo ros de nden, karowa ros syo. Pakon gado ne, gato yekwesu jam ne, pakon ne mu mo nden, an ki suk su nggon kwerut gato mewa ros syo, ete nggon ne kendo Petrus sok mo bobor nap mo nu git ne.
43018017	Nggon kwerut gato mewa ros syo ne ndo mo Petrus do, "Te, nan ré, nan sok mo Ye gane bi pakon bado nde e?" Petrus ki do, "Ji nde re."
43018018	Su noru gane, nyot dek mo nden. Sane pakwerut si ye gato mewa Yefun Allah bi nu, án gre bot ru, ete án ti wairi wa bot ne, subere bot kam is án. Petrus dom mu si án ti mo bot de subere bot kam is Petrus dom.
43018019	Sane yekwesu gato gum kok wai mo Yefun Allah bi nu ne ndo mo Yefun Yesus subot An bi pakon si An bi sukduno-i.
43018020	Yefun Yesus ki nai yekwesu ne do, "Ji ki ji bi sukdu rer mo yé mwa gwem petok sor re. Sagana Ji duno nje mo ye Yahudi bi nu ari e, Ji duno nje mo Yefun Allah bi nu e, mo nat gato ye Yahudi sino sum mone, Ji duno nje mo bobor, Ji yo duno nje mo bobor fo mo nde.
43018021	Nan ndo mo Ji subot Ji bi sukduno-i wa suma ne? Nan ndobot yé gato Ji duno ne sor re. Án sa, jam suk gato Ji ki ne fe!"
43018022	Yefun Yesus ki bi sukdu-i duwer yekwesu ne sa, ye gato mewa Yefun Allah bi nu ge dik yo, an ti karowa Yefun Yesus mone, an gwa Yefun Yesus kwanke su an syim, ete an ki do, "Nan nut do, Nan gum sye wai kadit men bi yekwesu gato gum kok wai mo Yefun Allah bi nu bado, anato Nan ki Nan bi sukdu-i sane bado?"
43018023	Yefun Yesus ki do, "Ji ki sukdu kwa yo gato siri mó yo, nan ki rer subere Ji jam suk gato Ji ki siri ne et. Sarewo Ji ki suk gato sangge it yo, suma ben anato nan gwa Ji su nan syim ne?"
43018024	Sane Hanas syogat yé gwat Yefun Yesus mu mo Kayafas. Kayafas anato yekwesu gato gum kok wai mo Yefun Allah bi nu. Ye gwat Yefun Yesus mu mone, yé yo sombok bus gato yé rai An su ne wé nde.
43018025	Simon Petrus ti mo bot de ne tó, bot ne kam is an. Sane yé mone ndo mo an do, "Te, nan sok mo Ye gane bi pakon bado nde e?" Petrus rewa re. An ki do, "Ji nde re."
43018026	Yekwesu gato gum kok wai mo Yefun Allah bi nu ne bi pakwerut ge dik yo, pakwerut ne bi nji mo Malkus gato Petrus sap dabe toko ne ku Petrus mone. Pakwerut ne ndo mo Petrus do, "Tomgado, ji me nan si Ye gane mo nggwe ne bado nde e?"
43018027	Or o Petrus rewa o an ki do, 'Ji nde re.' Sugane it ndam kokor ké.
43018028	Ik o, bundugan, yé gwat Yefun Yesus syesyar kadit Kayafas bi nu-i mu mo gubernur bi nu-i gato sye. Ye Yahudi yo sok mo nu mit ne nde, we án fro án nggwa wa án git sugit mo Kam Sye Waiket. An sok mo ye Roma bi nu ne yo, bere án fowa án simo kam sye mo Yefun Allah bi nu or re, sane án yo sok mo gubernur bi nu-i nde.
43018029	Sane gubernur Pilatus, an syesyar mo nden. An ndo mo ye Yahudi do, "Nin ndak Ye ré su suk sato suma ne?"
43018030	Ye Yahudi ki nai Pilatus do, "Ye ré ben sukibit, ondesor sa, men yo gwat An ma mo nan nde."
43018031	Pilatus ki nai ye Yahudi ne do, "Nin dakai gwat Ye ré mu sor. Nin dakai ndobot An tepsu nin dakai bi sukduno-i et." Ye Yahudi mwa mone ki do, "Nin ye Roma gato jowa men bi bur-i ré duyawa men do, men syokom ye gu ye yo kwop mo sukibit gato ye ne ben ne nde." (
43018032	Ye Yahudi ki sukdu ne, we sukdu gato Yefun Yesus ki nyim subot os gato yé gu An kwop su ne, bere bor mone, bere ye Roma gu An kwop.)
43018033	Pilatus sok satu mo nu mit, ete an kendo Yefun Yesus ma, an ndobot. Pilatus ndo mo Yefun Yesus do, "Te, Nan ye Yahudi bi yeraja bado?"
43018034	Yefun Yesus ndo mo Pilatus do, "Nan ndobot Ji tepsu nan dakai bi sukjimnut-i e, ye yi yo ki sukdu subot Ji anato nan ndobot Ji mone bado?"
43018035	Pilatus ki do, "Nan nut do, ji ré ye Yahudi bado? Nan bi yewis-i si yekwesú mo Yefun Allah bi nu anato gwat Nan ma, ete án syo Nan mo ji syim fe! Nan ben suk sato suma ne?"
43018036	Yefun Yesus ki do, "Ji yo tepsu yeraja gato jom yetu mo bur ré nde. Ji tepsu yeraja mo bur ré yo, bere Ji bi pakon futmu mo ye Yahudi bi yeko, subere yeko ne yo but Ji nde. Sarewo Ji gum yeraja mo bur ré nde, wo mo pe yi re."
43018037	Pilatus ki nai Yefun Yesus do, "Sane Nan anato yeraja e?" Yefun Yesus ki nai an do, "Nan dakai ki do, Ji anato yeraja. Sangge. Ji bi im pe Ji mo bur ré. Ji ma wa Ji ki rer subot suk dik yo sor re. Ji ma wa Ji ki rer subot suk gato sangge. Ye to iwa sukdu gato sangge, bere án jammo Ji bi sukdu-i."
43018038	Pilatus ndo mo Yefun Yesus do, "Suk gato sangge ne te, bi sukjimnut sa u ne?" Pilatus ki sukdu ne or sa, Pilatus syesyar kadit nu ne o, ete an ki nai ye Yahudi mwa mone do, "Ji ndobot Ye ré ware, ji ki do, Ye ré ben suk gato ibit yo mo nde.
43018039	Sarewo sagana ji sombok yetu ge dik yo gato yé rai mo sel ne wé su Kam Sye Waiket, sane nin iwa ji sombok Ye ré, gato nin ye Yahudi bi yeraja ne wa nin bado?"
43018040	Ye Yahudi saiye do, "Nde re! An nde re! Nan sombok Barabas wa men sor!" (Barabas ne, an ye Yahudi bi yekweke bi yesu, an iwa syun ye Roma gato jom ye Yahudi ne wé.)
43019001	Orete Pilatus syogat yesukmise gwat Yefun Yesus mu mo nden, ete yesukmise kwam Yefun Yesus su bus.
43019002	Yesukmise ne nai kweran gato jak mó, ete án far kweran ne bot yu. Orete án bom mo Yefun Yesus su. Orete yesukmise nai yekwesu bi san gato te kur, ete gwom mo Yefun Yesus.
43019003	Yesukmise ma ti mo Yefun Yesus gwem, án sa Yefun Yesus, án kabor Yefun Yesus do, "Nan sa, Nan ye Yahudi bi yeraja fe!" Án ma án kabor Yefun Yesus sane sor. Or o án gwa Yefun Yesus kwanke su án syim.
43019004	Wam dik yo o Pilatus syesyar mo nden, ete Pilatus ki nai ye Yahudi do, "Nin me more et. Ji gwat Ye gare syesyar ma mo nin it anare, subere nin jam do, Ji ndobot Ye ré ware, ji ki do, Ye ré ben suk gato ibit yo mo nde."
43019005	Sane Yefun Yesus syesyar mo nden, An bom kweran jak gato yé far bot yu ne tó, An it san te kur ne tó. Pilatus ki nai yé mwa mone do, "Ye gare anane it!"
43019006	Yekwesú mo Yefun Allah bi nu ge bok yo si ye gato mewa Yefun Allah bi nu ge bok yo me Yefun Yesus syesyar mo nden sa, án sino saiye do, "Nan gu An kwop wé tom! Nan mban An mo kwesukwin tom!" Sarewo Pilatus ki nai án do, "Nin dakai nai An, nin dakai gu An kwop mo kwesukwin sor, we ji ndobot An ware, ji ki do, An ben suk gato ibit yo mo nde."
43019007	Ye Yahudi ki nai Pilatus do, "Men bi sukduno-i duno men do, ye gato ki do, an anato Yefun Allah bi Gan yo, men gu an kwop wé. Sane men syokom ye gu An kwop sor."
43019008	Pilatus jam ye Yahudi mwa ne ki sukdu ne sa, an nyu wai o re.
43019009	Pilatus sok satu o mo an bi nu sye, ete an ndo mo Yefun Yesus do, "Nan ontu mo u ne?" Sarewo Yefun Yesus yo du nde.
43019010	Pilatus ki nai Yefun Yesus o do, "Nan bariwa Nan ki suk su ji e? Nan jam nde ji anato sye wai kadit Nan e? Ji anato nggiwa ji sombok Nan wé. Ji anato nggiwa ji syokom ye gu Nan kwop mo kwesukwin dom."
43019011	Yefun Yesus ki nai Pilatus do, "Yefun Allah bes nan wa nan jom nat si suk mwa ré ondesa, nan yo sye wai kadit Ji nde re. Sane anato ye gato syo Ji mo nan syim ne, ye ne ben sukibit wai kadit nan re."
43019012	Pilatus jam sukdu ne sa, an meret os wa an sombok Yefun Yesus wé. Sarewo ye Yahudi saiye gat do, "Nan sombok Ye ne wé yo, nan tepsu Kaisar bi yesyim nde. Ye gato ki mo yé mwa gwem do, an yeraja, ye ne yo jammo Kaisar o nde, ye ne tepsu yeko wa Kaisar go!"
43019013	Pilatus jam sukdu ne or sa, an gwat Yefun Yesus syesyar mu mo nden, ete Pilatus kem mo kursi gato yepasye gato kibot suk kem mone. Pe ne gum do, 'Kwat gato yé nggo su jok.' (Su a Ibrani yé kendo pe ne do Gabata.)
43019014	Kam gane, yé fro suk wa bi ik ye konwa Kam Sye Waiket, sugane kam ti ri. Pilatus ki nai ye Yahudi do, "Nin bi yeraja anare!"
43019015	Wo án saiye do, "Nan gu An kwop wé se! Nan gu An kwop wé se! Nan mban An mo kwesukwin tom!" Pilatus ndo mo án do, "Nin iwa ji mban nin bi yeraja mo kwesukwin sor re bado?" Yekwesú mo Yefun Allah bi nu ge bok yo ki nai an do, "Kaisar sor anato tepsu men bi yeraja."
43019016	Or sa, Pilatus syo Yefun Yesus mo an bi yesukmise syim wa án mban Yefun Yesus mo kwesukwin. Sane yesukmise ne gwat Yefun Yesus mu.
43019017	Yefun Yesus mu mo nden saresa, An sam An bi kwesukwin mu mo pe gato gum do, "Yekri subris." (Su a Ibrani yé kendo do Golgota.)
43019018	Mone, yé mban Yefun Yesus mo kwesukwin. Sugane yé mban yetu ge we sisu An mone dom. Yetu ge we ne, dik yo mo Yefun Yesus de syim jam, dik yo mo Yefun Yesus de syim ge, Yefun Yesus dakai mo ye we ne miten.
43019019	Pilatus syogat yé krom sukdu mo kwedet, ete yé mban mo Yefun Yesus bi kwesukwin napnim. Yé krom sukdu gato yé ndak Yefun Yesus su ne sare do, "Yesus ye Nazaret. Ye Yahudi bi yeraja anare."
43019020	Yé krom sukdu ne su a gri, yé krom su a Ibrani, su a Latin ye Roma bi a, si ye krom su a Yunani dom. Nat gato yé mban Yefun Yesus mo kwesukwin ne karowa kota. Sane ye Yahudi mwa mu mone, ete án baca sukdu gato yé krom mone.
43019021	Ye Yahudi bi yekwesú mo Yefun Allah bi nu ge bok yo ki nai Pilatus do, "Nan krom ye Yahudi bi yeraja anare nde. Sarewo nan krom do, 'Ye ré dakai ki do, An ye Yahudi bi yeraja.' "
43019022	Sarewo Pilatus ki nai án do, "Suk gato ji syogat yé krom ne kem mone it."
43019023	Yesukmise mban Yefun Yesus mo kwesukwin or sa, án nai Yefun Yesus bi san wa án dakai syo yu su. Án ge at wat san ne su yu, yesukmise ge dik ku dik. Án nai san gato Yefun Yesus it mo nden ne dom. San ne wak no, ye yo bit i-su yo mo nde.
43019024	Yesukmise ne, án ki nai yu do, "Men syik san ré wa men syo yu su nde. Men syat bit et. Ye gato tik bit gato syu wai kadit doyi ne yo, an nai san ne sor." Ye tik bit subere sukdu gato yé krom nyim mo Yefun Allah bi sukdu ne bor re. Yé krom do, "Yé syo yu su Ji bi san. Yé tik bit subere ye wat yu su Ji bi sansun syu ne." Sangge, yesukmise ne wat yu su Yefun Yesus bi san tepsu sukdu ne it.
43019025	Yefun Yesus bi im e, Yefun Yesus bi im dowok e, Maria gato Klopas bi nggon ne si Maria gato bi nat mo Magdala, án ge at ti karowa kwesukwin gato yé mban Yefun Yesus mone.
43019026	Yefun Yesus sokme An bi im si An bi pakon gato An jimnotku ne ti mone. Yefun Yesus sokme an we sa, Yefun Yesus ki nai an bi im do, "Im o, nan bi pa anane it."
43019027	Orete An ki nai pakon ne do, "Nan bi im anane it." Kadit kam gane it, pakon ne mewa Yefun Yesus bi im. Yefun Yesus bi im si pakon ne kem mo pakon ne bi nu-i.
43019028	Yefun Yesus jam do, suk mwa gato An ben ne, An ben or it, ete An ki do, "Ji sosa," subere sukdu gato yé krom mo Yefun Allah bi sukdu subot An bor mone re.
43019029	Mone yé grem sukbo dik yo mó. Yé rin nau anggur rom gato muk mo sukbo ne ses. Yé nai suk gato yé tik syur su tepsu san det. Sane yé ras suk ne mo nau anggur gato muk ete suk ne dakai tik nau ne sok. Ete yé nai kwe koi gato syu, ete yé dú suk ne mó, ete yé jom su mu nim mo Yefun Yesus mip.
43019030	Yefun Yesus da nau rom or sa, An ki do, "Tut more it." Orete An su e mo bur, An mas bok it.
43019031	Kam gato Yefun Yesus kwop su ne, kam Jumat, kam gato ye Yahudi fro suk wa án bi kam sye kam Sabat ne. Bi ik ete kam Sabat sor nde, wo Kam Sye Waiket dom. Sane anato ye Yahudi bariwa yetu mukri gato yé mban mo kwesukwin kem kok mone. Sane ye Yahudi bi yepasye ge bok yo mu mo Pilatus. Án ndek mo Pilatus do, "Nan syogat yé syat yé bok ne gwes subere án kwop kekro, ete yé sombok án mukri wé kadit kwesukwin, ete yé gwat mu."
43019032	Sane yesukmise mu, án syat ye we gato yé mban mo Yefun Yesus de ne gwes nyim, ye we ne gwes fot.
43019033	Sarewo yesukmise mu kom mo Yefun Yesus, án me sa, Yefun Yesus kwop re, sane án yo syat Yefun Yesus gwes nde.
43019034	Sarewo yesukmise ge dik yo syer Yefun Yesus syak su yor. Sugane syur si An dé sino syé kadit An syak wip ne.
43019035	Suk gato yesukmise ben ne, ye gato dakai me su an gro anato ki rer nai nin jam. An ki an bi sukdu-i ne sangge, subere nin dom nai sukjimnut do, sukdu ne sangge.
43019036	Yesukmise ben suk ne nai Yefun Yesus subere sukdu gato yé krom suga nyim subot An mo Yefun Allah bi sukdu ne bor re. Yé krom do, "Bere ye yo syat An dini dik yo fot dom nde."
43019037	Yé krom mo Yefun bi sukdu o do, "Bere yé sokme Ye gato yé syer re."
43019038	Orete Yusuf gato bi nat mo Arimatea, an ndek mo Pilatus do, Pilatus syo Yefun Yesus mukri wa an gwat mu bi mo makwe et. Yusuf ré, an onyar kem mo Yefun Yesus, sarewo an yo ki bor wa ye jam nde, we an nyuwa ye Yahudi. Pilatus imo suk gato an ndek ne, ete Pilatus misyar Yusuf mu nai Yefun Yesus mukri.
43019039	Nikodemus sisu Yusuf dom. Nikodemus ré, wam ga nyim an anato ma ku Yefun Yesus su noru. Nikodemus gwat kwe mur da gato grik si kwe nggonnak jos gato grik ne, ete an fros su yu. Kwe mur da si kwe nggonnak jos ne de karowa kilo musyu gri.
43019040	Yusuf si Nikodemus nai Yefun Yesus mukri, ete an ka we far Yefun Yesus mukri su san det. An ka we bok kwe mur da fros su kwe nggonnak jos mo san mit ete an ka we far kit Yefun Yesus mukri su. An ka we fro Yefun Yesus mukri tepsu sagana Ye Yahudi fro ye mukri ne.
43019041	Mo pe gato yé mban Yefun Yesus mo kwesukwin ne, nggwe dik yo mó. Mo nggwe ne, yé fro jokwak wa yé grem yekwop mo mit ne. Jokwak ne, yé yo grem ye mukri mo nde tó.
43019042	Yusuf si Nikodemus grem Yefun Yesus mukri mo jokwak mit ne, we jokwak ne karowa nat gato yé mban Yefun Yesus mó. Kam ne dom, kam gato ye Yahudi fro suk wa bi ik, kam sye kam Sabat.
43020001	Kam Ari, bundugan, Maria gato bi nat mo Magdala mu mo jokwak gato ye grem Yefun Yesus mukri mone. Maria mu kom mo jokwak sa, mom me jok sye gato kewa jokwak syo ne, yé nai wé re.
43020002	Sane Maria kas satu, mom kas mu ku Simon Petrus si pakon dik yo gato Yefun Yesus jimnotku. Maria ki nai an we do, "Ye yo nai men bi Yekwesu wé kadit makwe re. Jokwak ne or wa An re. Ji jam nde pe gato yé grem An mukri mone."
43020003	Sane Petrus si pakon yi ne kas mu mo jokwak ne.
43020004	An we do kas sino mu mone saresa, pakon yi ne kas nggi wai kadit Petrus, anato pakon ne mu kom mo jokwak ne nyim.
43020005	Pakon ne ka, an sokme san det gato kwop mo jokwak mit ne, sarewo an yo sok mo mit nde.
43020006	Simon Petrus waii boribot kom mone, ete an sok mo jokwak mit sa, an me san det gato yé far Yefun Yesus kaim su ne kwop mone.
43020007	Wo san gato yé far wairi wa Yefun Yesus su ne, yé pam, ete yé grem dor kadit san gato yé far An kaim su ne. Sarewo Yefun Yesus mukri yo mo nde.
43020008	Orete pakon gato kas mu nyim kadit Petrus ne, an sok boribot Petrus mo jokwak mit. An me san det gato kwop mone, ete an jam do, sangge Yefun Yesus sun kadit sukkwop re. (
43020009	Mo Yefun Allah bi sukdu ye krom do, bere Yefun Yesus sun kadit sukkwop re, sarewo Yefun Yesus bi pakon yo jam sukdu gato yé krom mone nde tó.)
43020010	Orete pakon we ne satu mu mo án bi nu.
43020011	Sarewo Maria gato bi nat mo Magdala, mom satu ma ti mo jokwak syo mo nden. Maria ti mone, mom wo. Mom wo saresa, mom ka mom me mo jokwak mit.
43020012	Orete mom me malaikat ge we gato it san kwo. Malaikat ge we kem mo nat gato ye grem Yefun Yesus mukri mone, sarewo nat ne or wa Yefun Yesus mukri re. Malaikat dik yo kem tak de su, dik yo kem tak de gwes.
43020013	Malaikat ge we ndo mo Maria do, "Nggon, nan wo wa suma ne?" Maria ki nai malaikat we do, "Ye yo nai ji bi Yekwesu wé re. Ji jam nde pe gato yé grem An mukri mone."
43020014	Maria ki sukdu ne or sa, mom brek sokbot mom dari sa, mom me Yefun Yesus ti mone. Sarewo mom jam nde Yefun Yesus anato ti mone.
43020015	Yefun Yesus ndo mo mom do, "Nggon, nan wo wa suma ne? Nan syeret je u ne?" Maria gendo Ye ré anato ye gato ben suk mo nggwe ne. Sane Maria ki nai An do, "Nan anato nai Ye ne mukri kadit pe ré yo, nan gwat mu nan grem An mukri mo u ne? Nan ki rer nai ji jam et, subere ji mu nai An mukri kadit pe ne wé."
43020016	Yefun Yesus ki nai mom do, "Maria!" Maria brek sokme Yefun Yesus, ete Maria ki su a Ibrani do, "Rabuni," (gato bi sukjimnut do, "Yeguru.") Maria iwa syimtok Yefun Yesus, sarewo
43020017	Yefun Yesus ki nai Maria do, "Nan jom Ji nde, we Ji yo satu mu mo Ji bi Ai nde tó. Nan mu mo Ji bi nji, ete nan ki nai án do, 'Ji satu mu mo Ji bi Ai, gato nin bi Ai dom it anare. Ji satu mu mo Yefun Allah gato jom Ji si nin sino it anare.' "
43020018	Sane Maria mu ki nai Yefun Yesus bi pakon ne do, "Ji ku men bi Yekwesu it!" Sukdu bok gato Yefun Yesus ki nai Maria gado ne, mom waii ki nai pakon ne jam dom.
43020019	Su kam Ari gane bi noru, Yefun Yesus bi pakon sum sino mo nu dik. Mo nu mit ne án gwot nusyo bok ne krat, án kunci krat, we án nyuwa ye Yahudi bi yepasye. Án gensu Yefun Yesus ma si án ti mone sino, ete Yefun Yesus ki do, "Yefun Allah ete uttok nin. Nin nyu nde."
43020020	Yefun Yesus ki sukdu ne, orete An kadum An syim tak wip si An syak wip ne nai An bi pakon ne me. An bi pakon me Yefun Yesus sa, án mit at wa ndo nde.
43020021	Sane Yefun Yesus ki wam dik yo o do, "Yefun Allah ete uttok nin. Ji bi Ai syogat Ji ma wa nje mo bur ré, sane dom, Ji waii syogat nin mu wa nje mo bur ré."
43020022	Orete An fuf An mas mo An bi pakon ne, ete An ki do, "Nin nai Yefun Allah Gen mo nin mit et!
43020023	Nin do misyar sukibit gato ye yi ben ne, ete nin yo nutbot o nde yo, Yefun Allah dom yo nutbot sukibit ne o nde. Wo nin do maskwa ket ye ne mo sukibit gato an ben ne tó yo, Yefun Allah maskwa ket an pe dom."
43020024	Tomas (gato yé kendo do, "Pakwa"), an ye gato sok mo Yefun Yesus bi pakon ge musyu dik sop we, sarewo tomgato Yefun Yesus ma ku bi pakon yi ne, Tomas yo sisu án mone nde.
43020025	Sane Yefun Yesus bi pakon yi ne, deyo ki nai Tomas do, "Men ku men bi Yekwesu re!" Tomas ki do, "Ji me An wip no gato yé nggo su paku ne e, ji bok ji sopkwa mo An wip ne e, ji bok ji syim mo An syak wip e ne sa, ondeyo ji yo onyar kem mo nin bi sukdu-i nde."
43020026	Ari ga tak, Yefun Yesus bi pakon ne sum satu mo nu ne o. Tomas sisu án mone dom. Pakon ne da gwot nusyo sino krat, sarewo Yefun Yesus ma si án ti mone sino. Yefun Yesus ki nai án do, "Yefun Allah ete uttok nin. Nin nyu nde."
43020027	Orete Yefun Yesus ki nai Tomas do, "Nan me Ji syim wip no anare. Nan bok nan sopkwa mo Ji syim wip et. Nan syo nan syim ma, nan bok nan syim mo Ji syak wip ré et. Nan bi sukjimnut we subot Ji o nde, wo nan nai sukjimnut dik do, nan onyar kem mo Ji et!"
43020028	Tomas ki nai Yefun Yesus do, "Nan anato Ji bi Yekwesu, Nan anato Yefun gato jom Ji it."
43020029	Orete Yefun Yesus ki nai Tomas do, "Nan dakai me Ji su nan gro, sane anato nan onyar kem mo Ji it. Sarewo ye gato onyar kem mo Ji, kapre an yo me Ji su an gro nde, bere an mit at wa, we bere Yefun Allah ben sukndo su an re."
43020030	Yefun Yesus kadum Yefun Allah bi suktinggi mo suk mwa gato An ben bor mo An bi pakon gwem. Suk gato An ben gato ben yé mwa yeket ne mwa wai, sarewo ji yo krom mwa ne sino mo buku ré nde.
43020031	Sarewo ji krom suk bok gare subere nin jam do, sangge, Yefun Yesus anato Ye gato Yefun Allah syogat ma mo bur ré wa kak os ndo wa men yetu ete jom men, subere nin jam do, sangge, Yefun Yesus anato Yefun Allah bi Gan. Sane dom, ji krom sukdu bok gare subere nin jam do, nin nai sukjimnut dik do, nin onyar kem mo An it yo, bere nin kem ndo to kapyo mato kapyo it anane.
43021001	Orete Yefun Yesus kadum An nggwa o nai An bi pakon mo Em Tiberias de, sare do:
43021002	Simon Petrus si Tomas gato yé kendo do, pakwa ne, si Natanael gato bi nat-i mo Kana mo Galilea, si Zebedeus bi gan ge we si Yefun Yesus bi pakon ge we yo o, án ge mufit sum mo em de ne.
43021003	Simon Petrus ki nai án do, "Ji mu sok boge it anare." Án ki nai Petrus do, "Men si nan dom et." Sane án ge mufit mu it mo kwem. Sarewo kadit noru sor kom mo nombrak án yo ku boge yo mo nde.
43021004	Bi ik sidu rer sim, Yefun Yesus ti mo em de, sarewo An bi pakon nut do, Yefun Yesus anane nde, án nut do ye yi kaii.
43021005	Yefun Yesus ké nai án do, "Pa o, nin ku boge yo mó e?" Án ki do, "Mo nde."
43021006	Yefun Yesus ki nai án do, "Nin bare nin bi mwi tak kwem de syim ge et, sane bere nin ku boge mone." Sane án bare mwi ne sa, án but boge mwa teker anato án yo nggiwa tik mwi su boge ne ma nim mo kwem mit ndo nde.
43021007	Pakon ge dik yo gato Yefun Yesus jimnotku ne, an ki nai Petrus do, "Men bi Yekwesu anane." Petrus jam do, pakon ne ki do, "Men bi Yekwesu anane" sa, Petrus it an bi sansun satu, (we an ben suk, sane an jogru sansun ne wé). Orete Petrus yak kadit kwem ngga mo sem.
43021008	Pakon deyo mu su kwem boribot an mu nden. Pakon mbros kwem saresa, án tik mwi su boge mwa ne boribot kwem ne. Kwem ne karowa em de, tepsu meter wotin dik sor re.
43021009	Pakon is kadit kwem ne mo nden sa, án me bot sit gato ru, án me ye kwas boge mo bot ne, án me roti kwop mone dom.
43021010	Yefun Yesus ki nai án do, "Nin gwat boge gato nin but sim gado ne, nin gwat deyo ma more et."
43021011	Simon Petrus it mo kwem, ete an ós pakon mone tik mwi su boge ne mu mo nden. Mwi ne ses su boge sye, boge ne ge wotin dik musyu mek sop gri. Boge da mwa, sarewo mwi ne yo syik nde re.
43021012	Yefun Yesus ki nai án do, "Nin ma nin git et!" Yefun bi pakon ne da iwa án ndo mo Yefun Yesus do, "Je u ana Nan ne?" Sarewo án sino damen ware, we án jam do, án bi Yekwesu Yefun Yesus anane it.
43021013	Orete Yefun Yesus ma karowa An bi pakon ne, Yefun Yesus nai roti ne, ete An syobot An bi pakon. Yefun Yesus nai boge dom, An syobot An bi pakon dom.
43021014	Yefun Yesus sun kadit sukkwop, orete An kadum An nggwa nai An bi pakon wam do gri it anane.
43021015	Yefun Yesus si An bi pakon git sugit or sa, Yefun Yesus ndo mo Simon Petrus do, "Simon, gato Yohanes bi pa, nan bi sukjimnut sye kas subot Ji wai kadit yé bok ré bado?" Petrus ki nai an do, "Ji bi Yekwesu, sangge, Nan jam do, ji jimnotku Nan." Yefun Yesus ki nai an do, "Sane yo, nan mewa Ji bi pakon ne tepsu ye mewa suksi sato domba gan sisu ndo et."
43021016	Yefun Yesus ndo mo an wam do we o do, "Simon, gato Yohanes bi pa, nan bi sukjimnut sye kas subot Ji bado?" Petrus ki do, "Ji bi Yekwesu, sangge, Nan jam do, ji jimnotku Nan." Yefun Yesus ki nai an do, "Sane yo, nan mewa Ji bi pakon ne tepsu ye mewa suksi sato domba gan sisu ndo et."
43021017	Yefun Yesus ndo mo Petrus wam do gri o do, "Simon, gato Yohanes bi pa, nan jimnotku Ji bado?" Petrus kwabom dek, we Yefun Yesus ndo mo an ne sor kom mo wam gri it. Sane Petrus ki nai Yefun Yesus do, "Yenggras, men bi Yekwesu, Nan sa jam suk mwa ne sino kom mo mit, Nan rer mo Nan dakai. Nan jam do, ji jimnotku Nan re." Orete Yefun Yesus ki nai an do, "Sane yo, nan mewa Ji bi pakon ne tepsu ye mewa suksi sato domba gan sisu ndo et.
43021018	Suk gato Ji ki ré suksangge anare, tomgato nan ka yemsok yo, nan dakai it nan bi san, nan mu mo nat gato nan dakai í mó. Sarewo bere nan ka yenggras it yo, nan syo nan syim ma wa ye yi it san mo nan, ete gwat nan mu mo pe gato nan yo í mo nde."
43021019	(Yefun Yesus ki sukdu ne subot suk gato bere bor mo Petrus su kam sari ne ma. Yefun Yesus ki rer subot os gato bere ye gu Petrus kwop su ne, ete ri ma yé bes Yefun Allah gum kok mone.) Yefun Yesus ki sukdu ne or sa, An ki nai Petrus o do, "Nan ma simo Ji et!"
43021020	Petrus brek sa, an sokme pakon gato Yefun Yesus jimnotku boribot an we. Pakon ré, tomgato Yefun Yesus si bi pakon sino git sugit su noru, an anato kem karowa Yefun Yesus de, ete an ndo mo Yefun Yesus do, "Je u ana meret os wa gwat yeko ma wa but Nan ne?"
43021021	Petrus me pakon ne sa, Petrus ndo mo Yefun Yesus do, "Yenggras, ji bi Yekwesu, suma anato bere bor mo ye gare ne?"
43021022	Yefun Yesus ki nai Petrus do, "Ji do mit iwa an kem mo bur ré sane sor Ji satu ma yo, nan bi sukjimnut kas kom mone nde. Wo nan simo Ji kadit sor."
43021023	Sane yé ki bi sukdu-i frekbot ye gato onyar kem mo Yefun Yesus ne sino jam do, bere pakon ne yo kwop nde. Sarewo Yefun Yesus yo ki sukdu sane nai Petrus nde, wo Yefun Yesus ki do, "Ji do mitmo an kem mo bur ré sane sor Ji satu ma yo, nan bi sukjimnut kas kom mone nde."
43021024	Pakon gato yé nut do bere an yo kwop nde, an anato ki rer subot sukdu mwa ne. An anato krombot sukdu ne dom. Men jam do, sukdu gato an ki ne sangge.
43021025	Yefun Yesus da ben suk mwa deyo o, sarewo ji yo krombot sino nde. Ji do krombot suk mwa ne sino gato Yefun Yesus ben ne yo, ji nut do, bere nat yo tep wa yé grem buku mwa ne kwop mone nde, buku mwa teker, bur ré bere buk ware.
44001001	Yenggras Teofilus, ji krom sukdu ré wa nan watbot. Ji krom buku dik yo nyim wé re. Mo buku ne, ji krombot suk mwa gato Yefun Yesus ben ne sino. Ji krombot sukduno gato Yefun Yesus duno nje su. Ji krombot suk mwa gato Yefun Yesus ben kadit ketke,
44001002	sor kom mo kam gato An it mu mo gu. An yo it mu mo gu nde tó, Yefun Allah Gen bok nggwa mo An, ete An ki nai ye gato An bes gum yerasul subot suk gato bere An mitwa yerasul ben ne.
44001003	Yefun Yesus kwop or, An kadum nggwa wam bok yo nai yerasul ne kom mo kam musyu at rek. An kadum nggwa sane, yerasul ne jam do, sangge Yefun Yesus mbau satu it. Yerasul ne me Yefun Yesus su án gro. Yefun Yesus ku yerasul, An kibot sukdu su yerasul ne kom mo kam musyu at rek. Yefun Yesus duno yerasul subot suk gato Yefun Allah ben su An bi rus-i gato An jowa tepsu Yekwesu.
44001004	Kam dik yo, Yefun Yesus si yerasul ne sum wa git sugit sino sa, Yefun Yesus syaugat yerasul ne do, "Nin mu kadit Yerusalem nde tó, nin eswa suk gato Ji bi Ai tom do, bere An syo suk yo nai nin mone. Ji ki subot suk ne nai nin mó re.
44001005	Yohanes ras nin mo syur, sarewo kam we yo, kam gri yo, Yefun Allah bere syogat Yefun Allah Gen bok nggwa mo nin, ben sato Yefun Allah ras nin mo Yefun Allah Gen anane."
44001006	Sane, tomgato yerasul si Yefun Yesus sum sino, yerasul ndo mo Yefun Yesus do, "Yefun, men bi Yekwesu, ré yo, Nan bes men ye Israel jowa men bi bur-i satu kadit ye Roma or re, bado?"
44001007	Yefun Yesus ki do, "Nde re. Ji bi Ai sor ete fro bi kam-i gato An bes nin ye Israel jowa nin bi bur-i satu. Nin yo jam kom mone nde,
44001008	wo su kam gato Yefun Gen bok nggwa mo nin, bere nin ku suktinggi wa nin mu ki sukdu subot os be gato Ji kak wa yetu sok mo Yefun Allah bi rus-i. Bere nin mu ki sukdu ne nai nje mo Yerusalem, mo bur Yudea, mo bur Samaria sane sor, kom mo bur ré iwedewe or sino."
44001009	Yefun Yesus ki sukdu kom mone, orge Yefun Allah kar An it mu mo gu re. Yerasul sokwa An it mu mo gu saresa, yé sokwa, yé sokwa sane sor, nyotem kewa An re.
44001010	Yerasul sok mu nim mo gu sane tó, saresa, yerasul gensu yetu ge we gato it san kwo ma ti mo án de.
44001011	Ye we ne ndo do, "Nin, ye Galilea, nin ti nin sok mu nim mo gu ré wa suma ne? Yefun Yesus gato Yefun Allah kar it mu mo gu kadit nin, bere kapyo tak Yefun Allah bi An is satu ma mo bur ré tepsu nin me Yefun Allah kar An it mu re."
44001012	Yefun Yesus it mu mo gu, orge yerasul bok ne mu kadit banbo gato gum do Zaitun, án satu mu mo Yerusalem. Kadit banbo Zaitun mu mo kota Yerusalem, os ne syu bergan tepsu kilometer dik.
44001013	Án mu kom mo Yerusalem, án mu mo nu gato án kem mone. Án it mo gumwak mo nim. Yerasul gato kem mone gum do, Petrus, Yohanes, Yakobus, Andreas, Filipus, Tomas, Bartolomeus, Matius, Yakobus (gato Alfeus bi pa), Simon (gato sok mo yekweke), si Yudas (gato Yakobus bi pa).
44001014	Án sino tepsu dik wa ki suk su Yefun petok sor. Nggon ge bok yo dom mone, sisu Maria gato Yefun Yesus bi im, sisu Yefun Yesus bi nji, án sino ki suk su Yefun petok sor.
44001015	Kamdik-kamdik yé mwa gato onyar kem mo Yefun Yesus sum mo nu ne. Kam dik yo, ye gato sum mone karowa yetu ge wotin dik musyu we. Su kam ne Petrus ti mo yé mwa ne gwem, ete
44001016	an ki do, "Ji bi nji, ji bi nyanggon, sukdu gato ye krom mo Yefun bi sukdu bere bor mone tó. Su ré, kwa dik yo bor it anare, suktaru gato Yefun Allah Gen tarubot Daud subot Yudas bor wa men jam re. Yudas gwat os wa yeko but Yefun Yesus.
44001017	Yudas gato Yefun Yesus bes gum yerasul ne, an si men ben suk sino."
44001018	(Sugum gato Yudas ku mo sukibit gato an ben ne anato ye so bur det su ne. Bur det gato an kwop mone anato ye so ne. Mo bur det ne an ges gwa mo bur, an onyar buk kadit an kaim syesyar mo nden or sino re.
44001019	Yé mwa ne sino mo Yerusalem jam sukdu subot Yudas, sane yé kendo bur det ne gum su án bi a-i do, 'Akeldama,' gato bi sukjimnut do, 'Bur gato yetu dé sye mó.')
44001020	Daud krom sukdu subot Yudas, sane Petrus ki do, "Daud krom mo buku Mazmur do, 'Sa ndo sa, an bi nat-i ne, nje yo kem mo nde. Yetu ge dik yo kem mone dom nde.' Or o Daud krom o do, 'Sa ndo sa, ye bes yetu ge dik yo win an tepsu yesu.'
44001021	-
44001022	Saneyo men bes yetu ge dik yo gum yerasul win Yudas wa an si men sino mu ki sukdu do, men bi Yekwesu Yefun Yesus sun kadit sukkwop it, subere yé mwa ne jam. Ye gato men bes ne, men me kadit ye gato si men sisu men bi Yekwesu Yefun Yesus ne petok sor, kadit kam gato Yohanes ras nje mo syur sor kom mo kam gato Yefun Allah kar Yefun Yesus it mu mo gu kadit men."
44001023	Sane yé kibot yetu ge we gato gum do, Yusuf gato ye kendo do Barsabas (ye kendo an gum do Yustus dom) si Matias.
44001024	Yé kibot Yusuf si Matias, orge yé ki suk su Yefun do, "Yefun, Nan sa, jam men yetu mit si men onyar ne sino, sane kadit ye we ré, Nan kadum ye gato Nan iwa men bes win Yudas,
44001025	subere ye ne ben Nan bi suk-i tepsu yerasul win Yudas gato misyar Nan bi suk-i, ete ku sukye re."
44001026	Yé ki suk su Yefun Allah, orge yé krom ye we ne gum mo jok we or, ye gwi jok we ne, sane sor, Matias bi jok-i ges mo bur. Sane, yé bes Matias gum yerasul tó yerasul ge musyu dik sop dik ne.
44002001	Su kam sye gato ye kendo do Pentakosta, yé mwa gato onyar kem mo Yefun Yesus sum sino mo pe dik.
44002002	Án sino gensu suk gato uk mo gu tepsu nobu gato kas nggi. Suk ne uk mo nu mit ne sino, mo nat gato án kem mó.
44002003	Án me suk sato bot ru mwa tepsu yetu brip. Bot ru ne syo yu bot nje gato kem mone sino, bot ru dik tom kem bot án kadik-kadik.
44002004	Sane Yefun Allah Gen bok nggwa mo yé mwa ne, orge yé mwa ki suk su ye yi neya bi a-i, gato án jam nde, we Yefun Allah Gen anato ben yé mwa ne ki suk su ye yi bi a-i ne.
44002005	Tomgane ye Yahudi mwa gato jammo Yefun Allah kadit bur ré iwedewe ma kem mo Yerusalem.
44002006	Ye Yahudi ne jam yé ki suk su ye yi bi a-i sa, ye Yahudi ne ma sum wairi wa nden wa nje mone or, án ki do, "Mban! Suma gei ré ne?" Án ki sane, we án jam yé ki suk su án kadik-kadik bi a-i.
44002007	Ye Yahudi mwa ne yeket ndo nde, án ki do, "Yé mwa gato ki suk su men kadik-kadik bi a-i ré, án sino ye Galilea fe!
44002008	Suma ben to yé ré jam ki suk su men kadik-kadik bi a-i ne? Mban! Yé ré ki suk su men bi a-i,
44002009	men yé gato ma kadit bur Partia, Media, Elam, Mesopotamia, Yudea, Kapodokia, Pontus, Asia,
44002010	Frigia, Pamfilia, Mesir, bur karowa Libia, karowa Kirire, men deyo ma kadit Roma.
44002011	Men deyo ma kadit bur Kreta sisu bur Arab. Men yé gato ma kadit pe mwa ré sino. Men sino sok mo ye Yahudi bi agama. Men deyo ye Yahudi kadit men bi im pe men, wo men deyo o yewis yi gato sok mo ye Yahudi bi agama. Men ma kadit pe mwa ne sino, sarewo men jam yé ré ki suk su men kadik-kadik dakai bi a-i. Yé ré ki subot suk gato ndo wai o re. Yé ré ki sukdu subot suk gato Yefun Allah ben ne sor men nutbot ndo nde."
44002012	Ye Yahudi ne yeket suk gato án jam ne, án nutbot, án nutbot ware, án ndobot yu, án ki do, "Men kibot suk ré sa u ne? Men jam nde, yé ré jam men kadik-kadik bi a-i sa u ne?"
44002013	Ye Yahudi deyo sa ye gato ki suk su a yi ne, án ki do, "Bei! Yé mwa ré da nau mwa teker, sane án ki suk su a daret sor."
44002014	Sane Petrus, an si yerasul ge musyu dik sop dik ne ti, Petrus ki sye nai ye Yahudi mwa gato mone. An ki do, "Ji bi nji, ji bi nyanggon, ye Yahudi ne, si nin yé gato kem mo Yerusalem ne sino, nin jamwa suk gato ji ki ré et. Ji ki subot suk gato nin me ré, subere nin jam et.
44002015	Nin deyo nut do, men gare yenau. Sane nde! Ré ne jam musi nyotkwo sor re. Sane men yenau nde,
44002016	wo suk gato nin me ré, yenabi gato gum do Yoel krombot mó re. An krom do,
44002017	Yefun Allah ki do, 'Karowa bur ré kru yo, Bere Ji syo Ji Gen bok nggwa mo yé mwa ne sino. Sane suktaru gato Ji ki nai nin bi pa yebris si nin bi pa donggon bere án waii ki nai ye yi jam. Bere yemsok me suk kadit Ji tepsu án semda. Bere yenggras semda, ete jam sukdu kadit Ji.
44002018	Bere Ji syo Ji Gen bok nggwa mo Ji bi pákwerut, yebris si nggon ne sino. Su kam gato karowa bur kru ne yo, bere Ji syo Ji Gen bok nggwa mo Ji bi pákwerut, sane suktaru gato Ji ki nai Ji bi pákwerut ne, bere án waii ki nai ye yi jam.
44002019	Bere Ji ben suk mo gu nim ne gato ben yetu ne sor yé nutbot ndo nde. Bere Ji ben suk mo bur ré gato kadum Ji bi suktinggi bor wa yetu me. Bere yé me yetu dé sye, yé me bot, yé me bot bu ne mwa.
44002020	Bur yo kru nde tó, kam mo gu ne, su rup re, aina su er tepsu yetu dé ne. Suk ne bor yo, Yefun bi kam sye ma it, Yefun ndobot men yetu mone it.
44002021	Sugane yé mwa ne sino gato ndekwa Yefun nai án wé kadit sukye it yo, bere án kem ndo to kapyo mato kapyo re.' "
44002022	Orge Petrus ki o do, "Ji bi nji, ji bi nyanggon, ye Israel, nin jammo suk gato ji ki ré et. Yefun Yesus, ye Nazaret ne, men jam do Yefun Allah bes An, we Yefun Allah bi suktinggi bor mo An re. An ben suk mwa gato men yetu yeket . Yé mwa nutbot suk gato An ben ne ndo nde. An kadum Yefun Allah bi suktinggi bor wa men me re. Nin dakai jam re.
44002023	Yefun Yesus gare, nin si yé bok yo gato ben sukibit ne gu An kwop wé. Nin si yé bok ne mban Yefun Yesus mo kwesukwin. Yefun Allah fro suk gato bor ne su ketke, Yefun Allah jam nyim wé re. Yefun jam do, bere ye syo An mo nin syim-i, orete nin gu An kwop, Yefun Allah jam nyim wé re. Nin da gu An kwop,
44002024	sarewo Yefun Allah sun An kadit sukkwop o re. Yefun Allah sombok Yefun Yesus wé kadit sukye gato Yefun Yesus ku mo sukkwop ne, tepsu ye sombok bus wé kadit ye gato ye rai su bus ne. Yefun Allah sombok Yefun Yesus wé, we sukkwop yo nggiwa jom Yefun Yesus pe nde, An sun kadit sukkwop o re.
44002025	Suga nyim tuya, Daud krom sukdu subot Yefun Yesus sare do, 'Ji me Yefun Allah, Nan mo ji gwem petok sor. Nan sisu ji sor, sane ji yo ku sukye mo nde.
44002026	Sane ji mit iwa Nan, ji bes Nan gum kok, Ji kwabom kam mo Nan do, bere Nan sun ji mukri mbau satu mone tó,
44002027	we ji gato tepsu Nan bi pakwerut gato ben Nan bi suk-i, bere Nan yo misyar ji mukri mo makwe nde. Sane dom, ji gato Nan dakai bes wa ben Nan bi suk-i, bere Nan yo misyar ji mukri mbras nde.
44002028	Nan kadum os ndo wa ji muket subere ji kom mo pe gato ji kem ndo mó, Nan kadum os ne mó re. Ji sisu Nan mone anato ji mit iwa wai o re.' "
44002029	Petrus ki o do, "Ji bi nji, ji bi nyanggon, ji ki rer wa nin jam do, men bi amui gato Daud ne kwop, orge ye bi an mo makwe. Pe gato ye bi an more mó tó.
44002030	Sane Daud gwat sukamno subot an dakai nde, wo Daud anato yenabi dik yo gato gwat sukamno subot yetu ge dik yo o re. An jam suk gato Yefun Allah tom su an ne do, kapyo tak Yefun Allah bes Daud bi pa-i ge dik yo tepsu Yekwesu wa jowa ye Yahudi.
44002031	Suga nyim tuya, Daud me suk rer, an ki do, bere Yefun Allah sun Ye gato Yefun Allah syogat ma ne kadit sukkwop. Yefun Allah syogat Ye ne ma mo bur ré wa nai men yetu kadit sukye ete jowa men. Ye ne tepsu men bi Yekwesu gato Yefun Allah bes gum Kristus. Daud ki sukdu subot Kristus sare do, Yefun Allah yo misyar An mukri mo makwe nde, An mukri yo mbras dom nde.
44002032	Yefun Yesus gare anato Yefun Allah sun kadit sukkwop it. Men sino dakai me su men gro re.
44002033	Yefun Allah bes Yefun Yesus kem tak Yefun Allah de syim ge. Yefun Yesus si Yefun Allah jom suk mwa neya tepsu Yekwesu sino mone. Yefun Allah syo An Gen bok nggwa mo Yefun Yesus tepsu Yefun Allah tom ne. Sane, Yefun Yesus waii syo Yefun Allah Gen bok nggwa mo men, anato men ki suk su a mwa neya ré, nin dakai jam ete nin me su nin gro re. Yefun Yesus sa, An it su An kaim mu mo gu tepsu Yekwesu,
44002034	wo Daud yo it su kaim mu mo gu nde. Daud ki subot Yefun Yesus sare do, 'Yefun Allah gato gesyos ki nai Ji bi Yekwesu do,
44002035	Nan kem tak Ji de syim ge. Nan si Ji tepsu Yekwesu sino mone sane sor Ji syo yeko gato iwa gu Nan mo Nan syim, subere án jammo Nan et.' "
44002036	Petrus ki o do, "Sa ndo sa, nin ye Israel ne sino jam do, Yefun Yesus gato nin gu kwop mo kwesukwin ne, Yefun Allah bes tepsu men bi Yekwesu. Yefun Allah anato bes Yefun Yesus gum Kristus, Ye gato Yefun Allah syogat ma mo bur ré wa nai men yetu kadit sukye ete jowa men ne."
44002037	Yé mwa jam Petrus bi sukdu-i ne or sa, án kwabom kro, án ki nai Petrus si yerasul yi neya do, "Sane men bi nji, men ben suma ne?"
44002038	Petrus ki do, "Nin kadik-kadik nai sukjimnut do, nin kwet kadit sukibit gato nin ben ne, ete nin jammo Yefun et. Orete nin ma, nin bi nggwa wa men ras nin kadik-kadik mo syur sisu Yesus Kristus gum, tepsu nin gum sok mo Yesus Kristus bi nje-i mone it. Sane bere Yefun Allah yo maskwa nin mo sukibit mwa gato nin ben ne o nde, wo An tot sukibit ne wé kadit nin re. Orete Yefun Allah syo An Gen bok nggwa mo nin.
44002039	Bere Yefun Allah syo An Gen bok nggwa mo nin, we Yefun Allah tom do, An syo An Gen bok nggwa mo nin e, nin bi pá e, sisu nje mo bur yi neya gato Yefun Allah kendo ma wa sok mo An bi rus-i ne re."
44002040	Petrus ki sane sor nde, wo an dunogat, an wergat nje gato sum mone, an ki do, "Nin ben nin bi suk-i ibit tepsu yetu mo bur ré o nde, bere yé mwa ne ku sukye mone. Sane nin brek kadit yé mwa ne bi os-i, nin sok mo Yefun Allah bi rus-i kadit, subere nin ku sukye si yé mwa ne nde."
44002041	Ye gato onyar kem mo sukdu gato Petrus ki ne, ye ras án mo syur re. Sane su kam gane, karowa yetu ge ribu gri sok mo Yesus Kristus bi yetugei tó ye gato nyim ne.
44002042	Sane ye gato onyar kem mo Yefun Yesus ne werwa án jam yerasul bi sukduno-i si án mit dik án onyar dik, subere án sino jamwa pe. Kamdik-kamdik án mit iwa án sum sino petok sor, án git sino, án git roti wa napawa Yefun Yesus, án ki suk su Yefun sino.
44002043	Yé mwa ne yeket suk mwa gato yerasul ben ne. Yerasul kadum Yefun Allah bi suktinggi bor sato ré, ye gato kwop ne, sun e; ye gato gro ndu, gro ndo satu e; ye gato gwes út ne, mu e ne. Suk mwa gato yerasul ben ne yetu mwa ne nutbot ware, án yo jam kom mo koirut nde.
44002044	Yé mwa gato onyar kem mo Yefun Yesus, án sum, án kem sino mo pe dik sor. Án sum án bi suk mone, án ós yu su.
44002045	Án so án bi suk, án syo nai ye gato yewa suk.
44002046	Kamdik-kamdik án sum sino mo Yefun Allah bi nu de mo ros de mit ne. Án mubot nu, án git sugit sino, án git roti wa napawa Yefun Yesus, án mit iwa, án mit dik wa.
44002047	Án un Yefun Allah. Yé mwa ne sino mo Yerusalem nut mo án do, án sino ben sukndo. Ye mo Yerusalem ne mit iwa án. Kamdik-kamdik Yefun Allah ben ye deyo o ne sor yé bok ne brek kadit os ibit, ete yé bok ne waii sok mo Yesus Kristus bi yetugei tó án, dobe sok gat o re.
44003001	Kam dik yo, kam dek, jam gri, ete Petrus si Yohanes, an we mu mo Yefun Allah bi nu tepsu jam gato ye ki suk su Yefun mone.
44003002	Yetu ge dik yo, ye ne gwes út kadit kam gato an bi im kem su an ne, yé sam ye gwes út ne ma. Ye grem an mo Yefun Allah bi nusyo dik yo gato ye kendo do, "Nusyo gato ndo." Kamdik-kamdik yé grem ye gato gwes út mone, subere an ndek sugum mo yé gato sok mo nu mit ket nusyo ne.
44003003	Petrus si Yohanes sok mo Yefun Allah bi nu, an we ket nusyo ne saresa, ye ne me an we, ye ne ndek sugum mo an we.
44003004	Orge Petrus si Yohanes sokwa ye ne. Petrus ki do, "Nan sokwa men ka we et!"
44003005	Sane, ye ne sokwa an we, an nut do, "Ré yo, ye we ré syo suk yo nai ji it anare."
44003006	Orge Petrus ki do, "Ji bi sugum yo mo nde, wo suk gato mó yo, bere ji syo nai nan. Yesus Kristus, ye Nazaret ne, syo suktinggi nai ji, sane ji waii syo suktinggi ne nai nan. Ji syo Yesus Kristus bi suktinggi nai nan it anare. Ji ki Yesus Kristus gum mo nan, sane nan ti, nan mu tom!"
44003007	Petrus syimtok ye ne syim ge. Petrus bes ye ne ti. Petrus do bes ye ne ti sa, ye ne gwes kom mo an gwes tak we ne nggi it anane.
44003008	Ye ne ti, an muya-muma. Orge an si ye we ngga mo Yefun Allah bi nu de mo ros de mit ne, an mu, an yak, an wi, an ambre an un Yefun Allah.
44003009	Yé mwa mone sokwa ye ne mu, ete un Yefun Allah sa,
44003010	yé mwa ne napakom ye ne do, ye gato kem ndek sugum mo nje mo Yefun Allah bi nusyo, gato ye kendo do, "Nusyo gato ndo." Yé mwa ne sokwa ye ne mu ete un Yefun sa, yé mwa ne nutbot ndo nde. Yé mwa ne yeket ete ki nai yu do, "Bei! Suma anato ben ye ré ge sare ne?" Yé mwa ne jam nde suk gato ben an ge ne ware.
44003011	Ye gane sisu Petrus si Yohanes petok sor. Yé mwa mo Yefun Allah bi nu mit ne yeket. Yé mwa ne kas ma ku an ka gri mo pe gato ye kendo do, "Salomo bi Nusyari."
44003012	Petrus me yé mwa ne kas ma, sane Petrus ki nai yé mwa ne do, "Ji bi nji, ji bi nyanggon, ye Israel, nin yeket suk gare wa suma ne? Nin sokwa men ka we gat wa suma ne? Nin nut do, men ka we anato nggiwa ben ye gato gwes út ré ge, bado? Sane nde. Nin nut do, men ka we ben suk tepsu Yefun Allah mit anato ye ré ge, bado? Sane nde.
44003013	Yefun Allah gato jom Abraham, Isak si Yakub, Yefun Allah gato jom men bi amui, Yefun Allah ne bes Yefun Yesus gato An bi pakwerut ne gum kok sye wai o re. Yefun Yesus nin syo mo ye gato ben sukibit syim wa ye gu An kwop wé. Kapre Pilatus iwa sombok An, nin misyar An re.
44003014	Nin misyar Yefun Yesus gato ben suk tepsu Yefun Allah mit. Nin misyar yé gu Yefun Yesus gato ben Yefun Allah bi suk-i sor, wo nin ndekwa Pilatus sombok ye gato gu yetu bok yo kwop ne wé.
44003015	Sane nin dom si nje tepsu dik wa gu Yefun Yesus kwop wé anane. Nin gu Yefun Yesus gato ós men yetu kem ndo ne. Sarewo Yefun Allah sun Yefun Yesus kadit sukkwop o re. Men dakai me su men gro it.
44003016	Ye gato gwes út ré, nin ku, nin jam an re. Ye ré ge satu, an gwes nggi satu it. Suk gato ben an ge ne anato an onyar kem mo Yefun Yesus si Yefun Yesus bi suktinggi-i. Sangge, kadit an onyar kem mo Yefun Yesus, ye ré ge it. Nin dakai me su nin gro it.
44003017	Ji bi nji, ji bi nyanggon, ji jam do, nin si nin bi yekwesu yo jam suk gato nin ben kom mo pe yo nde anato nin ben sukye nai Yefun Yesus,
44003018	wo suk gato nin ben ne bor tepsu suktaru gato Yefun Allah tarubot yenabi suga nyim tuya sare do, "Yekwesu gato ye kendo do Kristus, gato Yefun Allah syogat ma mo bur ré wa nai men yetu wé kadit sukye ete jowa men, Kristus ne bere ku sukye." Nin anato ben sukye ne nai Yefun Yesus tepsu sukdu gato Yefun Allah tarubot yenabi ne re.
44003019	Sane nin kwet, nin brek kadit os ibit, ete nin jammo Yefun Allah et. Nin kwet subere Yefun Allah yo maskwa nin mo sukibit gato nin ben ne o nde, wo ben sato Yefun rus sukibit gato nin ben ne wé re.
44003020	Nin kwet subere Yefun Allah ben nin nggiwa ben An bi suk-i sisu nin mit dik. Nin kwet subere Yefun Allah bi Yesus Kristus ma ku nin, we Yefun Allah bes Yesus Kristus wa nai nin wé kadit sukye, ete jowa nin.
44003021	Yesus Kristus kem mo gu sane sor, Yefun Allah ben suk mwa ne be or, eteyo Yesus Kristus ma o, tepsu sukdu gato Yefun Allah tom su men suga nyim tuya. Sukdu ne An tarubot yenabi gato ben An bi suk-i sor.
44003022	Yenabi dik yo gato gum do Musa, ki subot Yefun Yesus sare do, 'Yefun Allah bere bes Yenabi ge dik yo gato yewis dik su men, tepsu Yefun Allah bes ji. Suk mwa gato An ki ne nin jamwa pe, nin benbot.
44003023	Ye gato yo jammo Yenabi ne nde yo, ye ne yo sok mo Yefun Allah bi rus-i nde, an kwop kadit re.'
44003024	Musa ki sane sor nde, wo yenabi ne sino kadit yenabi Samuel sor, kom mo yenabi yi neya, án sino frot nai men do, bere Yefun Allah bes Yenabi ge dik yo.
44003025	Suk gato Yefun Allah tom su men bi amui, An tarubot yenabi ne wa men sino. Yefun Allah ki nai Abraham, men bi amui, do, "Nan bi Pa-i ge dik yo, bere kak os ndo wa yé mwa ne sino mo bur ré iwedewe."
44003026	Sane Yefun Allah bes Yefun Yesus tepsu pakwerut wa ben Yefun Allah bi suk-i. Yefun Allah syogat Yefun Yesus ma ku nin nyim, subere Yefun Yesus ben sukndo su nin. Yefun Yesus ben sukndo su nin anato An ós nin brek kadit os ibit."
44004001	Petrus si Yohanes nuk sukdu su yé mwa mone saresa, yekwesu ge bok yo mo Yefun Allah bi nu si padosye gato mewa Yefun Allah bi nu si ye Saduki ge bok yo ma ku an we mone.
44004002	Yé bok ne maskwa, we án jam do, Petrus si Yohanes ki nai yé mwa mone do, Yefun Allah sun Yefun Yesus kadit sukkwop, sane bere Yefun Allah waii sun ye yi kadit sukkwop dom.
44004003	Sane yé bok ne but an we. Noru it, sane yé bok ne sok an we mo penjara kom mo ik.
44004004	Yé bok ne but an we, ete sok an we mo penjara, sarewo yé mwa gato jammo an we bi sukdu-i ne nai sukjimnut dik do, sukdu ne sangge, án brek kadit os nyim bi sukdu-i, ete án simo os be gato Yefun Yesus kak ne, án onyar kem mo Yefun Yesus it. Sane ye gato nai sukjimnut wa án simo os be gato Yefun Yesus kak ne sok tó doga nyim ne, ye newa nje mone kom mo yetu ge ribu mumek sino re.
44004005	Ik o, ye Yahudi bi yekwesu, ye Yahudi bi yepasye si yeguru agama ne sino sum mo Yerusalem.
44004006	Yekwesu gato gum kok wai mo Yefun Allah bi nu gato gum do Hanas si nje sum mone sino. Hanas bi rus si nje sum sino dom. Deyo gum do, Kayafas e, Yohanes si Aleksander.
44004007	Yé mu kar Petrus si Yohanes ma, or yepasye gato sum ndobot an we do, "Suma ben to nin ka we nggiwa ben ye gato gwes út ne ge ne? Je u ana syo suktinggi nai nin ka we ne?"
44004008	Sugane Yefun Allah Gen pet mo Petrus, ete Petrus ki do, "Nin, ye Yahudi bi yekwesu si yepasye ne sino,
44004009	su kam ré, nin gwat men ka we ma more wa nin ndobot men ka we mo sukndo gato men ka we ben wa ós ye gato gwes út ne. Nin iwa nin jam suk gato ben ye ne ge e?
44004010	Saneyo, men ka we ki rer wa nin si ye Israel ne sino jam. Yesus Kristus bi suktinggi anato ben ye gato ti mo men gwem ré ge re. Yesus Kristus anato ye Nazaret gato nin gu kwop mo kwesukwin, wo Yefun Allah sun An kadit sukkwop o re.
44004011	Sane yé krombot Yesus Kristus anato tepsu Jok mo Yefun Allah bi sukdu sare do, 'Jok gato ye nggo nu su ne, su ketke nin yé gato nggo nu ne bariwa, nin nut do ibit re, wo ri ma sa, nin nai Jok ne tepsu Jok gato ndo wai wa yé nggo nu ne su o re.'
44004012	Yefun Yesus ka dik sor anato kak os ndo wa nai men wé kadit bot gesyos, subere men kem ndo to kapyo mato kapyo. Yetu yi yo mo nde, kadit yetu mwa ne sino, Yefun Yesus An ka dik sor anato nggiwa kak os ndo wa men kem gesyos."
44004013	Yepasye mwa gato sum mone, án yeket Petrus si Yohanes mo sukdu gato an we ki ne. An we ki an we bi sukdu-i ne, an we yo nyu nde, an we yo nokwa nde, an we ti an we ki sor. Sarewo an we yo sok mo nu farkor sye nde, an we yo ku gum mo nde. Yepasye ne yeket an we mone. Yepasye jam do an we ye gato si Yefun Yesus mu sino.
44004014	Ye gato gwes út ne sisu an we ti mone dom, sane yepasye ne yo ki suk yo o nde.
44004015	Yepasye ne syogat an we mu mo nden yei, sane sor yepasye kibot sukdu or et.
44004016	Yepasye ne ndobot yu do, "Yé mwa gato kem mo Yerusalem yeket suk gato an we ben ne wai o re. Men yo bi os wa rewa suk ne nde. Sane men ben suma su ye we ré ne?
44004017	Saneyo, men syaugat an we do, an we ki sukdu subot Yefun Yesus o nde, wokgan yo dom nde, subere sukdu subot Yefun Yesus yo frekbot nje o nde."
44004018	Yepasye kibot or re, yé kendo an we ma. Yepasye ne ki nai an we do, "Nin ka we ki sukdu subot Yefun Yesus o nde, wokgan yo dom nde. Nin ka we duno nje su Yefun Yesus bi sukduno-i o nde, wokgan yo dom nde."
44004019	Yepasye ne ki sane or sa, Petrus si Yohanes ki do, "Yenggras, nin dakai nut subot suk gato ndo wa men ben ne. Kwa u anato tepsu Yefun Allah mit ne, men jammo nin bi sukdu-i anato ndo bado, men jammo Yefun Allah bi sukdu-i anato ndo e?
44004020	Nin dakai nut subot suk gato ndo wa men ben ne, we men ka we nut do, suk gato men ka we me su men gro si suk gato men ka we jam su men dabe, bere men ka we kibot nai ye yi jam gat sor, men ka we yo not nde."
44004021	Yepasye ne yo ku os nde, sane án syaugat ye we ne ki subot sukdu ne o nde ware, án sombok Petrus si Yohanes wé, we án jam do yé mwa un Yefun Allah mo suk gato Petrus si Yohanes ben su ye gato út ne.
44004022	Ye gato an we ben ge su Yesus Kristus bi suktinggi-i ne, ye ne sye tepsu tahun musyu at wai re.
44004023	Yepasye ne sombok Petrus si Yohanes or, an we satu mu ku an we bi yesyim mwa gato onyar kem mo Yefun Yesus. An we ku yé mwa ne, an we ki do, "Yekwesú mo Yefun Allah bi nu si ye Yahudi bi yepasye, án syaugat men ka we do, men ka we ki sukdu subot Yefun Yesus o nde, wokgan yo dom nde."
44004024	Yé mwa mone jam sukdu ne, orge án sino ki suk su Yefun tepsu dik, án ki nai Yefun Allah do, "Yenggras gato gum sye kok tepsu men bi Yekwesu. Nan anato ut gu nim ne. Nan anato ut bur ré. Nan anato ut sem si suk mwa gato kem mo pe mwa ne sino.
44004025	Nan bok Nan Gen mo men bi amui bi yepasye gato gum do Daud, gato gum pakwerut wa Nan. Nan ki sukdu subot nje gato bere misyar Yefun Yesus. Nan taru sukdu ne subot Daud, ete Daud waii krom wa men sare do, 'Suma ben to ye gato jam nde Yefun maskwa ndo nde ne? Yé fro os wa gu Yefun kwop wé ware, ye yo ku os nde.
44004026	Yepasye yeraja mo bur ré sisu yekwesu bok ne sino sum wa gu men bi Yekwesu. Án sum wa gu men bi Yekwesu gato Yefun Allah syogat ma mo bur ré wa nai men yetu kadit sukye ete jowa men.'
44004027	Suk gato Daud krom ne sangge, we yeraja Herodes si Gubernur Pontius Pilatus si yewis gato ye Yahudi nde si ye Yahudi mo kota ré sum sino. Yé bok ne fro os wa gu Yefun Yesus kwop wé. Yé bok ne fro os wa gu Nan bi pakwerut gato Nan bes wa ben Nan bi suk-i sor. Yé bok ne fro os wa gu Yefun Yesus gato Nan syogat ma mo bur ré wa nai men yetu kadit sukye ete jowa men.
44004028	Yé bok ne sum sino fro os wa gu Yefun Yesus kwop wé. Yé bok ne yo nggi wai kadit Nan bi suktinggi nde, yé bok ne gu An tepsu pe gato Nan imo, tepsu pe gato Nan dakai fro suga nyim tuya.
44004029	Ré yo, Yefun, men bi Yekwesu, Nan me yé bok ne syaugat men ki sukdu subot Yefun Yesus o nde, sane Nan ben men yé gato ben Nan bi suk-i, Nan ben men nggiwa men ki Nan bi sukdu subot Yefun Yesus nai yé mwa jam, men yo nyuwa wokgan yo dom nde.
44004030	Sane dom, Nan ben men nggiwa men ki Yefun Yesus gum mo ye gato i, subere ye ne ge. Nan ben men nggiwa men ki Yefun Yesus gum mo suk mwa neya subere kadum Nan bi suktinggi ne bor, subere yé mwa ne sino yeket ete nutbot ndo nde, sane sor yé jam do, suk ne ma kadit Yefun Yesus, Nan bi pakwerut gato Nan bes wa ben Nan bi suk-i."
44004031	Án sino ki suk su Yefun Allah, orge nat gato án sum mone gwi. Yefun Allah Gen bok nggwa mo án sino. Án sino mu, án ki Yefun Allah bi sukdu subot Yefun Yesus, án yo nyuwa nde.
44004032	Ye gato onyar kem mo Yefun Yesus ne sino, án tepsu dik. Kadik-kadik ki do, ji yo bi suk-i are nde, wo men yé mwa ré bi suk-i anare. Án nut do kadik-kadik bi suk o nde, wo yé mwa ne bi suk sino. Sane ye ós yu su suk.
44004033	Yerasul bok ne mu ki bi sukdu-i ne nggi wai o re. Án ki rer subot án bi Yekwesu nai yé mwa jam sare do, "Yefun Yesus sun kadit sukkwop it." Sane Yefun Allah ben sukndo mwa yé su yé mwa gato onyar kem mo Yefun Yesus ne sino.
44004034	Sane yetu ge dik yo mo án miten yo yewa suk yo mo nde. Ye gato bi suk mó sato bur det e, nu e ne, ye ne so bi suk ne, or án gwat bi sugum ma
44004035	án syo nai yerasul, orge yerasul syo nai ye gato yewa suk. Sane mo án miten ye gato yewa suk yo mo nde.
44004036	-
44004037	Yetu ge dik yo gato gum do Yusuf, an ye Lewi gato ma kadit bur Siprus. Yerasul kendo ye ne gum yo o do Barnabas (gato bi sukjimnut do, ye gato ós ye yi). Sane Yusuf ré so an bi bur det dik yo or, an gwat bi sugum ma syo nai yerasul.
44005001	Yetu ge dik yo gato gum do Ananias, an si an bi nggon Safira so an we bi bur det.
44005002	Ananias gwat bi sugum napyo syo nai yerasul. An ki do, "Sugum gato ji ku kadit ji bi bur det gato ji so anare." An da ki sane, ondewo, an grem sugum napyo wa an dakai. An bi nggon jam suk gato an ben ne dom.
44005003	Orge Petrus ki do, "Ananias, ben sa u anato biris bi yekwesu bok nggwa mo nan, ete nan kidar Yefun Allah Gen sare ne? Nan ki do, sugum gato nan ku kadit nan bi bur det gato nan so anare, ondewo, nan dakai grem sugum napyo wa nan dakai. Nan kidar Yefun Allah Gen ko ré go!
44005004	Nan yo so nde tó, nan bi bur det anane. Sugum gato nan ku mo bur det gato nan so ne anato nan bi sugum dom fe! Suk gato nan ben su sugum ne kadit nan sor. Sarewo nan ki do, nan gwat sugum mwa ne sino syo nai men, ondewo nan gwat napyo sor re. Nan kidar anane! Ben sa u anato nan kidar suk sare ne? Nan kidar men yetu nde, wo nan kidar Yefun Allah anane."
44005005	Ananias do jam suk gato Petrus ki ne, orge an kwop, an ges gwa mo bur. Yé mwa gato jam sukdu subot Ananias ne nyuwa ndo nde.
44005006	Yemsok ge bok yo ma far Ananias mukri su san det. Yemsok ne sam Ananias mukri mu nden, ete bi mo makwe.
44005007	Bergan jam gri yo o, Ananias bi nggon ma. Mom jam nde mom bi ya kwop re.
44005008	Petrus ndo mo mom do, "Nan ki rer et, nin ka we so nin ka we bi bur det ne bi sugum-i anare, bado?" Mom ki do, "Sangge, men ka we ku sugum ana gane it."
44005009	Petrus ki nai mom do, "Ben sa u anato nin ka we tom yu wa kidar Yefun Allah Gen ne? Nin ka we nut do, bere nin ka we yo ku sukye nde, bado? Nan jam yemsok ga ma ré. Yemsok ne sam nan bi ya mukri mu bi mo makwe re. Yemsok ne ma wa sam nan mukri-i mu bi mo makwe ne dom."
44005010	Petrus do ki sukdu ne or, sugane it, Ananias bi nggon kwop mo Petrus gwem re. Mom ges gwa mo bur mo Petrus gwem. Orge yemsok ne ma sok mo nu mit sa, án ku Ananias bi nggon kwop re. Sane án sam nggon ne mukri mu bi mo makwe, mo nggon ne bi ya de.
44005011	Sane ye gato onyar kem mo Yefun Yesus si yé mwa gato jam sukdu subot Ananias si bi nggon ne, án sino nyu ndo nde.
44005012	Yerasul ben suk mwa gato kadum Yefun Allah bi suktinggi ne bor, subere yé mwa ne sino yeket ete nutbot ndo nde. Tomgane yé mwa gato onyar kem mo Yefun Yesus sum sino mo Salomo bi Nusyari.
44005013	Ye yi neya yo si ye gato sum mone daret nde, án nyuwa re. Ye da nyuwa, sarewo yé mwa ne sino bes ye gato onyar kem mo Yefun Yesus ne gum kok.
44005014	Ye da nyuwa, sarewo kamdik-kamdik yebris si nggon deyo o waii nai sukjimnut do, án simo os be gato Yefun Yesus kak ne, án onyar kem mo Yefun Yesus it, sane án sok tó ye gato onyar kem mo Yefun Yesus nyim ne.
44005015	Sane ye gwat ye gato ku suki ne ma. Ye grem sem mo bi sun mo os miten eswa Petrus muket os ne, subere Petrus gen do tok ye gato i ne yo, bere ye ne ge re.
44005016	Yetu mwa yé, án ma kadit kota bok yo karowa Yerusalem, án ma sum mone dom. Án gwat án bi nje gato i, án gwat ye gato semda ben ne ma mone. Orete yerasul ben ye gato i ne ge re. Yerasul syun semda ti wé kadit ye gato semda ben ne re.
44005017	Yekwesu gato gum kok wai mo Yefun Allah bi nu si yetu ge bok yo gato simo an, gato sok mo ye Saduki bi nje, án sino maskwa ket yerasul, we yé mwa misyar án si án bi sukduno-i, wo yé mwa ne mit iwa yerasul si bi sukduno-i.
44005018	Sane án but yerasul bok ne, orete án bok yerasul ne mo penjara sye,
44005019	sarewo noru miten, ete Yefun bi malaikat ge dik yo kak penjara bi nusyo. Malaikat ne gwat yerasul ma nden, orete malaikat ki nai yerasul bok ne do,
44005020	"Nin mu mo Yefun Allah bi nu de mo ros de mit. Nin mu duno nje subot os be gato Yesus Kristus kak wa yetu kem gesyos. Nin duno nje subot sukdu mwa ne sino, kwa yo gwet dom nde."
44005021	Sane, ik nyotkwo, yerasul bok ne mu mo Yefun Allah bi nu de mo ros de mit ne sagato malaikat syogat án ben ne, orge yerasul duno nje mone. Sugane yekwesu gato gum kok wai mo Yefun Allah bi nu si yé bok yo gato simo yekwesu ne ma mo pe gato an sum mone. Yekwesu ne si án ge bok ne ma kom mone sa, án kendo ye Yahudi bi yepasye si yekwesu subere yepasye sum ete kibot yerasul. Án kendo ye Yahudi bi yepasye ma sum sino, orge án syogat nje mu kar yerasul kadit penjara ma.
44005022	Sarewo yé gato mu kar yerasul ne yo ku yerasul mo penjara nde. Yé ne ma, orge án ki nai yepasye gato sum mone do,
44005023	"Men mu kom mo penjara or, nusyo mone krat sino. Ye gato mewa penjara ne da ti mo nusyo de dom, sarewo men sok mo penjara mit ne sa, men yo ku nje yo mo nde."
44005024	Ye gato mewa Yefun Allah bi nu bi yekwesu si yekwesú mo Yefun Allah bi nu ge bok yo jam sukdu ne, án nalar, án nutbot ndo nde. Án nutbot do, "Yerasul ben suk sane te, bere yerasul ben suk sato suma o ne?"
44005025	Sugane yetu ge dik yo ma ki do, "Nin jammo suk gato ji ki ré et, yé gato nin bok mo penjara ne, ré ne, án ti mo Yefun Allah bi nu de mo ros de mit, án duno nje mone."
44005026	Sane yé gato mewa Yefun Allah bi nu bi yekwesu si bi pa mu kar yerasul ne ma. Án but yerasul, án yo ben sukot su nde, we án nyuwa, sawe yé mwa mo Yefun Allah bi nu ne maskwa ete am án su jok.
44005027	Án gwat yerasul ma mo pe gato yepasye sum mone, subere yekwesu gato gum kok wai mo Yefun Allah bi nu ne ndobot yerasul ne. Yekwesu ne ki do,
44005028	"Men syaugat nin ki sukdu subot Yefun Yesus o nde, wo suma ben to nin mu duno nje mo Yerusalem gat sor ne? Suk ne sor nde, wo nin ndak men ye Yahudi bi yepasye sare do, men anato gu Yefun Yesus kwop wé ne."
44005029	Petrus si yerasul yi ne ki do, "Men jammo yetu nde, wo men jammo Yefun Allah anato men ki sukdu subot Yefun Yesus.
44005030	Sane men ndak nin do, sangge, nin anato gu Yefun Yesus kwop wé mo kwesukwin. Nin da gu An kwop, sarewo Yefun Allah gato jom men bi amui ne, An sun Yefun Yesus kadit sukkwop o re.
44005031	Yefun Allah bes Yefun Yesus gum Yekwesu gato nggiwa jowa men yetu. Yefun Allah bes Yefun Yesus gum Yekwesu gato An syogat ma kak os ndo wa men yetu subere men ku os wa men kem ndo to kapyo mato kapyo. Yefun Allah bes Yefun Yesus gum Yekwesu subere men ye Israel ku os wa men kwet kadit sukibit gato men ben ne, ete men jammo Yefun, subere Yefun Allah yo maskwa men mo sukibit gato men ben ne o nde, tepsu An tot sukibit ne wé kadit men re.
44005032	Sukdu gato men ki subot ne, men dakai me su men gro it, anato men kibot ne. Yefun Allah Gen me su An gro dom, sane An ki sukdu subot Yefun Yesus mo men yetu mit si men onyar. Yefun Allah Gen ne, Yefun Allah syo nai men yé gato jammo An."
44005033	Yepasye mwa ne jam Petrus bi sukdu-i sa, án on sa ndo nde. Sane án iwa gu yerasul bok ne kwop wé,
44005034	sarewo yepasye ge dik yo gato gum do Gamaliel ti mo yepasye ne gwem ete ki an bi sukdu-i. An ye Farisi, an yeguru gato duno ye Yahudi subot Musa bi sukduno. Yé mwa ne sino un yenggras ne. Yenggras ne ti, an nukbot bi sukdu-i nde tó, yenggras ne syogat ye gwat yerasul bok ne mu nden yei.
44005035	Ye gwat yerasul mu nden, orge an ki nai yepasye mwa mone do, "Men, ye Israel, men nut subot suk gato bere men ben su yé bok gare sisu ndo et.
44005036	Suga nyim tuya, yetu ge dik yo gato gum do Teudas, an bes an nggwa tepsu an yepasye or, karowa yetu ka wotin at simo an. Sarewo ye gu an kwop wé, orge yé mwa ne satu mu mo kadik-kadik bi nat-i o re, or o suk yo mo nde.
44005037	Ye gu Teudas kwop wé, or ye Galilea ge dik yo gato gum do Yudas waii bes nggwa tepsu yekwesu wa yé bok yo simo an. Tomgane ye Roma krom yetu mwa gum mo sensus Yudas ré tepsu yekwesu wa yetu ge bok yo gato werwa syun ye Roma wé kadit ye Yahudi bi bur-i, subere ye Yahudi dakai ti mo an dakai. Ye gu Yudas kwop wé dom, orge ye gato simo an satu mu mo bi nat-i o re, suk yo mo nde.
44005038	Saneyo, ji ki sare do, men misyar yé bok gato men kibot ré. Men duyawa án nde, we sukduno gato án duno nje su ne do ma kadit yetu it yo, kom mo rut sa, suk yo mo nde.
44005039	Wo sukduno gato án duno nje su ne do ma kadit Yefun it yo, bere men yo nggiwa duyawa án nde. Sukduno ne do ma kadit Yefun it yo, men duwer án mo sukduno ne yo, tepsu men duwer Yefun Allah it anane. Ji dakai ki yi kaii." Gamaliel ki sane, or yé mwa mone ki do, "Sangge, nan bi sukdu-i ne sangge. Digane it."
44005040	Sane yé kendo yerasul bok ne ma o, yé kwam án su bus, yé syaugat án ki subot Yefun Yesus gum o nde, orete yé sombok án wé.
44005041	Yerasul ne mu kadit yepasye mwa ne, án mit at, we án jam do, Yefun Allah nut do, án sa, gum kok tep wa án ku sukye kadit yepasye ne mo sukdu gato án ki subot Yefun Yesus.
44005042	Sane kamdik-kamdik yerasul bok ne ki sukdu subot os ndo gato Yefun Yesus kak wa men yetu ne. Yerasul ne kibot sukdu ne gat sor mo Yefun Allah bi nu de mo ros de mit ne. Yerasul bok ne mubot nu dom, án duno nje su sukdu gato ndo ne petok sare do, "Yefun Yesus anato Yekwesu gato Yefun Allah tom su men bi amui do, bere An syogat Yekwesu dik yo ma mo bur ré wa nai men yetu kadit sukye ete jowa men. Yekwesu ne anato Kristus."
44006001	Ye gato sok tó ye gato onyar kem mo Yefun Yesus ne mwa gat o. Mo ye Yahudi gato onyar kem mo Yefun Yesus, ge bok yo gato ma kadit bur os syu, án ki a Yunani, wo ye Yahudi gato ma kadit Yerusalem, án ki a Yahudi. Sugane kamdik-kamdik ye wat sugit bot nggonna, sarewo ye Yahudi gato ki a Yunani maskwa ket ye Yahudi gato ki a Yahudi, we án ndak ye gato ki a Yahudi ne do, "Nin wat sugit bot nggonna, sarewo nin misyar nggonna gato ki a Yunani wa suma ne?"
44006002	Sane yerasul ge musyu dik sop we ne sum yé gato onyar kem mo Yefun Yesus ne sino. Yerasul da iwa ós wat sugit bot nje, sarewo an ki nai yé mwa mone do, "Yefun Allah bes men wa men duno nje su Yefun Allah bi sukduno, sane men misyar, ete men wat sugit bot nje sane, bere siri re.
44006003	Sa ndo sa, nin bes ye ka mufit gato Yefun Allah Gen bok nggwa mó ete jam suk. Nin bes ye ka mufit wa wat sugit bot nje,
44006004	wo men dakai, men ki suk su Yefun, men duno nje su Yefun Allah bi sukduno sor re."
44006005	Ye gato onyar kem mo Yefun Yesus ne sino imo suk gato yerasul ki ne. Sane yé bes Stefanus, gato onyar kem pe mo Yefun Yesus. Sane dom, Yefun Allah Gen bok nggwa mo Stefanus. Yé bes ge bok yo o gato gum do, Filipus, Prokhorus, Nikanor, Timon, Parmenas, si Nikolaus. Nikolaus ne ma kadit kota Antiokhia. Nikolaus yewis ye Yahudi nde, wo an yewis yi gato sok mo ye Yahudi bi agama re.
44006006	Yé gwat ye ka mufit ne mu ku yerasul. Kom mone yerasul ak syim mo ye ka mufit ne, yerasul ki suk su Yefun wa ye ka mufit ne, subere Yefun Allah ben ye ka mufit nggiwa ben suk.
44006007	Sane yerasul kibot Yefun Allah bi sukdu subot Yesus Kristus frek mu kom mo peyo-peyo. Yé sok tó ye gato onyar kem mo Yefun Yesus mo Yerusalem mwa gat o. Yesu mwa gato ben suk mo ye Yahudi bi nu ari sok tó ye gato onyar kem mo Yefun Yesus dom.
44006008	Yefun Allah ben sukndo mwa su Stefanus, Yefun Allah syo An bi suktinggi nai Stefanus anato Stefanus ben suk mwa gato ben yé mwa yeket. Yé mwa ne nutbot ware, yé jam kom mo koirut nde.
44006009	Sarewo yetu ge bok yo duwer Stefanus mo suk gato an ben ne. Yé bok ne ye Yahudi kadit bur Kirene si bur Aleksandria. Yé bok ne sok mo ye Yahudi bi nu ari dik yo gato gum do, "Nu ari wa Pakwerut gato sombok wé kadit an bi yenggras." Yé bok ne tó ye Yahudi deyo o kadit bur Kilikia si bur Asia, án sino duwer Stefanus mo suk gato Stefanus ben ne,
44006010	sarewo Stefanus ki bi sukdu-i ndo wai kadit án sino, we Stefanus ku suktinggi kadit Yefun Allah Gen ete ki bi sukdu-i ne tepsu ye gato jam suk mwa.
44006011	Sane yé bok ne dugat yetu ge bok yo o wa ki sukkidar sare do, "Men jam Stefanus kiket Musa gum ibit, men jam Stefanus kiket Yefun Allah gum ibit dom."
44006012	Sane yé bok ne ben ye Yahudi bi yepasye si yeguru agama si yé mwa ne sino maskwa ket Stefanus. Sane yé but Stefanus, yé gwat an mu mo ye Yahudi bi yepasye si yekwesu gato sum sino wa kibot sukdu.
44006013	Yé gwat ye yi gato ki sukkidar subot Stefanus ne ma. Ye gane ki do, "Stefanus ré kiket Yefun Allah bi nu gato men un An mone. Stefanus ki do, nu ne ibit, nu ne ndo wa men o nde. Stefanus ré kiket Yefun Allah bi sukdu gato Yefun tarubot Musa do, sukdu ne ibit, sukdu ne ndo wa men o nde.
44006014	Men jam Stefanus ki do, 'Yesus, ye Nazaret ne, bere tarak Yefun Allah bi nu-i ne wé, bere Yefun Yesus win sukdu gato Musa bi nai men su sukdu be o re.' "
44006015	Yepasye mwa ne sino gato sum wa kibot Stefanus mone sokbot Stefanus sa, Stefanus gro-i tepsu malaikat gro-i.
44007001	Yekwesu gato gum kok wai mo Yefun Allah bi nu ndo mo Stefanus do, "Suk gato ye ki ne sangge, bado, nde, e?"
44007002	Stefanus ki do, "Ji bi nji, ji bi yenggras, nin jammo suk gato ji ki ré et! Tomgato men bi amui, Abraham kem mo bur Mesopotamia tó, Abraham yo mu kem mo Haran nde tó, Yefun Allah gato gum kok sye wai o re, kadum nggwa nai Abraham.
44007003	Yefun Allah ki do, 'Nan mu kadit nan bi bur-i, nan mu kadit nan bi nje-i et. Nan mu kem mo bur gato bere Ji kadum nai nan et.'
44007004	Sane, Abraham mu kadit bur Kasdim, orge an mu kem mo Haran. Abraham bi ai kwop, orete Yefun Allah syogat Abraham mu kem mo bur Israel ré, gato men sino kem mó su ré.
44007005	Sugane Yefun Allah yo syo bur ré nai Abraham nde, det wokgan yo dom nde, wo Yefun Allah tom su Abraham, An ki do, 'Kapre nan yo ku pa nde tó, bere Ji syo bur ré nai nan si nan bi yewis-i jowa.'
44007006	Sarewo Yefun Allah ki nai Abraham do, 'Ji yo syo bur ré nai nan bi yewis-i nde tó, bere nan bi yewis-i tepsu yedamok mo bur yi sor kom mo tahun wotin at. Ye gato kem mo bur ne, bere jowa nan bi yewis-i ne. Bere nan bi yewis-i gum kwerut wa nje mo bur ne. Yé gane ben sukye nai nan bi yewis-i ne mu kom mo tahun wotin at.
44007007	Sarewo bere Ji syo sukye nai yé mo bur gato jowa nan bi yewis-i ne tepsu pakwerut. Ji syo sukye nai yé mo bur ne orete yo, nan bi yewis-i ne mu kadit bur ne ma som Ji mo bur ré re.'
44007008	Yefun Allah ki sane, orge An syogat Abraham bisunat payebris tepsu bi sukjimnut do, suk gato Yefun Allah tom su Abraham, bere Yefun Allah benbot suk ne su pa gato simo sunat ne. Sane Abraham bi nggon kem su Isak, kam munggwo rek, orete Abraham bisunat pa ne. Or o ri ma Isak ku bi pa, ete Isak waii bisunat an bi pa gato Yakub. Or o Yakub ku bi pa, ete Yakub waii bisunat an bi payebris ge musyu dik sop we. Yenggras ge musyu dik sop we ne anato men ye Yahudi bi amui gato men bes gum kok ne.
44007009	Men bi amui maskwa Yusuf mo suk gato Yusuf ku ne, sane án so Yusuf mo ye Mesir tepsu pakwerut, sarewo Yefun Allah sisu Yusuf mone.
44007010	Yefun Allah nai Yusuf kadit sukye mwa ne sino gato Yusuf ku ne. Yefun Allah ben Yusuf bi sukjimnut nggi, subere Yusuf jam suk mwa. Yefun Allah kak os wa Yusuf subere yekwesu yeraja mo Mesir mit iwa Yusuf, sane yekwesu mo Mesir ne bes Yusuf gum Gubernur wa jowa nje mo bur Mesir. Yusuf dom tepsu yekwesu mo yeraja ne bi nu sye.
44007011	Orge yé mo bur Mesir si bur Kanaan ku sukonde sye, yé ku sukye ndo nde. Men bi amui yewa sugit dom.
44007012	Yakub jam sukdu do, yé mo bur Mesir so sugit, sane Yakub syogat an bi pa gato men bi amui ne, mu so sugit mone. Men bi amui mu mo bur Mesir su wam futmo anane.
44007013	Su ketke men bi amui jam nde án bi nji Yusuf gato gum Gubernur mo bur Mesir. Men bi amui ku Yusuf wam kedowe sa, Yusuf kadum nggwa nai án bi nji. Sugane yeraja mo Mesir jam sukdu subot Yusuf si bi nji si bi ai.
44007014	Orge Yusuf taruwa bi ai, gato gum do Yakub. Yusuf taruwa do, Yakub si bi rus sino ma kem mo bur Mesir. Yakub si bi rus tepsu ye ka musyu mufit sop mek.
44007015	Sane Yakub si bi rus sino mu kem mo bur Mesir. Yakub si men bi amui deyo kwop mone.
44007016	Su kam sari ne ma ye gwat men bi amui dini satu ma mo kota Sikhem, ete ye bi án dini mo jokwak mit mone. Suga nyim tuya Abraham so bur det gato jokwak sye dik yo mó. Abraham so bur det ne kadit Hemor bi pa mo kota Sikhem.
44007017	Karowa bi kam-i gato Yefun Allah syo bur det gato An tom su Abraham ne, men bi amui ku bi pa si bi dat mwa o mo bur Mesir.
44007018	Kom mone, ye bes yekwesu yeraja dobe mo bur Mesir. Yekwesu be ne jam nde Yusuf.
44007019	Sane yekwesu ne ben sukot nai men bi amui. Yekwesu ne jom men bi amui ne krat, an ben sukye nai men bi amui. Men bi amui do kem su pabom yo, an syaugat men bi amui bare pabom ne mo nden wé, subere pabom ne kwop.
44007020	Tomgane Musa bi im kem su Musa. Pabom ne ndo wai o re. Musa ka pabom er, ye mewa pa ne mo pa bi ai bi nu kom mo aina gri, orge
44007021	pa bi yenggras bare pa ne mo nden. Pa bi yenggras bare pa ne mo nden sa, yeraja bi pa donggon nai pabom, gato Musa ne. Yeraja bi mam kon Musa tepsu mom dakai bi pa.
44007022	Yé duno Musa su ye Mesir bi sukdu-i mwa ne. Musa ki suk yo, an ki suk nggi, an ben suk yo, an samok.
44007023	Musa kaim sye tepsu kom mo tahun musyu at, orge an nut mo an syidem do, 'Ji mu ku ji bi yewis-i, ye Israel ne et.'
44007024	Musa mu ku an bi yewis-i ne sa, an me ye Mesir ge dik yo ben sukye nai ye Israel ge dik yo, sane Musa mu ós ye Israel ne. Musa gu ye Mesir ne kwop wé.
44007025	Musa dakai nut mo an dakai do, 'Ji bi yewis-i ye Israel ne bere jam do, Yefun Allah bes ji wa nai án kadit sukye gato ye Mesir ben nai án ne.' Musa nut sane, sarewo ye Israel yo nut sane nde.
44007026	Ik o, ete Musa ku ye Israel ge we yo o gato maskwa yu ete gu yu. Musa werwa ye we ne kem ndo su yu, an ki do, 'Nin ka we tepsu yedik, nin ka we gu yu wa suma ne? Nin ka we gu yu o nde, wo nin ka we jom syim ete kem not sor.'
44007027	Musa da ki sane, sarewo ye we sye gato gu bi nji ne bam Musa mo nden kadit, ye we sye ki do, 'Je u anato bes nan tepsu men bi yekwesu ne? Je u anato bes nan tepsu yepasye gato kibot men bi sukmaskwa ne?
44007028	Nan mit iwa nan gu ji kwop tepsu nan gu ye Mesir kamekre ne bado?'
44007029	Musa jam suk gato ye we sye ki ne, orge Musa nyu, Musa titi kadit bur Mesir mu mo bur Midian re. Mone an kem tepsu yedamok, an kra, ete an ku payebris ge we.
44007030	Tahun musyu at, orete Musa ku malaikat ge dik yo mo pe gato kwe yo kom mo nde karowa banbo gato gum do Sinai. Musa me malaikat ne bor mo suk gato ru tepsu bot mo kwe wokgan mone.
44007031	Musa do me malaikat bor mo bot ne sa, an yeket. An mu karowa bot ne wa watbot sisu ndo sa, Yefun Allah ki nai an do,
44007032	'Ji anato Yefun Allah gato jom nan bi amui. Ji anato Yefun Allah gato jom Abraham, Isak si Yakub.' Sane Musa kwabom kro, an nyuwa ndo nde, sane an sok mu nden kadit bot ne, an nyu teker ware.
44007033	Orge Yefun Allah ki o do, 'Nan sombok nan bi sandal wé, we pe gato nan ti mone, Ji dakai bi pe-i anane.
44007034	Ji me sukye gato Ji bi nje ku mo bur Mesir mó re. Ji jam án wo bot sukye gato án ku ne. Sane Ji is ma wa sombok án wé kadit ye Mesir, subere ye Mesir yo jowa án ete ben sukye nai án o nde, subere án dakai ti mo án dakai. Sane Ji syogat nan satu mu mo bur Mesir subere nan sombok ye Israel wé kadit ye Mesir.'
44007035	Musa gare, an anato ye gato ye Israel bariwa ne, ye ki do, 'Je u anato bes nan tepsu men bi yekwesu ne? Je u anato bes nan tepsu yepasye gato kibot men bi sukmaskwa ne?' Wo Yefun Allah dakai bes Musa tepsu ye Israel bi yekwesu. Yefun Allah dakai bes Musa subere Musa sombok ye Israel wé kadit ye Mesir. Yefun Allah tarubot malaikat gato Musa ku mo kwe wokgan ne.
44007036	Musa ré ri ma gwat ye Israel mu kadit bur Mesir. An kadum Yefun Allah bi suktinggi ne bor mo bur Mesir, subere yé mwa ne sino yeket ete nutbot ndo nde. An kadum Yefun Allah bi suktinggi mo Sem Er. Yé mwa ne yeket suk gato an ben ne mo pe gato kwe yo kom mo nde sane sor kom mo tahun musyu at.
44007037	Musa gato ben suk mwa ne anato Musa gato ki nai ye Israel ne do, 'Yefun Allah bes ji tepsu yenabi gato ma ki An bi sukdu-i nai nin jam. Sane dom, kam sari ne ma, bere Yefun Allah waii bes nin ge dik yo gum yenabi wa ki Yefun Allah bi suktaru nai nin jam.'
44007038	Musa anato si men bi amui sino mo pe gato kwe yo kom mo nde. Tomgane malaikat dik yo ki suk nai Musa mo banbo Sinai. Or o Musa waii ki sukdu gato Yefun tarubot malaikat ne nai men bi amui jam. Musa jam Yefun Allah bi sukduno gato ós men kem ndo. Orge Musa waii ki sukduno ne nai men jam re.
44007039	Sarewo men bi amui bariwa jammo sukduno gato Musa ki ne. Án misyar Musa, án mitwa án brek satu mu mo bur Mesir.
44007040	Tomgato Musa mo banbo Sinai tó, men bi amui ki nai Musa bi nji dosye, Harun, do, 'Nan fro suk bok yo wa men som tepsu Yekwesu gato mewa men et. Musa gato gwat men kadit bur Mesir, men jam nde or re, an mu mo ganeyo kadit men re.'
44007041	Sane, yé ut suk yo ka sato sapi gan su emas wa án som tepsu án bi Yekwesu. Men bi amui gwat suksom, án som sapi gan ne su, án sara wa sapi gan gato án dakai ut su án syim.
44007042	Sane Yefun Allah misyar men bi amui or re. Yefun Allah misyar án som suk sato bí mo gu e neya. Men bi amui som suk daret sane tepsu sukdu gato Yefun Allah tarubot yenabi gato krom mo bi buku sare do, 'Ye Israel, tomgato nin kem mo pe gato kwe yo kom mo nde, kom mo tahun musyu at, nin yo gu suge wa som Ji su nde, nin yo som Ji su suksom yo mo nde, wo nin som suk yi neya gato nin bes win Ji su suksom sor re.
44007043	Nin som Ji nde, wo nin gwat yefun gato gum do Molokhlah si bi nu-i muya-muma wa nin som. Nin gwat yefun dik yo o gato kaim tepsu bí, gato gum do Refan wa nin som. Nin nai yefun yi sato ye we ne wa nin som, wo nin misyar Ji or re. Sane, Ji misyar yé gato ben sukibit ma but nin, ete gwat nin mu mo os syu mu mo bur Babel.' "
44007044	Stefanus ki o do, "Tomgato men bi amui kem mo pe gato kwe yo kom mo nde, Yefun Allah syogat Musa fro nu ti gato ye pam ete ye gwat bot os wa men bi amui som Yefun Allah mó. Musa fro nu ti ne tepsu suk gato Yefun Allah kadum nai an me ne.
44007045	Ri ma, Musa syo nu ti ne nai men bi amui mo pe gato nje yo kem mo nde, or án pam, án sam nu ti ne ma mo bur ré. Men bi amui jammo Yosua tepsu án bi yekwesu anato án ma kem mo bur ré win yewis bok yo gato Yefun Allah syun wé kadit bur ré nyim wé re. Sugane Yosua si men bi amui sam nu ti ne ma mo bur ré. Nu ti ne kem sor, men bi amui som Yefun Allah mone sor kom mo kam gato yeraja Daud kem mo bur ré.
44007046	Daud ben suk tepsu Yefun Allah mit. Daud ndo mo Yefun Allah do, 'Yefun Allah gato men bi amui Yakub som ne, men nggo nu pe wa men som Nan mó bado nde e?'
44007047	Kom mo rut Daud yo nggo nu ne nde, wo Salomo anato nggo nu ne wa Yefun Allah.
44007048	Salomo da nggo nu wa Yefun Allah, sarewo Yefun Allah gato gum kok sye wai o re, An yo kem mo nu gato men yetu nggo nde, we yenabi dik yo krom suk gato Yefun Allah ki sare do,
44007049	'Gu anato tepsu pe gato Ji kem mó tepsu Yekwesu, Bur anato tepsu pe gato Ji gwes tak ak mó. Sane Ji kem not mo nu sato suma ne? Nin nggo nu sato suma tep wa Ji kem mone ne?
44007050	Ji anato ut suk mwa ne sino.' Yefun Allah bi sukdu-i anane."
44007051	Stefanus ki o do, "Nin yé gato su krat! Nin dabe go nit! Nin ben suk tepsu nin bi amui, nin bariwa nin jammo Yefun Allah Gen.
44007052	Nin bi amui ben sukibit nai yenabi bok ne sino. Nin bi amui gu yenabi bok ne kwop wé. Yenabi ne ki sukdu subot Yefun Allah bi Pakwerut gato ben sukndo tepsu Yefun Allah mit ne, sarewo nin bi amui gu yenabi ne kwop wé re. Suk ne sor nde, wo gabere nin dakai meret os wa Yefun Allah bi Pakwerut gato Kristus ne, orete nin gu An kwop wé re.
44007053	Yefun Allah bi sukduno ne, Yefun Allah tarubot malaikat mwa neya. Nin da jam sukduno ne, sarewo nin yo benbot sukduno ne nde."
44007054	Yepasye mwa gato sum mone jam suk gato Stefanus ki ne, orge án maskwa, án on sa ket Stefanus ndo nde.
44007055	Sarewo Yefun Allah Gen bok nggwa mo Stefanus, orete Stefanus sok mu nim mo gu. Stefanus me Yefun Allah gato gum kok sye wai o re, an me Yefun Yesus ti tak Yefun Allah de syim ge, Yefun Yesus bi suktinggi tepsu Yefun Allah sino mone.
44007056	Sane Stefanus ki do, "Nin me suk gato ji me ré et. Ji me gu kak, ete ji me Yesus gato ye kendo do Yetu bi Pa, An ti tak Yefun Allah de syim ge, An bi suktinggi tepsu Yefun Allah mone."
44007057	Yepasye mwa ne bariwa suk gato Stefanus ki ne, sane án rem án syim kewa án dabe. Án syim kewa án dabe saresa, án saiye, án bapu daret subere án jam sukdu gato Stefanus ki ne o nde, ete án kas mu but Stefanus,
44007058	án tik Stefanus án jurin bot bur mu kom mo kota de nden. Mone án am Stefanus su jok subere Stefanus kwop. Yé gato ma sokwa yé am Stefanus su jok ne, án jogru án bi san de nden ne wé. San ne yé syo nai yetu ge dik yo gato gum do Saulus mewa.
44007059	Yé am Stefanus saresa, Stefanus ki nai Yefun Yesus do, "Yefun Yesus, ji bi Yekwesu, Nan nai ji gen, Nan mewa."
44007060	Stefanus tu an umsu mo bur, ete an saiye do, "Yefun, ji bi Yekwesu, Nan syo sukye nai yepasye ré mo sukibit gato an ben nai ji nde. Nan misyar sor." Stefanus ki or sa, an kwop re.
44008001	Saulus gato ti mone, an nut do, ndo it, ye gu Stefanus kwop wé re. Kadit kam gane, yé ben sukye nai ye gato onyar kem mo Yefun Yesus gato kem mo Yerusalem. Sane yé mwa ne sino titi mu rut, deyo mu mo bur Yudea, deyo mu mo bur Samaria, wo yerasul sor ete kem mo Yerusalem.
44008002	Yetu ge bok yo gato ben suk tepsu Yefun Allah mit anato bi Stefanus mukri mo makwe. Yé ne wo nderku Stefanus ndo nde.
44008003	Saulus werwa ben sukye nai ye gato sok mo Yefun Yesus bi rus-i. Saulus mubot nu, an do ku ye gato onyar kem mo Yefun Yesus it yo, an ben sukye nai yebris si nggon ne sino, an gwat mu sok mo penjara.
44008004	Ye gato titi mu rut ne, án duno nje subot os ndo gato Yefun Allah fro wa men yetu ne mo pe mwa gato án mu mone.
44008005	Filipus mu mo kota dik yo mo bur Samaria. Filipus ki sukdu subot Yefun Yesus mone. An ki subot Yekwesu gato Yefun Allah syogat ma mo bur ré wa nai men yetu kadit sukye ete jowa men.
44008006	Yé mwa mone jam suk gato Filipus ki ne. Yé mwa me suk gato Filipus ben, gato kadum Yefun Allah bi suktinggi mone, sane sor yé mwa ne yeket. Sane yé mwa ne sino jamwa suk gato Filipus ki ne pe.
44008007	Filipus kadum Yefun Allah bi suktinggi, an syun semda wé kadit yé mwa gato semda ben ne. An syun semda ne wé saresa, yé mwa ne saiye. Yé bok yo o gato syim út e, gwes út e ne, an ben ge dom re.
44008008	Sane yé mwa mo kota ne mit iwa suk gato Filipus ben ne.
44008009	Mo kota ne, nam it, yewon ge dik yo gato gum do Simon, an kwa syua e, an me suk e, an tik suk kadit nje e ne. Yé mwa ne sino mo bur Samaria yeket Simon. Sane Simon bes an nggwa kok mone, an ki do, an sa, nggi wai kadit ye yi neya.
44008010	Yepasye si pa wokgan, yé mwa ne sino jamwa suk gato an ben ne pe. Yé mwa ne ki do, "Simon ré ku suktinggi kadit Yefun Allah gato ye ki do, 'Suktinggi gato sye wai.' "
44008011	Nam it, Simon ben yé mwa ne yeket suk gato an ben sato tik suk kadit nje e ne, sane yé mwa ne simo an.
44008012	Sarewo Filipus ma ki sukdu subot os ndo gato Yesus Kristus kak wa men yetu subere Yefun Allah nai men gum sok mo An bi rus-i, ete An tepsu men bi Yekwesu mone. Filipus ki sukdu mwa ne subot Yesus Kristus sa, yé mwa ne bi sukjimnut sye mo Simon o nde, wo yé mwa nai sukjimnut do, án onyar kem mo sukdu gato Filipus ki ne sor, orete Filipus ras án mo syur, yebris si nggon sino.
44008013	Simon dakai nai sukjimnut do, an simo os be gato Yefun Yesus kak ne, an onyar kem mo sukdu subot Yefun Yesus ne, orete Filipus ras Simon mo syur. Orge Simon simo Filipus mu mo pe mwa gato Filipus mu mone. Filipus kadum Yefun Allah bi suktinggi mo suk gato an ben ne, sane Simon yeket suk gato Filipus ben ne, Simon nutbot ndo nde.
44008014	Yerasul mwa gato kem mo Yerusalem jam do nje mo bur Samaria onyar kem mo Yefun Allah bi sukdu sa, yerasul syogat yerasul ge we gato Petrus si Yohanes mu ku nje mone.
44008015	An we mu kom motu sa, an we ki suk su Yefun wa nje mo bur Samaria, subere Yefun Allah Gen bok nggwa mo án,
44008016	we kom mone Yefun Allah Gen yo bok nggwa mo nje mo bur ne mo nde tó. Án bi nggwa mo Yefun Yesus tepsu án bi Yekwesu, ete Filipus ras án mo syur, Filipus ki Yefun Yesus gum mone, sarewo Yefun Allah Gen yo bok nggwa mo án nde tó.
44008017	Sane Petrus si Yohanes ak syim mo án, orge Yefun Allah Gen bok nggwa mo án re.
44008018	Simon me an we ak syim mo nje, orete Yefun Allah Gen bok nggwa mo nje ne, sane Simon gwat sugum wa syo nai an we, Simon ki do,
44008019	"Ye we, nin ka we os syo suktinggi nai ji subere ji nggiwa ji ak syim mo nje, subere yé mwa gato ji ak syim mó, bere Yefun Allah Gen bok nggwa mo nje ne."
44008020	Petrus ki do, "Mban! Nan nut do, nan so suk gato Yefun Allah dakai syo yi ne, nan so su sugum bado? Sane nde! Nan si nan bi sugum ges mo bot gesyos et!
44008021	Nan bi nan nggwa mo Yefun Allah sisu sangge nde tó, sane nan si men ka we ak syim mo nje nde, nan si men ka we ben suk sino nde.
44008022	Nan nut mo nan mit do, nan so Yefun Allah Gen su sugum, sukjimnut ibit anane. Sane nan kwet kadit sukjimnut ibit ne et. Nan ki suk su Yefun subere Yefun Allah yo maskwa nan mone o nde, subere Yefun yo nutbot nan bi sukjimnut ibit ne o nde.
44008023	Nan ki suk su Yefun, we ji jam do, nan bi sukjimnut ibit, ben sato sukjimnut ibit ne rai nan tepsu ye rai nan su bus."
44008024	Orge Simon ki do, "Saneyo, nin ka we ki suk su Yefun wa ji, subere ji yo ku sukye tepsu nin ka we bi sukdu-i nde."
44008025	Petrus si Yohanes ki sukdu subot suk gato an we me Yesus Kristus ben ne nai nje jam. An we ki sukdu subot men bi Yekwesu Yefun Yesus nai nje mone jam, orge an we satu mu mo Yerusalem. An we mubot os, an we ki sukdu subot os ndo gato Yesus Kristus kak wa men yetu ne nai nje mo kampung bok yo mo bur Samaria.
44008026	Yefun Allah bi malaikat ge dik yo ku Filipus, ete ki nai an do, "Nan mu nden, nan mu mo os gato mu kadit kota Yerusalem mu kom mo kota Gaza. Os ne mo pe gato kwe yo kom mo nde."
44008027	Sane Filipus mu. An mu nden saresa, an ku yetu ge dik yo gato ma kadit bur Etiopia. Ye ne, ye bes an wa an ben suk su nggon yepasye gato gum do Kandake, sane ye tik an koijo wé re. Nggon ne, yeratu gato jowa nje mwa ne mo bur Etiopia. Ye gato Filipus ku ne, ye bes gum yepasye, an mewa nggon yeratu bi suk mwa ne. Yepasye ne ma kadit Yerusalem satu mu mo an bi bur-i. An mu mo Yerusalem wa an som Yefun Allah, orge an ma re.
44008028	Yepasye ne satu mu mo an bi bur-i. An mu, an kem mo kwem gato kuda tik ket bur saresa, an baca buku dik yo gato yenabi Yesaya krom.
44008029	Yefun Allah Gen ki nai Filipus do, "Nan mu karowa kwem ne et."
44008030	Sane Filipus kas mu karowa kwem ne. An jam yepasye ne baca yenabi Yesaya bi buku. Sane Filipus ndo mo an do, "Yenggras, nan jam suk gato nan baca ne, bado?"
44008031	Yepasye ne ki nai Filipus do, "Ji jam nde ware, wo ye gato jam ete ki rer nai ji sa, bere ji jam." Sane an kiwa Filipus it kem mo kwem mit ne si an mu sino.
44008032	Yepasye ne baca sukdu mo Yefun Allah bi sukdu sare do, "An tepsu domba gato ye gwat mu, ye gu kwop wé. An tepsu domba gan gato ye tot go wé, ete An yo ba su nde. An kem not, An yo ki sukdu kwa dik yo dom nde.
44008033	Ye ki An ket kwayo-kwayo ben An damen, ye ben sukye nai An, sarewo An yo ben suk yo siri mo nde. Ye gu An kwop wé kadit bur ré, sane ye yo nuk subot An bi dat nde."
44008034	Yepasye ne baca sukdu ne, orge an ki nai Filipus do, "Nan ki rer nai ji subot sukdu ré et, yenabi krom subot je u ne? An krom subot an dakai, bado, ye yi, e?"
44008035	Sane Filipus ki rer subot sukdu ne nai yepasye ne jam, orge Filipus waii ki rer subot os ndo gato Yesus Kristus kak wa men yetu subere Yefun Allah nai men gum sok mo An bi rus-i, Filipus ki rer wa yepasye ne jam dom.
44008036	Yepasye ne si Filipus simo kwem muket os mit saresa, an we ma kom mo pe gato syur ok mó. Sane yepasye ne ki do, "Syur anare, nan ras ji mo syur ré et, suk yo yawa nan ras ji mo syur ré bado?" [
44008037	Filipus ki do, "Nan onyar kem mo Yefun Yesus su nan mit dik si nan onyar dik yo, bere ji ras nan mo syur re." Yepasye kadit bur Etiopia ne ki do, "Ji onyar kem mo Yefun Yesus, Yefun Allah bi Gan ne it."]
44008038	Yepasye ne syogat kuda gato tik kwem ne ti yei, orge an we is mu mo syur. An we syo syur ne an we ti mo syur miten, orge Filipus ras yepasye ne mo syur.
44008039	An we mu nden kadit syur ne. Sugane it, Yefun Allah Gen gwat Filipus mu mo pe yi gato ko kadit yepasye ne o re. Yepasye ne gensu, an yo ku Filipus o nde, wo yepasye ne dakai mu mo an bi bur-i, an mit iwa suk gato Filipus ben su an ne.
44008040	Yefun Allah Gen gwat Filipus mu kom mo kota Asdod or, Filipus muket os gato mu mo kota Kaisarea. An muket os ne saresa, mo kota bok ne sino mo os miten, an ki sukdu subot os ndo gato Yesus Kristus kak wa men yetu. An kibot sukdu ne sane sor kom mo kota Kaisarea.
44009001	Tomgane Saulus iwa ben sukye nai yé mwa gato onyar kem mo Yefun Yesus, an iwa gu yé ne kwop wé. Saulus mu ku yekwesu gato gum kok wai mo Yefun Allah bi nu.
44009002	An ndekwa yekwesu ne krom surat wa an gwat mu mo yekwesu mo ye Yahudi bi nu ari bok yo mo kota Damsyik. An ndekwa surat gato syo suktinggi nai an subere an do ku ye gato onyar kem mo Yefun Yesus mo Damsyik it yo, an nggiwa but yé ne, ete gwat satu ma mo Yerusalem.
44009003	Saulus muket os mu mo Damsyik, an mu karowa Damsyik saresa, an gensu sukru sye gato rer-rik kadit gu, sukru ne rer-rik ne rek wairi wa an.
44009004	Saulus ges gwa mo bur. An jam yetu ge dik yo ki sare do, "Saulus, Saulus, nan ben sukye nai Ji wa suma ne?"
44009005	Saulus ki do, "Yenggras, Nan gum sa u ne?" Yefun Yesus ki do, "Ji gum do Yesus. Nan ben sukye nai Ji bu.
44009006	Nan ben suk sane o nde, wo ré yo, nan sun nan mu mo kota Damsyik et. Mone yetu ge dik yo bere ki rer nai nan subot suk gato bere Ji syaugat nan ben ne."
44009007	Yé bok yo gato simo Saulus mubot os, án da jam Yefun Yesus ki sukdu ne, sarewo án yo ku Yefun Yesus gro nde. Sane yé bok ne ti not, án yo ki suk yo mo nde, án nutbot ndo nde.
44009008	Saulus sun kadit bur, an gro rek ware, an yo me nden ndo nde, an gro ndu re. Sane yé bok ne ós jowa an syim gwat an mu mo kota Damsyik.
44009009	An gro ndu kom mo kam gri rek. Su kam gri rek ne an yo git sugit nde, an da syur dom nde.
44009010	Yetu ge dik yo, gato gum do Ananias, an onyar kem mo Yefun Yesus, an kem mo kota Damsyik. An kem mone, an me suk yo tepsu an semda, wo an yo sem nde. Sugane Yefun Yesus ki nai an do, "Ananias o." Ananias ki do, "Yefun, ji bi Yekwesu, ji anare."
44009011	Yefun Yesus ki nai an do, "Nan mu mo Yudas bi nu-i mo os gato gum do, os ri, orete yo, nan meret Saulus gato bi nat-i mo Tarsus, we Saulus kem mo nu ne. Ré yo, an ki suk su Yefun Allah mone.
44009012	Saulus ki suk su Yefun sa, Saulus me suk tepsu an semda, wo an yo sem nde. An me yetu ge dik yo gato gum do Ananias ma ku an ete ak syim mo an su subere an gro ndo satu re."
44009013	Ananias ki do, "Sarewo Yefun, ji jam ye nuk sukdu subot ye ne. An ben sukye nai ye gato onyar kem mo Nan mo kota Yerusalem.
44009014	An ma more, an gwat yekwesú mo Yefun Allah bi nu bi surat gato syo suktinggi nai an subere an but men yé mwa ne sino gato nai Nan tepsu men bi Yekwesu."
44009015	Sarewo Yefun Yesus ki nai Ananias do, "Nan mu sor! Ji bes an wa an mu ki subot suk gato Ji ben ne nai ye Israel si yewis yi si bi yekwesu-i.
44009016	Bere Ji dakai kadum nai an do, an gwat Ji gum mu ki nai yé mwa ne sino yo, bere an ku sukye ndo nde mone."
44009017	Sane Ananias mu mo nu gane, ete an sok mo nu mit. Ananias ku Saulus mone, orge an ak an syim mo Saulus. An ak an syim mo Saulus sa, an ki do, "Saulus, ji bi nji, Yefun Yesus gato nan ku mo os mit sugato nan ma more, An anato men bi Yekwesu. Yefun Yesus ne syogat ji ma ku nan, subere ji ak ji syim mo nan subere nan gro ndo satu, si Yefun Allah Gen bok nggwa mo nan dom."
44009018	Sugane it, suk yo tepsu boge dar sombok wé kadit Saulus gro, orete an gro ndo satu. Sane an sun, ete Ananias ras an mo syur.
44009019	An git sugit, orete an kaim nggi satu. Saulus kem si ye gato onyar kem mo Yefun Yesus ne mo kota Damsyik kam bok yo o.
44009020	Sugane Saulus faiya mo ye Yahudi bi nu ari bok yo mone. An ki bi sukdu-i sare do, "Yefun Yesus anato Yefun Allah bi Gan."
44009021	Yé mwa gato jam an bi sukdu-i ne yeket, yé mwa ne ki do, "Ye gare anato ben sukye nai ye gato nai Yefun Yesus tepsu án bi Yekwesu mo kota Yerusalem, bado? An ma more wa but ye gato onyar kem mo Yesus Kristus, ete gwat mu mo yekwesú mo Yefun Allah bi nu mo Yerusalem, bado?"
44009022	Kamdik-kamdik, Saulus faiya nggi o, nggi o, nggi o mone sor, ye Yahudi mone jam rer do, sangge, Yefun Allah syogat Yesus Kristus ma mo bur ré wa nai men yetu kadit sukye ete jowa men. Ye Yahudi mo kota ne yo ku os wa duwer Saulus mo sukdu ne nde.
44009023	Kam bok yo rek, orete ye Yahudi nggau yeko wa gu Saulus kwop wé.
44009024	Noru nombrak yeko ne eswa an mo kota bi ros syo, subere ye gu Saulus kwop wé, sarewo Saulus jamwa re.
44009025	Sane, noru dik yo, yé gato simo Saulus bok Saulus mo syu bo gato sye. Án sa Saulus is su syu bo ket nusyo kot mo ros gato ye gat wa nden wa kota ne mu kom mo bur mo kota de nden, orge Saulus mu re.
44009026	Saulus mu mo Yerusalem. An mu kom motu sa, an werwa an ku ye gato onyar kem mo Yefun Yesus, ware yé bariwa ku an, yé nyuwa re, we yé nut do, Saulus yo onyar kem mo Yefun Yesus nde, wo Saulus meret os wa án sor.
44009027	Sarewo yetu ge dik yo gato gum do Barnabas mu ku Saulus, orge Barnabas top an mu mo yerasul bok ne. Barnabas ki nai yerasul do, "Tomgato Saulus mu mo kota Damsyik, mo os miten, an ku Yefun Yesus. Yefun Yesus ki suk su an mone. Sane dom, mo kota Damsyik, Saulus faiya subot Yefun Yesus. Saulus ki sukdu subot Yefun Yesus nai yé mwa mone, an yo nyuwa nde."
44009028	Sane yerasul yo nyuwa Saulus o nde, Saulus si yerasul bok ne kem mone sino. Saulus mubot Yerusalem, an ki sukdu subot Yefun Yesus, an yo nyuwa nde.
44009029	An ki sukdu subot Yefun Yesus nai ye Yahudi gato ki suk su a Yunani ne jam. An si ye Yahudi ne duwer yu mo Yefun Yesus bi sukdu-i ware, ye Yahudi nggau yeko wa gu an kwop wé.
44009030	Ye gato onyar kem mo Yefun Yesus jam do ye Yahudi nggau yeko wa gu Saulus sa, yé top Saulus mu sare ti mu mo kota Kaisarea kadit, orge yé syogat Saulus mu mo kota Tarsus ne o.
44009031	Sane ye gato onyar kem mo Yefun Yesus mo bur Yudea, bur Galilea si bur Samaria yo ku sukye o nde, án sino kem not. Yefun Allah Gen ben yé mwa ne nggi. Yefun Allah Gen ós ben yé mwa ne onyar kem mo Yefun nggi wai o. Yé mwa ne jammo Yefun Yesus, sane yé mwa yo o waii nai Yefun Yesus tepsu án bi Yekwesu ne dom, ete si án sok ari sino.
44009032	Petrus mubot pe mwa ne sino, an mu ku yé gato onyar kem mo Yefun Yesus. Kam dik yo an mu ku ye gato onyar kem mo Yefun Yesus mo kota Lida.
44009033	Mone an ku yetu ge dik yo gato gum do Eneas. Eneas gwes út, an yo ti ndo nde, an sem sane sor kom mo tahun munggwo.
44009034	Petrus ki nai Eneas do, "Eneas, Yesus Kristus ben nan ge it. Nan sun, nan pam nan bi sun et." Sugane it, Eneas sun re.
44009035	Yé mwa gato kem mo kota Lida si kota Saron ne me Eneas gato Yesus Kristus ben ge re, sane yé mwa mone brek kadit os ibit, ete ma jammo Yefun Yesus tepsu án bi Yekwesu.
44009036	Nggon ge dik yo gato onyar kem mo Yefun Yesus kem mo kota Yope. Nggon ne gum do Tabita (su a Yunani, mom gum do Dorkas, gato bi sukjimnut do rusa). Nggon ne ben sukndo petok sor, mom syo suk nai ye gato yewa suk petok sor.
44009037	Sugane nggon ne i, or mom kwop re. Ye mus mom mukri, orete ye grem mo gumwak mo nim mo nu gwes kok dik yo.
44009038	Kota Yope si kota Lida karowa yu. Yé gato onyar kem mo Yefun Yesus mo kota Yope jam do Petrus kem mo kota Lida sa, án syogat yetu ge we mu kar Petrus ma kekro. Ye we ne wergat Petrus do, "Nan ma men mu kekro se!"
44009039	Petrus si an we mu kadit kota Lida ma mo kota Yope. Petrus ma kom mo kota Yope sa, ye we top Petrus mu mo gumwak mo nim mo nu gwes kok ne. Nggonna mwa ti wairi wa Petrus. Nggonna ne wo, án kadum san gato Dorkas bit ete syo nai án sugato Dorkas mbau, ete kem su án tó.
44009040	Petrus syogat án sino mu nden kadit gumwak ne. Orete Petrus tu an umsu, an ki suk su Yefun. An ki suk su Yefun, orete an sokwa Dorkas mukri, ete an ki do, "Dorkas, nan sun se!" Dorkas gro rek it anane. Dorkas gro rek, mom me Petrus, mom sun, mom kem.
44009041	Petrus jowa mom syim ós mom ti, orge Petrus kendo yé gato onyar kem mo Yefun Yesus ma si nggonna ne ma, or Petrus ki do, "Yefun anato sun Dorkas mbau satu re."
44009042	Yé mwa ne sino mo kota Yope jam sukdu subot Dorkas ne, sane yé mwa mone nai sukjimnut dik do, sangge Yefun Allah syogat Yesus Kristus ma mo bur ré tepsu Yekwesu wa nai men yetu kadit sukye ete jowa men, sane yé mwa ne jammo Yefun Yesus tepsu án bi Yekwesu mone it.
44009043	Petrus kem mo kota Yope kam bok yo o. An kem mo Simon bi nu. Simon anato ye gato ben suk su suge da.
44010001	Yetu ge dik yo gato gum do Kornelius kem mo kota Kaisarea. Kornelius an ye Roma bi yesukmise bi yesu. An jowa bi yemsok yetu ka wotin dik. An si bi yemsok ne ma kadit bur Italia.
44010002	An si an bi rus-i ne sino jammo Yefun Allah, án sino un Yefun Allah su án mit dik. Kornelius ós ye Yahudi gato yewa suk su suk mwa. An ki suk su Yefun petok sor.
44010003	Kam dik yo, jam gri, kre, an me suk tepsu an semda, wo an yo sem nde. An me Yefun Allah bi malaikat ge dik yo rer re. Malaikat ne ma ku an, malaikat ne ki do, "Kornelius o!"
44010004	Kornelius sokwa malaikat ne, an nyu, an ki do, "Yenggras, suma ne?" Malaikat ne ki do, "Nan ki suk su Yefun Allah sa, Yefun jam suk gato nan ndekwa ne. Yefun Allah me nan ós ye Yahudi gato yewa suk. Suk gato nan ben ne, Yefun Allah jam re, Yefun Allah mit iwa nan re.
44010005	Ré yo, nan syogat yetu ge bok yo mu mo kota Yope kar yetu ge dik yo mone gato gum do Simon, gato ye kendo do Petrus.
44010006	Simon Petrus kem mo bi yemuk, Simon bi nu mo sem de. Simon gato bi nu ne ben suk su suge da."
44010007	Malaikat ne ki sukdu ne, orge Kornelius kendo yetu ge we gato ós an mo an bi nu si yesukmise ge dik yo gato an onyar kem mó. Yesukmise ne un Yefun Allah su an mit dik dom.
44010008	Kornelius nuk subot suk mwa gato malaikat ki ne, orge an syogat an ka gri mu mo kota Yope.
44010009	Bi ik, kam ti ri, ye ka gri ne karowa kota Yope. An ka gri muket os ne tó, Petrus it mo nu yu gato ya wa an ki suk su Yefun.
44010010	Petrus on de, an mit i wa an git sugit, sarewo sugit yo jon nde tó. Ye kon sugit saresa, an me suk tepsu an semda, wo an yo sem nde.
44010011	An me gu kak or, suk yo sato san det sye sa ma bur. Ben sato ye rai nap at ne su bus, ete ye sa san det ne is ma bur.
44010012	Mo san det ne, an me suge gato gwes at wis mwa mó, an me suge yi sato kwis si ndam wis bok yo mone dom.
44010013	Sugane an jam Yefun Allah ki nai an do, "Petrus, nan mu, nan gu, nan kon, nan git et."
44010014	Petrus ki do, "Yefun, sane nde! Ji yo git sugit gato men ye Yahudi fowa git yo mo nde, wam dik yo dom nde."
44010015	Sarewo Yefun Allah ki nai Petrus wam dik yo o do, "Suk gato Yefun Allah ki ndo ne yo, nan ki do, suk ne ibit o nde, nan fowa suk ne o nde."
44010016	Petrus me san det is ma bur wam gri, or san det ne satu mo gu o re.
44010017	Petrus nalar mo suk gato an me tepsu an semda, an nutbot ndo nde. An nut mo an syidem do, "Yefun Allah duno ji sa u subot suk gato ji me ré ne?" Petrus nutbot suk ne saresa, ye kadum Simon bi nu nai ye ka gri gato Kornelius syogat ma ne, or an ka gri ma kom mo Simon bi nu, ete an ka gri ti mo nusyo de nden.
44010018	Orete ye ka gri ne ké do, "Simon Petrus kem mo nu ré, bado?"
44010019	Petrus nut subot suk gato an me ne saresa, Yefun Allah Gen ki nai an do, "Petrus, yetu ka gri meret nan.
44010020	Sane nan is mu mo bur ku an ka gri et. Nan simo an ka gri, nan bi sukjimnut we nde, we Ji anato syogat an ka gri ma kar nan."
44010021	Sane Petrus is, an ki nai ye ka gri ne do, "Ji anato Petrus gato nin ka gri meret ne. Nin ka gri ma wa suma ne?"
44010022	Ye ka gri ne ki do, "Ye Roma bi yesukmise bi yesu gato gum do Kornelius syogat men ka gri ma more. An ben sukndo tepsu Yefun Allah mit, an jammo Yefun Allah. Ye Yahudi mwa ne sino un an. An ku Yefun Allah dakai bi malaikat ge dik yo. Malaikat ne syogat Kornelius ndekwa nan mu ku Kornelius mo bi nu, subere Kornelius jam nan bi sukdu et."
44010023	Sane Petrus ki do, "Nin ka gri sok mo nu mit et. Nin ka gri sem more." Bi ik, ete Petrus sun. An si ye ka gri ne mu. Yé gato onyar kem mo Yefun Yesus mo kota Yope ne, yé deyo si án mu sino.
44010024	Án sem mo os noru dik, or bi ik, ete án sino mu kom mo kota Kaisarea. Kornelius si bi rus si bi yesyim bok yo gato Kornelius kendo ma ne, án sino eswa Petrus si nje ma mone.
44010025	Petrus kom mo nu sa, Kornelius ku an, ete Kornelius bare nggwa mo bur tepsu an som Petrus.
44010026	Sarewo Petrus bes Kornelius ti. Petrus ki do, "Nan ti sor! Ji yetu tepsu nan, sane nan som ji nde."
44010027	Petrus si Kornelius nuk sukdu saresa, an we sok mo nu mit. Mo nu mit ne, Petrus ku yé mwa gato sum mone.
44010028	Petrus ki nai yé mwa ne do, "Nin dakai jam men ye Yahudi bi agama duno men do, men fowa mu ku yewis yi. Men nuk sukdu su dom nde. Nin jamwa re. Sarewo kam nggwete Yefun Allah kadum nai ji do, sugit mwa ne ndo sino, sane dom, Yefun Allah kadum nai ji do, yetu mwa ne ndo sino, ye gato men fowa ku ne yo mo nde.
44010029	Sane nin kendo ji ma sa, ji ma sor, ji yo bariwa nde. Ji iwa ji jam suma ben anato nin ndekwa ji ba ku nin ne?"
44010030	Sane Kornelius ki do, "Kam atte, jam sare, jam gri kre, ji ki suk su Yefun mo ji bi nu saresa, ji gensu yetu ge dik yo gato it san rup-rek ti mo ji gwem.
44010031	An ti mone, an ki do, 'Kornelius, Yefun Allah jam suk gato nan ndekwa ne it. Yefun Allah me nan ós ye Yahudi gato yewa suk. Yefun Allah mit iwa nan.
44010032	Ré yo, nan syogat yetu ge bok yo mu kar Simon gato gum do Petrus kadit kota Yope ma. Petrus ne kem mo bi yemuk bi nu mo sem de. Simon gato bi nu ne ben suk su suge da.'
44010033	Sane, sugane it, ji syogat yé bok yo mu kar nan ma. Ji ki ndo mo nan, we nan ma ku men it are. Ré yo, men sino sum mo Yefun Allah gwem more wa men jam suk gato Yefun syogat nan ki nai men ne."
44010034	Sane Petrus ki do, "Ré ne, ji jam it. Yefun Allah ben An bi suk-i su yewis mwa ne sino tepsu yu re. An yo bes yewis dik yo kok wai kadit yewis deyo dom nde.
44010035	Yefun Allah nai nje sok mo An bi rus-i kadit yetu yewis mwa ne sino mo bur ré gato jammo An, ete ben suk ri tepsu Yefun Allah mit.
44010036	Yefun Allah taru sukdu subot men ye Israel ne do, An syogat Yesus Kristus ma mo bur ré wa kak os ndo wa men yetu subere Yefun Allah nai men gum sok mo An bi rus-i. Sane Yesus Kristus gato gum Yekwesu wa men sino ne kak os wa men si Yefun Allah kem ndo su yu re. Nin dakai jam sukdu ne mó re.
44010037	Sane dom, nin jam suk mwa gato Yefun Yesus ben mo bur Yudea. Ketke mo bur Galilea, Yohanes ki bi sukdu-i subot an ras nje mo syur, orete Yefun Yesus ben bi suk mwa ne kas.
44010038	Nin dakai jam do, Yefun Allah bes Yesus, ye Nazaret ne, orete Yefun Allah Gen bok nggwa mo Yefun Yesus, syo suktinggi nai Yefun Yesus. Nin jam do, Yefun Yesus mubot peyo-peyo, An ben sukndo, An ben ye gato i ne ge. Yé mwa gato biris bi yekwesu jom ne, An nai wé kadit biris bi yekwesu, ete ben yé mwa ne ge re. Yefun Allah sisu Yefun Yesus anato An nggiwa ben suk ne.
44010039	Men dakai me suk mwa ne sino gato Yefun Yesus ben mo kota Yerusalem si ye Yahudi bi bur ne sino, men me su men gro re. Ye mban An mo kwesukwin, ye gu an kwop wé sane,
44010040	sarewo kam we rek, ete Yefun Allah sun An kadit sukkwop o re. Yefun Allah kadum An nai nje me re.
44010041	Yefun Allah yo kadum An nai yé mwa ne sino me nde, wo yetu ge bok yo sor gato Yefun Allah bes wa ki sukdu subot suk gato án me su án gro ne. Yefun Yesus sun, orete Yefun Allah kadum An nai men dakai. Men ge bok yo ku An, men si An git sugit ete da syur sino.
44010042	Yefun Yesus syaugat men do, 'Nin mu ki sukdu subot os ndo gato Ji kak ne nai yé mwa jam et. Nin ki do, Yefun Allah bes Ji tepsu Yepasye gato ndobot yé mwa ne sino, ye gato mbau tó, sisu ye gato kwop nyim re.'
44010043	Yenabi mwa ne sino ki sukdu subot Yefun Yesus nai nje jam. Án ki do, ye gato onyar kem mo Yefun Yesus, bere ku os mone subere Yefun Allah yo maskwa ye ne mo sukibit gato an ben ne o nde, Yefun Allah yo nutbot sukibit ne o nde."
44010044	Petrus nuk sukdu saresa, Yefun Allah Gen bok nggwa mo yé mwa gato jam sukdu ne.
44010045	Ye Yahudi gato onyar kem mo Yefun Yesus gato si Petrus ma mone, án yeket, we án me Yefun Allah Gen bok nggwa mo yewis yi gato ye Yahudi nde.
44010046	Án jam Yefun Allah Gen bok nggwa mo yé mwa ne, we yé ki suk su a yi neya, yé bes Yefun Allah gum kok. Orge Petrus ki nai ye Yahudi gato si an ma kadit kota Yope ne do,
44010047	"Yewis yi ré, Yefun Allah Gen bok nggwa mó án tepsu men ye Yahudi, sane ndo sa, men ras án mo syur dom et."
44010048	Sane Petrus syaugat ye ras yé mwa mo syur sisu Yesus Kristus gum. Orge yé ne ndekwa Petrus kem mone su án kam bok yo o et.
44011001	Yerasul si ye gato onyar kem mo Yefun Yesus gato kem mo bur Yudea jam yé nuk sukdu do, "Yewis yi gato ye Yahudi nde, án kak án mit wa Yefun Allah bi sukdu-i, án onyar kem mo sukdu ne dom."
44011002	Sane tomgato Petrus mu mo Yerusalem, ye Yahudi gato onyar kem mo Yefun Yesus ne duwer Petrus mo suk gato an ben ne.
44011003	Tomgane ye Yahudi fowa ku yewis yi, sane án duwer Petrus sare do, "Nan mu ku yewis yi mo án bi nu wa suma ne? Nan si án git sugit sino wa suma ne?"
44011004	Sane, Petrus nuk subot suk gato ben to an ku yewis yi ete si yewis yi git sugit sino ne. Petrus nuk sukdu ne rer nai yé mone jam kadit ketke sor kom mo pe gato or mó.
44011005	Petrus ki do, "Ji kem mo kota Yope, ji ki suk su Yefun saresa, ji me suk tepsu ji semda, wo ji yo sem nde. Ji me suk yo sato san det sye is ma bur. Ben sato ye rai nap at su bus, ete ye sa san det ne is ma bur kom mo pe gato ji kem mó.
44011006	Ji sokme suk gato mo san det mit. Ji me suge gato gwes at wis mwa mó. Ji me suge yi sato kwis si ndam wis bok yo mone dom.
44011007	Orge ji jam Yefun Allah ki nai ji do, 'Petrus, nan mu, nan gu suge mwa ne, nan kon, nan git et.'
44011008	Ji ki do, 'Yefun, sane nde! Ji yo git sugit gato men ye Yahudi fowa git yo mo nde, wam dik yo dom nde.'
44011009	Yefun Allah ki nai ji wam dik yo o, An ki do, 'Suk gato Yefun Allah ki ndo ne yo, nan ki do, suk ne ibit o nde, nan fowa suk ne o nde.'
44011010	Ji me san det is ma bur wam gri, or san det ne satu mo gu o re.
44011011	Sugane ye ka gri gato Kornelius syogat ma kadit Kaisarea ma kom mo nu gato ji kem mone.
44011012	Yefun Allah Gen ki nai ji do, 'Nan simo ye ka gri ré. Nan bariwa nde.' Yetu ge mumat ré gato onyar kem mo Yefun Yesus si ji si ye ka gri ne mu motu sino. Men sino kom mo Kaisarea ne, or men sok mo yenggras gane bi nu mit.
44011013	Yenggras Kornelius ne nuk sukdu su men subot malaikat gato an ku ne. An ki do, malaikat ne syogat an sare do, 'Nan syogat yetu ge bok yo mu kar Simon gato gum do Petrus kadit kota Yope ne ma.
44011014	Petrus ne bere gwat sukdu subot os ndo wa nan, an ki sukdu subot os ndo gato Yesus Kristus kak wa men yetu, subere nan si nan bi rus-i sino ku os wa nin titi fro wé kadit bot gesyos, ete nin kem ndo to kapyo mato kapyo.' "
44011015	Petrus ki o do, "Ji nuk sukdu su nje mo Kornelius bi nu ne saresa, Yefun Allah Gen bok nggwa mo án tepsu Yefun Allah Gen bok nggwa mo men su ketke ne.
44011016	Orete ji napakom sukdu gato Yefun Yesus ki mó re, sare do, 'Yohanes ras nin mo syur, sarewo Yefun Allah bere syogat Yefun Allah Gen bok nggwa mo nin ben sato Yefun Allah ras nin mo An Gen anane.'
44011017	Ji me Yefun Allah Gen bok nggwa mo yewis yi ne tepsu Yefun Allah Gen bok nggwa mo men ye Yahudi gato onyar kem mo Yesus Kristus tepsu men bi Yekwesu ne, sane ji yo duyawa suk gato Yefun ben ne nde, Yefun Allah nai yewis yi sok mo An bi rus-i si men ye Yahudi ne sino."
44011018	Petrus nuk subot sukdu ne, yé mwa mone jam or sa, yé duwer Petrus mone o nde. Yé un Yefun Allah, yé ki do, "Ré yo, Yefun Allah kak os wa men ye Yahudi sok mo An bi rus-i sor nde, wo An kak os wa yewis yi sok mo An bi rus-i ne dom. Yefun Allah kak os wa yewis yi ne kwet kadit os ibit, ete kem ndo to kapyo mato kapyo."
44011019	Ye gu Stefanus kwop wé, orete ye ben sukye nai ye gato onyar kem mo Yefun Yesus. Sane án syo yu, deyo mu kom mo bur Fenisia, deyo mu mo bur Siprus, deyo mu mo kota Antiokhia. Mo bur gato án mu kom mone, án ki sukdu subot Yefun Yesus nai yewis ye Yahudi sor re.
44011020	Sarewo ye deyo, ye Siprus si ye Kirene, mu mo kota Antiokhia. Mone án ki sukdu subot os ndo gato Yefun Yesus kak wa men yetu nai yewis yi neya jam dom.
44011021	Yefun Allah sisu án mo suk mwa gato án ben ne. Sane yé mwa nai sukjimnut do, án brek kadit os nyim, ete án jammo Yefun Yesus tepsu án bi Yekwesu, án onyar kem mo Yefun Yesus it.
44011022	Ye gato onyar kem mo Yefun Yesus mo Yerusalem ne jam sukdu subot suk gato bor mo kota Antiokhia, sane anato yé syogat Barnabas mu mo kota Antiokhia ne.
44011023	Barnabas mu kom motu sa, an me sukndo gato Yefun Allah dakai ben su yewis yi gato onyar kem mo Yefun Yesus mone. An me do, Yefun Allah ós yé ne ben suk tepsu Yefun Allah mit. Barnabas mit iwa suk gato an me ne. Barnabas ki do, "Nin mit dik wa Yefun Yesus sor, nin brek kadit Yefun Yesus bi os gato ndo ne nde."
44011024	Barnabas sa, an ye gato ben sukndo. Yefun Allah Gen bok nggwa mo an pe sor. An onyar kem pe mo Yefun Yesus. Sane Barnabas tik yé mwa mone mit anato yé mwa ne brek kadit os nyim, ete án jammo Yefun Yesus tepsu án bi Yekwesu.
44011025	Orge Barnabas mu kadit kota Antiokhia. An mu mo kota Tarsus. An meret Saulus mone.
44011026	An ku Saulus sa, an kar Saulus ma mo kota Antiokhia. Mone Saulus si Barnabas duno yé mwa gato onyar kem mo Yefun Yesus ne sor kom mo tahun dik. Mo Antiokhia, ye kendo ye gato onyar kem mo Yesus Kristus ne gum do, ye Kristen. Ye yo kendo gum ye Kristen mo nat yi nde tó, ye kendo gum ye Kristen mo kota Antiokhia nyim wé re.
44011027	Sugane yenabi ge bok yo mu kadit Yerusalem ma mo Antiokhia.
44011028	Yenabi ge dik yo gum do, Agabus. An ti mo yé mwa gwem, Yefun Allah Gen bok nggwa mo an, ete an ki do, "Kapyo tak, bere sukonde sye ma mo bur gato ye Roma jowa ré sino." (Ri ma, sangge, sukonde ne bor sugato Kladius jowa ye Roma.)
44011029	Sane ye gato onyar kem mo Yefun Yesus mone kibot, orge án nai sukjimnut dik do, bere án ós, án bi sugum mu nai ye gato onyar kem mo Yefun Yesus gato kem mo bur Yudea. Kadik-kadik syo sugum tepsu sugum gato án ku mó.
44011030	Án bi sugum bot Barnabas si Saulus. Ye we ne gwat sugum ne mu syo nai yekwesu gato mewa ye gato onyar kem mo Yefun Yesus mo bur Yudea.
44012001	Tomgane yekwesu yeraja gato gum do Herodes but ye gato onyar kem mo Yefun Yesus ge bok yo wa an ben sukye nai.
44012002	An syogat ye sap Yakobus gato Yohanes bi nji dosye ne su nyom kwop wé re.
44012003	Herodes jam do, ye Yahudi mit iwa suk gato an ben ne sa, an waii but Petrus o. An but Petrus su kam gato ye Yahudi konwa bi kam sye gato gum do Kam Sye Waiket ne, bi kam futmo, su kam ne yé git roti gato yo it nde.
44012004	Herodes but Petrus, orge an sok Petrus mo penjara. Mone, Herodes syogat yesukmise ge at mewa Petrus petok sor. Yesukmise ne bu dik yetu ge at ne. Sane yesukmise ne, bu at win yu mewa Petrus mone. Herodes nut mo an syidem do, "Ye Yahudi bi kam sye ne orete yo, ji ndobot Petrus mo yé mwa gwem."
44012005	Sane Herodes syogat yé mewa Petrus mo penjara, sarewo ye gato onyar kem mo Yefun Yesus, án ki suk su Yefun su án mit dik wa yé sombok Petrus wé kadit penjara ne.
44012006	Herodes nut do, ik, ete an ndobot Petrus. Tomgane Petrus sem mo yesukmise ge we ndet mo penjara. Ye rai Petrus su rantai. Yesukmise ge we yo o kewa nusyo de dom.
44012007	Petrus sem mit sa, an gensu Yefun Allah bi malaikat ge dik yo ma. Malaikat ne ben nu mit ne rer. Malaikat ne syimtok Petrus, malaikat ne sun Petrus, or malaikat ki do, "Nan sun kekro!" Sugane rantai ne sombok wé kadit Petrus syim.
44012008	Orge malaikat ki nai Petrus do, "Nan it nan bi san et! Nan it nan bi sandal et!" Sane Petrus it bi san si bi sandal, or malaikat ki o do, "Nan it nan bi san gato kam, or nan simo ji et."
44012009	Sane Petrus simo malaikat ne mu kadit penjara, sarewo an jam nde suk gato malaikat ben ne do, sangge, bado, an dakai semda, bado? Petrus nut mo an dakai do an semda bayok.
44012010	An we mu kadit yesukmise ge we gato mewa Petrus mo penjara, or an we wai kadit yesukmise ge we yo o gato mewa penjara bi nusyo. An we mu kom mo nusyo besi gato kewa kota. Nusyo ne dakai kak, ete an we muket nusyo ne. An we mu wikgan sa, Petrus gensu malaikat fres kadit an re.
44012011	Sugane Petrus jam nggwa, an nut mo an syidem do, "Suk gato malaikat ben ne sangge! Ré ne, ji jam rer re, Yefun Allah syogat an bi malaikat ne ma nai ji kadit Herodes syim. Malaikat ne nai ji kadit sukye mwa gato ye Yahudi iwa ben nai ji re."
44012012	Petrus jam do, sangge an syesyar kadit penjara ne sa, an mu mo Maria bi nu. Maria anato Yohanes gato ye kendo do Markus bi im. Mo nu ne yé mwa ne sum ki suk su Yefun.
44012013	Petrus nggo nusyo mo de nden, ete nggon gato ós mo nu ne gato gum do Rode ma wa kak nusyo wa Petrus.
44012014	Rode ne jam Petrus ké sa, mom mit iwa ndo nde sane sor mom yo kak nusyo nde, wo mom kas satu mo nu mit, mom ki nai yé mwa mone do, "Petrus ma it!"
44012015	Yé ki do, "Mban! Semda ben nan ko ré go!" Sarewo Rode kigat sor, mom ki do, "Sangge, Petrus ma it!" Orge, yé ki o do, "Sane nde, malaikat gato ka sa an anato ma ne bayok."
44012016	Yé duwer yu mo nu mit saresa, Petrus nggo nusyo de nden ne gat sor. Sane yé kak nusyo wa Petrus, yé ku an sa, yé yeket ndo nde.
44012017	Petrus bes an syim wa nje mone subere yé not, ete jammo an bi sukdu-i. An nuk sukdu subot suk gato Yefun Allah kar an wé kadit penjara ne. Petrus nuk sukdu ne, or an ki o do, "Nin mu nuk sukdu ne nai Yakobus si ye gato onyar kem mo Yefun Yesus jam sino et." Petrus ki sane, orge an mu mo pe yi o re.
44012018	Ik nyotkwo, yesukmise gato mewa penjara ne yo ku Petrus nde. Yesukmise ne nalar, án kwabom kro, án ndobot yu do, "Petrus, mo u ne?"
44012019	Herodes syogat yé muya-muma meret Petrus ware, án yo ku nde. Orge Herodes ndobot yesukmise gato mewa penjara ne, ete an syogat ye gu yesukmise ne kwop wé. Orge yeraja Herodes ne mu kadit bur Yudea. An mu kem mo kota Kaisarea nam gan.
44012020	Yeraja Herodes ne, an maskwa ket ye Tirus si ye Sidon. Sane ye Tirus si ye Sidon tepsu dik wa án mu ku Herodes, subere án si Herodes kem not, we án nai án bi sugit mo Herodes bi bur-i ne. Ye Tirus si ye Sidon meret os subere án si Herodes kem not. Sane ye Tirus si ye Sidon ne mu ku Blastus gato ós Herodes mo Herodes bi nu sye. Herodes onyar kem mo Blastus. Sane ye Tirus si ye Sidon ndek Blastus kak os wa án ku Herodes wa kibot suk, subere án si Herodes yo maskwa yu o nde, wo án jom syim, ete kem not.
44012021	Su kam gato yé fro wa kibot sukdu ne, Herodes it yeraja bi san gato ndo wai o re. An it san ne, or an mu kem mo yeraja bi kursi sye, orete an ki suk nai yé mwa gato sum mone.
44012022	Yé jam suk gato Herodes ki ne orge, ye saiye do, "Yeraja ré ki bi sukdu-i tepsu yetu nde, wo an ki bi sukdu-i tepsu an yefun dik yo kaii, an ki bi sukdu-i tepsu ye gato bi suktinggi mó."
44012023	Herodes iwa yé un an tepsu an yefun ge dik yo, sarewo Herodes yo bes Yefun Allah gum kok mone nde, sane, sugane it, Yefun Allah syogat malaikat dik yo ben Herodes i. Orge syumbar mwa git Herodes ku, ete ri ma an kwop re.
44012024	Sane Yefun Allah bi sukdu yé ki frekbot pe mwa ne, ete yé mwa waii jammo Yefun Allah bi sukdu ne o.
44012025	Barnabas si Saulus gwat sugum ne mu kom mo Yerusalem, orge an we satu mu mo Antiokhia kadit Yerusalem ne o. An we kiwa Yohanes gato gum do, Markus ne, sisu an we mu dom.
44013001	Ye gato onyar kem mo Yefun Yesus mo kota Antiokhia, án sum petok sor. Ye gato gum yenabi si yeguru ge at si án sum sino mone. Ye ka at ne gum do, Barnabas e, Simeon gato ye kendo do Ye te e, Lukius gato ma kadit Kirene e, Menahem gato ye kon si yeraja Herodes sino e, si Saulus.
44013002	Ye gato onyar kem mo Yefun Yesus mo kota Antiokhia sum wa som Yefun Allah. Án mewa án nggwa kadit sugit yei subere án ki suk su Yefun. Án ki suk su Yefun saresa, Yefun Allah Gen ki nai án do, "Nin bes Barnabas si Saulus wa an we ben suk gato Ji iwa an we ben ne et."
44013003	Sane yé gato onyar kem mo Yefun Yesus mo Antiokhia mewa án nggwa kadit sugit yei, án ki suk su Yefun. Orge án ak án syim mo Barnabas si Saulus, tepsu án syo Yefun Allah bi suktinggi nai ye we, ete án syogat ye we mu ki sukdu subot os ndo gato Yesus Kristus kak wa men yetu ne nai ye yi neya jam.
44013004	Yefun Allah Gen bes ye we wa mu ki sukdu subot Yesus Kristus, sane ye we mu mo kota Seleukia. Kadit ne o, ye we simo kapal dik yo mu mo ef Siprus.
44013005	Ye we mu kom mo kota Salamis sa, ye we kibot Yefun Allah bi sukdu subot Yesus Kristus mo ye Yahudi bi nu ari mone. Yohanes ós ye we bot os ne dom.
44013006	Ye we ne mubot ef Siprus ne sor, ye we mu kom mo kota Pafos. Mone ye we ku ye Yahudi ge dik yo gato gum do Bar Yesus. An yewon, an kidar nje do, an yenabi.
44013007	An si yenggras Gubernur mo ef ne tepsu yedik. Yenggras Gubernur gum do, Sergius Paulus. Yenggras ne sa, jam suk mwa. Sane yenggras syogat ye mu kar Barnabas si Saulus ma, we an iwa an jam Yefun Allah bi sukdu subot Yesus Kristus.
44013008	Sarewo Bar Yesus, yewon gane, an duwer Barnabas si Saulus. Su a Yunani yé kendo yewon ne gum do Elimas. Sane Elimas meret os wa an we subere yenggras Gubernur ne yo jammo sukdu gato ye we ki ne nde. Elimas werwa subere yenggras Gubernur ne yo onyar kem mo Yefun Yesus nde.
44013009	Sarewo Saulus gato ye kendo gum dik yo o do Paulus, Yefun Allah Gen bok nggwa mo an, orge Paulus sokwa Elimas, an ki do,
44013010	"Nan anato biris bi yekwesu bi pa-i, nan duwer nje mo suk mwa gato ndo ne bu. Nan kidar suk nggi, nan ki suk nan brek nden we. Yefun Allah bi sukdu ne sangge, wo nan ki do, sukdu ne ye kidar kaii, nan ki do, sukdu ne yo sangge nde. Yefun fro os ndo wa men yetu, sarewo nan duyawa os ne bu wa suma ne?
44013011	Sane su ré, Yefun Allah ben sukye nai nan it. Ré ne, Yefun Allah ben nan gro ndu yei, nan yo me suk sisu ndo o nde yei." Sugane it, Elimas jam suk yo kewa an gro, sane an gro ndu it. An yo me suk sisu ndo o nde. An meret nje wa ós jom an syim wa top an mu mo pe gato an iwa an mu mone.
44013012	Yenggras Gubernur me suk gato bor mo Elimas ne sa, yenggras ne yeket sukdu subot Yesus Kristus, an yeket Yefun Allah bi suktinggi gato bor mo Elimas. Sane yenggras ne nai sukjimnut dik do, an brek kadit os nyim, ete an jammo Yefun Yesus tepsu an bi Yekwesu, an onyar kem mo Yefun Yesus it.
44013013	Paulus si yé bok yo gato simo an mu kadit kota Pafos. Án sino it mo kapal mu mo kota Perga mo bur Pamfilia. Mone Yohanes, gato ye kendo gum do, Markus mu kadit yé bok ne. Yohanes satu mu mo Yerusalem.
44013014	Orge Paulus si an bi yesyim mu ne mu mo kota Antiokhia mo bur Pisidia. Paulus si an bi yesyim mu kom motu, orge kam Sabat, ye Yahudi bi kam sye, án sok mo ye Yahudi bi nu ari. Án kem ga mo nu ari mit ne.
44013015	Mo nu ari ne, ye baca sukdu mo Musa si yenabi bok yo o bi buku, orge yekwesu mo nu ari ne syogat ye mu ki sukdu nai Paulus si bi yesyim ne do, "Ji bi nji, nin bi sukduno yo wa ós men more it yo, nin ki mó et."
44013016	Sane Paulus ti, an bes an syim subere yé not ete jam suk gato an ki ne, orete an ki do, "Ji bi nji, ye Israel sisu yewis yi gato nyuwa Yefun Allah. Nin jammo suk gato ji ki ré et.
44013017	Yefun Allah gato jom men ye Israel ne, An bes men bi amui tepsu An dakai bi nje-i kadit yewis yi. Tomgatu men bi amui kem tepsu yemabe mo bur Mesir, Yefun Allah ben sukndo su men bi amui sane sor men bi yewis-i ne mwa wai o re. Tomgato Yefun Allah gwat men bi amui syesyar kadit bur Mesir, An bi suktinggi gato nggi wai o re, bor mone.
44013018	Men bi amui da ben sukibit mwa mo pe gato kwe yo kom mo nde, sarewo Yefun Allah yo misyar án nde, wo Yefun mewa án sor, kom mo tahun musyu at.
44013019	Yefun Allah gu yewis yi mufit mo bur Kanaan wé, orge Yefun Allah syo bur ne nai men bi amui tepsu án dakai bi bur-i.
44013020	Kadit kam gato men bi amui mu kem mo bur Mesir sor kom mo kam gato án mu kem mo bur Kanaan ne tepsu tahun wotin at musyu mek." "Men bi amui mu kem mo bur Kanaan, or Yefun Allah bes yekwesu gato ye kendo do yepasye gato ndobot nje subere yepasye ne jowa men bi amui, ye Israel ne. Yepasye ne tepsu yekwesu sor kom mo kam gato Yefun Allah bes yenabi Samuel tepsu yekwesu wa ye Israel.
44013021	Orge ye Israel ne ndekwa Yefun Allah bes yeraja dik yo tepsu yekwesu wa jowa án. Sane Yefun Allah bes Saul, Kis bi pa, kadit yewis Benyamin. Saul ne yeraja sor kom mo tahun musyu at.
44013022	Tahun musyu at ne, orete Yefun Allah is Saul ne wé. Yefun Allah bes Daud win Saul. Yefun Allah ki subot Daud ne sare do, 'Daud, Isai bi pa ne sa, an ben suk tepsu Ji mit. Suk mwa gato Ji iwa an ben bere an ben re.'
44013023	Yefun Allah waii bes Daud bi dat ge dik yo gum Yekwesu wa nai men ye Israel kadit sukye subere men kem ndo to kapyo mato kapyo, tepsu Yefun Allah tom su men ne. Ye ne gum do Yesus.
44013024	Yefun Yesus ne yo ma nde tó, Yohanes gato ras nje mo syur duno ye Israel sare do, 'Nin kwet kadit sukibit gato nin ben ne et.' Yohanes ki o do, 'Nin brek kadit os ibit ne, orge nin ma mo ji, ete ji ras nin mo syur.'
44013025	Karowa Yohanes ben bi suk-i mo bur ré or sa, an ki do, 'Nin nut do, je u anato ji ré ne? Nin nut do, ji anato Ye gato nin eswa ma ne bado? Nde re. Ji ré nde re, wo Ye ne boribot ji. Ye ne, ji iwa ben suk wa An yo, bere ji yo tepsu nde, ji gum wok teker mu bur ware. Bere ji gum yo tep wa ji sombok jamtu mo An bi sepatu dom nde.' "
44013026	Paulus ki o do, "Ji bi nji, men yé gato bi amui mo Abraham si nin yewis yi gato som Yefun Allah, men sino anato jam suktaru gato ma kadit Yefun Allah sare do, Yefun Yesus ma mo bur ré wa kak os ndo wa men subere men kem ndo to kapyo mato kapyo.
44013027	Sarewo ye gato kem mo Yerusalem si an bi yekwesu ne sino jam nde Yefun Allah bes Yefun Yesus kak os ndo ne wa men. Yé mwa gane da jam yenabi bi sukdu subot Yefun Yesus gato ye baca su ye Yahudi bi kam sye kam Sabat ne petok sor, sarewo yé jam nde re, wo yé syokom ye gu An kwop anato yenabi bi sukdu ne bor mone re.
44013028	Yé da ndobot Yefun Yesus, sarewo yé yo ku sukdu kwa dik yo gato Yefun Yesus ben ibit tep wa yé gu An kwop nde. Sarewo yé top Yefun Yesus mu mo Pilatus, yé kiwa Pilatus gu An kwop wé.
44013029	Sane yé ben sukye nai Yefun Yesus tepsu sukdu mwa gato yenabi krom ne. Yé ben sukye ne, orge yé nai An kadit kwesukwin, yé grem An mukri mo jokwak mit.
44013030	Sarewo Yefun Allah sun An kadit sukkwop ne or re.
44013031	Kadit ne o, kam bok yo rek, yé ku An. Yé gato sisu An kadit bur Galilea mu mo Yerusalem, yé ne ku An mó re. Su ré yé gato me Yefun Yesus su án gro ne, yé ne anato ki subot Yefun Yesus nai men ye Israel jam re.
44013032	Sane, ré ne, men ki sukdu subot os ndo gato Yesus Kristus kak wa men subere nin jam, sare do: suk gato Yefun Allah tom su men bi amui,
44013033	An ben wa men it. An sun Yefun Yesus kadit sukkwop, ete bes Yefun Yesus ne tepsu Ye gato ós men. Yeraja Daud krom sukdu mo Mazmur kedowe subot suk gato Yefun Allah ki nai An bi Gan, Yefun Yesus ne, sare do, 'Nan anato Ji bi Gan. Su kam ré it, Ji anato tepsu Nan bi Ai it.'
44013034	Sangge, Yefun Allah sun Yefun Yesus kadit sukkwop it. Yefun Yesus kaim yo mbras mo nde. Ye krom sane mó re. Yefun Allah ki nai Yefun Yesus sare do, 'Sukndo gato Ji dakai fro wa Ji ben su Nan, Ji tom su yeraja Daud ne, bere Ji benbot suk mwa ne su Nan re.'
44013035	Sane dom, Daud ki nai Yefun Allah mo sukdu yo gato an krom, sare do, 'Ye gato Nan dakai bes wa ben Nan bi suk-i, bere Nan yo misyar An mukri mbras nde.'
44013036	Mone Daud ki subot an dakai nde, wo Daud kibot Yefun Yesus. Daud dakai ben Yefun Allah bi suk-i ne, orge an kwop re. Ye bi an mo makwe tepsu ye bi an bi amui, orete an kaim mbras re.
44013037	Sarewo Yefun Yesus kaim yo mbras nde. Yefun Allah sun Yefun Yesus kadit sukkwop o re.
44013038	Saneyo, nin jammo suk gato ji ki ré et, Yefun Yesus anato kak os wa nin subere Yefun Allah yo maskwa nin mo sukibit gato nin ben ne o nde, An yo nutbot o nde. Ji anato ki subot os gato Yefun Yesus kak ne rer wa nin jam re.
44013039	Men jammo Musa bi sukduno-i, bere yo tep nde, wo men onyar kem mo Yefun Yesus sa, bere Yefun Allah yo ben sukye nai men tepsu sukibit gato men ben ne o nde, wo An ki do, men sa, tep wa sok mo An bi rus-i it.
44013040	Nin mewa nin dakai, sawe suk gato yenabi ki ne bor mo nin re. Yenabi ki Yefun Allah bi suktaru sare do,
44013041	'Nin yé gato sa Ji mo suk gato Ji ben ne, nin mewa nin nggwa sisu ndo et! sawe nin gensu suk gato Ji ben, ete bere nin kwop, we, bere su kam gato nin kem mo bur, Ji ben suk yo gato ben nin yeket, wo bere nin misyar re. Yé da ki rer wa nin jam, sarewo nin misyar tó.' " Paulus ki sukdu ne, orge
44013042	Paulus si Barnabas mu kadit ye Yahudi bi nu ari ne sa, yé mwa mone kiwa an we ma su kam Sabat, kam sye gato ne ma o, subere an we nukbot sukdu ne rer wai o.
44013043	Yé mwa gato mo nu ari ne syesyar sa, ye Yahudi si yewis yi gato sok mo ye Yahudi bi agama ne mwa boribot Paulus si Barnabas. An we nuk sukdu su yé mwa ne, an we ki do, "Yefun Allah fro os ndo wa men, An ben sukndo su men yetu dakai yi, sane nin bi nin nggwa wa nin ben An bi suk-i petok sor."
44013044	Kam Sabat, kam sye ne ma, or yé bok ne sino mo kota ne sum wa jam Paulus si Barnabas nuk sukdu subot men bi Yekwesu Yefun Yesus nai nje mone jam.
44013045	Ye Yahudi me yé mwa mit iwa ma jam an we bi sukdu-i, sane ye Yahudi ne on sa mone, we yé mwa ne misyar suk gato ye Yahudi bi yesu ki ne, wo yé iwa jam sukdu gato an we ki ne sor. Sane ye Yahudi ne kabor an we. An ki Paulus ket kwayo-kwayo mo sukdu gato Paulus ki ne.
44013046	Orge Paulus si Barnabas ki suk, an we yo nyu nde, an we ki pet mo nje mone do, "Men ka we ki Yefun Allah bi sukdu nai nin ye Yahudi nyim sor, wo nin bariwa sukdu ne. Nin nai sukjimnut do, nin bariwa nin kem ndo to kapyo mato kapyo, sane it yo, men ka we misyar nin it anare. Ré ne, men ka we mu ki sukdu ne nai yewis yi jam,
44013047	we, Yefun Allah syaugat men, An ki nai men do, 'Ji ben nan tepsu sukru wa yewis yi, subere an jam Ji bi sukdu ne rer, tepsu sukru rer ku yetu. Sane bere nan gwat Ji bi sukdu gato ós yetu brek kadit os ibit subere án kem ndo to kapyo mato kapyo. Ji bes nan subere nan gwat sukdu ne mu mo pe mwa mo bur ré iwedewe sino.' "
44013048	Yewis yi jam an we ki sane sa, án mit iwa, án un Yefun Allah mo sukdu subot men bi Yekwesu Yefun Yesus gato ye we ki ne. Ye gato Yefun Allah fro suga nyim wa sok mo An bi rus-i ne, wa kem ndo to kapyo mato kapyo, yé bok ne sino nai sukjimnut do, án brek kadit os nyim, ete án jammo Yesus Kristus tepsu án bi Yekwesu, án onyar kem mo Yefun Yesus it.
44013049	Sukdu subot men bi Yekwesu Yefun Yesus ne, yé mu ki frek subot pe mwa mo bur ne sino.
44013050	Sarewo ye Yahudi ge bok yo meret os subere nggon pasye gato sok mo ye Yahudi bi agama ge bok yo si yepasye mo kota ne sino maskwa ket an we. Sane yé bok ne meret os, án krokgat nje mone subere yé ben sukye nai Paulus si Barnabas, án syun ye we wé kadit án bi bur-i.
44013051	Sane, an we tet an we gwes tak su bofuf ges wé kadit an we gwes subere nje mone jam do, ye we ne yo iwa sukibit gato yé mone ben nde. An we ben sane, orge an we mu kadit nat ne, mu mo kota Ikonium.
44013052	Ye gato onyar kem mo Yefun Yesus mo kota Antiokhia mit iwa wai o re. Yefun Allah Gen bok nggwa mo án.
44014001	Paulus si Barnabas mu kem mo kota Ikonium. Mone an we mu mo ye Yahudi bi nu ari sagana ne. Mo nu ari ne an we ki Yefun Allah bi sukdu subot Yesus Kristus ne sane sor sukdu ne pet mo nje mone. Sane anato yé mwa, ye Yahudi si yewis yi ne, án nai sukjimnut dik do, án jammo Yefun Yesus tepsu án bi Yekwesu, án onyar kem mo Yefun Yesus it.
44014002	Sarewo ye Yahudi ge bok yo gato bariwa sukdu ne, án krokgat yewis yi ge bok yo subere án bariket ye gato onyar kem mo Yefun Yesus ne.
44014003	Sane Paulus si Barnabas kem mone nam. An we yo nyu nde, an we ki subot an we bi Yekwesu Yefun Yesus bi sukdu. An we ki sukdu subot os ndo gato Yesus Kristus kak wa men yetu ne. Yefun Yesus ben an we nggiwa kadum Yefun Allah bi suktinggi ne bor, subere yé mwa ne sino yeket ete nutbot ndo nde, sane ye nut do sukdu gato an we ki ne sangge.
44014004	Sane ye gato kem mo kota ne wat yu. Deyo simo ye Yahudi gato bariwa Yefun Yesus bi sukdu-i, deyo simo yerasul gato jammo Yefun Yesus.
44014005	Sane ye Yahudi deyo si yewis yi deyo si an bi yekwesu, án syeret os wa Paulus si Barnabas. Án iwa ben sukye nai Paulus si Barnabas, án iwa am an we ne su jok sane sor an we kwop wé.
44014006	Sarewo an we jam kom mo yé ne bi sukjimnut-i, sane an we titi mu mo kota Listra si kota Derbe mo bur Likaonia kadit. An we mubot bur Likaonia ne.
44014007	Mone an we ki sukdu subot os ndo gato Yesus Kristus kak wa men yetu subere Yefun Allah nai men gum sok mo An bi rus-i.
44014008	Mo kota Listra an we ku yetu ge dik yo gato gwes út. Ye ne gwes út kadit kam gato an bi im kem su an, an yo muket an gwes mo nde.
44014009	Paulus ki sukdu nai nje mone sa, ye gato gwes út ne syaretwa Paulus bi sukdu ne. Orete Paulus sokwa an, Paulus jam mo an mit do, ye ne sa, kwabom kam mo Yefun Yesus do, bere Yefun Yesus ben an gwes nggi.
44014010	Sane, Paulus ki nggi nai ye ne do, "Nan ti su nan gwes se!" Sugane it, ye ne yak ti, ye ne muket an gwes.
44014011	Yé mwa gato mone me suk gato Paulus ben ne sa, yé mwa ne saiye su a Likaonia do, "Mban! Suk gato men som ne ma ku men it anare. Men bi yefun is ma ku men it. Án ka sa yetu!"
44014012	Yé kendo Barnabas gum do Zeus, Yé kendo Paulus gum do Hermes, we Paulus anato ki sukdu mwa ne,
44014013	Yé ne som án bi yefun dik yo gato gum do Zeus mo nu gato án nggo mo kota de nden. Sane yesu ge dik yo gato ben suk mo Zeus bi nu ne ma. An gwat sapi ge ndi bok yo si bunga ma mo ros syo mo kota wa an si yé mwa mone som ye we ne su.
44014014	Sarewo yerasul we ne, Barnabas si Paulus jam suk gato yé mwa ne iwa ben sa, an we syik an we bi san, subere yé mwa ne jam do, an we bariwa suk gato yé mwa iwa ben ne. An we ben sane, or an we kasbot yé mwa miten, an we saiye do,
44014015	"Nin gwat suksom wa men wa suma ne? Men ka we yetu tepsu nin sor re. Nin som men ka we nde. Men ka we ma wa ki sukdu subot os ndo gato Yesus Kristus kak wa men yetu ne, subere nin misyar yefun bok yo gato jom nin ne. Yefun bok ne yo ós nin nde, sane yefun bok gato yo mbau nde nin brek kadit, ete nin jammo Yefun Allah gato gesyos ne sor. Nin bi nin nggwa mo Yefun Allah gato ut gu nim ne, bur ré si sem si suk mwa mone sino et.
44014016	Suga nyim tuya Yefun Allah misyar yetu ben suk ket án í ne sor,
44014017	wo Yefun Allah kadum An nggwa nai men sare do: An ben sukndo su men, An syo nogi is ma kadit gu, suk gato men jan, An ben kom sisu ndo, An syo sugit mwa nai men, ete An ben men mit iwa suk mwa ne."
44014018	An we duyawa yé mwa su sukdu ne, sarewo bergan yé mwa ne som an we su suk gato án gwat ma ne tó, wo kom mo rut sa, yé mwa ne misyar re.
44014019	Orge ye Yahudi ge bok yo ma kadit kota Antiokhia si kota Ikonium ma mo Listra. Yé bok ne ben kidar yé mwa mone subere yé mwa ne simo os ibit gato án ben ne, or án sino am Paulus su jok wa gu Paulus kwop. Án am Paulus su jok, án nut do Paulus kwop re, or án gwat Paulus mu mo kota de nden.
44014020	Ye gato onyar kem mo Yefun Yesus sum wairi wa Paulus sa, Paulus sun or re, Paulus satu mu mo kota mit. Bi ik, ete Paulus si Barnabas mu kadit kota ne, an we mu mo kota Derbe.
44014021	-
44014022	Paulus si Barnabas mu kom mo Derbe. Mone, an we ki sukdu subot os ndo gato Yesus Kristus kak wa men yetu ne, ete yé mwa mone nai sukjimnut do, án onyar kem mo Yefun Yesus it. Orge Paulus si Barnabas mubot kota bok yo o wa ós ye gato onyar kem mo Yefun Yesus, Paulus si Barnabas ós yé ne onyar kem mo Yefun Yesus nggi wai o, subere yé ne jammo Yefun Yesus petok sor. An we mu mo kota Listra e, kota Ikonium sisu kota Antiokhia mo bur Pisidia. An we ki nai ye gato mone do, "Men yé gato onyar kem mo Yefun Yesus, mo bur ré men ku sukye mwa, subere ri ma, men sok mo Yefun Allah bi rus-i mo nat be gato Yefun Allah fro wa men."
44014023	Mo kota bok ne sino gato an we mu mone, Paulus si Barnabas bes yekwesu mo nu ari wa mewa ye gato onyar kem mo Yefun Yesus mo kota bok ne. An we mewa nggwa kadit sugit yei, an we ki suk su Yefun sor. An we ki suk su Yefun do, "Yefun Allah, yekwesu ré onyar kem mo Nan it. Nan mewa án, Nan ben án nggiwa án ben suk tepsu yekwesu wa mewa ye gato onyar kem mo Yefun Yesus."
44014024	Paulus si Barnabas mubot bur Pisidia, orge an we mu kom mo bur Pamfilia.
44014025	An we ki subot Yefun Allah bi sukdu subot Yefun Yesus mo kota Perga, orge an we mu mo kota Atalia.
44014026	An we mu kadit kota Atalia, an we simo kwem satu mu mo kota Antiokhia. Ye gato onyar kem mo Yefun Yesus suga nyim mo Antiokhia ne, án ak án syim mo Paulus si Barnabas subere Yefun Allah mewa an we mo Yefun bi suk-i gato an we ben ne. Sane suk gato Yefun Allah kiwa an we ben ne, an we ben or re.
44014027	An we mu kom mone, or an we kendo ye gato onyar kem mo Yefun Yesus sum sino, orge an we ki subot suk mwa gato Yefun Allah ben su an we mo pe bok yo gato an we mu mone. An we ki do, "Yefun Allah ben men ka we nggiwa men ka we ki subot An bi sukdu, Yefun Allah ben men ka we nggiwa ben sukye gato ben nje yeket. Yefun Allah kak os wa men ka we ki An bi sukdu nai yewis yi, ete yewis yi mwa ne nai sukjimnut do, án onyar kem mo Yefun Yesus mone dom."
44014028	An we si ye gato onyar kem mo Yefun Yesus mo kota ne kem mone nam dom.
44015001	Ye Yahudi ge bok yo gato onyar kem mo Yefun Yesus ma kadit bur Yudea, án ma mo kota Antiokhia. Yé bok ne duno ye gato onyar kem mo Yefun Yesus mone, án ki do, "Ye bisunat nin tepsu Musa ki ne yo, bere Yefun Allah nai nin gum sok mo An bi rus-i wé kadit bot gesyos, wo ye yo bisunat nin nde yo, bere nin yo kem gesyos nde re."
44015002	Sarewo Paulus si Barnabas ki do, "Nin kidar ko ré go!" An we duwer yé bok ne mo sukduno ne, an we ki yé bok ne mone ndo nde. Sane ye bes Paulus si Barnabas sisu ye gato onyar kem mo Yefun Yesus ge bok yo o, án sino mu mo Yerusalem wa ku yerasul si yekwesu mo nu ari mone subere án si yepasye mwa ne sino kibot sukduno subot ye bisunat nje gane do, sangge bado, siri, e?
44015003	Sane yé bok gato ye bes ne mu. Án muket bur Fenisia, si bur Samaria saresa, án nuk subot yewis yi nai ye gato kem mone, án nukbot suk gato ben to yewis yi jam sukdu subot Yesus Kristus, orete yewis yi mwa neya nai sukjimnut wa án brek kadit os ibit ete jammo Yefun Yesus tepsu án bi Yekwesu. Ye gato onyar kem mo Yefun Yesus mo bur ne jam sukdu ne sa, án mit iwa wai o re.
44015004	Yé bok gato ye bes wa kibot ye bisunat nje ne mu kom mo Yerusalem sa, ye gato onyar kem mo Yefun Yesus mone e, yerasul e, si yekwesu mo nu ari mone kak án mit wa yé bok gato ma ne. Paulus si Barnabas nuk subot suk mwa gato Yefun Allah ben mo pe gato an we mu mone.
44015005	Sarewo mone ye Farisi ge bok yo gato onyar kem mo Yefun Yesus, án ti, án ki do, "Yewis yi gato onyar kem mo Yefun Yesus ne, men syogat ye bisunat án sor. Men kiwa án benbot Musa bi sukduno-i mwa ne sino sor."
44015006	Yerasul si yekwesu mo nu ari sum sino wa kibot yewis yi gato onyar kem mo Yefun Yesus do, ye bisunat án tepsu Musa bi sukduno ne bado, nde e?
44015007	Ye kibot, ye kibot sor, Petrus ti, an ki nai nje mone do, "Ji bi nji, nin jam do Yefun Allah bes ji wa ji mu ki subot An bi sukdu subot os ndo gato Yesus Kristus kak ne nai yewis yi jam. Sane yewis yi jam sukdu ne, orete yé mwa nai sukjimnut dik do, án simo os be gato Yesus Kristus kak ne, án onyar kem mo Yefun Yesus it.
44015008	Yefun Allah, gato jam men yetu mit si men onyar kom mo mit, An syo An Gen bok nggwa mo yewis yi tepsu An syo An Gen bok nggwa mo men re. Sane, men jam kadit ne do, Yefun Allah mit iwa yewis yi sok mo An bi rus-i tepsu men ye Yahudi sok mo An bi rus-i.
44015009	Yefun Allah nut do, yewis yi si men ye Yahudi ne tep sino, An ben suk su men yewis mwa ne tep sino. Men ye Yahudi onyar kem mo Yefun Yesus anato Yefun Allah tot men bi suksiri wé kadit men, sukibit yo ut mo men o nde. Sane dom, Yefun Allah tot yewis yi bi suksiri ne wé ete nai yewis yi ne sok mo An bi rus-i, we yewis yi ne onyar kem mo An it.
44015010	Yefun Allah kadum do, An iwa yewis yi ne it, An yo syogat yewis yi ben suk yo o nde, wo Yefun nai yewis yi sok mo An bi rus-i it. Sane men duwer Yefun Allah mone, bere siri re. Men syogat yewis yi ben suk yo o tepsu Musa bi sukduno wa suma ne? Ben sa u anato men iwa ben sukye nai yewis yi sane ne? Men ye Yahudi si men bi amui yo nggiwa benbot Musa bi sukduno-i nde. Sane men wergat yewis yi benbot Musa bi sukduno-i wa suma ne?
44015011	Men wergat yewis yi benbot Musa bi sukduno-i ne o nde. Kadit men ye Yahudi benbot Musa bi sukduno-i ne anato men gum sok mo Yefun Allah bi rus-i wé kadit bot gesyos nde, wo men jam do, men bi Yekwesu Yefun Yesus dakai bi sukjimnut sye kas subot men anato An kak os ndo wa men, subere men ku os wa men gum sok mo Yefun Allah bi rus-i, subere men kem ndo to kapyo mato kapyo. Men ye Yahudi si yewis yi ne sino ku os mo suk gato Yesus Kristus ben ne, Musa bi sukduno-i yo ós men mone nde."
44015012	Petrus ki sukdu ne, sane anato yé mwa gato sum mone not. Án sino jam Paulus si Barnabas nuk sukdu subot suk gato an we ben mo yewis yi bi bur-i gato kadum Yefun Allah bi suktinggi ne bor, subere yewis yi ne sino yeket ete nutbot ndo nde.
44015013	An we nuk bi sukdu ne, orete Yakobus waii ki bi sukdu-i, sare do, "Ji bi nji, nin jammo suk gato ji ki ré et.
44015014	Simon Petrus nukbot sukdu ne rer wa men jam do, su wam futmo gare, Yefun Allah kadum do, An bi sukjimnut sye kasbot yewis yi, we An nai yetu mwa kadit yewis yi neya sok mo An bi rus-i it.
44015015	Suk gato bor ne, tepsu sukdu gato yenabi bok yo krom, sare do,
44015016	Yefun Allah ki do, 'Suk ne or sa, Ji satu ma o, bere Ji bes Daud bi pa-i or re. Daud bi pa-i bok yo ben sukibit, wo bere Ji ben pa dik yo ben sukndo wai o re.
44015017	Ji ben sane, subere yewis yi neya meret Ji tepsu án bi Yekwesu gato án jammo. Sane yewis yi gato Ji kendo ne, bere sok mo Ji bi rus-i.' Yefun Allah bi sukdu-i anane.
44015018	Yefun Allah ki bi sukdu-i ne kadit nyim tuya re."
44015019	Yakobus ki o do, "Saneyo, ji ki sare, yewis yi gato brek kadit os ibit, ete án jammo Yefun Allah ne, men werwa án benbot men ye Yahudi bi sukduno-i nde, men ben sukye wa án sane nde.
44015020	Men syogat yewis yi sibot ye Yahudi bi sukduno-i sino nde, wo kwa bok yo sor re. Men krombot kwa bok ne mo surat dik yo wa án sare do, án git sugit gato ye som sukdaret bok neya su ne nde, án git suge ku gato i-dé mó tó ne nde, án git suge dé nde; yebris si nggon ben siri su yu daret nde.
44015021	Nam it, yé ki subot sukdu kwa bok gato Musa krom ne, sane yewis yi jam it. Sane dom, su kam Sabat, kam sye ne sino, yé baca sukdu ne mo men bi nu ari petok sor."
44015022	Yakobus ki bi sukdu-i, orete yerasul si yekwesu mo nu ari si yé mwa gato onyar kem mo Yefun Yesus ne sino syogat yetu ge bok yo simo Paulus si Barnabas mu mo kota Antiokhia subere án ki sukdu ne nai ye Kristen mone jam. Sane, ye bes Silas si Yudas (gato ye kendo do Barsabas). Ye we ne yekwesu mo yé gato onyar kem mo Yefun Yesus.
44015023	Yerasul si yekwesu ne syo surat wa an ka at gwat syo nai ye gato onyar kem mo Yesus Kristus mo Antiokhia. Mo surat ne ye krom sare do, "Surat ré wa yewis yi, ye gato onyar kem mo Yefun Yesus mo kota Antiokhia, mo bur Siria si bur Kilikia. Nin yé gato onyar kem mo Yefun Yesus, gato tepsu men bi nji mo Yefun Allah bi rus-i, men yerasul si yekwesu mo nu ari gato kem mo Yerusalem, men ki ndo mo nin.
44015024	Men jam do yetu ge bok yo mu kadit men mo Yerusalem re. Yé bok ne mu duno nin su sukduno gato ben nin nalar mó re. Men yo syogat yé bok ne mu duno nin sane nde. Án dakai mu ki sukdu tepsu án dakai bi sukjimnut-i.
44015025	Sane men sum men kibot, orete men bes yetu ge we, men syogat an we mu ku nin. Ye we ne simo Paulus si Barnabas gato men jimnotku, an ka at mu sino.
44015026	Paulus si Barnabas ne, an we mu ki sukdu subot men bi Yekwesu Yesus Kristus nai yé mwa jam. Bergan yé gu an we kwop mo sukdu gato an we ki ne.
44015027	Sane yo, men syogat ye we gato gum do Yudas si Silas si an we mu ku nin. Suk gato men krom mo surat ré, ye we ne waii kibot dom, subere nin jam rer re.
44015028	Men sum men kibot nin yewis yi or re. Yefun Allah Gen si men sino nai sukjimnut do, men werwa nin benbot sukduno yi neya nde, wo nin benbot sukduno gato men krom more sor re, sare do:
44015029	Sugit gato ye som sukdaret bok neya su ne, nin git nde; nin git suge dé nde; nin git suge ku gato i-dé mó tó ne nde; nin sino, yebris si nggon ben siri su yu daret nde. Nin mewa nin nggwa kadit suk gato men krombot more yo, bere nin kem not. Men bi sukdu-i tut more. Ndo mo nin sor."
44015030	Sane yé syogat ye ka at ne gwat surat ne mu. Ye ka at mu kom mo kota Antiokhia sa, ye ka at sum ye gato onyar kem mo Yefun Yesus mone, orge ye ka at syo surat ne nai yé ne.
44015031	Nje mone baca surat ne, orge án mit iwa sukdu mone. Án mit iwa sukdu ne, we sukdu ne ós án kem not, án bi sukjimnut waiyu o nde.
44015032	Yudas si Silas, an we yenabi dom, sane an we ki suk mwa kadit Yefun Allah wa ós yé ne onyar kem mo Yefun Yesus nggi wai o re.
44015033	An we kem mone ari bok yo, orge ye gato onyar kem mo Yefun Yesus mone, án syogat ye we ne satu mu mo ye gato syogat an we ma ne. An we mu saresa, yé ki nai Yudas si Silas do, "Yefun Allah ete uttok nin ka we sor." [
44015034	Sarewo ri ma Silas yo mu nde, an nai sukjimnut do, an kem pe mo Antiokhia sor.]
44015035	Sugane Paulus si Barnabas kem mo Antiokhia tó, an we yo mu nde. An we si yé bok yo o duno nje su Yefun Allah bi sukduno-i mone, an we ki sukdu subot men bi Yekwesu Yefun Yesus nai nje mone jam.
44015036	Kapyo tak, Paulus ki nai Barnabas do, "Ye gato onyar kem mo Yefun Yesus mo kota bok yo gato men ka we ki sukdu subot men bi Yekwesu Yefun Yesus nai án jam ne, men ka we mu ku án or et. Men ka we mu ku yé mwa ne subere men ka we watbot do, án onyar kem pe mo Yefun Yesus tó, bado, nde, e?"
44015037	Barnabas mit iwa Yohanes (gato ye kendo do Markus) si an we mu sino ware,
44015038	Paulus bariwa re, we tomgato an ka gri mu ki sukdu subot Yefun Yesus mo bur Pamfilia, Yohanes misyar an we, or Yohanes yo si an we o nde, an dakai mu kadit an we re.
44015039	An we duwer yu nggi sor, anato kom mo rut an we wat yu. Barnabas kendo Yohanes si an it mo kwem, ete an we mu mo ef Siprus,
44015040	wo Paulus kendo Silas si an mu kadit Antiokhia. An we yo mu nde tó, ye gato onyar kem mo Yefun Yesus mo Antiokhia ki suk su Yefun wa an we subere Yefun Allah mewa an we petok sor, orge
44015041	an we mu mo bur Siria si bur Kilikia. Mone an we os ye gato onyar kem mo Yefun Yesus, subere an onyar kem mo Yefun nggi wai kadit nyim ne o re.
44016001	Paulus mu kom mo kota Derbe, orge an mu mo kota Listra. Yetu ge dik yo gato gum do Timotius kem mone. An onyar kem mo Yefun Yesus. Timotius bi im, ye Yahudi. Timotius bi im onyar kem mo Yefun Yesus dom, wo Timotius bi ai, an ye Yunani.
44016002	Ye gato onyar kem mo Yefun Yesus gato kem mo kota Listra si kota Ikonium un Timotius, yé ki do, Timotius sa, an ye gato ben sukndo.
44016003	Paulus iwa Timotius simo an mubot os sino, sane an bisunat Timotius, sawe ye Yahudi mone bere bariwa Paulus si an bi sukdu-i ne. Ye Yahudi mone jam do, ye yo bisunat Timotius nde tó, we Timotius bi ai ye Yunani (gato ye yo bisunat mo nde).
44016004	Paulus, Silas si Timotius mubot kota bok ne sa, an ka gri ki subot sukdu gato yerasul si yekwesu mo nu ari mo Yerusalem krom mo surat ne. An ka gri ki sukdu subot yepasye ne bi sukdu-i ne rer nai ye gato onyar kem mo Yefun Yesus jam subere án sino benbot sukdu ne.
44016005	Sane ye gato onyar kem mo Yefun Yesus ne, án onyar kem mo Yefun nggi wai kadit nyim ne o re. Kamdik-kamdik, ye gato onyar kem mo Yefun Yesus dobe yo o waii sok tó án dom.
44016006	Yefun Allah Gen duyawa Paulus si Silas do, an we mu ki sukdu subot Yefun Yesus nai nje mo bur Asia nde. Sane an we yo mubot bur Asia nde, wo an we mubot bur Frigia si bur Galatia.
44016007	An we mu kom mo bur Misia sa, an we iwa an we mubot bur Bitinia, sarewo Yefun Yesus Gen duyawa an we ware, an we mu mone nde.
44016008	Sane an we wai kadit bur Misia, orete an we mu mo kota Troas.
44016009	Mone, noru, Paulus me suk tepsu an semda, wo an yo sem nde. Paulus me yetu ge dik yo mo bur Makedonia. Ye Makedonia ne ti mo Paulus gwem, an ndek gat do, "Nan ma mo bur Makedonia, nan ós men more et."
44016010	Paulus me suk tepsu an semda ne or sa, an ki suk gato an me ne nai men yé gato simo Paulus ne jam. Sane men fro men bi suk wa men mu mo Makedonia it anane. Men nut do, Yefun Allah kendo men mu ki sukdu subot os ndo gato Yesus Kristus kak wa men yetu ne nai nje mo bur Makedonia ne jam et.
44016011	Sane men sino it mo kwem dik yo. Men mu kadit kota Troas. Men mu mo ef Samotrake, or, bi ik-i o, men mu mo kota Neapolis.
44016012	Kadit ne o, men mu mo kota Filipi. Ye Roma jowa nje gato kem mo kota ne. Filipi anato kota sye dik yo mo bur Makedonia. Men kem mone kam bok yo.
44016013	Kam Sabat, ye Yahudi bi kam sye, ete men mu mo syur mo kota de nden. Men nut do, mone ye Yahudi sum wa ki suk su Yefun Allah mó. Men kem mo syur de ne, men nuk sukdu su nggon bok yo gato sum mone.
44016014	Nggon ge dik yo gato si men nuk sukdu ne gum do Lidia. Mom ma kadit kota Tiatira. Mom so san gato sugum sye. Kamdik-kamdik Lidia jammo Yefun Allah petok sor. Sane Yefun Allah kak mom bi sukjimnut mo sukdu gato Paulus ki ne anato mom onyar kem mo sukdu ne.
44016015	Sane Lidia ndekwa ye ras mom si mom bi rus-i ne sino mo syur, orge mom kendo men ma kem mo mom bi nu, mom ki do, "Nin nut do ji onyar kem mo Yefun Yesus sisu sangge it yo, nin ma nin sem mo ji bi nu sor." Lidia ki bi sukdu-i ne nai men sane sor, kom mo rut sa, men simo mom, men sem mo mom bi nu-i.
44016016	Kam dik yo men mu mo pe gato yé sum wa yé ki suk su Yefun Allah sa, men ku nggon kwerut ge dik yo. Pa donggon ne, kwis mok gwi pet mó, ete kwis mok frot suk gato bere bor su kam sari ne ma nai nggon ne jam. Nggon ne jam suk gato bere bor, ete mom ki nai nje jam anato mom ku sugum mwa wa mom bi yenggras mone.
44016017	Nggon ne boribot Paulus si men, mom saiye bot os do, "Yé ré anato Yefun Allah gato nggi wai ne bi pakwerut anare. Yefun Allah syogat yé bok ré ma wa ki sukdu subot os ndo gato An fro wa men yetu subere men kem ndo to kapyo mato kapyo."
44016018	Kam bok yo, nggon ne saiye bot men gat sor, Paulus maskwa. Paulus maskwa, an brek, ete an ndantom kwis mok gwi gato pet mo nggon ne do, "Yesus Kristus syo An bi suktinggi nai ji, sane ji syaugat nan, kwis mok gwi, nan mu kadit nggon ré se!" Paulus do ki suk, or kwis mok gwi ne mu kadit nggon ne it anane.
44016019	Nggon ne bi yenggras jam do, bere an yo ku os wa ku sugum kadit nggon ne o nde sa, yenggras ne maskwa, yenggras ne mu but Paulus si Silas. Yenggras ne tik an we bot os mu mo yekwesu mo kota mit ne.
44016020	Yenggras gwat an we mu mo ye Roma bi yepasye mone or, yenggras ki do, "Ye we gare, ye Yahudi. An we ben sukibit mo men bi kota, an we ben nje mo kota maskwa yu daret.
44016021	An we werwa men benbot án ye Yahudi bi sukduno-i gato siri kadit men ye Roma bi sukduno-i. Men bariwa suk gato an we ki ne. Men bariwa benbot suk gato an we ki ne."
44016022	Yé mwa gato sum mone waii kabor Paulus si Silas, orete ye Roma bi yepasye syaugat ye jogru an we bi san, ete ye kwam an we su bus.
44016023	Ye kwam an we su bus wam mwa yé re, sane sor an we ndo nde. Orete yé bok an we mo penjara. Yepasye syogat yekwesu mo penjara ne do, "Nan mewa ye we ré sisu ndo sor."
44016024	Yekwesu mo penjara ne jam sukdu ne sa, an grem ye we mo gumwak mo penjara mit kai, orete an rai ye we gwes dom kwemuk mone.
44016025	Noru miten, Paulus si Silas ki suk su Yefun, an we kos sukos un Yefun Allah dom. Ye yi gato yé bok mo penjara ne dom jam ye we ne kos.
44016026	Sugane yé bok mo penjara mit ne gensu bur ram nggi, sui juwai bur sane sor pondasi mo penjara dus re. Nusyo bok gato mo penjara ne kak or re. Sane dom bus gato ye rai yé bok gato mone gwes su ne sombok or re.
44016027	Yekwesu mo penjara ne sun. An me nusyo bok ne kak saresa, an nai nyom ma wa an dakai gu an nggwa subere an kwop wé, we an nut do, nje mo penjara ne sino titi mu or re.
44016028	Sarewo Paulus saiye do, "Nan gu nan nggwa nde. Men sino more tó."
44016029	Yekwesu mo penjara ne, an syogat ye gwat sukru ma, an kas ngga mo gumwak mit, an kwabom kro, an bare nggwa mo Paulus si Silas gwem.
44016030	Orete an gwat ye we kadit gumwak ne, ete an ndo mo ye we do, "Yenggras we a, ji ben suma subere Yefun Allah nai ji kadit sukye gato ji ku ré ne?"
44016031	An we ki do, "Nan nai sukjimnut do, nan jammo Yefun Yesus tepsu nan bi Yekwesu, nan onyar kem mo An sor, sane bere Yefun Allah nai nan kadit sukye ré, ete ós nan kem ndo to kapyo mato kapyo--bere Yefun ós nan si nan bi rus-i ne sino."
44016032	Orge an we ki sukdu subot men bi Yekwesu Yefun Yesus nai ye ne si ye gato kem mo an bi nu ne sino jam.
44016033	Noru miten ne, yekwesu mo penjara ne gwat an we mu, yekwesu ne mus an we wip ne, orete an we ras yekwesu ne si bi rus-i ne mo syur re.
44016034	Yekwesu mo penjara ne gwat an we mu mo an bi nu, ete syo sugit nai an we git. Yekwesu ne mit iwa, we an si an bi rus-i sino nai sukjimnut dik do, an jammo Yefun Yesus tepsu an bi Yekwesu, an onyar kem mo os be gato Yefun Allah fro ne it.
44016035	Ik nyotkwo sa, ye Roma bi yepasye syogat an bi yesukmise mu mo penjara. Yesukmise ne gwat suktaru ki nai yekwesu mo penjara ne do, "Nan sombok ye we ne wé kadit penjara et."
44016036	Sane yekwesu mo penjara ki nai Paulus do, "Ye Roma bi yepasye syaugat ji do, ji sombok nin ka we wé kadit penjara et. Sane nin ka we mu sor. Yefun ete uttok nin ka we sor."
44016037	Sarewo Paulus ki nai yesukmise ne do, "Men ka we gum sok mo ye Roma bi nje-i, sarewo ye yo ndobot men ka we nde, wo yepasye syogat ye dakai kwam men ka we su bus mo yé mwa gwem or, yé bok men ka we mo penjara. Yepasye ben suk sane nai men yé gato sok mo ye Roma bi nje-i sane, bere siri re. Or o, su ré yepasye ki do, men ka we dakai mu sareya sor re, ye jam nde re. Sane nde! Nan mu ki nai yepasye bok ne do, yenggras bok ne dakai ma et, yenggras dakai jom men ka we syim ete gwat men ka we mu kadit penjara ré sor."
44016038	Yesukmise ne mu ki sukdu ne nai ye Roma bi yepasye ne. Yepasye ne jam do, ye we ne gum sok mo ye Roma bi nje-i ne sa, yepasye ne nyu ndo nde, we an jam do an ben suk nai ye we ne siri kadit ye Roma bi sukduno-i re, bere an ku sukmaskwa kadit ye Roma bi yekwesu gato gum kok ne o.
44016039	Sane yepasye ne ma bidek an we, ete gwat an we kadit penjara ne. Yepasye ne ndekwa ye we mu kadit kota ne sor.
44016040	An we syesyar kadit penjara ne, orge an we mu mo Lidia bi nu. Mone an we ku yé bok yo gato onyar kem mo Yefun Yesus. An we nuk sukdu ós ye gato mone onyar kem mo Yefun nggi wai o, orete an we mu kadit re.
44017001	Paulus si Silas mune mu, an we wai kadit kota Amfipolis si kota Apolinia, orge an we mu kom mo kota Tesalonika. Mone ye Yahudi bi nu ari dik yo mó.
44017002	Sane, kam Sabat, ye Yahudi bi kam sye, Paulus sok mo ye Yahudi bi nu ari ne sagana ne. Paulus kibot sukdu gato ye krom mo Yefun Allah bi sukdu ne subere kak nje mone bi sukjimnut. Paulus ben sane su kam Sabat, wam gri.
44017003	Paulus nai Yefun Allah bi sukdu kwa wokgan, orge an ki rer subot sukdu ne, an ki do, "Yefun Allah bi sukdu ré kadum nai men do, Ye gato Yefun Allah syogat ma mo bur ré wa nai men yetu kadit sukye ete jowa men ne, An ku sukye ndo nde nyim, orete Yefun Allah sun An kadit sukkwop. Sane ji bi sukdu-i wa nin anare: Ye gato Yefun Allah syogat ma ne gum do Yesus. Ye gato gum do Yesus anato Yekwesu gato Yefun Allah tom mo An bi sukdu ne do, bere An syogat Yekwesu dik yo ma mo bur ré wa nai men yetu kadit sukye ete jowa men. Yekwesu ne anato Kristus."
44017004	Ye Yahudi ge bok yo nai sukjimnut do, sangge, sukdu gato Paulus si Silas ki ne sangge, sane yé bok ne simo an we. Sane dom, ye Yunani mwa gato nyuwa Yefun Allah jammo sukdu ne. Ye Yunani ne sor nde, wo nggon pasye ge bok yo dom onyar brek ete kem mo sukdu ne ete simo an we.
44017005	Sarewo ye Yahudi ge bok yo o maskwa ket Paulus si Silas, we yé mwa iwa jammo ye we ne bi sukduno-i kadit án bi sukduno-i. Sane án sum yebambrai gato ben suk nde. Án sum ye gane, ete syogat ye ne saiye daret, ben yé mwa mone dakai maskwa yu daret. Án sino kas kekro mu mo Yason bi nu, án futmu meret Paulus si Silas mo Yason bi nu, subere án gwat Paulus si Silas mu mo yé mwa gwem wa án ndobot an we mone.
44017006	Án meret Paulus si Silas ware, án yo ku nde, wo án gwat Yason si yé bok yo gato onyar kem mo Yefun Yesus mu mo yepasye mo kota ne, orete án saiye do, "Ye we gato ben yé mwa maskwa yu daret mo bur ré iwedewe, ye we ne anato ma mo kota ré it.
44017007	Yason ré anato kendo ye we ma kem mo an bi nu-i. Ye we si yé bok gare bi sukdu-i do, Yefun Yesus anato Yekwesu yeraja be win Kaisar or re. Sukdu gato ye ki ne siri kadit men bi yekwesu yeraja Kaisar bi sukdu-i ne, we Kaisar sor ete yekwesu more sor."
44017008	Yepasye si yé mwa gato mone jam suk gato yé ki ne sa, án sino suwar waiyu, yé mwa ne saiye dakai daret, yé maskwa yu daret mo sukdu ne or re.
44017009	Sane yepasye ne ki nai Yason si yé bok ne do, "Nin bi sugum nai men wa men jom yei, subere men sombok nin wé. Kapyo tak, ete men kibot sukdu ne, orete men syo nin bi sugum satu o." Yason si ye ne syo sugum gato yepasye kiwa ne, orete yé sombok án ge bok ne wé re.
44017010	Ber noru, ye gato onyar kem mo Yefun Yesus gato mone syogat Paulus si Silas mu kadit Tesalonika, mu mo kota Berea. Ye we mu kom motu sa, ye we mu mo ye Yahudi bi nu ari mone.
44017011	Ye gato kem mo Berea, án kak án mit wa sukdu subot Yefun Yesus ne wai kadit ye Tesalonika. Ye Berea mit iwa wai o re. Kamdik-kamdik án si Paulus watbot Yefun Allah bi sukdu, subere án jam do, suk gato Paulus ki subot Yefun Yesus ne sangge, bado, siri, e?
44017012	Sane, ye Yahudi mwa mone nai sukjimnut do, sukdu gato Paulus ki ne sangge, sane án simo os gato Yesus Kristus kak ne sor, án onyar kem mo Yefun Yesus it. Ye Yunani ge bok yo nai sukjimnut ne dom, nggon yepasye ge bok yo si yenggras sino.
44017013	Ye Yahudi mo kota Tesalonika jam Paulus mu ki Yefun Allah bi sukdu subot Yefun Yesus mo kota Berea sa, án mu mone dom. Án mu krokgat yé mwa mone, subere yé mwa ne maskwa ket Paulus.
44017014	Sane ye gato onyar kem mo Yefun Yesus mo kota Berea syogat Paulus mu kekro mo sem de, wo Silas si Timotius kem not mo kota Berea.
44017015	Yé bok ne top Paulus mu mo kota Atena, orge án satu mo Berea. Paulus tarubot án do, Silas si Timotius werwa an we boribot Paulus kekro.
44017016	Paulus eswa Silas si Timotius ma mo kota Atena saresa, an kwabom dek mo suk mwa gato nje som daret mone.
44017017	Sane, Paulus sok mo ye Yahudi bi nu ari, an si ye Yahudi si ye Yunani gato jammo Yefun Allah mone ki sukdu subot Yesus Kristus wa kak yé ne bi sukjimnut. Sane dom, kamdik-kamdik, an si nje mo pasar kibot sukdu ne dom.
44017018	Yeguru bok bu we gato gum do, Epikuros si Stoa duwer Paulus mo sukdu gato an ki ne. Paulus ki sukdu subot os ndo gato Yesus Kristus kak wa men yetu. Paulus ki do Yefun Yesus sun kadit sukkwop, sane yeguru bok bu we ne duwer Paulus mone. Yeguru deyo ki do, "Ye gare ki suk daret ko ré go!" Ye deyo o ki do, "Ye gare ki sukdu subot nje mo bur yi bi yefun-i."
44017019	Sane yeguru bok ne kendo Paulus si án mu sum mo bobuk gato gum do Areopagus. Mone án ki nai Paulus do, "Men iwa men jam rer subot sukdu be gato nan duno nje su ne, nan ki napyo nai men jam et.
44017020	Nan ki nan bi sukdu-i ne yak yi ten. Men jam sukdu ne rer nde tó, sane nan ki rer wa men jam et."
44017021	(Ye mone iwa jam sukdu ne, we sugane ye Atena si yemabe gato ma kem mone iwa kibot sukdu gato be petok sor.)
44017022	Sane Paulus ti mo bobuk Areopagus, an ki nai ye gato sum mone do, "Yenggras, ye gato kem mo Atena, ji jam do, nin iwa som yefun mwa neya petok sor,
44017023	we, ji mubot nin bi kota sa, ji me suk mwa gato nin som ne. Ji watbot suk mwa gato nin bes gum kok ne. Ji ku dik yo gato bi meja wa ye grem suksom mone, ete ye krom mó do, 'Yefun Allah gato men jam nde anare.' Saneyo, Yefun Allah gato nin grem suksom wa ne, nin ki do, nin jam nde, su ré ji ki rer bot Yefun Allah ne subere nin jam.
44017024	Yefun Allah gato ut bur ré si suk mwa mone, An sa, An jowa bur ré si gu nim ne sino. Yefun Allah ne yo kem mo nu gato men yetu nggo ne nde.
44017025	An yo mitwa men yetu grem suksom wa An nde. An yo yewa suk yo mo nde, we An fuf An mas mo men yetu ben men mbau, An syo suk mwa nai men yetu sino.
44017026	Ketke An ut yetu ge dik yo. Kadit ne, An anato ut yewis mwa ne, ete An syogat kem mo bur ré iwedewe. Su ketke An fro bur det wa yewis yo-yewis yo kem mó. An fro yewis mwa ne kem mo án bi bur det-i kom mo kam gato Yefun Allah ki ne, orete yé mu or wé kadit bur ne tepsu bi aina gato Yefun fro ne dom. Suk mwa ne Yefun Allah fro or re.
44017027	Yefun Allah fro suk mwa sane, subere men yetu meret An. Yefun Allah iwa men meret An, ete men ku An. Yefun Allah da karowa men.
44017028	Kadit An bi suktinggi anato men mbau e, men nggiwa ben suk, ete kem mo bur ré re. Yefun Allah ne, An tepsu men bi Ai, sagato nin bi nje-i gato krom sukbadek bi sukdu-i. An krom sare do, 'Men anato An bi pa-i.'
44017029	Men anato An bi pa, saneyo men nut mo An do, An ka tepsu suk gato yetu ben su emas ne, bere siri re. Sane dom men nut mo An do, An ka tepsu suk gato yetu ben su perak e jok e ne, bere siri re. Suk sane, yetu anato fro tepsu yetu bi suktinggi-i ne.
44017030	Suga nyim tuya Yefun Allah misyar men yetu ben suk ket men jam nde sane, wo ré yo, An syogat men yetu mo bur ré iwedewe kwet kadit sukibit gato men ben ne, ete men jammo An.
44017031	Yefun Allah syogat men yetu kwet, we An fro kam gato bere An ndobot men yetu sino mo suk gato men ben ne. Yefun Allah bes yetu ge dik yo wa ndobot men yé mwa ne sino. Ye ne bere ndobot nje sisu ri-roi sor. Men jam do, sangge, bere Yefun Allah bes Ye ne, we Yefun Allah sun Ye gato An bes ne kadit sukkwop it."
44017032	Ye jam Paulus ki subot Yefun Allah sun yetu kadit sukkwop sa, yetu ge bok yo sa Paulus, wo yetu ge bok yo o ki do, "Kapyo tak, men iwa nan ki subot sukdu ne o et."
44017033	Orge Paulus mu kadit yé mwa gato sum mone.
44017034	Yetu ge bok yo mone, án simo Paulus sor. Yé bok ne nai sukjimnut do, án simo os be gato Yesus Kristus kak ne, án onyar kem mo Yefun Yesus it anane. Kadit yé bok ne, yepasye ge dik yo gum do, Dionisius. An ye gato si yepasye sum mo bobuk Areopagus. Nggon dik yo gato gum do Damaris si yetu ge bok yo o dom nai sukjimnut wa án simo os be gato Yesus Kristus kak ne, án onyar kem mo Yefun Yesus, ete simo Paulus bi sukdu-i ne.
44018001	Orge Paulus mu kadit kota Atena, an mu mo kota Korintus.
44018002	Mone an ku ye Yahudi ge dik yo gato gum do Akwila. Akwila bi nat-i mo bur Pontus. Gabere an ma mo kota Korintus kadit bur Italia. An si an bi nggon gato gum do Priskila, an we ma kadit bur Italia, we yepasye gato jowa nje mo bur ne, gato gum do Kaisar Kladius, an syaugat ye Yahudi mwa ne sino mu kadit kota Roma mo bur ne. Sane an we ma kem mo Korintus. Paulus mu ku an we mone,
44018003	we Paulus si an we jam bit wan wa nu ra, sane Paulus si an we kem sino. Paulus si an we bit kemah ne sino.
44018004	Kam Sabat, ye Yahudi bi kam sye, ete Paulus sok mo ye Yahudi bi nu ari mone. Paulus ki sukdu subot Yefun Yesus mone subere kak ye Yahudi si yewis yi bi sukjimnut, subere án onyar brek kadit os nyim ne, ete jammo Yefun Yesus.
44018005	Silas si Timotius ma kadit bur Makedonia sa, Paulus ki sukdu subot Yefun Yesus kamdik-kamdik petok sor, an yo ben suk yi nde. An ki rer nai ye Yahudi do, "Yefun Yesus anato Yekwesu gato Yefun Allah tom su men bi amui do, bere An syogat Yekwesu dik yo ma mo bur ré wa nai men kadit sukye ete jowa men. Yekwesu ne anato Kristus."
44018006	Sarewo ye Yahudi ge bok yo duwer Paulus mo sukdu ne. Yé bok ne maskwa ket Paulus, yé bok ne kabor Paulus sane sor kom mo rut sa, Paulus tet sukkwik kadit an bi san tepsu suknapa wa ye Yahudi mo sukibit gato ye Yahudi ben ket an. Tomgane Paulus ki do, "Nin misyar sukdu gato ji ki ré, sane bere Yefun Allah ben sukye nai nin mone sor. Yefun Allah ben sukye nai nin yo, nin maskwa ji nde. Ji anato ki rer wa nin jam ware, nin bariwa re. Sane, ré ne, ji mu ki sukdu subot Yefun Yesus nai yewis yi jam sor."
44018007	Sane Paulus mu kadit ye Yahudi bi nu ari, an yo ki sukdu mone o nde, wo an mu mo Titius Yustus bi nu gato karowa nu ari ne, Paulus ki sukdu subot Yefun Yesus mone sor. Titius gato bi nu ne, an ye Yahudi nde, wo an ye gato jammo Yefun Allah petok.
44018008	Krispus, yekwesu mo ye Yahudi bi nu ari ne, an si an bi rus-i sino nai sukjimnut do, án brek kadit os nyim, ete án jammo Yefun Yesus tepsu an bi Yekwesu sor, án onyar kem mo Yefun Yesus it. Sane dom, yé mwa gato kem mo kota Korintus jam Paulus nuk sukdu subot Yefun Yesus anato án onyar brek kadit os nyim, ete án jammo Yefun Yesus tepsu án bi Yekwesu. Yé mwa ne nai sukjimnut sane, orete ye ras án mo syur.
44018009	Noru dik yo Paulus me suk tepsu an semda, wo an yo sem nde. Sugane Yefun Yesus ki nai an do, "Nan nyu nde. Nan ki sukdu ne gat sor. Nan not nde.
44018010	Ji anato sisu nan, bere Ji mewa nan kadit nje gu nan mo kota ré. Nan ki gat sor, we yé mwa mo kota ré anato tepsu Ji bi nje-i."
44018011	Sane Paulus kem mone tahun dik nap. An duno nje mone su Yefun Allah bi sukdu subot Yefun Yesus.
44018012	Tomgato ye bes ye Roma ge dik yo gato gum do Galio tepsu Gubernur mo bur Akhaya, ye Yahudi sum tepsu dik futma wa but Paulus, ete gwat an mu mo Galio wa Galio ndobot an.
44018013	Ye Yahudi gwat Paulus mu kom mo Galio sa, yé ndak Paulus, yé ki do, "Ye gare, an wergat yé mwa more subere yé som Yefun Allah tara kadit men bi amui duno men, sukdu gato an ki ne siri kadit men ye Yahudi bi sukduno-i."
44018014	Paulus iwa ki sukdu sa, Galio tot an bi sukdu-i, ete Galio ki nai ye Yahudi mone do, "Nin, ye Yahudi, nin gwat ye gato ben suk gato siri kadit pemerintah ye Roma bi sukduno-i, kapre suk gato ye ré ben ne siri sye, bado siri wok, sane sa, bere ji jam nin bi sukdu, bere ji ndobot ye ré.
44018015	Sarewo nin ndak ye ré mo nin ye Yahudi dakai bi sukduno-i mo kwayo-kwayo, sane ji bariwa ji kibot nin bi sukdu-i ne. Nin dakai mu nin kibot mo nin dakai sor."
44018016	Sane Galio syun ye Yahudi ne kadit nu gato án sum mone wa kibot sukdu ne.
44018017	Án ge bok ne yo mu mo nden nde tó, yé but Sostenes gato yekwesu mo ye Yahudi bi nu ari, orge yé gwa an kete mo Galio gwem. Sarewo Galio misyar re.
44018018	Paulus kem mo kota Korintus nam, orete an mu kadit ye gato onyar kem mo Yefun Yesus mone. An si yé bok yo gato onyar kem mo Yefun Yesus e, Priskila e, Akwila e ne sino it mo kwem mu mo bur Siria. Paulus yo mu nde tó, an syogat ye tot an sugo wé mo kota Kengkrea. Paulus tom suk yo su Yefun Allah do, Yefun ós an mo sukye gato an ku ne sa, bere an tot an sugo ne wé, anato an syogat ye tot an sugo ne sino or wé re.
44018019	Án sino mu kom mo kota Efesus sa, Paulus si Priskila sisu Akwila wat yu. Paulus dakai sok mo ye Yahudi bi nu ari. Mone an ki subot Yefun Yesus subere kak ye Yahudi mone bi sukjimnut, subere án brek kadit os nyim ete simo os be gato Yefun Yesus kak ne.
44018020	Ye mo ye Yahudi bi nu ari ne ndekwa Paulus si án kem mone nam gan yo o ware, Paulus bari re.
44018021	Sarewo Paulus mu kadit án sa, Paulus tom su do, "Yefun Allah imo, yo, bere ji satu ma ku nin more o." Orge Paulus it mo kwem mu kadit kota Efesus mu mo bur Siria.
44018022	An mu kom mo kota Kaisarea, orge an mu mo kota Yerusalem wa an ku ye gato onyar kem mo Yefun Yesus mone, an si yé nuk sukdu, orete an mu mo kota Antiokhia.
44018023	Paulus kem mo Antiokhia nam gan, orge an mubot pe mwa mo bur Galatia si bur Frigia. An mubot pe mwa ne wa ós ye gato onyar kem mo Yefun Yesus subere yé mwa ne onyar kem mo Yefun nggi wai kadit nyim ne o re.
44018024	Ye Yahudi ge dik yo gato gum do Apolos, an ye Aleksandria, an ma kom mo Efesus. Apolos ki bi sukdu-i ne rer. An sa, jam Yefun Allah bi sukdu ne kom mo mit.
44018025	Apolos jam ye ki sukdu subot Yefun Yesus mó re. Sane an mu kom mo kota Efesus sa, an ki sukdu subot Yefun Yesus, an ki sukdu ne su an mit iwa wai o re. An duno nje subot Yefun Yesus ne sisu sangge, sarewo sukdu subot ye ras nje mo syur, an jam sukdu gato Yohanes duno nje su ne sor re.
44018026	Apolos mu mo ye Yahudi bi nu ari, an yo nyu nde, an ki subot Yefun Yesus sor. Priskila si Akwila jam Apolos nuk sukdu mone sa, an we kendo Apolos ma mo an we bi nu. Mone an we nuk sukdu subot os gato Yefun Allah fro wa ye sok mo An bi rus-i ne rer wa Apolos jam. An we ki rer wa Apolos jam do, Yefun Allah anato syogat Yesus Kristus ma wa kak os ne.
44018027	Orete Apolos nai sukjimnut do, an mu kadit Efesus, ete an mu mo kota Korintus mo bur Akhaya. Sane ye gato onyar kem mo Yefun Yesus mo Efesus ós Apolos. Yé krom surat wa ye gato onyar kem mo Yefun Yesus mo bur Akhaya, subere Apolos kom mone sa, án kak án mit wa Apolos, ete án mewa Apolos. Sane Apolos mu kom motu sa, Apolos ós án subere án onyar kem mo Yefun nggi wai kadit nyim ne o re. Yefun Allah ben sukndo su nje mone anato án onyar kem mo Yefun Yesus it.
44018028	Apolos ós nje mone, we Apolos ki bi sukdu-i ne nggi. An duwer ye Yahudi mo bi sukdu-i ne nggi mo yé mwa gwem. An nai sukdu mo Yefun Allah bi sukdu, ete an ki subot sukdu ne subere yé jam rer kom mo mit do, Yefun Yesus anato Yekwesu gato Yefun Allah syogat ma mo bur ré wa nai men yetu kadit sukye ete jowa men.
44019001	Apolos kem mo kota Korintus mo bur Akhaya saresa, Paulus muket os nden mu mo kota Efesus. Mone Paulus ku ye gato onyar kem mo Yefun Yesus ge bok yo.
44019002	Paulus ndo mo yé bok ne do, "Nin nai sukjimnut do, nin brek kadit os nyim, ete nin simo os be gato Yesus Kristus kak ne yo, Yefun Allah Gen bok nggwa mo nin sugane it, bado?" Yé bok ne ki do, "Nde re, men jam nde kit Yefun gato nan kendo do Yefun Allah Gen ne."
44019003	Sane Paulus ndo mo yé bok ne o do, "Sugato ye ras nin mo syur ne te, ye duno nin sa u ne?" Yé bok ne ki do, "Ye duno men su sukduno gato Yohanes gato ras nje mo syur duno nje su ne."
44019004	Sane, Paulus ki do, "Yohanes duno nje subere án kwet kadit sukibit gato án ben ne, orete Yohanes ras án mo syur. Yohanes waii duno án o subere án ben sukibit o nde, wo án jammo Ye gato boribot Yohanes. Ye gane gum do Yesus."
44019005	Yé bok ne jam sukdu ne sa, yé bok ne kiwa ye ras án mo syur, ete ye ki men bi Yekwesu Yefun Yesus gum su, subere ye jam do, án onyar kem mo Yefun Yesus it.
44019006	Ye ras án mo syur, orete Paulus do ak syim mo yé bok ne sa, Yefun Allah Gen bok nggwa mo án. Án ki suk su a yi neya gato án jam nde. Án ki sukdu bok yo gato Yefun Allah tarubot án.
44019007	Yé bok ne mone tepsu yetu ge musyu dik sop we.
44019008	Paulus mu, an sok mo ye Yahudi bi nu ari. An ki suk, an yo nyu nde. An ki suk mone kamdik-kamdik sane sor kom mo aina gri. An duwer nje mone subot os gato men yetu sibot subere men sok mo Yefun Allah bi rus-i. Paulus wergat nje mone subere án sino sibot sukdu subot os ndo gato Yesus Kristus kak wa men yetu sok mo Yefun Allah bi rus-i. Paulus ki bi sukdu-i ne nggi.
44019009	Sarewo ye Yahudi ge bok yo mone, án su krat, án bariwa án jammo suk gato Paulus ki ne. Sane án ki do os gato Yesus Kristus kak ne ibit, án ki do, os ne siri re, án ki bi sukdu-i sane mo yé mwa gwem. Sane Paulus mu kadit án re. Paulus si ye gato onyar kem mo sukdu subot Yefun Yesus ne mu kadit yé bok gato kabor Paulus mo sukdu ne. Paulus si ye gato onyar kem mo Yefun Yesus ne mu kibot sukdu ne mo Tiranus bi nu sye. Kamdik-kamdik Paulus si ye gato ma mone ki sukdu subot Yefun Yesus bi os-i.
44019010	Kamdik-kamdik Paulus kibot sukdu ne mo nu sye ne sor kom mo tahun we. Sane ye Yahudi si ye Yunani mwa ne sino mo bur Asia jam sukdu subot men bi Yekwesu Yefun Yesus ne re.
44019011	Yefun Allah ben Paulus nggiwa ben suk gato ben yé mwa ne sino yeket ndo nde.
44019012	Sane ye gwat san det wokgan gato Paulus syimtok e, ye gwat san gato Paulus it mo an on ke e ne, ye gwat san gane mu ak mo ye gato i sa, ye gato i ne ge re. Sane dom ye gwat san det gane ak mo ye gato semda ben ne sa, semda ne titi wé kadit ye ne, orge ye ne ge re.
44019013	Ye Yahudi ge bok yo mubot pe ne. Án ki do, án sa, nggiwa syun semda wé kadit ye gato semda ben ne. Án ki men bi Yekwesu Yefun Yesus gum wa ós syun semda ne wé mó re. Án ki nai semda ne do, "Yefun Yesus gato Paulus duno nje su ne, Yefun Yesus ne ben ji nggiwa syun nan wé, sane nan titi mu sor."
44019014	Yekwesu mo Yefun Allah bi nu ge dik yo gato gum do Skewa, yenggras ne bi pa ge mufit gato ki Yefun Yesus gum mo semda sane re.
44019015	Kam dik yo pá bok ne ki Yefun Yesus gum mo semda dik yo subere semda ne titi, sarewo semda ne ki nai pa ge mufit ne do, "Yefun Yesus sa, ji jam, Paulus ji jam dom, sarewo ji jam nde nin. Ji yo jammo nin nde."
44019016	Orge ye gato semda ben ne yak gwa pá ge mufit ne ndo nde. Semda ben ye ne nggi wai kadit pá ne o re. Ye ne gu pá ne nggi sane sor, an tik pá ne bi san wé kadit pá. Pá bok ne titi kadit nu ne, pá ne kawarun, pá ne wip mwa.
44019017	Ye Yahudi si ye Yunani mwa ne sino mo kota Efesus jam yé nukbot sukdu ne sa, yé mwa ne nyu ndo nde. Yé mwa bes men bi Yekwesu Yefun Yesus gum kok, we yé jam do An sa, nggi wai o re.
44019018	Tomgane yé mwa gato onyar kem mo Yefun Yesus ma. Án ma rek sukibit mwa gato án ben ne mo yé mwa gwem.
44019019	Yé bok yo gato kwa suk gwat án bi buku su án bi syua kwa mwa ne sino ma. Án syo bot git buku su bi syua kwa ne wé mo yé mwa gwem. Yé do so buku mwa gato ye syo bot git we ne yo, bere ye ku sugum perak ribu musyu mek, sarewo ye gato onyar kem mo Yefun Yesus gwat ma syo bot git buku ne wé re.
44019020	Sane sukdu subot men bi Yekwesu Yefun Yesus, yé ki frekbot pe mwa neya sor, yé mwa jam re. Yé mwa jammo sukdu ne, ete kwet kadit sukibit mwa ne or re.
44019021	Orge Paulus nut mo an syidem do, "Ji mu mo kota Yerusalem et. Ji mu wai ket bur Makedonia si bur Akhaya. Ji mu mo kota Yerusalem ji kem mone, or o ji waii mu mo kota Roma ne o."
44019022	Paulus syogat yetu ge we gato ós an mu nyim mo bur Makedonia. An syogat Timotius si Erastus mu nyim, wo an kem mo bur Asia nam gan yo o, orete an boribot ye we ne.
44019023	Tomgane yé mwa mo kota Efesus maskwa ket Paulus mo sukduno gato an duno nje su subot os ndo gato Yefun Yesus kak wa men yetu ne, yé mwa ne saiye daret, ete maskwa Paulus mone.
44019024	Yetu ge dik yo gato gum do Demetrius kem mo kota ne. An jam an ben suk su perak, an ben yefun gato gum do Artemis bi nu dogato wokgan su perak wa nje gwat mu grem mo nu wa yé som Artemis su. An si ye yi gato ben suk su perak ku sugum mwa mo suk gato an ut wa ye som Artemis su ne.
44019025	Sane Demetrius kendo ye gato ben suk su perak ne sum sino, ete an ki do, "Ji bi nji, nin jam do, kadit suk gato men ben, ete me so, men ku sugum mwa mó.
44019026	Sarewo gabere men jam suk gato Paulus duno nje su ne. Paulus kidar nje do, suk gato men yetu ben su men syim, suk ne tepsu yefun nde, suk ne bi suktinggi yo mo nde. Yé mwa mo kota ré jammo an bi sukduno-i ne it, bergan yé mwa ne sino mo bur Asia jammo an bi sukduno-i ne re.
44019027	Sane bere yé mwa bariwa so suk gato men ben su perak anare. Sane dom, bere yé mwa ne yo som men bi yefun Artemis mo Artemis bi nu o nde. Bere Artemis gato yé mwa mo bur Asia si nje mo bur iwedewe sino som ne, bere yé mwa ne misyar or re, bere ye yo bes mom gum kok sye o nde."
44019028	Ye gato sum ne jam sukdu ne sa, án sino on sa ket Paulus si bi sukdu-i ne ndo nde, án saiye do, "Men, ye Efesus bi yefun Artemis sa, gum kok sye wai o re!"
44019029	Bergan, yé mwa mo kota ne saiye daret e neya. Sane án but ye we gato ma kadit Makedonia, gato simo Paulus mubot os. Ye we ne gum do Gayus si Aristarkhus. Ye tik an we bot bur mu kekro mo nu sye gato ye sum mó.
44019030	Paulus iwa mu ki suk su yé mwa gato sum mone ware, ye gato onyar kem mo Yefun Yesus duyawa an re.
44019031	Sane dom, yepasye bok yo mo bur ne, án tepsu Paulus bi yesyim, yepasye bok ne taru sukdu subot nje subere Paulus yo ma mo nu sye ne nde.
44019032	Yé mwa gato sum mo nu sye ne nalar, yé mwa ne saiye, án saiye daret sor, deyo saiye bi sukdu-i tara kadit deyo. Yé mone nap sye yo jam nde suk gato ben to án sum ne ware, yé dakai sum ete saiye daret sor.
44019033	Ye Yahudi syogat Aleksander ti mo yé mwa gwem wa ki sukdu nai yé mwa ne, ye Yahudi yi mone saiye su bi sukdu-i nai Aleksander, subere Aleksander waii ki sukdu ne. Sane Aleksander bes an syim, subere yé mwa ne not ete jam suk gato an ki ne, ware,
44019034	yé mwa ne jam do, an ye Yahudi sa, yé mwa ne saiye do, "Men, ye Efesus bi yefun Artemis sa, gum kok sye wai o re!" Yé mwa ne saiye sukdu-i ne sino sane sane sor kom mo jam we re.
44019035	Orge yepasye gato gum yefak mo kota ne werwa mone sane sor yé mwa ne not subere jammo an bi sukdu-i. Yé mwa ne not, ete an ki do, "Ji bi nji, ye Efesus, nje mo bur ré iwedewe jam do, men mo kota Efesus mewa Artemis bi nu sisu jok gato ka sa mom gato ges kadit gu ne fe!
44019036	Ye yo si men duwer yu mo sukdu ne nde, sane men not sor, men ben suk daret nde.
44019037	Nin gwat ye we ma more, wo an we yo syimsi suk mo Artemis bi nu yo mo nde, an we yo kiket Artemis gum ibit dom nde.
44019038	Sane Demetrius si nje gato ben suk su perak ne do maskwa ket yetu ge dik yo it yo, án mu ku yenggras yepasye ge bok yo gato fro wa kibot sukdu ne, orete án si yenggras ne kibot sisu ndo sor. Yenggras bok ne eswa nje ma wa kibot bi sukmaskwa ne sor."
44019039	Sane yepasye ne ki nai Demetrius si nje gato ben suk su perak ne do, "Sane nin iwa men kibot sukdu yo it yo, nin eswa yenggras si nje sino mo kota sum, ete men kibot sisu ndo et.
44019040	Sarewo men saiye daret sato ré it yo, bergan ye Roma gato jom men ndak men mo suk gato men ben ne, bere men ku sukye mo koirut or re. Ye Roma ma ndo men subot suk gato men saiye daret ré yo, bere men ki suma ne? Bere men yo ku sukdu yo mo nde, we i-ke yo mo nde."
44019041	Yepasye mo kota ki sukdu ne, orge an syogat yé mwa ne satu mu mo bi nu sor.
44020001	Yé mwa mo kota Efesus kem not satu, orete Paulus kendo ye gato onyar kem mo Yefun Yesus ne ma sum sino. Paulus duno án subere án onyar kem mo Yefun Yesus nggi wai o, orete Paulus ki ndo mo án, ete Paulus mu kadit re. Paulus mu mo bur Makedonia.
44020002	Paulus mubot bur Makedonia sa, an duno nje gato onyar kem mo Yefun Yesus su sukduno mwa, an duno nje mo bur ne subere nje mone onyar kem mo Yefun Yesus nggi wai o. Orge, an mu sor, an mu kom mo bur Yunani.
44020003	Paulus kem mone kom mo aina gri. An fro nggwa wa it mo kwem mu mo bur Siria saresa, an jam do, ye Yahudi meret os wa gu an kwop wé, sane Paulus nut mo an syidem do, "Ji yo it mo kwem mu mo bur Siria nde, wo ji muket gwes bot bur Makedonia satu o kadit ye gu ji kwop wé."
44020004	Tomgato Paulus mubot bur Makedonia ne, yetu ge mufit simo an. Ye gato simo an gum do, Sopater gato Pirus bi gan ne, an ye Berea; Aristarkhus si Sekundus, ye we ne ye Tesalonika; Gayus, an ye Derbe; Timotius si Tikhikus si Trofimus, an ka gri ye bur Asia.
44020005	Paulus si ye ka mufit ne mu nyim mo men gwem mu mo kota Troas. Án kem kret men mone.
44020006	Sarewo men simo ye Yahudi bi Kam Sye Waiket ne, bi kam futmo, kam gato yé git roti gato yo it nde. Men simo nje konwa kam sye ne, orete men it mo kwem mu kadit kota Filipi. Kam mumek rek, orge men ma kom mo kota Troas, men ku ye gato mu nyim ne. Men kem mo kota Troas kom mo kam mufit rek.
44020007	Kam Saptu bi noru, men si ye gato onyar kem mo Yefun Yesus mone sum sino. Men git sugit sino, men git roti wa men napawa Yefun Yesus. Bi ik, ete Paulus mu kadit kota Troas ne, sane Paulus nuk sukdu sor kom mo noru miten.
44020008	Men sum mo gumwak mo nim mo nu gwes kok. Mone ye dum sukru mwa.
44020009	Pa yemsok ge dik yo gato gum do Eutikhus kem mo nusyo kot de. Paulus nuk sukdu sane sane sor, pa ne sem mit kwop re. Pa ne sem mit saresa, pa ne ges kadit nu gwes kok ne ka dogri gwa mo bur. Ye gato mu nai pa ne me do, pa ne kwop re, pa ne mas bok re.
44020010	Sane Paulus is mu bur. Paulus ka mu bur, an kambrut pa ne, orge an ki do, "Nin nyu nde. Pa mbau re."
44020011	Orete án sino it mo nim o, án git sino, án git roti wa napawa Yefun Yesus. Paulus nuk sukdu yo o sane sor, nombrak re. Nombrak, ete an mu re.
44020012	Ye top pa ne satu mo bi nu. Án sino mit at wa wai o re.
44020013	Paulus muket gwes mu mo kota Asos. An tom su men do, "Nin it mo kwem, nin mu nyim mo kota Asos kem kret ji mone. Mone bere ji si nin mu sino mo kwem ne."
44020014	Men ku an mo kota Asos, orete an si men it mo kwem mu mo kota Metilene.
44020015	Bi ik, ete men mu kom mo nat karowa ef Khios, orge bi kam we, men mu kom mo ef Samos. Kam dik yo o, men mu kom mo kota Miletus.
44020016	Kam Sye Pentakosta nde tó, men ku os mó yo, Paulus iwa men mu kom mo kota Yerusalem nyim wé re. Sane an werwa men mu kekro, men yo kamo kem bot os nde. Sane men wai kadit kota Efesus subere men yo kamo kem mo bur Asia nam nde.
44020017	Tomgato Paulus kem mo Miletus, an syogat ye mu kar yekwesu mo nu ari ge bok yo gato mewa ye gato onyar kem mo Yefun Yesus gato kem mo Efesus ma ku an.
44020018	Yekwesu bok ne ma sa, Paulus ki nai án do, "Kadit kam ketke gato ji ma kem si nin mo bur Asia, nin jam suk mwa ne sino gato ji ben ne.
44020019	Nin jam do, ji ben ji bi Yekwesu bi suk-i sor, ji yo bes ji nggwa kok nde, ji wo wa nin sor. Ye Yahudi ben sukye wa ji ndo nde, ye Yahudi mone da meret os wa gu ji kwop wé wam bok yo, sarewo ji ben suk gato ji bi Yekwesu ki ne sor.
44020020	Nin jam do, ji duno nin su sukduno gato ós nin mo suk mwa neya, ji yo gurik sukduno wokgan yo dom nde. Ji yo misyar wa nde, wo ji duno nin mo yé mwa gwem, ji mubot nu ji duno nin dom.
44020021	Ji duno nin ye Yahudi si nin yewis yi ne sino, subere nin kwet kadit os ibit, ete nin jammo Yefun Yesus. Ji duno nin, subere nin brek kadit os nyim, ete nin simo os be gato men bi Yekwesu Yesus Kristus kak ne, subere nin onyar kem mo Yefun Yesus it.
44020022	Ré yo, Yefun Allah Gen syaugat ji mu mo kota Yerusalem. Sane ji mu, ji jam nde sukye gato bere yé ben nai ji mone.
44020023	Suk gato ji jam anato sukdu gato Yefun Allah Gen ki nai ji sare do, bere ji ku sukye, ete ye sok ji mo penjara mo kota mwa ne sino.
44020024	Sarewo ji yo bi sukjimnut subot ji dakai teker eta nde, wo ji nut mo suk gato Yefun Yesus syogat ji ben anato sye. Ji werwa ji ben suk gato men bi Yekwesu Yesus Kristus syogat ji ben ne, ji werwa ji ben wa pe sane sor, dakai or su. Yesus Kristus syogat ji mu ki sukdu subot os ndo gato Yesus Kristus kak wa men yetu nai nje jam. Kapre men yetu yo ben suk yo nyim wa An nde, Yefun Allah dakai bi sukjimnut sye kas subot men anato An fro os ndo wa men yi sor.
44020025	Suga nyim ne, ji mu ku nin sino, ji duno nin subot os ndo gato Yefun Allah fro wa men sok mo An bi rus-i nai nin jam it. Sarewo su ré yo, ji jam do, bere ji yo ku nin o nde.
44020026	Sane, su kam ré, ji ki rer wa nin jam do, nin ge dik yo do ges mo bot gesyos it yo, suk ne kadit ji nde, nin ki ji gum ibit mone nde,
44020027	we, ji anato kibot Yefun Allah bi sukdu-i ne or sino nai nin jam re, ji yo misyar wa nde, ji yo gurik sukdu ne wokgan yo dom nde.
44020028	Nin mewa nin nggwa subere nin jom sukdu ne petok sor. Nin mewa yé gato onyar kem mo Yefun Yesus. Nin mewa yé gato Yefun Allah Gen bes nin gum yekwesu wa ne sor. Nin mewa yé gato gum sok mo Yefun Allah bi rus-i ne sisu ri-roi tepsu ye gato mewa suksi ne mewa bi suksi sisu ri-roi ne sor. Ye gato gum sok mo Yefun Allah bi rus-i, Yefun Yesus bi nggwa kwop wa, Yefun Yesus dé sye wa anato ye ne gum sok mo Yefun Allah bi nje-i, sane nin mewa sisu ndo sor.
44020029	Ji jam do, ji mu kadit nin yo, bere ye gato ben sukibit ma ben ye gato gum sok mo Yefun Allah bi rus-i ne ibit, tepsu ndar krok gu domba kwop, sane nin mewa sisu ndo sor.
44020030	Sane sor nde, wo kadit nin miten, bere yé bok yo bes án nggwa kok, ete ki Yefun Allah bi sukdu brek kadit sukdu gato sangge, subere án ben kidar ye gato onyar kem mo Yefun Yesus, subere ye ne misyar Yefun Yesus ete simo án.
44020031	Sane nin mewa nin nggwa kadit sukye gato bere ma ne. Nin napawa suk mwa gato ji duno nin su ne. Ji wo, ji duno nin noru nombrak petok sor kom mo tahun gri it. Sane nin jom sukdu ne petok, nin mewa ye gato onyar kem mo Yefun Yesus sor.
44020032	Sane, ji syo nin mo Yefun Allah syim-i, bere An mewa nin tepsu sukdu gato An ki ne. Nin jammo An bi sukdu ne sa, bere sukdu ne ós nin onyar kem mo Yefun Yesus nggi wai o, ete bere An syo sukndo nai nin si yé mwa ne sino gato sok mo An bi rus-i ne.
44020033	Nin jam ji re, ji gro sye wa ji nai ye yi bi sugum e, bi san e ne yo mo nde.
44020034	Wo nin dakai jam, ji dakai ben suk, ji ku sugum mó, ete ji so suk gato ji si ye gato simo ji ye mó.
44020035	Mo suk mwa gato ji ben ne, nin me ji sa, ji samok. Sane nin samok dom, subere men ós ye gato yo nggiwa ben suk nde. Sane men napawa suk gato men bi Yekwesu Yefun Yesus dakai ki ne sare do, 'Men syo suk nai ye yi anato ben men mit at wa wai kadit men ku suk kadit ye yi.' "
44020036	Paulus ki sukdu ne or sa, Paulus si yekwesu bok ne tu umsu, án ki suk su Yefun sino.
44020037	Yekwesu bok ne but Paulus e, án baput mo Paulus, án wo.
44020038	Sukdu gato ben án jimnotbot Paulus ndo nde, anato Paulus bi sukdu do, án yo ku Paulus gro o nde. Orete yekwesu bok ne top Paulus mu mo kwem.
44021001	Men ki ndo mo yekwesu bok ne, orge men mu it mo kwem kadit án, ete men mu mo ef Kos. Bi ik, ete men mu mo ef Rodos. Kadit ne, men mu mo ef Patara.
44021002	Mone men ku kwem dik yo o gato mu mo bur Fenisia. Sane men it mo kwem ne. Men bi win, sane sor
44021003	men me ef Siprus tak men de syim ge, men wai kadit. Men bi win sor mu kom mo bur Siria. Men is mo kota Tirus mo bur ne, we mone ye ndau suk kadit kwem ne.
44021004	Mo kota Tirus men ku yé gato onyar kem mo Yefun Yesus sa, men si án kem mone kom mo kam mufit rek. Yefun Allah Gen kadum sukjimnut nai án, anato án duno Paulus subere Paulus mu mo Yerusalem nde.
44021005	Sarewo kom mo kam gato men fro ne, men mu kadit án re. Yé gato onyar kem mo Yefun Yesus si bi nggon si bi pa sino top men mo kota de nden kom mo sem de. Mo sem de men tu men umsu, men ki suk su Yefun.
44021006	Men wat yu mone, orge men it mo kwem, ete án satu mo án bi nu-i.
44021007	Men simo kwem ne men mu kadit kota Tirus, men mu men is mo kota Ptolemais. Mone men ku yé gato onyar kem mo Yefun Yesus. Men si án nuk sukdu kom mo kam dik rek.
44021008	Bi ik, ete men it mo kwem ne o, men mu men is mo kota Kaisarea. Mone men ku yetu ge dik yo gato mu ki sukdu subot Yesus Kristus nai nje. An gum do Filipus. Men si an kem mo an bi nu. An anato yetu ge dik yo kadit yetu ge mufit gato yé bes mo Yerusalem wa mu ki sukdu subot Yesus Kristus.
44021009	Filipus bi pa donggon ge at gato kra nde tó. Pa donggon ne yenabi gato gwat Yefun Allah bi suktaru ma ki nai men yetu jam.
44021010	Men kem mone kam bok yo, orete yenabi ge dik yo gato gum do Agabus ma kadit bur Yudea.
44021011	Agabus ma ku men, orete yenggras ne nai san det gato Paulus kin mo Paulus onke. Agabus nai san det ne, an rai an syim su, an rai an gwes su, orete an ki do, "Yefun Allah Gen ki do, 'Sare, bere ye Yahudi rai ye gato bi san det ré, ete syo ye ne mo yewis yi syim-i.' "
44021012	Men jam sukdu ne sa, men si ye gato mone, men wergat Paulus, subere an yo mu mo Yerusalem nde.
44021013	Sarewo Paulus ki do, "Nin wo, nin wergat ji, nin ben ji kwabom kro sare nde. Ji ben ji bi Yekwesu Yefun Yesus bi suk-i, sane ji fro wa ji ku sukye mone sor nde, wo ji fro wa ji kwop wa Yefun Yesus mo Yerusalem dom."
44021014	Men wergat Paulus sane ware, men me do, an nai sukjimnut krat mone it, sane men wergat an o nde, men misyar re, ete men ki do, "Sa ndo sa, suk gato Yefun Allah imo bere bor sor."
44021015	Men kem mone kam bok yo, orge men fro men bi suk, ete men mu mo Yerusalem.
44021016	Ye gato onyar kem mo Yefun Yesus ge bok yo gato kem mo kota Kaisarea si men mu mo Yerusalem sino. Yé bok ne top men mo Manason bi nu mo Yerusalem. Men kem mo nu ne. (Manason, an ye ef Siprus. An onyar kem mo Yefun Yesus nam it.)
44021017	Men mu kom mo Yerusalem sa, ye gato onyar kem mo Yefun Yesus mone kak án mit wa men.
44021018	Bi ik, ete Paulus si men sino mu ku Yakobus. Yekwesu mo nu ari mwa ne sino sum su men mone dom.
44021019	Paulus ki ndo mo yé ne, orge Paulus ki subot tomgato an mu ben Yefun Allah bi suk-i mo yewis yi bi bur-i, an ki subot suk mwa gato Yefun Allah ben su yewis yi neya mone. Paulus ki subot suk mwa ne kom mo mit re.
44021020	Yakobus si yekwesu mwa ne jam sukdu ne sa, án un Yefun Allah. Orge án ki nai Paulus do, "Men bi nji, nan jam do ye Yahudi ribu bok yo onyar kem mo Yefun Yesus it. Án sino werwa benbot Musa bi sukduno ne petok sor.
44021021	Ye deyo ki nai yé ne jam do, nan anato duno ye Yahudi gato kem mo yewis yi miten, subere án misyar Musa bi sukduno-i. Yé ki do, nan duno ye Yahudi gane, subere án yo bisunat án bi pa nde. Yé ki do, nan duno án subere án misyar ye Yahudi bi sukduno-i re.
44021022	Sane ye Yahudi gato onyar kem mo Yefun Yesus mo kota Yerusalem jam nan ma more yo, bere án maskwa nan mo suk gato nan duno nje su ne. Sane men ben suma ne?
44021023	Men ki sare do, sa ndo sa, nan si yetu ge at more gato tom suk yo su Yefun Allah re.
44021024	Nan si ye ka at ré mu simo ye Yahudi bi sukduno-i subere nin yo fowa sok mo Yefun Allah bi nu o nde. Nan bi sugum wa ye kwok ye ka at ré sugo ne wé. Nan ben sane, subere ye Yahudi more jam do nan dakai benbot Musa bi sukduno-i ne tó. Sane bere yé jam do, sukdu subot nan gato yé ki do, nan duno ye Yahudi misyar Musa bi sukduno-i ne, yé kidar kaii.
44021025	Yewis yi gato onyar kem mo Yefun Yesus men kibot or re. Men krom surat wa án sare do, sugit gato ye som sukdaret bok neya su ne, án git nde; án git suge dé nde; án git suge ku gato i-dé mó tó ne nde; án sino, yebris si nggon ben siri su yu daret nde."
44021026	Sane bi ik, ete Paulus si ye ka at ne sino mu simo ye Yahudi bi sukduno-i subere án sino yo fowa sok mo Yefun Allah bi nu o nde. Orge Paulus mu mo Yefun Allah bi nu, subere an ki nai yekwesu mone bi kam gato bere an si ye ka at ne bi upacara ne or su. An ka at bi upacara ne orete yo, bere Paulus gwat suksom ma, ete syo wa an si ye ka at ne som Yefun Allah su.
44021027	Kam mufit rek gato Paulus tom su yekwesu ne karowa or, ete ye Yahudi ge bok yo kadit bur Asia ku Paulus mo Yefun Allah bi nu. Ye Yahudi bok ne krokgat yé mwa mone subere yé mwa ne on sa ket Paulus, ete yé but an.
44021028	Yé but an sa, yé saiye do, "Nin ye Yahudi, nin sino ós men syun ye ré et. Ye ré anato duno yetu mo bur ré sino, subere nje misyar men su men bi sukduno-i, an duno nje subere nje misyar nu gato Yefun Allah bes wa men ré. Sane dom an gwat yewis yi ma sok mo Yefun Allah bi nu-i, an ben nu gato Yefun bes wa men ré ibit su yewis yi gato an gwat ma ne."
44021029	(Ye ki sukdu sane, we gabere ye me Paulus si Trofimus, yewis yi ge dik yo kadit kota Efesus. An we mubot kota sino, ete ye gendo, Paulus si ye ne sok mo Yefun Allah bi nu-i, sarewo ye ne yo si Paulus mone nde.)
44021030	Yé mwa mone saiye daret, anato yé kas ma kadit pe mwa ne sino, yé mwa ma si nje saiye daret mone. Yé but Paulus. Yé tik an bot bur kadit Yefun Allah bi nu mu nden, orete yé syimwa nusyo wari.
44021031	Yé werwa gu Paulus kwop saresa, ye yi yo mu ki napyo nai ye Roma bi yesukmise bi padosye jam. Ye ki nai yesukmise ne do, yé mwa mo kota ne saiye daret, ete yé maskwa yu daret.
44021032	Sugane it, padosye ne kendo yesukmise ge bok yo si bi yekwesu ge bok yo si an kas mu mo pe gato yé mwa sum mone. Yé mwa ne do me yesukmise si bi padosye ne ma sa, yé yo gu Paulus o nde.
44021033	Yesukmise bi padosye ne ma but Paulus. An syaugat ye rai Paulus su rantai koi we. Orge an ndobot nje mone do, "Ye gare gum sa u ne? Ye gare ben suk sato suma anato nin gu an ne?"
44021034	Ye deyo saiye suk yo, ye deyo o saiye suk yo o ware, padosye jam nde sukdu gato sangge. Sane, an syaugat yesukmise ge bok yo gwat Paulus mu mo yesukmise bi nu-i.
44021035	Paulus mu kom mo yesukmise bi nu bi jip sa, yé mwa ne werwa gu Paulus nggi teker sane sor, yesukmise bes Paulus sam an kadit yé mwa ne.
44021036	Yé mwa gato boribot Paulus saiye gat do, "Nin gu an kwop wé se!"
44021037	Yesukmise yo gwat Paulus sok mo nu mit nde tó, Paulus ki nai padosye su a Yunani do, "Yenggras, ji ndekwa ji ki sukdu wokgan su nan et." Padosye ne ki do, "Suma ben anato nan jam nan ki suk su a Yunani ne?
44021038	Sane nan anato ye Mesir gato suga nyim tepsu yekwesu wa yetu ka ribu at gato futma wa gu ye Roma gato jom bur ré, ete mu kem mo pe gato kwe yo kom mo nde ne, bado?"
44021039	Paulus ki do, "Ji nde. Ji anato ye Yahudi, ji bi nat-i mo kota Tarsus, kota gato gum kok mo bur Kilikia. Yenggras, ji kiwa nan bi os wa ji ki suk su yé mwa ré et."
44021040	Padosye ne bi os wa Paulus ki suk su yé mwa ne, orete Paulus ti mo jip, an bes an syim subere yé mwa ne not. Yé mwa ne not, orete an ki nai yé mwa ne su ye Yahudi bi a, gato ye kendo do a Ibrani sare do,
44022001	"Yenggras, ji bi nji, nin jammo suk gato ji ki ré et."
44022002	Yé jam an ki su a Ibrani sa, yé mwa mone not, yé syaretwa, yé yo ba wokgan yo dom nde. Orge Paulus ki do,
44022003	"Ji anato ye Yahudi. Ji bi im pe ji mo kota Tarsus mo bur Kilikia. Ji sye mo kota Yerusalem ré. Yeguru Gamaliel duno ji su men bi amui bi sukduno mwa ne sino. Ji jam rer re. Ji werwa ji benbot Yefun Allah bi sukdu-i su ji mit dik si ji onyar dik sor. Ji mit dik wa Yefun Allah tepsu nin.
44022004	Tomga nyim ji ben sukye nai nje gato simo os be gato Yefun Yesus kak ne. Ji ben sukye nai án sor án kwop wé. Ji but yebris si nggon sino, ete ji sok án mo penjara.
44022005	Sukye gato ji ben nai ye gato simo os be ne, yekwesu mo Yefun Allah bi nu gato gum kok wai, yenggras ne jam re, bere an ki rer wa nin jam re. Sane dom ye Yahudi bi yepasye e, yekwesu e ne gato sum sino wa kibot sukdu, yé mwa ne sino jam re, bere án ki re. Ji gwat surat gato án krom wa ye Yahudi bi yepasye mo kota Damsyik. Tomga nyim ji gwat surat ne mu mo Damsyik, subere yepasye mone ós ji but ye gato onyar kem mo Yefun Yesus, subere ji kar ma mo Yerusalem wa yé ben sukye nai."
44022006	"Ji muket os karowa kota Damsyik, kam yo mit saresa, ji gensu sukru sye gato rer-rik kadit gu, sukru ne rer-rik ne rek wairi wa ji.
44022007	Ji ges gwa mo bur. Ji jam yetu ge dik yo ki nai ji do, 'Saulus, Saulus, nan ben sukye nai Ji wa suma ne?'
44022008	Ji ki do, 'Yenggras, Nan gum sa u ne?' An ki do, 'Ji gum do Yesus, ye Nazaret. Nan ben sukye nai Ji.'
44022009	Yé bok gato si ji mubot os sino, án sa, me sukru ne, sarewo án jam nde sukdu gato Yefun ki nai ji ne re.
44022010	Orge ji ki o do, 'Sane, ji bi Yekwesu o, ji ben suma ne?' Yefun Yesus ki do, 'Nan sun nan mu mo kota Damsyik et. Mone yetu ge dik yo bere frot nai nan subot suk gato Yefun Allah fro wa bere nan ben ne.'
44022011	Yé bok gato si ji ós jowa ji syim gwat ji mu mo kota ne, we sukru ne ben ji gro ndu re.
44022012	Ji kom mo Damsyik sa, yetu ge dik yo mone gato gum do Ananias ma ku ji. An benbot ye Yahudi bi sukduno ne petok sor. Ye Yahudi mwa ne sino mone bes an gum kok wai o re.
44022013	An ma, an ti mo ji de, an ki nai ji do, 'Saulus, ji bi nji, nan gro ndo satu it.' Sugane it, ji me an re.
44022014	Orge an ki do, 'Yefun Allah gato jom men bi amui ne anato bes nan, subere nan jam suk gato tepsu An mit. Yefun Allah bes nan subere nan ku Yefun Yesus, gato ben sukndo tepsu Yefun Allah mit. Yefun Allah bes nan subere nan jam sukdu kadit Yefun Yesus dakai syokwet.
44022015	Bere nan ki sukdu subot Yefun Yesus nai yé mwa ne sino tepsu suk gato nan me su nan gro si suk gato nan jam su nan dabe.
44022016	Ré yo, nan eswa suma o ne? Nan sun et! Nan bi nan nggwa wa ye ras nan mo syur se! Nan ndekwa Yefun Yesus subere An nai nan wé kadit sukye gato bere nan ku mo sukibit mwa gato nan ben ne.' "
44022017	"Orge ji benbot suk gato Ananias ki ne. Ji satu mu mo Yerusalem, ji ki suk su Yefun mo Yefun Allah bi nu sa, ji me suk tepsu ji semda, wo ji yo sem nde.
44022018	Ji me Yefun Yesus ki sukdu, An ki nai ji do, 'Ré yo, nan mu kadit Yerusalem kekro, we yé gato kem more bere bariwa sukdu gato nan ki subot Ji re.'
44022019	Ji ki do, 'Ji bi Yekwesu o, yé gato kem more jam do, ji mubot ye Yahudi bi nu ari, ji ben sukye nai ye gato onyar kem mo Nan, ji sok yé ne mo penjara.
44022020	Sane dom, yé gu Stefanus kwop sa, ji sokwa, ji imo, ji mewa yé gato gu an ne bi san.'
44022021	Orge Yefun Yesus ki nai ji do, 'Nan mu sor, Ji syogat nan mu kadit ré, nan mu mo os syu kadit ré, nan mu mo yewis yi neya bi bur-i. Nan mu ki sukdu subot Ji nai yewis yi ne.' "
44022022	Yé mwa mone jam suk gato Paulus ki ne sor kom mo sukdu subot Yefun Yesus syogat an mu mo yewis yi sa, yé mwa ne on sa ket Paulus. Yé mwa ne saiye nggi do, "Nan gu ye ré kwop wé sor. Ye ré kem mo bur ré yo, bere ibit re."
44022023	Yé mwa ne maskwa ndo nde, án saiye, án am án bi san, án am bofuf mu nim mo gu saresa,
44022024	yesukmise bi padosye ne syogat ye gwat Paulus mu ngga mo yesukmise bi nu mit. An syogat yé kwam Paulus su bus, orete yé ndobot Paulus, subere an jam suk gato Paulus ben anato yé mwa maskwa teker, ete saiye ket Paulus ne.
44022025	Yé rai Paulus wa ye kwam su bus saresa, Paulus ki nai ye Roma bi yesukmise bi yesu ge dik yo do, "Ji gum sok mo ye Roma bi nje-i, sane nan yo ndobot ji nde tó, ete nan kwam ji su bus nyim ne te, bere tepsu ye Roma bi sukduno-i, bado siri kadit e?"
44022026	Yesukmise bi yesu ne jam suk gato Paulus ki ne sa, an mu ki nai yesukmise bi padosye ne, an ki do, "Yenggras, ye gare an gum sok mo ye Roma bi nje-i, sane nan syogat men kwam an su bus wa suma ne?"
44022027	Sane padosye ne mu ndobot Paulus do, "Sangge, nan gum sok mo ye Roma bi nje-i bado?" Paulus ki do, "Sangge, ji gum sok mo ye Roma bi nje-i re."
44022028	Orge padosye ne ki do, "Ji syo sugum mwa nai ye Roma, ete ye sok ji gum mo ye Roma bi nje-i." Paulus ki do, "Sarewo ji bi im kem su ji, ete ye nai ji gum mo sok ye Roma bi nje-i mone it."
44022029	Sugane it, yesukmise bi padosye gato ndobot Paulus ne mu kadit re, yé bok ne nyuwa re. Sane dom, padosye ne nokwa, we an ben suk siri kadit ye Roma bi sukduno-i. An syogat ye rai Paulus su rantai anato siri, we Paulus gum sok mo ye Roma bi nje-i. Sane padosye ne nyu it.
44022030	Yesukmise bi padosye ne iwa jam suk gato ben ye Yahudi mwa ne maskwa ket Paulus. Padosye ne iwa jam rer kom mo mit. Sane bi ik, ete padosye ne kendo ye Yahudi bi yepasye si yekwesú gato sum sino wa kibot sukdu, subere yepasye mwa ne sum sino. Orge an sombok rantai wé kadit Paulus. An gwat Paulus mu ti mo ye Yahudi bi yepasye mwa ne gwem.
44023001	Paulus sokwa yepasye bok ne, an ki do, "Ji bi nji, kadit ketke sor kom mo kam ré, ji ben Yefun Allah bi suk-i sisu ji mit dik, ji mit kem pe mo Yefun Allah, ji yo brek kadit An wokgan yo dom nde."
44023002	Sane yekwesu gato gum kok wai mo Yefun Allah bi nu ne syogat ye gato ti karowa Paulus gwa Paulus mo an syokwet.
44023003	Orge Paulus ki nai yekwesu ne do, "Bere Yefun Allah gwa nan re. Nan ben nan nggwa tepsu ye gato ben Yefun Allah bi suk-i, sarewo nan mit-i tara re. Nan kem mone, nan ndobot ji, sawe ji ben suk yo siri kadit Musa bi sukduno-i, sarewo nan syogat ye gwa ji, sane nan dakai ben suk siri kadit Musa bi sukduno-i ne it."
44023004	Ye gato ti karowa Paulus ki do, "Nan kabor yekwesu gato gum kok wai mo Yefun Allah bi nu sane nde."
44023005	Sane Paulus ki do, "Ji bi nji, ji jam nde yekwesu gato gum kok wai mo Yefun Allah bi nu anare. Ji ki sa gado ne siri re, we Musa bi sukduno duwe do, 'Men ki sukibit ket men bi yekwesu nde.' "
44023006	Paulus jam do yepasye mone deyo ye Farisi, deyo ye Saduki, sane an ki nai yepasye bok ne sino do, "Ji bi nji, ji anato sok mo ye Farisi. Ji bi ai ye Farisi dom. Ye gwat ji ma more wa ndobot ji mo sukduno dik yo gato ji kwabom kam mo, sare do, ye gato kwop, bere Yefun Allah sun kadit sukkwop re."
44023007	Paulus ki sane, orge ye Farisi si ye Saduki duwer yu mo sukduno ne it anane. Yepasye mone wat i-we, yé duwer yu mo sukduno ne.
44023008	(Ye Saduki duno nje do, Yefun Allah yo sun nje kadit sukkwop nde. Ye Saduki duno nje o do, malaikat yo mo nde. Ye Saduki duno nje o do, suk sato aboksye e, yerom e ne yo mo nde. Sarewo ye Farisi duno nje do, Yefun Allah sa, sun nje kadit sukkwop. Ye Farisi duno nje o do, malaikat e, suk sato aboksye e, yerom e ne mó.)
44023009	Yepasye bok ne saiye ket yu, ete yeguru agama ge bok yo gato sok mo ye Farisi. Án ti án duwer ye Saduki mone nggi sare do, "Men nut do ye gare yo ben sukibit yo mo nde. Malaikat e, aboksye e ne do ki suk su an yo, sukibit anane nde."
44023010	Ye duwer yu nggi, nggi, nggi sor, yesukmise bi padosye nyuwa, sawe bere ye gwa Paulus kete mone or re. Sane padosye ne syogat yesukmise mu nai Paulus wé kadit yepasye ne, ete gwat an mu mo yesukmise bi nu-i.
44023011	Ik bi noru, Yefun Yesus ma ti karowa Paulus, an ki do, "Nan nyu nde! Sukdu gato nan ki subot Ji nai nje mo Yerusalem jam, bere nan waii ki nai nje mo kota Roma ne jam dom."
44023012	Bi ik nyotkwo ye Yahudi ge bok yo sum tepsu yeko wa gu Paulus wé. Yeko ne tom su Yefun Allah do, "Men git sugit nde, men da syur dom nde sor, men gu Paulus kwop wé or et."
44023013	Yeko ne anato tepsu yetu ge musyu at wai re.
44023014	Yeko mu ki nai yekwesú mo Yefun Allah bi nu si ye Yahudi bi yepasye do, "Men tom su Yefun Allah do, men yo git sugit nde sor, men gu Paulus kwop wé or et.
44023015	Sane yo, nin si yepasye si yekwesu gato sum wa kibot sukdu ne mu ndek mo yesukmise bi padosye ne do, padosye ne top Paulus ma wa nin ndobot an o et. Nin ben sato nin iwa jam subot suk gato Paulus ki ne rer kom mo mit o et. Sane men eswa an mo os mit sor, an yo kom more nde tó, men gu an kwop wé re."
44023016	Sarewo Paulus bi nyanggon bi payebris jam os gato yeko fro ne sa, an mu mo yesukmise bi nu, an ki napyo nai Paulus jam.
44023017	Orge Paulus kendo ye Roma bi yesukmise bi yesu ge dik yo ma, ete an ki nai yesukmise ne do, "Pa ré bi sukdu wa ye Roma bi yesukmise bi padosye jam, sane nan top pa mu mo padosye ne et."
44023018	Sane yesu ne gwat pa ne mu mo yesukmise bi padosye. Yesu ne ki nai padosye ne do, "Paulus gato men but ne, an kendo ji, ete an ndekwa ji top pa ré ma mo nan, we pa bi sukdu gato pa iwa ki nai nan jam."
44023019	Yesukmise bi padosye jom pa ne syim, an si pa mu mo pe gato ko kadit yé bok gato mone, or an ki nai pa ne do, "Nan ki nan bi sukdu-i nai ji jam et."
44023020	Pa ne ki do, "Ye Yahudi tom yu wa án ma ndek nan do, ik, ete nan top Paulus mu mo ye Yahudi bi yepasye si yekwesu gato sum sino wa kibot sukdu, subere án ndobot Paulus satu o, subere án jam subot sukdu gato Paulus ki ne rer kom mo mit o et. Ye kidar ko ne.
44023021	Sane nan top Paulus nde, we án tepsu yeko ge musyu at eswa Paulus mo os mit wa án gu kwop wé. Yeko ne tom su Yefun Allah do, án git nde, án da syur nde sor, án gu Paulus kwop wé or et. Yeko ne fro os ne or re. Án kem kret sukdu kadit nan sor."
44023022	Padosye ki suknapa wa pa ne do, "Nan frot sukdu gato nan ki nai ji ré nai ye yi nde." Orge padosye syogat pa ne mu.
44023023	Orge padosye ne kendo ye Roma bi yesukmise bi yesu ge we yo ma. An ki nai ye we ne do, "Nin ka we fro yesukmise ge wotin we, si yesukmise ge musyu mufit gato it mo kuda, si yesukmise ge wotin we gato gwat yor, subere noru, jam musi, nin yé bok ne sino mu mo Kaisarea.
44023024	Nin ka we fro kuda dik yo wa Paulus it mo, subere nin sino top an mu mo yenggras Gubernur Feliks sisu ndo."
44023025	Orete padosye ne krom surat wa Gubernur Feliks sare do,
44023026	"Surat ré ji krom wa nan yenggras yepasye Gubernur Feliks. Ndo mo nan, kadit Klaudias Lisias.
44023027	Ye gato ji top mo nan ré, ye Yahudi but, ete bergan gu an kwop wé, sarewo ji si ji bi yesukmise ge bok yo mu nai an kadit, we ji jam do an gum sok mo ye Roma bi nje-i.
44023028	Ji iwa ji jam suk gato ye ndak an su, sane ji top an mu mo ye Yahudi bi yepasye si yekwesu gato sum wa kibot sukdu.
44023029	Ji me mone do, ye ndak an mo Musa bi sukduno-i, sarewo ye yo ndak an mo sukibit tepsu men ye Roma bi sukduno-i yo mo nde. An yo ben suk yo siri kadit men bi sukduno-i tepsu men gu an kwop mo nde, an ben suk yo siri tepsu men rai an mo penjara dom nde.
44023030	Ji jam yé sum yeko wa gu an wé sa, ji syogat yé top an mu ku nan it anane. Sane dom, ji syogat ye gato ndak an waii mu ki an bi sukdu-i nai nan jam et."
44023031	Sane yesukmise bi yesu ge we ne ben suk gato padosye ki ne. An we gwat Paulus su noru ne mu kom mo kota Antipatris.
44023032	Bi ik, ete yesukmise gato it mo kuda gwat Paulus mu kom mo Kaisarea, wo yesukmise yi ne satu mo bi nu.
44023033	Yesukmise mo kuda ne mu kom motu sa, án top Paulus, án syo surat ne nai yenggras Gubernur Feliks.
44023034	Yenggras Gubernur baca surat ne, or yenggras ndo do, "Ye ré ma kadit bur u ne?" Ye ki do, "An ma kadit bur Kilikia."
44023035	Orge yenggras Gubernur ki do, "Ye gato ndak nan ma kom more it yo, bere men kibot nan bi sukdu." Orge yenggras syogat yesukmise mewa Paulus mo Herodes bi nu sye.
44024001	Kam mumek rek, orete yekwesu gato gum kok wai mo Yefun Allah bi nu gato gum do Ananias, yenggras ne si ye Yahudi bi yepasye ge bok yo, si yetu ge dik yo gato owa ki an bi sukdu-i mo yepasye gwem sisu ndo gato gum do Tertulus, án sino ma kom mo Kaisarea. Án sino ma, án ndak Paulus mo yenggras Gubernur gwem.
44024002	Feliks syogat ye kar Paulus ma sa, Tertulus ki bi sukdu sare do, "Yenggras Gubernur, nan jowa men nam, sane men sino mo bur ré yo ku sukye nde, wo men kem not it. Nan bi sukjimnut ne ko, nan nutbot suk gato bere bor su kam sari ne ma anato nan jowa men sisu ndo, kwa gato ibit nan ben ndo satu, nan ben suk gato ndo wa men sino sor.
44024003	Yenggras, nan sa, mo pe mwa ne sino, si mo suk mwa ne sino, nan ben sukndo wai o re. Sane men ki ndo mwa mo nan mo suk mwa gato nan ben ndo wai o re.
44024004	Ré ne, ji yo ki sukdu mwa ok o nde, wo ji ki sukdu wokgan subot ye gare wa nan jam. Ji ndekwa nan syaretwa suk gato men ndak ye ré su ne et.
44024005	Men me do, ye gare ben sukibit. An krokgat ye Yahudi, an ben ye Yahudi maskwa yu e, an ben ye Yahudi saiye daret e ne mo bur ré iwedewe. An yekwesu, an gwat ye Nazaret bi sukdu-i ki frekbot buryo-buryo.
44024006	An werwa an gwat sukdu ne sok mo Yefun Allah bi nu-i, ete gwat os ibit wa men mo nu ne, sane men but an kadit re. [Men ki nai yu mone do, men gwat an mu mo yekwesu wa ye ndobot an tepsu Musa bi sukduno ware,
44024007	yesukmise bi padosye gato gum do Lisias ma nai an wé kadit men.
44024008	Orete Lisias syogat ye gato ndak an ma ki bi sukdu-i mo nan gwem sor.] Yenggras, nan dakai ndobot an, bere nan jam suk gato men ndak an su ne sangge."
44024009	Ye Yahudi gato mone waii kabor Paulus gum dom. Ye Yahudi ne ki do, sukdu mwa gato Tertulus ki ne sangge sino.
44024010	Yenggras Gubernur ef an syim, subere Paulus ki bi sukdu-i sa, Paulus ki do, "Ji jam do, nan, yenggras, nan ndobot nje, nan kibot nje bi sukmaskwa mo bur ré nam it, sane ji mit iwa ji ki ji bi sukdu-i gwawa ji nggwa mo nan gwem.
44024011	Kam musyu dik sop we ga nyim, yo wai nde, ji mu mo Yerusalem wa ji gwat suksom wa ji som Yefun Allah mone, nan ndo mo ye yi neya, bere ye ki re.
44024012	Ye gato ndak ji ré, án ku ji mo Yefun Allah bi nu. Án yo ku ji si ye yi duwer yu mone nde. Án yo me ji krokgat yé mwa mo ye Yahudi bi nu ari subere ye maskwa yu dom nde. Án yo ku ji krokgat ye Yahudi mo pe yi dom nde.
44024013	Án ndak ji daret ko ré go! Suk gato án ki ne yo sangge mo nde, án bi sukdu i-ke yo mo nde.
44024014	Sarewo sukdu kwa dik yo gato án ki ne sangge. Yefun Allah gato jom men bi amui, sangge ji som Yefun Allah ne mo gato ji simo os gato Yefun Yesus duno men su ne. Sarewo yé gato ndak ji ré nut do os ne siri re. Wo ji simo os ne, we ji onyar kem mo sukdu gato tepsu Musa si yenabi bok ne bi sukdu-i ne.
44024015	Sane dom, yé gato ndak ji ré, án kwabom kam mo Yefun Allah sare do, bere Yefun Allah sun men yetu bok ne sino -- ye gato ben bi suk-i ndo si ye gato ben bi suk-i ibit. Ji dom ji kwabom kam mo Yefun Allah do, bere An sun men yetu sino kadit sukkwop.
44024016	Sane, kamdik-kamdik ji wergat ji dakai wa ji benbot sukdu gato ji onyar kem mone, subere mo suk mwa gato ji ben mo Yefun Allah si yetu gwem ne ndo sino, kwa gato ibit yo mo nde, kwa yo gato siri kadit ji bi sukjimnut gato ndo mo ji mit ne yo mo nde.
44024017	Tahun bok yo, ji yo ba mo Yerusalem mo nde, wo gabere ji ba wa ji gwat sugum ma wa ji syo nai ye Yahudi gato yewa suk mone. Ji gwat suksom wa ji som Yefun Allah su dom.
44024018	Ji un Yefun Allah saresa, án ku ji mo Yefun Allah bi nu de mo ros de mit ne. Sugane ji simo upacara wa ji dakai fro nggwa sisu ndo mo Yefun Allah gwem tepsu men ye Yahudi bi sukduno. Yetu mwa yo si ji mone nde, ji si ye yi yo duwer yu mone dom nde, ji yo krokgat nje maskwa yu mone dom nde.
44024019	Ye Yahudi ge bok yo kadit bur Asia ma mo nu ne. Án dakai maskwa ket ji mone. Án ma more kibot suk gato ben án maskwa ket ji sa, bere nan jam re.
44024020	Án yo ma nde, wo ye gato ma ré, án ki sukdu subot suk gato ye Yahudi bi yepasye kibot ji ne. Án kibot sukibit gato yepasye ne ndak ji mone ete ndo.
44024021	Án nut do, ji ben sukibit anato tepsu sukdu kwa dik yo gato ji ki mo yepasye ne bado? Sukdu gato ji ki ne anare, 'Su kam ré, nin ndobot ji mo sukduno gato ji kwabom kam mo Yefun Allah sare do, ye gato kwop, bere Yefun Allah sun kadit sukkwop o re.' "
44024022	Feliks jam sukdu subot os gato Yefun Yesus kak ne sisu ndo. An jam Paulus bi sukdu-i kom mone sa, an ki do, "Men kibot Paulus bi sukdu-i ne o nde, wo men kem kret padosye Lisias ne ma, ete men kibot kom mo pe gato or mó."
44024023	Orge Feliks syogat ye Roma bi yesukmise bi yesu dik yo mewa Paulus mo penjara. Feliks syogat yesu rai Paulus krat nde, wo an misyar Paulus bi yesyim dakai ma subere Paulus bi yesyim ós Paulus mo suk gato Paulus yewa ne.
44024024	Kam bok yo o, Feliks si bi nggon gato gum do Drusila, mom ye Yahudi, an we ma mo kota ne o. Feliks kiwa ye mu kar Paulus ma. Paulus ma, orge Feliks syaretwa Paulus ki sukdu subot os ndo gato Yesus Kristus kak wa men yetu ne. Paulus ki do, ye gato onyar kem mo Yefun Yesus, bere Yefun Allah nai ye ne gum sok mo An bi rus-i.
44024025	Paulus ki sukdu subot sukndo gato Yefun Allah mit iwa men yetu ben ne nai Feliks jam. Paulus nuk subot suk gato men ben subere men mewa men nggwa sisu ndo. Paulus nuk subot kam sari ne ma, bere Yefun Allah ma ndobot yetu bok ne sino. Paulus ki subot suk saresa, Feliks nyuwa, or Feliks ki do, "Tep it. Nan mu yei sane sor kam yo o, ete bere ji kendo nan ma o."
44024026	Feliks da kendo Paulus ma nuk sukdu su an wam bok yo subere an jam sor nde, wo Feliks iwa Paulus syo sugum nai an, subere Feliks sombok Paulus wé ware, Paulus yo syo sugum nai an nde.
44024027	Tahun we, orge yenggras Perkius Festus win Feliks tepsu Gubernur. Sugane Feliks iwa ben suk yo gato ye Yahudi iwa ne, sane an misyar Paulus mo penjara.
44025001	Festus ma mo bur ne, or kam gri rek, ete Festus mu kadit Kaisarea mu mo Yerusalem.
44025002	Mone, ye Yahudi bi yepasye si yekwesú mo Yefun Allah bi nu ku Festus. Án ki sukdu subot sukibit gato Paulus ben ne nai yenggras ne jam.
44025003	Án wergat Festus, subere Festus ós án, án werwa Festus ben suk gato án iwa ne sugane it. Án ndekwa Festus syogat ye gwat Paulus ma mo Yerusalem. Án wergat yenggras ne sane, we án fro yeko eswa gu Paulus kwop wé mo os mit.
44025004	Festus ki do, "Paulus kem mo penjara mo kota Kaisarea. Ji yo gwat an ma more nde, wo bere ji dakai mu mone.
44025005	Sa ndo sa, nin ye Yahudi bi yekwesu bok yo si ji mu mone, or, an do ben suk yo gato ibit mó yo, bere men kibot sukibit gato nin ndak an su ne."
44025006	Festus kem su ye Yahudi mo Yerusalem sor kom mo kam munggwo rek yo, kam musyu rek yo, orete an mu mo Kaisarea. Festus mu kom motu, bi ik, ete an kem wa ye kibot suk. Festus syogat ye mu kar Paulus ma.
44025007	Paulus ma mone sa, ye Yahudi bok gato ma kadit Yerusalem ne, án ti wairi wa Paulus, án ki subot sukibit gato Paulus ben ne, án ndak Paulus, sarewo án yo bi sukdu i-ke yo mo nde.
44025008	Orete Paulus ki do, "Nde re, ji yo ben sukibit gato ye ndak ji su mo nde. Ji yo ben suk yo siri kadit ye Yahudi bi sukduno-i nde. Ji yo ben suk yo siri kadit sukduno gato ye ki mo Yefun Allah bi nu nde. Ji yo ben suk yo siri kadit Kaisar bi sukduno-i dom nde."
44025009	Festus iwa ben suk gato ye Yahudi bok ne iwa, sane an ki nai Paulus do, "Nan fro wa nan mu mo Yerusalem wa men kibot sukdu ré mo ji gwem mone, bado?"
44025010	Paulus ki do, "Men mu mo Yerusalem wa men kibot sukdu ré wa suma ne? Su ré ji ti mo nan gwem re. Kaisar anato bes nan wa kibot suk sato ré, sane men kibot su ré it. Ji yo ben sukibit ket ye Yahudi nde, nan dakai jamwa re.
44025011	Ji do ben suk yo siri kadit ye Roma bi sukduno-i tepsu ye gu ji kwop mone it yo, ji simo sor. Sarewo suk gato ye Yahudi ki ré yo sangge nde yo, ye yo nggiwa syo ji mo án syim-i nde. Ji kiwa Kaisar dakai kibot ji bi sukdu ré sor."
44025012	Festus ndo mo ye gato ós an mo suk gato Paulus ki ne, orge Festus ki do, "Nan kiwa Kaisar kibot suk ré, sane bere nan mu ku Kaisar bi yepasye mo kota Roma wa kibot sor."
44025013	Kam bok yo o, orete yepasye yeraja Agripa si an bi nyanggon gato gum do Bernike ma mo kota Kaisarea wa an we ku Festus ete ki ndo mo an.
44025014	An we kem mone kam bok yo, sane Festus si an we kibot sukdu gato yé ndak Paulus su ne. Festus ki do, "Feliks misyar yetu ge dik yo kem mo penjara.
44025015	Ji mu mo Yerusalem sa, ye Yahudi bi yepasye si yekwesú mo Yefun Allah bi nu ki subot sukibit gato ye ne ben. Ye Yahudi ne ndekwa ji syokom ye gu an kwop mo sukibit ne.
44025016	Ji ki nai ye Yahudi bi yekwesu bok ne do, men ye Roma yo syogat ye gu nje kwop mo suk gato ye ndak an mone nde tó, men kibot sino et. Yé gato ndak ye ne ki bi sukdu-i ne, or o ye ne waii ki bi sukdu-i gwawa an dakai o. Men kibot sino digane, orete men nai sukjimnut mone.
44025017	Sane ye Yahudi ne ma mo kota Kaisarea ré sa, ji yo ben suk yo o nde, wo bi ik, ete ji sum nje wa men kibot sino. Ji syogat yé mu kar ye ne ma.
44025018	Ji nut do, bere yé ki sukibit gato ye ne ben ware, yé gato ndak ye ne ti mo ji gwem ndak ye ne sa, sukibit yo mo nde,
44025019	wo án ki subot suk yo mo ye Yahudi bi sukduno-i gato án si ye ne duwer yu mó. An si ye ne duwer yu mo yekri ge dik yo gato gum do Yesus. Ye gato gum do Paulus ne ki do, Yesus gane mbau satu.
44025020	Sane kadit ne o, ji nalar mo os gato ndo. Ji jam nde os koirut ware, sane ji ki do, 'Nan fro wa nan mu mo Yerusalem wa men kibot sukdu ré mo ji gwem mone, bado?'
44025021	Sarewo Paulus bariwa re, wo an kiwa Kaisar dakai kibot sukdu ne sor. Sane ji syogat ye mewa an mo penjara more, sane sor men ku os wa men top an mu ku Kaisar mo kota Roma."
44025022	Orge Agripa ki nai Festus do, "Ji dakai iwa jam ye ne bi sukdu-i." Sane Festus ki do, "Ik, ete nan jam ye ne bi sukdu-i."
44025023	Bi ik, ete Agripa si Bernike ma mo nu sye ne. An we yepasye, sane an we mubot os sa, yé sara, yé kamo wa. An we sok mo nu gato ye kibot suk ne mit. An we si yesukmise bi padosye ge bok yo si yekwesu ge bok yo mo kota ne, án sino sok mo nu mit ne. Orge Festus syogat ye mu kar Paulus ma, ete Paulus ma ti mone.
44025024	Orge Festus ki do, "Yenggras yeraja Agripa, si yenggras sino, men me ye ré, ye Yahudi bok ne sino wergat ji mo Yerusalem si Kaisarea dom, subere ji syogat ye gu an kwop. Ye Yahudi bok ne sino saiye mo an do, 'Ye ré kem mo bur ré o nde.'
44025025	Sarewo an yo ben suk yo siri kadit ye Roma bi sukduno-i tepsu ji syogat ye gu an kwop yo mo nde. Sarewo an kiwa Kaisar dakai kibot an bi sukdu-i, sane ji nai sukjimnut do, bere men top an mu mo Kaisar mo kota Roma.
44025026	Sarewo ji jam nde suk gato bere ji krom wa Kaisar subot an. Sane ji kar an ma ku nan, yenggras Agripa nyim si yenggras bok ré sino wa nin ndobot an, subere kadit ne, ji fro sukdu wa ji krom mo surat wa ji bi mu mo Kaisar,
44025027	we, ji nut do, men top ye gato men but ete sok mo penjara ne mu mo Kaisar yi nde, wo men krombot sukibit gato an ben ne et."
44026001	Orge yenggras Agripa ki nai Paulus do, "Ré yo, nan ki sukdu gwawa nan dakai et." Sane Paulus bes an syim, subere ye jam an ki suk it anane. An ki do,
44026002	"Yenggras yeraja Agripa, kam ré ne, ji mit iwa ji ti mo nan gwem gwawa ji dakai mo sukibit gato ye Yahudi ndak ji su ne.
44026003	Ji mit iwa wai o re, we nan jam men ye Yahudi bi sukduno-i si suk gato men ye Yahudi duwer yu mó. Sane yo, ji ndekwa nan syaretwa ji bi sukdu-i ne sino, nan misyar kwa wokgan yo dom nde.
44026004	Ye Yahudi bok ne sino jam ji kadit ji ka yemsok sane sor kom mo ji ka yenggras ré. Yé jam suk gato ji ben mo ji bi bur-i sor nde, wo yé jam suk mwa gato ji ben mo kota Yerusalem dom.
44026005	Nam it, án jam ji. Nan ndobot án, án imo yo, bere án ki rer do, ji anato sok mo ye Farisi. Men ye Farisi anato ye Yahudi bi yetu ge bu dik yo gato simo Musa bi sukduno sisu men mit dik si men onyar dik, men brek kadit wokgan yo dom nde. Men jom sukduno ne krat wai kadit yé bu yi neya.
44026006	Ji sok mo ye Farisi anato ji kwabom kam mo Yefun Allah do, bere An sun men kadit sukkwop tepsu An tom su men bi amui. Sane kadit ji kwabom kam mo Yefun Allah anato, su ré, nin ndobot ji more.
44026007	Suk gato Yefun Allah tom ne, men ye Yahudi yewis musyu dik sop we ne sino onyar kem mó, sane men werwa men ben Yefun Allah bi suk-i noru nombrak sor. Yenggras, ji kwabom kam mo suk gato Yefun Allah tom ne, sane anato ye Yahudi ki ji gum ibit mone.
44026008	Suma ben anato yé nut do Yefun Allah yo nggiwa sun yetu kadit sukkwop nde ne?
44026009	Ji dom, su ketke ji nut mo ji syidem do, 'Ji ben sukye nai ye gato onyar kem mo Yefun Yesus, ye Nazaret ne. Ji werwa ji ben sukye nai án petok sor.'
44026010	Ji ben sukye nai án mo Yerusalem. Ji ku surat kadit yekwesú mo Yefun Allah bi nu, subere ji ku suktinggi wa ji but yé gato onyar kem mo Yefun Yesus ete ji gwat mu sok mo penjara. Yé gu ye gato onyar kem mo Yefun Yesus ge dik yo kwop wé sa, ji imo.
44026011	Wam bok yo ji mubot ye Yahudi bi nu ari wa ji ben sukye nai ye gato onyar kem mo Yefun Yesus. Ji wergat án subere án misyar Yefun Yesus, ete kiket Yefun Yesus gum ibit. Ji on sa ket án sane, ji mubot kota Yerusalem sor nde, wo ji mu mo kota yi mo bur yi subere ji ben sukye nai án mone dom."
44026012	"Kam dik yo ji mu mo Damsyik. Yekwesú mo Yefun Allah bi nu krom surat gato ji gwat wa ji ku suktinggi wa ji ben sukye nai yé gato onyar kem mo Yefun Yesus gato kem mone.
44026013	Kam yo mit, ji mubot os saresa, ji me sukru sye gato rer-rik kadit gu, sukru ne rer-rik ne rek nggi wai kadit kam. Sukru rer-rik ne rek wairi wa ji si yé gato si ji mubot os ne.
44026014	Men sino ges gwa mo bur, ete ji jam yetu ge dik yo ki suk su a Ibrani, an ki do, 'Saulus, Saulus, nan ben sukye nai Ji wa suma ne? Nan ben sukye nai Ji anato ri ma nan dakai ku sukye mo koirut sor.'
44026015	Orge ji ki nai an do, 'Yenggras, Nan gum sa u ne?' Yefun Yesus ki do, 'Ji gum do Yesus. Nan ben sukye nai Ji.
44026016	Ré ne nan sun et. Ji kadum Ji nggwa nai nan wa Ji bes nan tepsu Ji bi pakwerut, Ji bes nan wa nan mu ki sukdu subot Ji nai nje jam. Nan ki sukdu gato nan me su nan gro si suk gato bere Ji kadum nai nan dom.
44026017	Bere Ji nai nan kadit sukye gato nan dakai bi yewis-i si yewis yi neya ben nai nan. Ji syogat nan mu mo án sino,
44026018	subere nan ki sukdu subot Ji kak án bi sukjimnut, subere án kwet kadit ndendu bi os-i ete brek ma simo os gato ndo ne sor. Ji syogat nan mu mo án, subere án misyar yerom e, aboksye e ne bi suktinggi-i ete brek ma jammo Yefun Allah bi suktinggi-i. Án onyar kem mo Ji, sane bere Yefun Allah ki do, sukibit gato án ben ne or kadit án, Yefun Allah yo nutbot o nde. Sane dom, án gum sok mo Yefun Allah bi rus-i.' "
44026019	"Yefun Yesus ki sukdu ne nai ji kadit gu, sane yenggras yeraja Agripa, ji werwa ji benbot suk gato Yefun Yesus ki ne.
44026020	Sane ji mu ki sukdu subot Yefun Yesus. Su ketke ji ki sukdu ne mo ye Yahudi mo kota Damsyik, or ji mu ki sukdu ne mo kota Yerusalem o, orete ji mubot bur Yudea ne sino. Ji ki sukdu subot Yefun Yesus nai yewis yi dom. Ji ki sukdu sare do, 'Nin kwet kadit sukibit gato nin ben ne. Nin brek kadit os ibit, ete nin simo Yefun Allah bi os-i gato ndo. Nin ki su nin syokwet sor nde, wo nin ben sukndo tepsu ye gato kwet, subere yé jam do, nin kwet it.'
44026021	Ji kibot Yefun Yesus sane anato ye Yahudi but ji mo Yefun Allah bi nu de mo ros de mit ne, án werwa án gu ji kwop,
44026022	sarewo Yefun Allah ós ji kadit ketke sor kom mo kam ré. Sane ji ti more, ji ki sukdu subot Yefun Yesus nai yepasye si pa wokgan ne sino jam. Sukdu gato ji ki ré siri kadit yenabi bok ne si Musa bi sukdu-i nde, wo suk gato ji ki ré anato tepsu suk gato yenabi si Musa ki do, bere bor re. Ji ki ji bi sukdu-i sare do,
44026023	Kristus gato Yefun Allah tom su men bi amui do, An syogat ma mo bur ré wa nai men yetu kadit sukye ete jowa men, Yefun Allah bi ma re, ete yé ben sukye nai Kristus, yé gu An kwop wé. Orge Yefun Allah sun An kadit sukkwop re. An anato ye gato sun su futmo ne. An kwop or, An sun o subere An kak os ndo wa An dakai bi yewis-i si yewis yi neya sino dom."
44026024	Paulus ki bi sukdu-i saresa, Festus saiye do, "Paulus, semda ben nan it anare. Nan farkor mwa teker anato semda ben nan ko ré go!"
44026025	Sarewo Paulus ki do, "Sane nde re. Yenggras Festus, semda yo ben ji nde, wo suk gato ji ki ré, sangge. Ji bi sukjimnut kas sisu ndo sor.
44026026	Yeraja Agripa sa, an jam subot suk gato ji ki ré, sane ji ki ji bi sukdu-i ne rer, ji yo gurik kwa yo dom nde. Suk mwa gato yé ben nai Yefun Yesus, yeraja jam sino it, ji jamwa re, we suk gato yé ben nai Yefun Yesus, yé ben mo bobor, yé mwa jam sino re."
44026027	Orge Paulus ki nai yeraja Agripa do, "Yenggras Agripa, nan onyar kem mo suk gato yenabi bok ne ki ne, bado? Ji jam do, nan sa, jammo yé bok ne bi sukdu-i re."
44026028	Orge Agripa ki nai Paulus do, "Nan nut do, nan werwa ki nan bi sukdu-i nai ji, bergan sor ete ji nai sukjimnut wa ji jammo Yefun Yesus tepsu ye Kristen it, bado?"
44026029	Paulus ki do, "Bergan yo o, ndo yo, nam o, ndo yo, wo ji ki suk su Yefun subere nan sor nde, wo yé bok ne sino gato jam suk gato ji ki su kam ré nai sukjimnut wa án jammo Yefun Yesus tepsu ye Kristen. Ji iwa yé bok ne sino ye Kristen tepsu ji, wo ji bari yé rai án sino su rantai sato yé rai ji su ne."
44026030	Kom mo rut, yenggras Agripa e, yenggras Gubernur Festus si Bernike si yé gato kem mone sino ti,
44026031	or án sino mu kadit nu ne. Án sino mu saresa, án ki nai yu do, "Ye gare yo ben suk tepsu men syogat ye gu an kwop nde. An yo ben suk tepsu men sok an mo penjara dom nde."
44026032	Orge Agripa ki nai Festus do, "Ye gare kiwa Kaisar kibot an bi sukdu-i ne, ondesor sa, nan sombok an wé sor."
44027001	Yé nai sukjimnut do, Paulus mu mo bur Italia, sane men meret kapal yo wa men simo. Men ku kapal wa men simo sa, ye syo Paulus si yetu ge bok yo mo penjara ne mo ye Roma bi yesukmise bi yesu ge dik yo syim. Yesukmise ne gum do Yulius, an sok mo yeko gato ye kendo do, "Kaisar dakai bi Pasukan."
44027002	Men it mo kapal, gato ma kadit kota Adramitium. Ye fro kapal ne wa bere mubot sem de mo bur Asia. Men simo kapal ne mu kadit kota Kaisarea. Ye Makedonia ge dik yo gato gum do Aristarkhus, an ma kadit kota Tesalonika, an si men mo kapal ne.
44027003	Bi ik, ete men mu kom mo kota Sidon. Men is mone. Yulius ben sukndo su Paulus, an misyar Paulus mu ku Paulus bi yesyim mone, subere yesyim ne ós Paulus mo suk gato Paulus ye mó.
44027004	Orge me mu kadit Sidon, men it mo kapal ne o. Men muket ef Siprus sem de, we nobu kas nggi mo men gwem.
44027005	Orge men mu ti o, men wai kadit bur Kilikia si bur Pamfilia, or men mu kom mo kota Mira mo bur Likia.
44027006	Mo kota ne, yesukmise bi yesu ne ku kapal dik yo o gato ma kadit kota Aleksandria. Kapal ne mu mo bur Italia. Sane yesukmise syogat men simo kapal ne.
44027007	Kam bok yo, kapal ne mu pare, men yo mu ndo nde sane sor, kom mo rut men karowa kota Knidus. Nobu kas nggi teker, sane men yo is mone nde, wo men mu mo ef Kreta. Men muket ef bot sem de, karowa bogwem Salmone.
44027008	Men muket ef bot sem de, men yo mu sisu ndo nde. Men mu sor, men mu kom mo ré dik yo gato gum do Ré Ndo. Ré ne karowa kota Lasea.
44027009	Men bi win pare bot sem ne sor kom mone. Sane ye Yahudi bi Kam Sye gato ye kendo do, "Men kem ndo su yu," yé konwa or re. Sane nobu kas nggi wai o re. Men bi win sisu ndo o nde, we aina gato nobu ne kas it. Sane Paulus ki suknapa nai án sino do,
44027010	"Ji bi nji, ré yo, men bi win sisu ndo o nde. Men werwa men mu o yo, bere men ku sukye wai o re. Bere suk mwa mo kapal ges or re, bere kapal ré ibit re, bere men dakai kwop dom bayok."
44027011	Sarewo yesukmise bi yesu ne yo jammo Paulus bi sukdu-i nde, wo an jammo ye gato gwat kapal si ye gato bi kapal ne.
44027012	Ye me do, ré mone yo ndo wa nor kapal ne nde, sane yé bok ne kibot, or ye nai sukjimnut do, "Men bi win o mu kom mo kota Feniks et. Kom mone yo, men nor kapal sane sor aina gato nobu kas nggi ne or wé et." Kota Feniks ne mo ef Kreta, ré mo kota Feniks ne ndo, we kapal sok kadit nim si ket sisu ndo sino.
44027013	Nobu kas wokgan ma nden sa, yé nut do tep it anane, men mu sor. Sane yé tik jangkar, yé bi win mu sa u nim ket ef Kreta bot sem de.
44027014	Yo nam nde ge, nobu nyot gato kas nggi wai o re, gwat kapal ne. Ye kendo nobu ne gum do, 'Nobu Nyot' gato kas kadit nden ma ti.
44027015	Nobu ne gwat kapal, yé mo kapal ne yo nggiwa gwat kapal bot sem de o nde. Sane án misyar nobu dakai gwat kapal sor.
44027016	Men wai kadit ef wokgan gato gum do Kauda sa, nobu yo kas teker mone nde. Sane yé bes kwem wokgan gato an tik ne mo kapal mit. Yé bes kwem ne, sarewo nobu kas nggi anato sukye wa án bes kwem ne.
44027017	Yé bes kwem wokgan mo kapal mit, orete yé far jamtu bot kapal subere kapal yo fot nde. Yé nyuwa sawe bere kapal yé mo yen karowa ef Sirtis, sane yé tik win ne wé, ete yé misyar nobu gwat kapal ne sor.
44027018	Nobu krat gato kas nggi ne ben sem bak sye gwa men sor, bi ik, ete yé bare suk mwa mo kapal ne wé.
44027019	Kam we rek, orete yé bare kapal bi suk-i nap yo mo sem dom, pa gato ben suk mo kapal ne dakai bare kapal bi suk-i mwa ne wé.
44027020	Kam bok yo, nobu krat ne gwa men gat sor, men yo ku kam nde, men yo ku bí dom nde. Men yo nggi o nde it. Men nut do men kwop sor, men yo mbau o nde, men eswa men kwop sor.
44027021	Nam it, men sino mo kapal ne yo git sugit mo nde, orete Paulus ti mo men sino gwem, an ki do, "Ji bi nji, nin napa suk gato ji ki nai nin mo ef Kreta do, men mu kadit ef ne nde, sane sa, men yo ku sukye sare nde, men bi suk mwa yo ges nde.
44027022	Sarewo ré yo, ji kiwa nin nyu o nde, we men sino bere mbau tó, wo kapal ré sor, ete bere ibit.
44027023	Noru gado, Yefun Allah gato jom ji ne, Yefun Allah gato ji gum kwerut wa ne, An bi malaikat ge dik yo ma ti mo ji de.
44027024	Malaikat ne ki nai ji do, 'Paulus, nan nyu nde. Bere, nan mu wa Kaisar ndobot nan mone tó. Yefun Allah dakai jimnotku nan, sane bere An nai nan si yé mwa ne sino kadit sukye ré. Bere yé mwa ne sino mbau re.'
44027025	Sane, ji bi nji, nin nyu nde, we ji onyar kem mo Yefun Allah. Suk gato An ki ne bere bor re.
44027026	Sarewo bere kapal ré ibit mo ef dik yo mo sem de."
44027027	Nobu gwat men subot Sem Adria ne sor kom mo kam musyu dik sop at rek. Or noru miten, ye gato gwat kapal ne nut do nobu gwat men mu karowa yen mo sem de it anane.
44027028	Sane án far jok su jamtu, án sa mo sem, subere án jam sem kru kom mo meter ot ne. Sem kru mone meter musyu at. Yo nam nde ge, án ben sane o. Sem kru mone meter musyu gri.
44027029	Án nyu sawe sem am kapal mo jok sa, sane án bare jangkar at kadit kapal mori, ete án ki suk su Yefun subere nombrak kekro.
44027030	Ye gato gwat kapal ne, án werwa án titi kadit kapal ne. Án is kwem wokgan, án kidar, án ki do, án mu bare jangkar deyo o kadit kapal su et.
44027031	Orge Paulus ki nai ye Roma bi yesukmise bi yesu si bi pa yemsok ne do, "Yé bok gare yo si men mo kapal nde yo, men yo mbau o nde, bere men kwop sino."
44027032	Sane ye gato gwat kapal yo mu nde tó, yesukmise ge bok yo sap jamtu gato ye far kwem wokgan su ne wé, sane kwem wokgan ne ges mo sem kadit re.
44027033	Karowa nombrak, Paulus syogat yé mwa ne sino mo kapal ne git sugit et. An ki do, "Kam musyu dik sop at rek nin kwabom kro, nin yo git sugit nde, wo
44027034	ré yo, nin git subere nin kaim nggi, we bere men mbau sino, men kaim ibit wokgan yo dom nde."
44027035	Paulus ki sane, orge an nai roti, an ki ndo mo Yefun Allah wa roti ne mo yé mwa ne sino gwem. An syat roti ne wa an git.
44027036	Yé mwa ne sino me Paulus ben sane anato án mit it, án sino waii git sugit dom.
44027037	Mo kapal ne men yetu ge wotin we musyu mufit sop mumat si mó.
44027038	Án git sugit, án sino on ge sa, án bare gandum napta ne sino mo sem, subere kapal ne ho.
44027039	Nyotkwo, ete ye gato gwat kapal ne me ef dik yo. Án jam nde ef ne, wo án me ré tu gato not si yen mone. An nai sukjimnut do, án gwat kapal ne mu mo ré ne, subere án werwa gwat kapal ye mo yen mone.
44027040	Án sap jamtu mo jangkar bok ne, jangkar ne dakai mbon mo sem. Án deyo sombok jamtu kadit suk gato ós án gwat kapal su ne wé. Án deyo tik win dik yo mo kapal su. Án mu nden.
44027041	Sarewo kapal yo kom mo sem de nde tó, kapal ne ye mo yen mo sem de karowa nden. Kapal su ye mone, yo ram o nde. Kapal nyo sem nap gwa sane sor ibit or re.
44027042	Yesukmise bok gato mo kapal ne nut mo án syidem do, án gu yé gato án gwat kadit penjara ne wé, án nokwa sawe yé ne de sem kom mo ef, ete titi.
44027043	Sarewo ye Roma bi yesukmise bi yesu iwa nai Paulus kadit bi yesukmise gu kwop nde, sane yesu ne duyawa yesukmise bok ne subere án yo gu ye gato án gwat kadit penjara ne kwop wé nde. Yesukmise bi yesu ne syogat yé gato jam de sem, subere án yak mo sem, ete de mu nden.
44027044	Yé gato jam nde de sem, yesu ne syogat nai kwemuk dik yo kadit kapal, ete de su mu nden. Sane yé bok ne sino mu kom mo sem de sisu ndo.
44028001	Men sino kom mo sem de sisu ndo, orete yé ki nai men do, ef ne gum do Malta.
44028002	Yé gato kem mo ef ne ben bi suk-i ndo yé su men. Án gre bot, ete kendo men ma, subere bot kam is men, we sugane nogi, nyot kedek.
44028003	Paulus mu nai kwe gu but dik yo. Paulus gwat ma grem kwe gu ne mo bot saresa, kwis dik yo syesyar kadit kwe gu ne, we bot kam is kwis ne. Kwis ne jau Paulus syim ete ut mó.
44028004	Yé gato kem mo ef do me kwis ut mo Paulus syim sa, án ki nai yu do, "Ye ré ben sukibit, an gu ye yi kwop bayok, we kapre an yo kwop mo sem nde, bergan Yefun gato ben sukye nai ye gato ben sukibit, bere gu an kwop wé sor, an yo mbau o nde."
44028005	Sarewo Paulus gwi kwis ne sombok ges mo bot, ete kom mo rut Paulus yo ku suki mo nde.
44028006	Yé gato kem mo ef ne me kwis ne jau Paulus, sane án nut do, bergan Paulus syim gun, ondeyo bergan án gensu Paulus ges kwop mo án gwem. Án eswa nam it, wo suk yo mo nde, Paulus ndo tó. Sane án bi sukjimnut brek or re, án ki do, Paulus anato tepsu yefun ge dik yo, án nut do Paulus bi suktinggi mó.
44028007	Karowa pe ne, yesan mo ef ne gato gum do yenggras Publius bi bur det-i ne mó. Yesan kendo men ma kem mo an bi nu. Men kem mone kam gri rek, an ben sukndo su men.
44028008	Tomgane yesan bi ai kaim kam, an on i, an sem, an i ndo nde. Paulus mu ku yesan bi ai, Paulus ki suk su Yefun Allah, Paulus ak syim mó yenggras ne, orete yenggras ne ge satu re.
44028009	Yé mo ef ne jam sukdu ne sa, yé gato i ne sino ma ku Paulus, or yé bok ne sino ge re.
44028010	Yé gato kem mo ef jimnotku men. Án ós men su suk mwa. Men fro wa men bi win mo kapal be o sa, án syo suk mwa gato men yewa ne nai men subere men gwat mo kapal ne.
44028011	Men kem mo ef Malta kom mo aina gri, or men it mo kapal dik yo gato nor mone su aina gato nobu kas. Kapal ne ma kadit Aleksandria. Yé mbrau kapal ne sú su kwe gato ye wi ka sa yefun ge we gato yé som subere yefun we ne mewa kapal. Yefun ge we ne ye kendo gum do, "Kastor si Poluks."
44028012	Men mu kadit Malta, or men kom mo kota Sirakusa sa, men is mone. Men kem mone kam gri rek.
44028013	Orge men bi win o mu mo kota Regium. Bi ik, ete nobu nyot kas, sane men bi win kam we rek, ete men mu kom mo kota Putioli.
44028014	Men ku ye gato onyar kem mo Yefun Yesus ge bok yo mone. Yé bok ne ki nai men do, men si án kem mone kom mo ari dik et. Sane, men kem mone ari dik, orge men mu mo kota Roma.
44028015	Yé gato onyar kem mo Yefun Yesus mo kota Roma jam do men ma mone, sane yé bok yo ma kom mo pasar Apius eswa men mone. Yé bok yo o ma kom mo pe dik yo gato gum do Nu Pos Ke Gri, ete án eswa men mone. Paulus do ku yé bok ne sa, Paulus ki ndo mo Yefun Allah, an mit at wa yé bok ne sakanwa an.
44028016	Men mu kom mo kota Roma sa, yesukmise bi padosye yo sok Paulus mo penjara nde, wo an misyar Paulus kem mo nu yi, mo an dakai. An syogat yesukmise ge dik yo mewa Paulus mo nu ne.
44028017	Kam gri rek or, Paulus kendo ye Yahudi bi yekwesu ma sum mo an bi nu. Yenggras bok ne ma sum sino, ete Paulus ki nai án do, "Yenggras, ji bi nji, ji yo ben sukibit nai men ye Yahudi nde, ji yo ben siri kadit men bi amui bi sukduno-i nde, wo ye but ji mo Yerusalem, ete syo ji mo ye Roma syim.
44028018	Ye Roma ndobot ji, orete án ki do, án sombok ji wé, we ji yo ben sukibit tepsu ye syogat ye gu ji kwop nde.
44028019	Sarewo ye Yahudi bok yo ndak ji gat, sane ji yo ku os nde, ji kiwa Kaisar kibot ji bi sukdu ne. Ji yo bi sukjimnut wa ji ndak ji bi yewis-i, ye Yahudi mo suk yo mo nde, wo ji kiwa Kaisar kibot ji bi sukdu, we ye Yahudi ndak ji gat sor.
44028020	Sane anato ji kendo nin ma wa men kibot sukdu ne. Ji kwabom kam mo Ye gato ma wa kak os ndo wa Yefun Allah nai men gum sok mo Yefun Allah bi rus-i do, Ye ne ma tepsu ye Yahudi bok ne sino eswa An ma ne. Kadit ji kwabom kam mo Ye ne anato ye rai ji su rantai ré."
44028021	Ye Yahudi gato sum mone ki do, "Men yo ku surat kadit bur Yudea su sukdu subot nan yo mo nde tó. Ye Yahudi gato ma kadit bur Yudea, án yo ki suk gato ibit subot nan dom nde.
44028022	Sarewo men iwa men jam sukdu subot suk gato nan onyar kem mone, we men jam do, yé mo pe mwa neya ki do, sukdu gato nan jom ne siri re."
44028023	Sane án si Paulus tom yu su kam gato bere án ku yu o wa kibot sukdu ne. Su kam ne, án si yetu ge bok yo o ma mo nat gato Paulus kem mone. Kadit nyotkwo sor kom mo noru Paulus nuk sukdu subot os gato Yefun Yesus kak wa men yetu gum sok mo Yefun Allah bi rus-i, ete bere Yefun Allah tepsu men bi yekwesu mone or re. Paulus nukbot Musa si yenabi bok ne bi sukdu-i, subere yé jam rer do, Musa si yenabi ne krom bi sukdu-i subot Yefun Yesus anato bor re. Paulus ki bi sukdu-i, Paulus werwa ye Yahudi gato ma ne jammo an bi sukdu-i, ete brek ma onyar kem mo Yefun Yesus.
44028024	Yé deyo nut do, Paulus bi sukdu-i ne sangge, án jammo, wo yé deyo bariwa re.
44028025	Án sino duwer yu mo sukdu ne. Paulus ki bi sukdu-i kwa wari, orete án sino mu kadit nu ne re. Paulus bi sukdu-i wari anare, "Yefun Allah Gen bi sukdu-i gato An ki nai men bi amui ne sangge. An taru sukdu ne bot yenabi Yesaya.
44028026	Yefun Allah ki do, 'Yesaya, nan mu ki nai yewis ye Yahudi do: Nin da syaretwa sukdu petok sor, sarewo nin jam nde bi sukjimnut ne ware; nin da sokwa suk ne petok sor, sarewo nin jam nde suk gato bor ne ware.
44028027	Yewis ye Yahudi gare jam nde suk, we yé ne su krat ware; án dabe mbut it, ondesor sa, án jam suk; án gro ndu it, ondesor sa, án me suk sisu ndo; án bi sukjimnut yo nggi o nde it, ondesor sa, án jam sukdu ne kom mo mit ete bere án brek ma mo Ji, orete yo, Ji ben án kem ndo it.' "
44028028	Orete Paulus ki do, "Ji iwa nin jam do, os ndo gato Yefun Allah fro wa nai men yetu wé kadit sukye subere men kem ndo to kapyo mato kapyo, ye Yahudi misyar or re. Sane su ré yé gwat sukdu ne mu ki frekbot yewis yi neya jam re. Yewis yi bere iwa jammo sukdu ne." [
44028029	Paulus ki bi sukdu-i kom mone, orete ye Yahudi mu kadit, án duwer yu bot os mo sukdu ne.]
44028030	Paulus kem mo nu gato an bi sugum wa ye gato bi nu ne sor kom mo tahun we. Paulus mit iwa ku yé mwa gato ma wa ku an mo nu ne.
44028031	Paulus yo nyu nde, an ki sukdu subot men bi Yekwesu Yesus Kristus, an ki subot os ndo gato Yesus Kristus kak wa men yetu gum sok mo Yefun Allah bi rus-i, bere Yefun Allah tepsu yekwesu wa men mone. Paulus duno nje sane sor, yé yo ma duyawa an nde.
45001001	Ji gato gum do Paulus anato krom surat ré wa nin yé gato onyar kem mo Yefun Yesus gato kem mo kota Roma. Yefun Allah bi sukjimnut sye kas subot nin. Yefun nai nin gum sok mo An bi rus-i it. Yefun Allah bes ji gum yerasul subere ji mu ki sukdu subot os ndo gato Yefun Allah fro wa men yetu subere men ku os wa men gum sok mo An bi rus-i.
45001002	Sukdu subot os ndo ne, An tom su men bi amui tomgato nyim tuya it. An ki napyo nai yenabi jam re, orete yenabi waii krom Yefun bi sukdu ne mo buku o wa men jam.
45001003	Sukdu subot os ndo ne anato bor mo suk gato Yefun Allah bi Gan, men bi Yekwesu Yesus Kristus ben ne. Men nutbot Yefun Allah bi Gan tepsu yetu it yo, men jam do Pa bi amui mo yeraja ge dik yo gato gum do Daud, ye Israel bi yeraja gato gum kok wai o re.
45001004	Sarewo Pa ne tepsu yetu sor nde, wo Pa ne anato Yefun Allah bi Gan, men jam rer mo gato Yefun Allah Gen ben Pa ne nggi wai kadit sukkwop, Yefun Allah Gen sun Pa ne kadit sukkwop o re.
45001005	Yefun Allah syogat Yesus Kristus ma mo bur ré anato ji ku suktinggi wa ji ben suk tepsu yerasul. Sane ji iwa bes Yesus Kristus gum kok mone. Ji iwa bes Yesus Kristus gum kok, sane anato ji mu ben Kristus bi suk-i. Ji mu duno yewis ye Yahudi nde, wo ji mu duno yewis yi mwa ne sino mo bur ré, subere án onyar brek ete kem pe mo Yesus Kristus, orete án benbot sukdu gato Yesus Kristus ki ne.
45001006	Sane nin ye Roma dom sok mo yewis dik yo gato ji mu duno ne. Yefun Allah nai nin ma sok mo Yesus Kristus bi yetuge-i.
45001007	Sane anato ji krom surat ré wa nin yé gato onyar kem mo Yefun Yesus gato kem mo kota Roma ne sino. Men bi Ai, Yefun Allah si men bi Yekwesu Yesus Kristus ete mewa nin, Yefun Allah si Yesus Kristus ete uttok nin petok sor.
45001008	Ji ki suk su Yefun Allah sa, ketke, ji ki suk nai Yesus Kristus tepsu yemiten, subere Kristus waii ki ndo mo Yefun Allah, ji bi yenggras gato jom ji ne. Ji ki ndo mo Yefun Allah, we yé ki sukdu subot nin onyar kem mo Kristus ne frekbot yetu mo bur ré iwedewe jam o re.
45001009	Ji ki suk su Yefun Allah yo, ji napawa nin petok sor. Sangge, ji yo kidar nde, Yefun Allah gato ji ben suk wa ne, An dakai jam sukdu gato ji ki ré sangge, ji yo kidar nde. Ji ben Yefun Allah bi suk-i su ji mit dik si ji onyar dik, ji mu ji ki sukdu subot os ndo gato An bi Gan kak wa men yetu ne. Yefun Allah gato ji ben suk wa ne jam do, ji sa, napawa nin pe re.
45001010	Su ré ji ndek mo Yefun Allah do, Yefun do iwa it yo, Yefun kak os wa ji ba ku nin,
45001011	we ji da o ku nin subere ji syo Yefun Allah bi suktinggi deyo nai nin, subere nin bi sukjimnut nggi mo Yefun petok sor.
45001012	Ji bi sukjimnut sare do, men onyar kem mo Yesus Kristus ne sino, sane men ki subot suk gato Yefun Yesus ben su men nai yu, subere men sino kwabom kam mo Yefun Yesus nggi wai o et.
45001013	Ji bi nji ji bi nyanggon ji mit iwa nin jam do, ji da fro os wa ji ba ku nin wam bok yo, sarewo kom more suk yo kwa wa ji petok sor. Ji iwa ba ku nin subere ji duno nin subot Yefun Yesus subere nin ge bok yo o waii sok mo Kristus bi yetuge-i, tepsu ji duno yewis yi neya gato tara kadit ye Yahudi ne, ete yé bok yo mone sok mo Kristus bi yetuge-i ne mó re.
45001014	Ji ré tepsu pakwerut wa ji ki sukdu subot os ndo gato Yesus Kristus kak ne nai yewis mwa ne sino, ye gato jam yesem bi suk-i tepsu ye Yunani, si yewis yi gato jam nde sukdu mo sem ré bi suk-i e ne sino. Ji ki nai ye gato jam suk si ye gato jam nde suk, ji ki nai ye gato farkor si ye gato yo farkor mo nde.
45001015	Sane anato ji mit iwa ji ba ku nin mo kota Roma subere ji ki sukdu subot os ndo ne nai nin jam dom.
45001016	Ji mit kem pe mo sukdu subot os ndo gato Yesus Kristus kak ne, ji yo damen wa nde, we Yefun Allah bi suktinggi bor mone anato yé mwa gato onyar kem mo Yesus Kristus ne sino, ku os wa án titi fro wé kadit bot gesyos, ete kem ndo to kapyo mato kapyo. Yefun Yesus kak os ne wa ye Yahudi sor nde, wo Yefun Yesus kak os ne wa yewis yi neya dom re.
45001017	Ji mit at wa sukdu ne, we men me mo sukdu ne Yefun Allah anato kadum os rer nai men subere men ku os wa men sok mo An bi rus-i, ete mone men si An kem ndo su yu. Men onyar kem mo Yesus Kristus bi sukdu ne sor kadit ketke kom mo pe gato or mó anato men si Yefun Allah kem ndo su yu, tepsu ye krom mo Yefun Allah bi sukdu sare do, "Men onyar kem mo Yefun it yo, bere men si Yefun Allah kem ndo, we Yefun Allah nut mo men do, men sa, tep wa sok mo An bi rus-i it anane."
45001018	Yefun Allah mo gu bi sukmaskwa ne men me bor mo bur ré it. Yefun Allah maskwa men yetu mo suksiri si sukibit mwa gato men ben ne. Men yetu bi sukibit mwa ne ben sato kewa mit wa Yefun Allah bi sukdu gato sangge sane sor ye yo jam o nde, anato ye ku sukye mo Yefun bi sukmaskwa it anare.
45001019	Yefun Allah ben sukye nai men, we Yefun Allah da kadum sukdu subot An dakai ne rer wa men jam mó re, sarewo men dakai misyar ware.
45001020	Yefun Allah kadum sukdu subot An dakai kadit ketke An ut bur ré it. Men me mo suk gato Yefun Allah ut ne, ete men yetu jam do, Yefun tara kadit men yetu, An yo ben sukibit sato yetu ben ne nde, An bi suktinggi ne gesyos, An kem gesyos. Sukjimnut subot Yefun sane men yetu yo me su men gro nde, wo men me mo suk mwa gato Yefun ut ne, ete mone men dakai jam rer re. Sane men yetu yo ku os wa men rewa Yefun nde, we men me rer mo suk gato Yefun ut ne it.
45001021	Men yetu da jam sukdu subot Yefun Allah, sarewo men yo bes An gum kok tepsu men bi yenggras mo gu gato jom men nde. Men yo un An gum mo sukndo gato An ben ne dom nde. Wo men brek ma, ete men bi sukjimnut sye kem mo sukdaret sor, ben sato men bi sukjimnut ne kwop re.
45001022	Men nut do, men sa, men jam suk mwa, sarewo men jimgon, men jam suk kom mo pe yo nde.
45001023	Yefun Allah da gum kok sye wai o re, sarewo men yo bes Yefun Allah gum kok nde. Wo men win Yefun Allah gato gesyos su sukdaret mo bur ré gato men yetu dakai ut su men syim ka sato: yetu gato kaim budat ré e, ndam e, suge gato gwes at mó e, suge gato mu rut ke bet e ne. Men yetu yo som Yefun Allah o nde, wo men som suk bok gare win An o re.
45001024	Sane anato Yefun Allah misyar men ben suk siri ket men dakai í ne sor. Yefun Allah misyar men dakai ben suk ket men í anato men ben siri su yu daret sor.
45001025	Sukdu gato sangge subot Yefun Allah ne men win su sukkidar o re. Yefun Allah da ut suk mwa ne, sarewo men yo bes Yefun Allah gum kok mone o nde, men yo jammo An nde, wo men som suk bok neya gato Yefun Allah ut ne win Yefun o re. Or o men ben suk bok gane bi suk-i sor re. Sarewo sa ndo sa, men som suk bok ne nde, wo men bes Yefun Allah gato ut suk mwa ne gum kok sor to kapyo mato kapyo sor re. Sangge.
45001026	Men yetu ben sukibit ket men dakai í ne sor anato Yefun Allah misyar men da bro wa yu dakai daret. Yefun Allah misyar sane sor nggon deyo bariwa sem su yebris sagana ne o re, wo nggon ne dakai iwa ben siri su nggon yi neya daret sor.
45001027	Sane dom yebris deyo bariwa sem su bi nggon sagana ne o re, wo yebris ne da bro wa ben siri su yebris yi neya daret sor. Yebris deyo ben siri su yebris deyo daret, sane anato bere yebris bok ne ku sukye tepsu sukibit gato án ben re.
45001028	Yé bok gare bariwa jam Yefun Allah o re, sane anato Yefun Allah misyar án re. Yefun Allah misyar án sane sor án bi sukjimnut ne ibit it, sane án ben suk siri kadit Yefun Allah mit pe sor.
45001029	Án ben bi suk-i ne ibit petok, án iwa ben sukdaret bu, án iwa ku suk mwa wa án dakai sor, án ben sukibit nai ye yi neya, án on sa ket ye yi mo suk mwa gato ye ne ku wai kadit án ne e, án iwa gu ye yi kwop e, án iwa ben sukndi e, án iwa kidar suk e, án mit iwa ben sukibit nai ye yi e, án iwa kiket ye yi e,
45001030	án ki ye yi gum ket kwayo-kwayo e, án bariket Yefun Allah e, án kabor ye yi gum e, án bes án nggwa kok ete án jam nde sukwatum ne re e, án ki suk án syokwet wik e, án owa meret os wa ben sukibit ket kwayo-kwayo e, án bariwa jammo án bi yenggras e,
45001031	án yo nutbot ye yi nde e, án yo benbot suk gato án tom ne nde e, án yo jimnotku ye yi ne nde e, án ben sukot su ye yi e ne.
45001032	Án jam Yefun Allah bi sukdu gato ki do, ye to ben sukibit mwa ne bere Yefun ben sukye nai ye ne tepsu sukibit gato ye ben ne. Án da jam do, bere Yefun bare án mo bot gesyos mo sukibit ne, sarewo án iwa án ben sukibit mwa ne petok sor. Án iwa ben sukibit ne petok sor nde, wo án iwa ye yi waii ben bi suk-i ne ibit tepsu án dom.
45002001	Sane ji bi nji, ji bi nyanggon, ben sa u anato nin kiket ye yi gum mo sukibit gato án ben ne? Nin kiket ye yi gum daret mo sukibit gato án ben ne nde, we nin kiket án gum ibit mone, ete nin dakai ben sukibit tepsu án ben ne yo, bere tepsu nin dakai kiket nin dakai gum ibit mone dom.
45002002	Men jam do, Yefun Allah kiket yetu ge dik yo gum mo sukibit gato ye ne ben ne sa, suk gato Yefun ki ne sangge.
45002003	Sarewo ji bi nji, ji bi nyanggon, nin kiket ye yi gum mo sukibit gato an ben ne, wo nin dakai ben sukibit tepsu ye ne yo, nin nut do bere Yefun Allah yo kiket nin gum mone nde bado? Bere Yefun kiket nin gum ete syo sukye nai nin mone re go!
45002004	Nin nut do, Yefun Allah dakai jimnotku nin, An yo syo sukye nai nin kekro nde, wo An eswa nin kwet kadit sukibit gato nin ben ne bado? Sangge, Yefun Allah da ben sukndo su nin sane, sarewo nin kamo su Yefun nde. Yefun Allah ben sukndo su nin, subere tik nin mit wa nin kwet kadit sukibit gato nin ben ne, nin dakai jam re.
45002005	Sarewo nin su krat ware, nin dabe go nit teker ware, sane ben sato nin sum sukye mwa wai o wa nin dakai ku mone. Bere nin ku sukye ne su kam gato Yefun Allah ma ndobot men yetu. Bere Yefun Allah ndobot men yetu mwa ne sino sisu ri-roi sor, tepsu suk gato men ben ne. Bere Yefun bi sukmaskwa ne bor mo sukibit gato men yetu ben ne, bere yé mwa ne ku sukye mone or re.
45002006	Bere Yefun Allah syo suk nai yetu gedik-gedik tepsu suk gato yé ne ben ne re.
45002007	Ye gato werwa ben bi suk-i ne ndo, we ye ne kwabom kam mo Yefun Allah do, bere Yefun bes án gum kok mone yo, bere Yefun un án gum mone, bere Yefun kak os wa án kem gesyos mone, bere Yefun Allah kak os wa yé ne kem ndo to kapyo mato kapyo.
45002008	Wo ye gato iwa ben bi suk-i daret ket an í e, ye gato bariwa jammo sukdu gato sangge e, ye gato iwa jammo sukdu gato ibit e ne yo, bere Yefun Allah on sa ket yé gane wai o re.
45002009	Yé mwa ne sino gato iwa ben sukibit bu ne bere ku sukye sor, bere yé mwa ne nderku nggwa mone re. Yé gato sok mo ye Yahudi bi wis-i ku sukye mo bi sukibit ne sor nde, wo yé gato sok mo yewis yi neya sino bere ku sukye mone dom re.
45002010	Wo yé mwa ne sino gato iwa ben bi suk-i ne ndo tepsu Yefun Allah mit yo, bere Yefun Allah bes yé ne gum kok, bere Yefun un yé ne gum, bere Yefun uttok yé ne re. Yé gato sok mo ye Yahudi bi wis-i ku sukndo ne sor nde, wo yé gato sok mo yewis yi neya sino ku sukndo ne dom re,
45002011	we Yefun Allah ben suk su yewis mwa ne sino tepsu yu re.
45002012	Yewis yi gato jam nde ye Yahudi bi sukduno-i ne, yewis bok neya do ben sukibit yo, bere Yefun Allah syo sukye nai án mo sukibit gato án ben ne tó. Ye Yahudi jam bi sukduno-i ne ete ben siri kadit ne yo, bere Yefun Allah syo sukye nai án tepsu suk gato án ben siri kadit sukduno ne.
45002013	Yefun Allah syo sukye nai án, we ye gato jam ye Yahudi bi sukduno-i ne sor, bere yo tep nde, wo ye gato benbot sukduno mwa ne sino sa, bere Yefun Allah nut mo ye ne do, ye ne sa, tep wa sok mo An bi rus-i.
45002014	Yewis yi neya jam nde ye Yahudi bi sukduno-i. Sane kapre sukduno ne yo kem su yewis yi nde, bergan yewis yi ne dakai ben suk tepsu sukduno ne, we án jambot sukjimnut gato Yefun Allah grem kem mo án mit si án onyar ne anato tepsu sukwatum gato kem su án ne. Sukwatum ne tepsu ye Yahudi bi sukduno-i re.
45002015	Sane sukwatum gato kem su án ne kadum do, ye Yahudi bi sukduno-i ne da kem mo án mit it. Sane dom án bi sukjimnut gato ndo mo án mit ne kadum do, ye Yahudi bi sukduno-i mo án mit mó re, we án ben suk siri kadit sukwatum ne yo, án bi sukjimnut mo an mit ne ki nai án do, "Siri anane," wo án ben suk tepsu sukwatum ne yo, án bi sukjimnut mo án mit ne ki nai án do, "Sangge anane."
45002016	Sane bere su kam gato Yefun Allah fro ne, tepsu sukdu gato ji kibot Kristus, bere Yefun Allah bes Yesus Kristus wa ndobot yewis yi tepsu sukwatum mo án mit ne do, yé ben suk tepsu sukwatum ne yo, bere Yefun Allah ben sukndo su yé ne, wo yé ben suk siri kadit sukwatum ne yo, bere Yefun Allah syo sukye nai án mone. Bere Kristus jam men bi sukjimnut mwa kom mo men mit gato ye yi jam nde, sane bere An nggiwa watbot men sino re.
45002017	Sarewo su ré, nin dakai ben nin bi suk-i sa u ne? Nin ki do, "Men ré ye Yahudi." Nin nut do, "Men ye Yahudi bi sukduno-i ré sa, ndo wa men re." Nin nut o do, "Men sa, jam Yefun Allah it," ete nin bes nin nggwa kok wai kadit ye yi neya mo sukdu gato nin ki ne.
45002018	Nin jam ye Yahudi bi sukduno ne, sane anato nin jam suk gato ndo wa nin benbot, nin jam suk gato Yefun Allah iwa nin benbot ne, nin jam suk gato ndo kadit suk gato ibit ne re.
45002019	Nin ki do, nin sa, nin tepsu yé gato kadum os wa ye gato jam nde Yefun, tepsu ye kadum os wa ye gato gro ndu. Nin ki do, nin sa, nin tepsu sukru wa yé gato kem mo ndendu ne.
45002020	Nin duno ye gato jimgon, nin tepsu yeguru wa ye gato jam nde suk. Nin nut do, mo nin ye Yahudi bi sukduno-i ne sa, nin jam suk mwa, nin bi sukduno-i ne sangge sino re.
45002021	Sane nin do ben suk mwa gane it yo, nin yé gato duno ye yi ne te, nin yo duno nin dakai nde wa suma ne? Nin duno nje do, "Men gitsi suk nde," sarewo suma ben anato nin dakai gitsi suk ne?
45002022	Nin yé gato duno nje, nin ki do, "Men ben siri su yu daret nde," sarewo suma ben anato nin dakai ben siri su nggon ne? Nin bariket sukdaret gato ye bes gum kok tepsu yefun mo nu won, sarewo suma ben anato nin mu gitsi suk mo nu ne?
45002023	Nin bes nin nggwa kok do, "Men bi sukduno-i anato Musa krom ne," sarewo nin ben nin bi suk-i siri kadit sukduno ne, sane anato ye yi ki Yefun Allah gum ibit ket kwayo-kwayo mone.
45002024	Tepsu ye krom mo Yefun Allah bi sukdu sare do, "Nin ye Yahudi ben bi suk-i siri, sane anato yewis yi kiket Yefun Allah gum ibit mone."
45002025	Men ye Yahudi nut do men simo sunat sa, men sok mo Yefun Allah bi rus-i it anane. Siri re, wo men benbot ye Yahudi bi sukduno-i mwa ne sino sa, bere sunat ós men mone tó. Sarewo men ben men bi suk-i siri kadit ye Yahudi bi sukduno-i yo, sunat ne yo ós men sok mo Yefun Allah bi rus-i nde.
45002026	Sane yewis yi gato yo simo sunat nde, sarewo ye ne benbot sukduno mwa ne, bere Yefun Allah nut mo ye ne do, ye ne tepsu ye gato simo sunat it.
45002027	Sane bere yewis yi gato yo simo sunat nde, wo án benbot sukduno mwa ne, bere ye ne ki nin ye Yahudi gum ibit, we sukduno ne da kem su nin, ete nin simo sunat, sarewo nin ben nin bi suk-i siri kadit sukduno ne re.
45002028	Ye gato ben nggwa mo de nden ne tepsu ye Yahudi sor re, ye ne yo tepsu ye Yahudi sangge nde. Sane dom ye simo sunat mo ye kaim de nden ne sor re, ye ne yo simo sunat gato sangge nde.
45002029	Wo sare, ye gato mit dik wa ye Yahudi bi suk-i anato ye Yahudi gato sangge. Sane dom, ye gato simo sunat mo an mit anato simo sunat gato sangge. Yefun Allah Gen bisunat an mo an mit, yetu yo bisunat an tepsu sukdu mo Musa bi buku ne nde. Sane yetu yo un ye gato simo sunat sangge nde, wo Yefun sa, bere un ye ne re.
45003001	Sane men sok mo yewis ye Yahudi yo, suk sato suma anato men ku wai kadit yewis yi ne? Men simo sunat mo men kaim ne yo, bere ós men sa u ne?
45003002	Men tepsu ye Yahudi gato simo sunat sa, men ku suk mwa o re. Su ketke, Yefun Allah grem An dakai bi sukdu-i ne kem su ye Yahudi re.
45003003	Sarewo ye Yahudi ge bok yo bi sukjimnut kem pe mo Yefun bi sukdu nde yo, bere sa u ne? Sane bere Yefun Allah yo bi sukjimnut kem pe mo men o nde dom bado?
45003004	Sane nde re. Kapre yetu kidar suk, Yefun ben suk tepsu suk gato An ki ne petok sor, tepsu yeraja Daud krom sukdu subot Yefun Allah mo Yefun bi sukdu sare do, "Nan ki Nan bi sukdu-i sangge tepsu suk gato Nan tom ne, yé dakai jam re; Kapre yé ndak Nan mo suk gato Nan tom ne, bere yé yo ku os nde."
45003005	Sarewo men ye Yahudi do ben suk siri kadit Yefun Allah mit anato kak os wa Yefun ben sukndo mwa wai bor wa yé mwa jam it yo, bere men ki subot sukdu ne sa u ne? Yefun Allah syo sukye nai men mo suk gato men ben siri kadit An mit ne anato ibit bado? (Ji ki sukdu gare tepsu yetu ki bi sukdu-i ko ré go!)
45003006	Sane nde. Yefun Allah bere syo sukye nai ye gato ben sukibit sor. Wo Yefun yo syo sukye nai men yetu mo sukibit gato men ben ne nde yo, bere sa u ne? Bere An yo ndobot men yetu mo bur ré mo nde, fe!
45003007	Yetu ge dik yo duwer men su bi sukdu sato ré do, "Sukkidar bok gato ji ben ne kak os wa yé bes Yefun Allah gum kok mo suk gato Yefun Allah ben sisu ri-roi ne yo, bere Yefun Allah syo sukye nai ji tepsu ye gato ben sukibit wa suma ne?"
45003008	Sukdu ne men ki rer o et, sare do, "Men ben sukibit subere sukndo gato Yefun ben ne bor sye o et." Men ki sukdu sane anato ndo bado? Sukdu ne ibit, sarewo yetu ge bok yo da kiket ji gum do, ji ki sukdu sane mó re. Wo yé bok gato kiket ji gum mone, bere Yefun Allah syo sukye nai ye ne tepsu sukdu ibit gato yé bok ne kiket ji su ne.
45003009	Sane bere sa u ne? Yefun Allah nut mo men ye Yahudi do, men ndo wai kadit yewis yi neya bado? Nde re. Ji ki sukdu nai nin suga nyim ne mó re, sare do, sukibit jom men ye Yahudi si yewis yi mwa ne tepsu yu sino re.
45003010	Ye Yahudi si yewis yi mwa ne sino ben sukibit bu, tepsu ye krom mo Yefun Allah bi sukdu do, "Men yetu mo bur ré ge dik yo ben bi suk-i ri-roi yo mo nde.
45003011	Ye gato jam Yefun Allah bi suk-i yo mo nde. Ye gato meret Yefun Allah yo mo nde.
45003012	Yetu mwa ne sino brek dari ket Yefun Allah re. Yetu mwa ne sino muket os siri kadit Yefun it. Ye gato ben bi suk-i ne ri-roi yo mo nde, yetu ge dik yo dom nde.
45003013	Sukdu gato syesyar kadit án syokwet ne ibit, tepsu makwe gato yé kak ne basmi ibit. Sukkidar kas kadit án brip gato ram ne tepsu syur sye mu ti. Án ki bi sukdu-i ibit anato ben nje ibit su, tepsu kwis jau nje su bi ri anato gu nje kwop su.
45003014	Án ki bi sukdu-i, án kabor nje, án syi suk mo nje petok sor.
45003015	Án iwa ben sukndi su nje, án iwa gu nje kwop wé kekro.
45003016	Án ben sukye nai nje, án ben suk bok yo ibit mo pe bok gato án mu mone.
45003017	Án si ye yi kem ndo su yu ne, án jam nde ware, án jam nde án kem not.
45003018	Án yo jammo Yefun Allah mo nde."
45003019	Men jam do, sukduno mwa mo ye Yahudi bi sukduno-i ne, ye krom wa yé gato sukduno ne kem su ne, subere án jam ete benbot sukduno ne. Ye Yahudi mwa ne jam sukduno ne, sane anato án yo ku os wa án ki do, án jam nde re. Bere Yefun Allah ki men yetu mwa ne mo bur ré syen Yefun bi sukduno ne.
45003020	Sane anato kapre men yetu werwa men benbot ye Yahudi bi sukduno-i ne yo, bere men yo ku os ndo mone nde. Yefun Allah ki mo ye gato werwa benbot sukduno ne do, sukduno ne yo kak os wa án sok mo Yefun Allah bi rus-i nde, wo sukduno ne ós wa kadum suk gato Yefun Allah bariwa men yetu sino mo bur ré ben ne sor re.
45003021	Su ré Yefun Allah fro os subere men yetu ku os wa men sok mo An bi rus-i. Ye Yahudi bi sukduno-i ne, yo tep nde, wo Yefun Allah fro os be wa men re. Musa bi sukduno-i si yenabi bi sukdu-i sino kadum do, os ri anato os gato Yefun Allah fro ré,
45003022	sare do, yetu gato onyar kem mo Yesus Kristus sor anato ku os wa Yefun Allah ki mo yé ne do, yé ne sa, tep wa sok mo An bi rus-i. Yefun Allah fro os gare wa yetu mwa ne sino gato onyar kem mo Kristus, ye Yahudi si yewis yi mwa ne, án sino bi os dik ne tepsu yu re.
45003023	Men yetu mo wis mwa ne sino ben sukibit re, men sino yo nggiwa men dakai kom mo pe gato Yefun Allah bi suktinggi bor wa ós men kem ndo ne mo nde.
45003024	Men yetu dakai sor yo nggiwa ben suk tep nde, wo Yefun Allah dakai fro os wa men re. Men yo ben suk yo nyim wa Yefun Allah nde, wo Yefun Allah dakai bi sukjimnut sye kas subot men yi, sane anato An fro os wa men subere An nai men wé kadit sukye gato men ku mo sukibit gato men ben ne. Orete An ki subot men do, men sa, tep wa men gum sok mo An bi rus-i it. Os gato An fro wa men anare: An bi Yesus Kristus ma mo bur ré wa tot suktot mo sukibit gato men ben ne wé.
45003025	Yefun Allah bi Yesus Kristus ma kwop, An dé sye wa men, An dé sye win men mo sukibit gato men ben ne. Sane men yé gato onyar kem mo suk gato Kristus ben ne bere Yefun Allah iwa nai men sok mo An bi rus-i it. Yefun Allah fro os gare wa kadum do, Yefun Allah ben An bi suk-i ne ri-roi su men sor, we sugato nyim tuya Kristus ma nde tó, yetu da ben sukibit mwa, sarewo Yefun Allah yo maskwa án mo nde tó, Yefun misyar yei.
45003026	Sarewo su ré, men jam do, Yefun Allah yo misyar sukibit gato yé ben ne o nde, wo Yefun Allah syo sukye nai nje tepsu sukibit gato yé ben ne sor. Yefun ben sane subere yé jam do, Yefun ben An bi suk-i ne ri-roi tepsu sukdu gato An ki ne. Sane ye gato onyar kem mo Yesus Kristus ne, bere Yefun Allah ki mo ye ne do, ye ne sa, tep wa sok mo An bi rus-i re.
45003027	Sane men ku os wa men bes men nggwa kok o nde. Men yo ku os nde wa suma ne? Men sok mo Yefun bi rus-i mo suk gato men ben tepsu ye Yahudi bi sukduno-i ne bado? Nde re, wo men onyar kem mo Yesus Kristus anato Yefun Allah nai men gum sok mo An bi rus-i mone it.
45003028	Sane, men ki men bi sukdu-i ne pe it sare do, men benbot ye Yahudi bi sukduno-i ne yo, suk ne bere yo ós men nde, wo men onyar kem mo Yesus Kristus sa, bere Yefun Allah nut mo men do, men sa, tep wa sok mo An bi rus-i it.
45003029	Nin nut do, Yefun Allah anato Yefun gato jom ye Yahudi ne sor re bado? Yefun yo jom yewis yi dom nde, bado? Nde re, Yefun Allah jom yewis yi ne dom.
45003030	Yefun Allah, men bi yenggras gato jom men ne, An ka dik sor. Ye Yahudi onyar kem mo Yesus Kristus yo, bere Yefun Allah yo ben sukye nai yé Yahudi ne tepsu sukibit gato yé ne ben ne nde, wo Yefun Allah ki do, yé ne sa, tep wa sok mo An bi rus-i it. Sane yewis yi gato onyar kem mo Yesus Kristus dom, bere Yefun Allah ki do, ye ne dom tep wa sok mo An bi rus-i re.
45003031	Men onyar kem mo Yesus Kristus it, sane men nut do, men bare ye Yahudi bi sukduno-i wé, bado? Sane nde, wo men bi sukjimnut do, sukduno ne da ndo wa men dom, sukduno ne yo ós men sok mo Yefun Allah bi rus-i nde, wo sukduno ne ós men jam suk gato Yefun Allah iwa men ben ne, sane men benbot sor.
45004001	Sane bere men ki sukdu sato suma subot men bi amui, Abraham ne? Yenggras ne nutbot ye Yahudi bi sukduno-i ne te, sukduno ne kak os wa men sok mo Yefun Allah bi rus-i ne bado, sa u ne?
45004002	Abraham ku os wa Yefun Allah nai Abraham gum sok mo Yefun bi rus-i mo gato Abraham ben bi suk-i ne ndo tepsu ye Yahudi bi sukduno-i yo, bere Abraham ku os wa bes an nggwa kok mone re. Sarewo Abraham yo ku os wa bes an nggwa kok mo Yefun Allah gwem yo mo nde.
45004003	Tepsu ye krom mo Yefun Allah bi sukdu do, "Abraham onyar kem mo sukdu gato Yefun Allah ki nai an, sane anato Yefun Allah nut mo Abraham do, an sa, tep wa sok mo Yefun Allah bi rus-i it."
45004004	Ye gato ben suk, bere ku sugum mo bi kamba. Sugum ne ye yo bi nai an yi nde, wo ye bi tepsu an bi kamba ne.
45004005	Sarewo ye gato nut do, an kamba wa benbot ye Yahudi bi sukduno-i subere Yefun Allah nut mo an do, an tep wa sok mo Yefun Allah bi rus-i ne yo, bere siri re, Yefun Allah yo nai ye ne sok mo bi rus-i nde. Sarewo ye gato yo nutbot an bi kamba nde, wo an kwabom kam mo Yefun Allah do, bere Yefun nai an wé kadit sukye gato an ku mo os ibit, sane bere Yefun Allah nut mo ye ne do, "Ye ré sa, onyar kem mo Ji it, sane Ji nai an gum sok mo Ji bi rus-i sor." Yefun nai an sok mo Yefun bi rus-i mo an bi kamba nde, wo Yefun nai an sok mo Yefun bi rus-i mo gato an onyar kem mo suk gato Yefun ki ne sor.
45004006	Sane dom, Daud bi sukjimnut-i tepsu sukdu ne. Daud ki do, "Ye gato Yefun Allah nut do, 'Ye ne sa, an yo bi sukjimnut sye mo suk gato an dakai ben ne nde, wo an onyar kem mo Ji, sane an sa, tep wa sok mo Ji bi rus-i it,' sane bere ye ne mit at wa." Daud ki sukdu subot ye gato sok mo Yefun Allah bi rus-i sare do,
45004007	"Ye gato Yefun Allah yo nutbot bi sukibit ne o nde, bere ye ne mit at wa. Ye gato Yefun Allah ben sato rom bi sukdaret wé kadit an, tepsu ye rom sukkwik mo bur ne wé, ete ye nutbot o nde, sane bere ye ne mit at wa.
45004008	Ye gato Yefun Allah yo ben sukye nai mo sukibit gato an ben ne o nde, bere ye ne mit at wa."
45004009	Mo Daud bi sukdu ne, ye gato mit at wa ne te, ye gato simo sunat sor re, bado, ye gato yo simo sunat nde dom e? Sunat mo yo, sunat mo nde yo, suk yo nde, wo men ki mó re, sare do, Abraham onyar kem mo suk gato Yefun Allah ki ne anato Yefun Allah nut mo an do, "Abraham ré sa, tep wa sok mo Ji bi rus-i it."
45004010	Sane Yefun Allah ki sukdu ne nai Abraham su kam u ne? Te Abraham simo sunat nyim bado, Abraham simo sunat wari, ete Yefun ki nai an bado? Sare, Abraham yo simo sunat nde tó, Yefun Allah nai Abraham gum sok mo An bi rus-i nyim wé re.
45004011	Orete Yefun Allah syogat Abraham subere an simo sunat. An simo sunat tepsu sukkran subere yé mwa jam do, Yefun Allah nut mo an do, an sa, tep wa sok mo Yefun Allah bi rus-i it. Sane Abraham onyar kem mo suk gato Yefun Allah ki ne nyim wé anato Yefun iwa nai an gum sok mo bi rus-i, wo Abraham simo sunat wari. Sane Abraham anato tepsu ye gato kadum os wa yé mwa gato onyar kem mo Yefun Allah, gato yo simo sunat nde. Kapre án yé mwa ne yo simo sunat nde, Yefun Allah ki mo án do, án sa, tep wa sok mo Yefun Allah bi rus-i it.
45004012	Abraham dom, an tepsu ye gato kadum os wa yé mwa gato simo sunat. Abraham kadum os wa yé mwa gato simo sunat sor nde, wo an kadum os wa yé mwa gato onyar kem mo Yefun dom. Men bi amui Abraham yo simo sunat nde tó, an onyar kem mo Yefun suga nyim tuya re.
45004013	Yefun Allah tom su Abraham si bi wis-i ne sino sare do, "Suk mwa gato mo bur ré bere sok mo nan si nan bi wis-i o re." Yefun Allah tom sukdu su Abraham mo gato an benbot ye Yahudi bi sukduno-i nde, wo Yefun Allah tom sukdu su Abraham mo gato Abraham onyar kem mo suk gato Yefun Allah ki ne, anato Yefun Allah ki do, Abraham sa, tep wa sok mo Yefun bi rus-i it.
45004014	Sane yé do benbot ye Yahudi bi sukduno-i anato yé ku suk mwa gato Yefun tom ne it yo, bere yé onyar kem mo Yefun Allah wa suma ne? Yo ós nde, bere yé yo ku suk gato Yefun tom ne nde.
45004015	Sarewo men do werwa men benbot ye Yahudi bi sukduno-i yo, bere men yo ku suk gato Yefun Allah tom ne nde, wo bere men ku Yefun Allah bi sukmaskwa mo suk gato men ben suk siri kadit sukduno ne sor re. Yé duno men su sukduno ne mó re, anato men ben suk siri kadit, wo sukduno ne yo mo nde yo, bere men jam nde re.
45004016	Sane suk gato Yefun Allah tom ne kem su ye gato onyar kem mo An sor. Abraham bi wis-i sor re, bere ku suk ne, we án sino onyar kem mo Yefun Allah it. Abraham bi wis-i yo kamba wa ben suk yo wa ku suk gato Yefun Allah tom ne nde, wo Yefun Allah dakai bi sukjimnut sye kas subot án anato Yefun Allah syo suk gato Yefun tom su ne dakai yi nai án sor. Sane anato Abraham bi wis-i mwa ne sino jam do, sangge, bere án ku suk gato Yefun Allah tom su án ne it. Suk gato Yefun Allah tom ne, Yefun tom su Abraham bi pa-i gato ye Yahudi bi sukduno-i kem su ne sor nde, wo Yefun Allah tom su ye gato sok mo Abraham bi wis-i mo gato án onyar kem mo Yefun Allah sagato Abraham onyar kem mo Yefun ne. Abraham gare tepsu ye gato kadum os wa men yé mwa ne sino gato onyar kem mo Yefun Allah ne,
45004017	tepsu ye krom mo Yefun Allah bi sukdu, Yefun Allah ki nai Abraham do, "Ji anato bes nan tepsu ye gato duk os su ketke wa yewis mwa gato kem mo bur ré or sino." Yefun Allah tom suk su Abraham anato ben sato Abraham tepsu men bi ai re. Abraham onyar kem mo suk gato Yefun Allah ki ne. Abraham jam do Yefun Allah anato nggiwa sun yekwop mbau satu, Yefun Allah nggiwa ut suk gato yo mo nde, Yefun Allah ki sukdu ne sor, bere suk ne bor re.
45004018	Kapre ye nut do, suk gato Yefun Allah ki ne bere yo bor nde tó, Abraham kwabom kam mo Yefun, Abraham onyar kem pe mo Yefun sor, sane anato Abraham tepsu yeketke mo yewis mwa, tepsu ye krom Yefun Allah bi sukdu do, "Nan bi wis-i bere mwa wai o re."
45004019	Abraham jam do, suk gato Yefun Allah tom ne bere bor re. Sugane Abraham me do, an ka yenggras rok it, an kaim sye tepsu karowa kom mo tahun wotin dik it. Sane an nut do, an kaim yo nggi tep wa ku pa o nde bayok. Sane dom, an bi nggon Sara nukwerit pe re. Sarewo Abraham onyar kem pe mo Yefun sor. An bi sukjimnut yo brek kadit suk gato Yefun tom ne wokgan yo dom nde.
45004020	Abraham bi sukjimnut we subot suk gato Yefun tom ne nde, wo an onyar kem pe mo Yefun ne nggi wai kadit nyim ne o re, ete an bes Yefun Allah gum kok sye wai sor.
45004021	An jam do, sangge, suk gato Yefun Allah tom ne, bere Yefun Allah anato nggiwa benbot mone tó, Abraham jamwa pe re.
45004022	Sane anato Yefun Allah nut mo Abraham do, "Ye ré sa, an onyar kem mo suk gato Ji ki ne, sane an sa, tep wa sok mo Ji bi rus-i it."
45004023	Sukdu gato ki do, "Yefun Allah nut mo Abraham do, ye ré sa, an onyar kem mo suk gato Ji ki ne," ye krom sukdu ne subot Abraham sor nde,
45004024	wo ye krom sukdu ne subot men dom. Sane Yefun Allah me do, men onyar kem mo Yefun Allah gato sun men bi Yekwesu Yesus Kristus kadit sukkwop ne it yo, Yefun nut mo men do, men sa, tep wa sok mo An bi rus-i it.
45004025	Yesus Kristus ré, Yefun Allah bi ma wa ye gu kwop win men mo sukibit gato men ben ne. Orete Yefun Allah sun An kadit sukkwop subere kak os wa Yefun Allah nai men gum sok mo An bi rus-i subere men si Yefun Allah kem ndo su yu it.
45005001	Sane su ré Yefun Allah ki do, men sa, tep wa men gum sok mo An bi rus-i, we men onyar kem mo Yesus Kristus it. Sane anato men yo ku sukmaskwa kadit Yefun Allah o nde, wo men si Yefun Allah kem ndo su yu sor. Men bi Yekwesu Yesus Kristus anato kak os ne wa men re.
45005002	Men onyar kem mo Yesus Kristus sane Yesus Kristus kak os wa men dakai yi anato men si Yefun Allah kem ndo su yu. Men jam do, sangge, bere men kem ndo wai tepsu Yefun Allah kem ndo wai o re, sane men mit at wa.
45005003	Men mit at mone sor nde, wo men mit at mo sukye gato men ku ne dom, we men jam do, sukye gato men ku ne, bere ben men nggiwa ben suk gato ndo pe sor, men yo sombok kadit suk gato men ben ne nde.
45005004	Men sombok kadit sukndo gato men ben ne nde, wo men ben pe, sane bere ben men bi sukjimnut nggi mone o re. Men bi sukjimnut nggi it yo, bere ben men kwabom kam mo Yefun Allah do, bere Yefun syo suk gato An tom ne nai men mone tó.
45005005	Men kwabom kam mo Yefun Allah sane bere men damen mone nde, we bere suk gato An tom ne bor mone tó, we men jam do, Yefun Allah Gen gato bok nggwa mo men anato kadum nai men do, Yefun Allah bi sukjimnut sye kas subot men re.
45005006	Tepsu kam gato Yefun Allah fro ne, men yo ku os mo nde tó, Kristus ma kwop win men yetu gato bariket Yefun Allah ne.
45005007	Sarewo yetu ge dik yo gato iwa bi nggwa kwop win ye gato ben bi suk-i ndo tepsu Yefun Allah mit, men ku ye ga sane ndaf nde. Sane dom, ye gato ben bi suk-i ne ndo, bere yetu ge dik na sor ete fro nggwa wa kwop wa ye gane bayok.
45005008	Sarewo men ben men bi suk-i siri kadit Yefun Allah mit tó, sugane Yesus Kristus ma bi nggwa kwop win men. Sane anato men jam mone do, Yefun Allah bi sukjimnut sye kas subot men ndo nde.
45005009	Yesus Kristus dé sye, An kwop win men anato An kak os wa Yefun Allah ki do, men yo ku sukye mo sukibit gato men ben ne o nde, wo Yefun nai men gum sok mo An bi rus-i it. Sane it yo, bere Kristus nai men wé kadit Yefun Allah bi sukmaskwa ne dom. Yesus Kristus ku sukmaskwa ne win men it.
45005010	Suga nyim men bariket Yefun Allah, sarewo Yefun Allah syo An bi Gan ma kwop kak os wa men si Yefun Allah kem ndo su yu. Sane su ré, Kristus mbau, ete men si Yefun Allah kem ndo su yu it, sane bere Kristus kak os wa men kem ndo mo Yefun Allah bi nat-i ne o re.
45005011	Men mit at mo suk ne sor nde, wo men mit at wa Yefun Allah mo suk mwa gato men bi Yekwesu Yesus Kristus ben ne dom re. Kristus kak os ndo wa men, anato men si Yefun Allah kem ndo su yu it.
45005012	Yetu ge dik yo kak os wa yetu mwa ne sino anato men ben sukibit mo bur ré. Ye ge dik ne ben sukibit anato an kwop re. Kom mo rut sa, ye ne kak os wa yetu mwa mo bur ré sino kwop, we yé mwa ne sino ben sukibit tepsu an re.
45005013	Yefun Allah yo syo bi sukduno-i nai ye Yahudi nde tó, yé mwa mo bur ré sino ben sukibit mó re, sarewo tomgato sukduno yo mo nde tó, Yefun Allah yo newa sukibit ne nde tó.
45005014	Kapre Yefun yo newa sukibit ne nde, yetu mwa ne sino kwop re. Kadit kam gato Adam kem mo bur ré sor kom mo kam gato Musa krom ye Yahudi bi sukduno-i ne, yetu mwa ne sino kwop re. Kapre yetu yo ben siri tepsu Adam ben ne nde, yé mwa ne kwop or. Yefun Allah da ki sukdu nai Adam, sarewo Adam dakai ben suk wai mo sukdu ne o re. Adam gane anato tepsu sukamno subot Ye gato ma wari ne.
45005015	Adam si Kristus, ye we ne yo tepsu yu nde. Adam kak os ibit, wo Kristus kak os ndo wa men. Os ndo gato Yefun Allah fro yi wa men yetu mo bur ré mo suk gato Kristus ben ne ndo wai kadit os ibit gato Adam kak ne. Sukibit gato Adam ben ne gwat os sukkwop wa yé mwa re. Wo Yefun Allah bi yetu ge dik, Yesus Kristus ma wa kak os ndo wa men yetu subere men kem gesyos. Yefun Allah dakai bi sukjimnut sye kas subot men yetu ndo nde anato Yefun Allah syo Yesus Kristus ma wa men yetu mo bur ré dakai yi, men yo ben suk yo wa An nyim nde. Sane anato men yetu sino bi os wa men kem gesyos mone o re.
45005016	Os gato Yefun Allah fro wa men yetu kem gesyos ne yo tepsu os gato Adam kak mo suk gato an ben wai mo Yefun bi sukdu ne nde. Adam ben suk wai mo Yefun wam dik ne sor, orete Yefun ki bi sukdu-i do, "Siri re, Ji syo sukye nai yetu mone sor," sane An kak os sukkwop wa men yetu sino it. Sarewo yetu kem sor kom mo kam gato Kristus ma ne, yetu ben sukibit mwa yé, orete Yefun Allah fro os ndo ne gato ós men yetu kem gesyos re.
45005017	Kadit sukibit gato yetu ge dik ben ne anato yé mwa mo bur ré kwop. Sarewo kadit sukndo gato yetu ge dik yo o, gato gum do, Yesus Kristus ben ne anato men yetu ku os wa men kem gesyos. Os ndo gato Yesus Kristus kak wa men ne ndo wai kadit os sukkwop gato kak mo sukibit gato Adam ben ne o re. Yefun Allah ben An bi suk-i ndo yé su men dakai yi, sane ye gato kak an mit wa os ndo gato Yefun Allah syogat Yesus Kristus kak ne, bere Yefun Allah ki do, ye ne sa, tep wa an gum sok mo Yefun bi rus-i. Sane bere an ku suktinggi sugato an kem mo bur ré re.
45005018	Sane kadit sukibit gato yetu ge dik ben ne anato Yefun Allah syo sukye nai yetu mwa mo bur ré or sino. Sane dom kadit sukndo gato yetu ge dik yo o ben tepsu Yefun Allah mit ne anato Yefun kak os ndo wa men yetu mwa ne sino. Yefun Allah nai men wé kadit sukye mo sukibit gato men ben ne, orete Yefun Allah ki subot men do, men sa, tep wa men gum sok mo An bi rus-i it. Sane men ku os wa men kem ndo to kapyo mato kapyo.
45005019	Yetu ge dik gato bariwa jammo Yefun Allah, ye ne anato kak os wa yé mwa ne sino ges mo os ibit re. Sane dom yetu ge dik yo o, gato jammo Yefun Allah, Ye ne anato kak os wa yé mwa subere Yefun ki do, yé mwa ne tep wa án gum sok mo Yefun Allah bi rus-i it.
45005020	Ye Yahudi bi sukduno-i anato Yefun Allah grem su ye Yahudi ne. Sukduno ne kak men yetu bi sukjimnut mo suk gato ibit, sane anato ri ma men ben suk mwa gato siri kadit sukduno ne o re. Yetu da ben siri mwa wai o kadit sukduno ne, sarewo Yefun Allah bi sukjimnut sye kas subot men dakai yi nggi wai kadit ne o re.
45005021	Sane anato tepsu sukibit gato men ben ne jom men anato men kwop mone, Yefun Allah bi sukjimnut sye kas subot men dakai yi dom, men yo ben suk yo wa An nyim nde, anato An fro os wa men subere An nai men wé kadit sukye. Orete An ki mo men do, men sa, tep wa men gum sok mo An bi rus-i it. Sane men kem gesyos mo os ndo gato men bi Yekwesu Yesus Kristus kak ne, sane anato men si Yefun Allah kem ndo to kapyo mato kapyo.
45006001	Sane, men ki sukdu sato suma subot sukibit gato men ben ne? Men ben sukibit mwa petok sor subere Yefun Allah bi sukjimnut sye kasbot men mwa wai o bado?
45006002	Sane nde re. Ben sato men tepsu ye gato kwop, sukibit yo jom men o nde. Sane men ben sukibit gat pe o wa suma ne?
45006003	Bere siri re. Nin dakai jam do, ye ras men mo syur bi sukjimnut do, men si Yesus Kristus anato tepsu dik mone it. Men do si Yesus Kristus tepsu dik it yo, bi sukjimnut do, men dom si Yesus Kristus kwop sino re.
45006004	Sane ye ras men mo syur bi sukjimnut do, men si Kristus kwop sino re. Ben sato men kwop kadit sukibit gato men ben ne. Orete ben sato ye bi men mo makwe si Yesus Kristus sino dom re. Ye bi men mo makwe subere tepsu men bi Ai bi suktinggi gato sye wai ne sun Yesus Kristus kadit sukkwop, sane dom, bere Yefun Allah waii sun men. Ben sato men syesyar kadit syur tepsu yetu gato be, men kem mo bur ré, men ben men bi suk-i ne ndo, tara kadit nyim neya o re.
45006005	Men si Yesus Kristus tepsu dik it. Sane men do si Kristus ben sato kwop it yo, bere Yefun Allah sun men kem ndo satu tepsu Yefun Allah sun Yesus Kristus, we men si Kristus tepsu dik it.
45006006	Men jam do, men bi suk-i gato men ben suga nyim ne ben sato kwop si Yesus Kristus mo bi kwesukwin or wé kadit men re. Sane bere sukibit gato men ben nyim ne yo jom men o nde, men yo tepsu pakwerut wa ben sukibit ne o nde.
45006007	Sukibit ne jom men o nde, we men tepsu ye gato kwop, men yo ben suk yo o nde it, sukibit yo jom men o nde.
45006008	Men si Yesus Kristus do kwop sino it yo, men jam do, sangge, bere men si Yesus Kristus kem ndo sino dom,
45006009	we men jam do, Yefun Allah sun Yesus Kristus kadit sukkwop it, An yo kwop o nde, suk gato gu men yetu kwop ne yo nggiwa gu Yesus Kristus kwop o nde re.
45006010	Yesus Kristus kwop tepsu suktot mo sukibit gato men yetu ben ne. An kwop tepsu suktot mo sukibit mwa ne sino wam dik sor to kapyo mato kapyo. Su ré Yesus Kristus kem wa ben Yefun Allah bi suk-i sor.
45006011	Sane men nutbot men dakai do, sukibit gato men ben nyim ne, or wé kadit men it. Ben sato men bi sukjimnut-i wa men ben sukibit kwop wé kadit men re. Sarewo su ré men kem wa men si Yesus Kristus sino ben Yefun Allah bi suk-i sor.
45006012	Men bi men nggwa wa sukjimnut ibit jom men kaim budat tepsu pakwerut o nde subere men sibot os ibit ne o nde.
45006013	Men bi men gro e, men syim e, men gwes e ne wa benbot sukjimnut ibit ne o nde. Men bi men nggwa wa ben sukdaret o nde, wo men bi men nggwa sino mo Yefun Allah sor. Men anato tepsu ye gato Yefun Allah nai wé kadit os sukkwop wa kem ndo satu. Sane men bi men nggwa sino mo Yefun Allah sor. Men bi men nggwa sino wa men ben suk gato tepsu Yefun Allah mit sor.
45006014	Sane men bi men nggwa wa sukjimnut ibit jom men o nde, we su ré, men ku os wa men sombok wé kadit sukibit ne it, we men yo jammo ye Yahudi bi sukduno-i ne o nde. Sarewo su ré men simo os gato Yesus Kristus kak wa men ne sor. Yefun Allah fro os ne wa men, we An bi sukjimnut sye kas subot men dakai yi.
45006015	Su ré men jammo ye Yahudi bi sukduno-i ne o nde, wo men simo os gato Yesus Kristus kak wa men. Sane bere sa u ne? Men ben sukibit dakai daret bado? Nde re, men ben sukibit o nde.
45006016	Men jam do, men bi men nggwa mo yenggras ge dik yo, men jammo an, men gum kwerut wa an yo, bere men tepsu yenggras ne bi pakwerut it, bere men benbot suk mwa gato an ki ne sor. Men bi men nggwa wa men ben sukibit yo, men tepsu sukibit bi pakwerut it anane. Sane kom mo rut sukibit ne gwat sukkwop wa men. Wo men bi men nggwa wa men benbot Yefun Allah bi sukdu-i yo, men tepsu Yefun bi pakwerut it anane. Sane kom mo rut, men ku os wa men gum sok mo Yefun bi rus-i, ete men si Yefun Allah kem ndo mone.
45006017	Suga nyim ne nin gum kwerut wa nin ben sukibit, ben sato sukibit jom nin re, wo su ré sa, nin jom sukduno gato ye duno nin su ne. Sukduno gato sangge ne, gato Yefun Allah grem kem su nin, nin jom, ete nin benbot sisu nin mit dik si nin onyar dik it. Sane men ki ndo mo Yefun Allah sor.
45006018	Yefun Allah sombok nin wé kadit sukjimnut ibit gato jom nin ne, orete su ré nin gum kwerut wa ben suk gato tepsu Yefun Allah mit sor.
45006019	Nin bi sukjimnut yo nggiwa but sukdu gato ji ki ré sisu ndo nde, sane anato ji gwat sukamno subot suk gato nin dakai jam re, subere nin but sukdu ré ndaf re. Suga nyim ne nin bi nin nggwa tepsu pakwerut wa nin ben suksiri si sukdaret ket nin í, ben sato sukibit jom nin re. Nin bi nin gro e, nin syim e, nin gwes e ne wa ben suksiri si sukibit ne su sane sane sor, kom mo rut sa, nin ben sukibit mwa wai o re. Sane su ré yo, nin bi nin gro e, nin syim e, nin gwes e ne, nin bi nin nggwa ne sino tepsu pakwerut wa benbot suk gato tepsu Yefun Allah mit ne sor. Sane bere kom mo rut, nin ben suk gato Yefun Allah dakai fro wa nin ben ne sor re.
45006020	Suga nyim, sukjimnut ibit jom nin tepsu pakwerut ne sa, nin yo tepsu pakwerut wa nin ben suk tepsu Yefun Allah mit mo nde tó.
45006021	Sugane nin ku suk gato ndo mo sukibit gato nin ben ne sato suma ne? Suk yo mo nde, wo sukibit mwa ne ben nin damen, orete kom mo rut, gwat nin mu mo bot gesyos sor.
45006022	Sarewo su ré, Yefun Allah sombok nin wé kadit sukjimnut ibit gato jom nin ne it. Nin tepsu Yefun Allah bi pakwerut it. Mone nin ku suk gato ndo anato Yefun Allah nai nin wa nin ben Yefun Allah dakai bi suk-i sor, ete kom mo rut sa, bere nin kem ndo to kapyo mato kapyo.
45006023	Sane men do jammo sukjimnut ibit yo, bere men ges mo bot gesyos mo koirut sor. Sarewo suk gato Yefun Allah syo yi nai men anato An syo men bi Yekwesu Yesus Kristus ma kak os ndo wa men kem ndo to kapyo mato kapyo.
45007001	Ji bi nji, ji bi nyanggon, sangge, nin sino jam men yetu bi sukduno-i re. Yetu mbau tó yo, an jammo yetu bi sukduno-i sor, wo an do kwop it yo, an yo jammo o nde.
45007002	Sane dom nggon gato kra si bi ya ne kem not sor nggon ne bi ya kwop wé et. Nggon bi ya do kwop it yo, yekra bi sukduno-i gato kiwa nggon si bi ya kem not yo jom nggon ne o nde re.
45007003	Sane, nggon bi ya kem tó, ete nggon ne mu nai ye yi kadit an bi ya yo, nggon ne ben siri it anane. Sarewo nggon bi ya do kwop it yo, sukduno ne yo yawa nggon ne o nde. Nggon iwa kra ye yi yo o yo, nggon kra sor, siri anane nde.
45007004	Sane, ji bi nji, ji bi nyanggon, tepsu yekra bi sukduno-i yo jom nggon gato bi ya kwop kadit ne o nde, ye Yahudi bi sukduno-i ben sato kwop kadit nin re, sukduno ne yo jom nin o nde, we nin si Yesus Kristus tepsu dik, ete nin si An sino kwop kadit sukduno ne re. Sane ye Yahudi bi sukduno-i yo jom nin o nde, wo nin jammo Kristus bi sukduno-i, we nin tepsu Kristus bi yetuge-i it. Nin jammo Kristus gato Yefun Allah sun kadit sukkwop ne bi sukduno-i subere sukndo gato Yefun Allah iwa men ben ne bor re.
45007005	Suga nyim ne, sukjimnut gato tik men mit wa ben sukibit tepsu yetu mwa ne sino iwa ben ne jom men re. Sugane ye Yahudi bi sukduno-i ben sato tik men bi sukjimnut ibit mo men mit anato men ben sukibit mwa o re. Men bi men nggwa wa jammo sukjimnut ibit anato kom mo rut suk mwa gato men ben ne gwat os sukkwop wa men sor.
45007006	Sarewo su ré, men sombok kadit ye Yahudi bi sukduno-i ne it. Suga nyim ne sukduno ne jom men krat, wo su ré ben sato men kwop kadit re. Men sombok kadit sukduno ne, subere men jammo os be tepsu sukdu gato Yefun Allah Gen kadum nai men re. Sane men yo jammo ye Yahudi bi sukduno-i gato Musa krom ne o nde, wo men jammo sukduno gato Yefun Allah Gen kadum nai men ne sor.
45007007	Sane, bere men kibot ye Yahudi bi sukduno-i ne sa u ne? Sukduno ne ibit bado? Sane nde re. Sukduno ne da ndo, sarewo ji jam sukduno ne anato ós ji subere ji jam suk gato ji ben ibit ne, ondeyo bere ji jam nde re. Sato sukduno ne ki do, "Men gro sye wa nai ye yi bi suk nde," anato ji jam do, ji do gro sye wa nai ye yi bi suk it yo, bere siri re.
45007008	Ye Yahudi bi sukduno-i anato kak os wa tik ji mit wa ji ben sukibit. Ji jam sukduno ne, bergan sukduno ne tik ji bi sukjimnut subere ji gro sye wa ye yi bi suk mwa ne o re, bere sukduno ne tik ji mit wa ben suk siri kadit sukduno ne mwa o re. Sarewo sukduno ne yo mo nde yo, bere ji bi sukjimnut ne yo kas kom mo sukibit sane mo nde.
45007009	Suga nyim, ji jam nde ye Yahudi bi sukduno-i yo, ji kem mo bur ré, ji dakai ben ji bi suk-i sor. Sarewo sukduno ne bor sa, sukduno ne tik ji bi sukjimnut anato ji ben sukibit mwa kas kadit ne it, orete ben sato ji kwop mone or re.
45007010	Ji nut do Musa krom ye Yahudi bi sukduno-i subere ós men kem ndo, ondewo, kom mo rut sa, sukduno ne yo ós ji kem ndo nde, wo gwat sukkwop wa ji o re,
45007011	we sukduno ne kak os wa sukibit ben kidar ji, orete ben sato sukibit ne gu ji kwop or re.
45007012	Ye Yahudi bi sukduno-i, Yefun Allah dakai grem kem su ye Yahudi. Kwa bok ne sino ma kadit Yefun Allah. Sane sukduno ne sangge, ete kadum os gato ndo tepsu Yefun Allah mit.
45007013	Sane sukduno gato ndo ne anato gwat sukkwop wa ji bado? Sane nde re, wo sukibit gato ji ben ne anato gwat sukkwop wa ji re. Sukduno ne da ndo, sarewo sukduno ne kadum suk gato ibit nai ji jam rer anato kak os wa sukibit gwat sukkwop wa ji. Sukduno ne da ndo, sarewo sukduno ne kak os wa gwat sukkwop wa men subere men jam do, suk gato men ben siri kadit sukduno ne ibit tep yi nde, wo suk gato men ben siri kadit sukduno ne ibit wai o re.
45007014	Men jam do, ye Yahudi bi sukduno-i ma kadit Yefun Allah Gen, sarewo ji tepsu yetu gato yo nggi nde sor re. Ji bi ji nggwa wa sukjimnut ibit ne jom ji tepsu bi pakwerut re.
45007015	Sane sukndo gato ji iwa ji ben ne, ji yo ben nde. Sarewo sukibit gato ji bariwa ji ben ne anato ji ben. Ji jam nde suk gato ben ji anato ji ben ji bi suk-i sane ne!
45007016	Sane, ji ben sukibit gato ji bariwa ji ben ne yo, bi sukjimnut do, ji nut do, sangge, ye Yahudi bi sukduno-i ne da ndo, sarewo ji dakai yo nggiwa benbot nde.
45007017	Sane, ji dakai yo ben sukibit ne nde re, wo sukjimnut ibit mo ji mit gato jom ji anato ben ji ben sukibit ne.
45007018	Ji jam do, sukjimnut gato tik ji mit wa ji ben suk tepsu yetu mwa ne sino iwa ben ne, bi kwa dik yo gato ndo yo mo nde, suk mwa ne ibit sino. Ji da iwa ben suk gato ndo, sarewo ji yo nggiwa ben nde.
45007019	Ji yo ben sukndo gato ji iwa ji ben ne nde, wo ji ben sukibit gato ji bariwa ji ben ne sor.
45007020	Ji ben sukibit gato ji bariwa ji ben ne yo, bi sukjimnut do, ji dakai bi sukjimnut wa ben sukibit ne nde re, wo sukjimnut gato tik ji mit wa ji ben sukibit gato jom ji anato ben ji ben sukibit ne.
45007021	Sane, ji nai sukjimnut sare do, sukjimnut gato bor mo ji anare: ji da iwa ben sukndo sarewo sukjimnut ibit bere jom ji anato ji ben ji bi suk-i ne ibit o re.
45007022	Mo ji mit si ji onyar ré, ji da mit iwa ji benbot Yefun Allah bi sukduno-i,
45007023	sarewo ji me mo ji dakai, sukjimnut gato bor mo suk gato ji gro e, ji syim e, ji gwes e ne ben ne tara re. Sukjimnut ibit ne ben sato duwer ji dakai bi sukjimnut-i. Sukjimnut ibit ne ben sato farket ji dakai anato ji tepsu pakwerut wa ben sukibit bu.
45007024	-
45007026	Sane ji dakai mit iwa ji tepsu pakwerut wa benbot Yefun Allah bi sukduno-i, wo ji bi sukjimnut ibit mo ji mit ne, ben ji sane sor ji tepsu pakwerut wa ben sukibit bu. Sane, ji yo ndo o nde it. Je u anato bere nai ji wé kadit sukjimnut ibit gato jom ji dakai ete gwat ji mu kadit os sukkwop ré ne? Ji ki ndo mo Yefun Allah, we Yefun fro os mó re. An sa, syo men bi Yekwesu Yesus Kristus ma wa fro os wa men re. An fro os wa nai ji kadit sukjimnut ibit gato jom ji ne, sane ji ki ndo mo Yefun Allah sor.
45008001	Sane su ré men yé gato si Yesus Kristus tepsu dik ne, Yefun Allah yo syo sukye nai men mo sukibit gato men ben ne o nde,
45008002	we Yesus Kristus kak os ndo wa men anato Yefun Allah Gen nai men wé kadit sukjimnut ibit gato jom men. Yefun Allah Gen sombok men wé kadit ye Yahudi bi sukduno gato gwat sukkwop wa men re.
45008003	Sukjimnut gato tik men mit wa ben sukibit ne jom men yetu. Sane anato ye Yahudi bi sukduno-i yo nggiwa ós men nde. Sane Yefun Allah fro bi os-i tara re. Yefun Allah syo An bi Gan ma mo bur ré su kaim ka sa men yetu kaim. Yefun Allah syo An bi Gan ma wa bi nggwa tepsu suktot wa men subere kak sukjimnut ibit ne wé kadit men re.
45008004	Yefun Allah syo An bi Gan ma subere men ku os wa men benbot suk gato Yefun iwa men ben, gato Yefun kadum mo ye Yahudi bi sukduno-i ne. Sane men kem mo bur ré, men benbot sukjimnut gato tik men mit wa ben sukibit, bere men yo ku os nde, wo men jammo Yefun Allah Gen sa, bere men nggiwa men benbot suk gato Yefun iwa men ben ne re.
45008005	Ye gato benbot sukjimnut gato tik an mit wa ben sukibit ne, ye ne bi sukjimnut-i kem pe mo suk gato yetu iwa ben ne sor. Sarewo ye gato benbot suk gato Yefun Allah Gen kadum ne, ye ne bi sukjimnut-i kem pe mo suk gato Yefun Allah Gen iwa ye ne ben ne.
45008006	Men bi sukjimnut-i kem pe mo sukjimnut ibit ne yo, bere gwat sukkwop wa men. Sarewo men bi sukjimnut-i ne kem pe mo Yefun Allah Gen ne yo, bere Yefun Allah Gen jom men, sane men kem not, ete men si Yefun Allah kem ndo su yu.
45008007	Ye gato bi sukjimnut-i kem pe mo yetu bi sukjimnut ibit ne, ye ne tepsu yeko wa Yefun Allah. Ye gane yo iwa jammo Yefun Allah bi sukduno-i nde, ye ne yo nggiwa benbot dom nde.
45008008	Ye gato jammo sukjimnut gato tik an mit wa ben sukibit ne sor, bere ye ne yo ku os wa ben suk gato Yefun Allah iwa an ben ne nde.
45008009	Nin dakai sa, sukjimnut gato tik nin mit wa nin ben sukibit ne yo jom nin o nde, wo Yefun Allah Gen jom nin sor re. Yefun Allah Gen do kem pe mo nin mit yo, bere An jom nin re. Wo Yefun Allah Gen yo kem mo nin mit nde yo, bere An yo jom nin nde. Ye gato Yefun Allah Gen yo kem mo an mit nde yo, ye ne yo sok mo Yesus Kristus bi yetuge-i nde.
45008010	Sarewo Kristus do kem mo nin mit it yo, kapre nin da kridek bere kwop mo sukibit gato nin ben ne, Yefun Allah Gen ós nin da gesyos kem ndo, we Yefun Allah nai nin gum sok mo An bi rus-i it.
45008011	Yefun Allah gato sun Yesus Kristus kadit sukkwop, An Gen do kem mo nin mit ete nin kwop it yo, bere Yefun Allah waii sun nin da kridek mbau satu. Yefun Allah sun nin da kridek su Yefun Allah Gen bi suktinggi gato kem mo nin mit.
45008012	Sane ji bi nji, ji bi nyanggon, men jammo sukjimnut gato tik men mit wa men ben sukibit ne o nde, wo suk gato Yefun Allah Gen kadum wa men ben ne, men nut mo men mit do, men benbot sor, men kamo su nde, men misyar wa nde.
45008013	Men benbot suk gato Yefun Allah Gen kadum nai men ne sor, we men do benbot sukjimnut gato tik men mit wa ben sukibit ne yo, bere men kwop sor re. Sarewo men jammo Yefun Allah Gen sa, bere Yefun Allah Gen ben men nggiwa men kak sukibit gato men dakai ben ne wé kadit men re. Men do kak sukibit ne wé it yo, bere men kem sisu ndo it anane.
45008014	Ye gato jammo Yefun Allah Gen sor anato tepsu Yefun Allah bi pa-i re.
45008015	Yefun Allah Gen, gato bok nggwa mo men ne, yo ben men tepsu pakwerut wa suknyu o nde, wo Yefun Allah Gen ben men tepsu Yefun Allah bi pa-i. Sane Yefun Allah Gen mo men mit ben men kendo Yefun Allah do, "Ai o, ji bi Ai o."
45008016	Yefun Allah Gen kadum mo men mit subere men jam rer do, men anato Yefun Allah bi pa-i it.
45008017	Men tepsu Yefun Allah bi pa it yo, bere men ku Yefun Allah bi sukrok gato An fro wa syo nai An bi pa-i. Men si Kristus sino bere ku suk gato Yefun Allah fro wa men, we men ku sukye tepsu Yesus Kristus ku ne. Sane yo, bere men ku suk gato ndo wai ne tepsu Kristus ku suk gato ndo wai mone dom.
45008018	Ji dakai nut do, men kem mo bur ré, men ku sukye, sarewo sukye gato men ku ré yo sye teker eta nde, wo su kam sari ne ma men ku suk gato ndo mwa wai kadit sukye gato men ku mo bur ré o re. Sukye gato men ku mo bur ré wokgan yi, wo bere sukndo gato men ku mo gu mwa wai kadit ne o re.
45008019	Suk bok ne sino gato Yefun ut ne eswa kam gato Yefun Allah ma kadum An bi rus-i nai suk bok ne sino jam. Suk bok gato Yefun ut ne sino mit iwa jam nje gato sok mo Yefun Allah bi rus-i.
45008020	Suk bok ne sino gato Yefun ut ne eswa Yefun bi pá-i ne bor, we suk bok ne sino ku sukye mo bur ré gato ben suk bok ne ibit o re. Suk bok ne yo iwa ku sukye nde, wo Yefun Allah dakai syo sukye nai suk bok ne. Yefun Allah misyar suk bok ne sino ku sukye mone, we Yefun bi sukjimnut dik sare do:
45008021	suk bok gato Yefun ut ne sino bere sombok kadit suk sato bom e, syumbar e ne gato ben suk bok ne ibit e, mbras, e mbu e ne. Bere suk bok ne sino si men yé gato sok mo Yefun Allah bi rus-i kem ndo sino. Bere suk bok gato Yefun ut ne si Yefun bi pá-i kem gesyos mo nat gato ndo wai o re.
45008022	Men jam do, kadit ketke kom more, suk bok ne sino gato Yefun ut ne ben sato wo ete saiye su sukye tepsu nggonfar gato nukwe i su bi pa wa kem su ne.
45008023	Suk bok ne sino saiye su sukye sor nde, wo men yé gato Yefun Allah Gen bok nggwa mone, men dom saiye su sukye gato men ku mo men kaim budat. Yefun Allah syo suk mwa gato ndo nai men. Ketke An syo An Gen nai men re, or o men eswa Yefun Allah sombok men kaim budat wé kadit sukye mo bur ré, ete syo men kaim be nai men. Men eswa saresa, men ben sato men saiye su sukye ne mo men mit dom.
45008024	Men kwabom kam mo Yefun Allah do, bere An nai men kaim budat wé kadit sukye mo bur ré. Sarewo Yefun do nai men wé kadit sukye ne it yo, bere men bi sukjimnut yo kas kom mone o nde, we je u anato eswa ku suk gato an ku it ne?
45008025	Sarewo Yefun yo nai men wé kadit sukye ne nde tó yo, men kwabom kam mo An do, bere An nai men wé mone tó, men eswa sor, bere An nai men wé kadit re.
45008026	Sane dom men yo nggi o nde yo, bere Yefun Allah Gen ós men mone. Men jam nde suk gato tep wa men ki su Yefun ne yo, Yefun Allah Gen dakai ós wa ki suk su Yefun Allah tepsu yegweswai wa men, ete men mit ba su sukdu ne, men yo nggiwa ki sukdu ne yo bor sye wa yé jam nde.
45008027	Sane suk gato Yefun Allah Gen ndek mo Yefun wa ye gato onyar kem mo Yesus Kristus ne, bere sukdu ne tepsu Yefun Allah mit re. Sane anato Yefun Allah gato jam men yetu kom mo mit ne, An jam An Gen bi sukjimnut-i re.
45008028	Men yé gato bi sukjimnut sye kas subot Yefun Allah ne, men jam do, mo suk mwa ne sino gato bor mo men, bere kom mo rut, Yefun Allah fro suk mwa ne ndo wa men yé gato simo os ndo gato An fro ne.
45008029	Yefun ben An bi suk-i ndo su men, we men tepsu yé gato Yefun Allah jam suga nyim tuya do, bere men onyar kem mo An ne, sane Yefun Allah fro men subere An nai men tepsu An bi rus-i suga nyim ne it. An fro men subere men ben men bi suk-i ne tepsu An bi Pa, Yesus Kristus. Sane bere Yesus Kristus tepsu pa doketke mo Yefun Allah bi pá mwa ne sino.
45008030	Sane Yefun Allah kendo ye gato An dakai fro suga nyim tuya ne. Ye gato Yefun Allah kendo sok mo An bi rus-i ré, Yefun Allah ki mo yé ne do, yé ne sa, tep wa Yefun nai yé ne gum sok mo An bi rus-i ne. Ye gato Yefun Allah nai gum sok mo bi rus-i yo, Yefun bes yé ne gum kok sye wai tepsu Yefun o re.
45008031	Su ré, men ki suk sato suma o subot suk gato Yefun Allah fro wa men ne? Yefun Allah anato tepsu men bi yenggras, sane bere je u anato nggi wai kadit men ete ben men ibit ne?
45008032	Yefun Allah yo nai An dakai bi Gan wé kadit sukye nde, wo Yefun Allah syo An bi Gan ma kwop win men yetu sino. Yefun Allah dakai syo An bi Gan ma wa men yi, sane bere An dakai syo suk mwa neya yi nai men dom, fe!
45008033	Men yé gato Yefun Allah fro suga nyim wa men sok mo An bi rus-i ne te, bere je u anato nggiwa ki men gum ibit mone ne? Mo nde, wo Yefun Allah dakai ki do, men tep wa men sok mo An bi rus-i.
45008034	Ye yo ku os wa ki men gum ibit ne mó e? Yo mo nde, we Yesus Kristus gato kwop wa men ete mbau satu o, Yesus Kristus ne kem tak Yefun Allah de syim ge, anato Kristus gwa yawa men gum mo sukdu gato ye kiket men daret re.
45008035	Suk sato suma anato nggi ya mo miten wa men si Kristus subere Yesus Kristus yo ku os wa mewa men o nde ne? Men ku sukye anato Yesus Kristus yo ku os wa mewa men mone nde, bado? Mo nde. Ye yo ben sukye nai men anato Kristus yo ku os wa mewa men mone nde, bado? Mo nde. Sukonde e, men yewa suk e, yeko futma wa gu men kwop su nyom e ne anato Kristus yo ku os wa mewa men mone nde, bado? Suk bok gane bere yo ben sukye mo mit wa men si Kristus mo nde, bere Kristus mewa men petok sor,
45008036	tepsu ye krom mo Yefun Allah bi sukdu do, "Men tepsu Nan bi rus-i, sane noru nombrak men ku sukye ndo nde, bergan men kwop rok. Yé nut mo men do, men tepsu domba gato bergan yé gu kwop wé sor."
45008037	Sukye gato men ku ne yo nggi wai kadit men nde, we mo suk mwa ne sino, Yesus Kristus mewa men anato bere men nggi wai kadit sukye mwa neya re.
45008038	Ji jam rer do, Yesus Kristus mewa men pe sor, sukye yo ku os wa yawa miten wa men si Kristus nde, ji jam ware. Kapre men kwop o, men mbau o, bere Yesus Kristus mewa men mone tó. Malaikat e, suk gato i-mok mone sato yerom e, aboksye e ne yo ku os wa yawa miten wa men si Kristus dom nde. Suk gato bor su ré e, suk gato bor su kam sari e, suktinggi yi neya e,
45008039	suk mwa gato nggi mo gu nim ne si bur ré sino yo ku os wa yawa miten wa men si Kristus dom nde. Yefun Allah bi sukjimnut sye kas subot men pe sor anato men bi Yekwesu Yesus Kristus mewa men, sukye bok neya yo ku os wa yawa miten wa men si Kristus mo nde.
45009001	Ji gum anato sok mo Kristus bi rus-i it, sane suk gato ji ki ré sangge, ji yo kidar nde. Sane dom, Yefun Allah Gen jom ji bi sukjimnut mo ji mit, sane suk gato ji ki ré sangge, ji jam ware.
45009002	Ji nutbot ji dakai bi yewis-i, ye Israel, ji nutbot ndo nde ware, ji ku sukye mo ji mit, ji yo ndo o nde, we ji bi wis-i ko kadit Yesus Kristus tó.
45009003	Ji jimnutbot ji bi wis-i ndo nde anato ji dakai fro ji nggwa wa Yefun Allah dufo mo ji, ete syesyar ji wé kadit Kristus bi nje-i, subere Yefun nai ji bi wis-i sok mone win ji.
45009004	Ji bi wis-i, ye Israel ne, Yefun Allah nai tepsu An dakai bi pá-i ne suga nyim ne it. Yefun Allah kadum An bi suktinggi gato sye wai nai men ye Israel. Yefun Allah tom suk bok yo su men, Yefun Allah grem bi sukduno-i kem su men re. Yefun Allah kadum An bi os-i gato ri-roi nai men wa men som Yefun mo bi nu ne. Yefun Allah tom suk mwa neya su men re.
45009005	Men ye Israel anato bi amui mo yepasye sato Abraham e, Isak si Yakub. Men bi amui ne anato pe Kristus. Kristus anato Yefun gato jom suk mwa ne sino, men sino un An to kapyo mato kapyo. Sangge.
45009006	Suk gato Yefun Allah tom su ye Israel ne, ye Israel deyo ki do, Yefun Allah yo benbot nde, sarewo ji yo bi sukdu-i sane nde re. Yefun Allah benbot suk gato An tom ne, An yo nai ye Israel bi pa-i mwa ne sino tepsu Yefun dakai bi pa-i nde.
45009007	Abraham bi wis-i ne dom, Yefun Allah yo nai pa mwa ne sino tepsu An bi pa-i nde. Tepsu Yefun Allah ki nai Abraham do, "Kadit Isak ré bere nan ku nan bi wis-i ne mwa sagato Ji tom su nan ne."
45009008	Sane pa mwa ne sino mo Abraham bi wis-i, Yefun Allah yo nai tepsu An bi pa-i sino nde re, wo pa gato Yefun Allah tom su Abraham ne anato pa gato ma kadit Isak bi wis-i. Yefun Allah tom do, bere An nai pa gane sor re,
45009009	we Yefun Allah tom su Abraham sare do, "Tepsu kam gato Ji ma o ne, bere Sara pe pa yebris it."
45009010	Sane dom, Ribka kem su pa yebris we, bi ai dik. Pa we ne bi ai anato men bi amui bi yepasye dik yo gato gum do Isak.
45009011	Suga nyim tuya Ribka kem su pa ge we ne nde tó, Yefun Allah fro pa we wok tepsu yeketke mo yewis ye Yahudi ne nyim wé re. Pa we sye si pa we wok yo ben suk gato ndo si suk gato ibit mo nde tó, wo Yefun Allah dakai bes pa we wok nyim wé re, tepsu pe gato Yefun Allah dakai iwa fro ne, we Ribka bi pa yebris ge we ne yo ben suk gato ndo si suk gato ibit mo nde tó.
45009012	Yefun Allah ki nai Ribka nyim do, "Pa dosye ne bere jammo pa dowok."
45009013	Tepsu ye krom mo Yefun Allah bi sukdu do, Yefun Allah ki do, "Ji bi sukjimnut sye kas subot Yakub, wo Ji bariket Esau."
45009014	Sane men ki subot suk gato Yefun ben su pa we ne sa u ne? Yefun Allah yo ben suk-i ri-roi nde bado? Sane nde re,
45009015	we Yefun Allah ki nai Musa do, "Ji dakai ben Ji bi suk-i ndo su ye gato Ji dakai iwa ne sor. Ji dakai jimnotku ye gato Ji dakai iwa ne sor."
45009016	Sane Yefun Allah ben An bi suk-i su nje it yo, An yo me kadit suk gato ye mit iwa ne nde, Yefun Allah yo me kadit suk gato ye werwa ben ne dom nde, wo Yefun Allah dakai jimnotku nje anato An fro suk gato An ben ne,
45009017	we ye krom mo Yefun Allah bi sukdu do, "Yefun Allah ki nai yeraja mo bur Mesir gato Yefun ben sukye bok yo nai ne do, 'Ji bes nan tepsu yeraja subere Ji kadum Ji bi suktinggi bor mone, subere ye ki sukdu subot Ji gum frekbot nje sane sor yé mwa mo bur ré iwedewe sino jam Ji gum re.' "
45009018	Sane, Yefun Allah dakai jimnotku ye gato An dakai iwa ne sor re. Sane dom, Yefun Allah dakai ben nje su krat, sato yeraja mo bur Mesir, tepsu pe gato Yefun Allah dakai iwa ne sor re.
45009019	Bere nin ge dik yo ki nai ji do, "Yefun Allah fro suk mwa ne, sane suma ben anato Yefun Allah ben sukye nai yetu mo sukibit gato ye ben ne? Je u anato nggiwa ben bi suk-i tara kadit pe gato Yefun Allah fro ne?" Bere men yetu yo nggi mo nde.
45009020	Sarewo nin ré tepsu yetu sor re, sane nin yo nggiwa duwer Yefun Allah mo suk gato Yefun fro ne nde. Nin tepsu sukbo gato ye fro wa jan bunga mone sor, sane sukbo bere brek ma ndo mo ye gato ut sukbo ne do, "Nan ut ji ka sare wa suma ne?"
45009021	Ye gato ut sukbo, an nai bur ka gato ut, ete an fro sukbo su, tepsu pe gato an imo fe! An nai bur ka gato ut ne gum dik yo, ete an fro sukbo wis we, sukbo dik yo wa an sye suk gato ndo wai mó, wo sukbo dik yo o wa suk yi neya. An fro bi sukbo we ne tepsu An dakai bi sukjimnut-i sor.
45009022	Yefun Allah ben An bi suk-i tepsu An dakai bi sukjimnut-i ne sor. Yefun Allah da iwa kadum An bi sukmaskwa si An bi suktinggi nai nje syen sukibit gato yé ben ne, sarewo Yefun Allah eswa yei, An yo ben sukye ne nai nje kekro nde. Ye gato bere ku An bi sukmaskwa ne, An yo ben ibit nde yei, wo An ben An bi suk-i tepsu bi kam-i gato An fro wa ne sor.
45009023	Yefun Allah iwa kadum suk gato ndo yé, An iwa kadum nai men yé gato An dakai jimnotku. Yefun Allah fro men wa men ku suk gato ndo yé ne, An fro men suga nyim ne wé re.
45009024	Men ré anato yé gato Yefun Allah fro wa ku suk gato ndo yé ne, men ye Yahudi sor nde, wo yewis yi neya dom re.
45009025	Tepsu Yefun Allah bi sukdu gato ye krom mo yenabi Hosea bi buku ki do, "Ye gato yo tepsu Ji bi rus-i nde, bere Ji ki do, 'Ji bi rus-i anane.' Yewis gato Ji yo mit iwa nde, bere Ji ki do, 'Ré ne, Ji mit iwa wis ne it.' "
45009026	Sane o, "Mo pe gato Yefun ki do, 'Nin tepsu Ji bi rus-i nde,' bere mo pe ne dom, ye ki subot nje mone do, 'Yefun Allah gato gesyos ne bi pa-i it anane.' "
45009027	Yesaya ki nggi subot ye Israel do, "Sangge, nin ye Israel mwa tepsu yen mo sem de, sarewo nin ge bok yo sor ete kem ndo to kapyo mato kapyo,
45009028	we bergan Yefun Allah ma mo bur ré, ete syo sukye nai nje syen sukibit gato ye ben ne o re."
45009029	Yesaya ki o do, "Yefun Allah gato nggi wai o re, An mewa ye Israel napyo kem, ondesor sa, men sino kwop or, tepsu nje mo kota Sodom si kota Gomora kwop or re."
45009030	Sane, men ki men bi sukdu-i sa u subot yewis yi ne? Men bi sukdu-i anare: Yewis yi yo wergat nggwa wa ben suk yo subere Yefun Allah nai án gum sok mo Yefun bi rus-i ne nde. Sarewo án onyar kem mo Yesus Kristus anato Yefun Allah nai án gum sok mo Yefun bi rus-i it.
45009031	Sarewo ye Yahudi wergat nggwa wa benbot ye Yahudi bi sukduno-i subere Yefun nai án gum sok mo Yefun bi rus-i ware, ye Yahudi yo ku os mo suk gato án ben ne nde.
45009032	Suma ben anato ye Yahudi yo ku os mone nde ne? We, ye Yahudi ne ben suk, án yo onyar kem mo Yesus Kristus nde, wo án nut do, án werwa án benbot ye Yahudi bi sukduno-i ne sa, bere Yefun nai án gum sok mo Yefun bi rus-i. Ye Yahudi bi sukjimnut ne siri re, sane án yo jambot Kristus nde, anato án yo sok mo Yefun bi rus-i nde. Án tepsu ye gato mu ete án gwes ti mo jok, ete án ges.
45009033	Yenabi dik yo krom sukdu gato Yefun Allah ki subot Kristus tepsu jok ne sare do, "Nin me more et, Ji grem jok dik yo mo nat gato gum do Sion. Yé gato gwes ti mó jok, bere án ges. Sarewo ye gato kwabom kam mo jok ne yo, bere ye ne damen nde, wo ye ne jam do, suk gato jok ne fro bere bor mone sor."
45010001	Ji bi nji, ji bi nyanggon, ji mit iwa ji bi wis-i, ye Israel ne, kem ndo to kapyo mato kapyo. Ji ki suk su Yefun Allah sisu sangge wa ji bi wis-i ne sor.
45010002	Ji ki rer subot ji bi wis-i ne do, sangge, ji bi wis-i mit iwa ben suk wa Yefun Allah. Án da mit iwa ben suk wa Yefun Allah, sarewo án bi sukjimnut yo kak mo suk gato Yefun Allah iwa án ben ne nde tó re.
45010003	Án jam nde os ndo gato Yesus Kristus kak wa án sok mo Yefun bi rus-i, wo, án dakai fro án dakai bi os-i Án nut do án benbot ye Yahudi bi sukduno-i sa, bere Yefun nai án gum sok mo bi rus-i sor re. Án dakai fro án dakai bi os-i sane anato án yo jammo os gato Yefun Allah fro ne nde.
45010004	Yefun Allah fro bi os-i anato Yefun Allah bi Yesus Kristus ma mo bur ré. Yesus Kristus ma fro os gato tara kadit ye Yahudi bi sukduno-i. Sane su ré, men ku os wa men gum sok mo Yefun Allah bi rus-i mo os ndo gato Kristus kak ne sor re. Os nyim gato ye benbot ye Yahudi bi sukduno-i ne yo tep o nde. Kristus ma kak os be subere ye gato onyar kem mo Yesus Kristus sa, bere Yefun Allah nai ye ne gum sok mo An bi rus-i mone.
45010005	Musa krom do, ye gato benbot ye Yahudi bi sukduno-i subere Yefun Allah nai án gum sok mo Yefun bi rus-i. Yé ne benbot sukduno mwa ne sino sor, kwa yo gwet mo nde, sane sa, bere Yefun Allah nai án gum sok mo An bi rus-i ne.
45010006	Sarewo ye gato onyar kem mo Kristus, ete mone Yefun Allah ki mo ye ne do, án sa, tep wa Yefun nai án gum sok mo Yefun bi rus-i ne yo, yé ne yo meret os yi yo o wa án sok mo Yefun bi rus-i o nde, we Yesus Kristus ma kak os ne it. Yefun Allah bi sukdu ki sare do, "Nan ndobot nan mit do, 'Je u anato it mu mo gu wa meret ye yo ma kak os wa men ne?' Sane bere siri re." (Men ndobot sane bere bi sukjimnut do, men werwa kar Kristus is ma mo bur wam dik yo o anane, sarewo Kristus is ma mo bur ré, An kak os ndo wa men mó re.)
45010007	Sane dom, "Nan ndobot mo nan mit do, 'Je u anato is mu mo gwinggri syo mo bur desnak wa meret ye yo ma kak os wa men ne?' Sane bere siri re." (Men ndobot sane bere bi sukjimnut do, men werwa sun Kristus satu kadit sukkwop anane. Sarewo Kristus sun kadit sukkwop, An kak os ndo wa men mó re.)
45010008	Sarewo men yé gato simo os ndo gato Kristus kak ne, men ki sare do, "Sukdu subot Kristus ne ma kom mo nin it, nin ki subot sukdu ne petok sor, nin grem sukdu ne pe mo nin mit mó re." Sukdu gato men ki frekbot nin anato nin onyar kem mo sukdu subot Yesus Kristus sor.
45010009	Nin do ki rer su nin mit dik sare do, Yesus Kristus anato tepsu nin bi Yekwesu, ete nin bi sukjimnut dik mo nin mit do, sangge, Yefun Allah sun Yesus Kristus kadit sukkwop, sane it yo, Yefun Allah nai nin gum sok mo An bi rus-i wé kadit bot gesyos ne it, bere nin kem ndo to kapyo mato kapyo.
45010010	Men mit si men onyar kem mo Yesus Kristus, sane Yefun Allah nut mo men do, men sa, men gum tep wa sok mo An bi rus-i it. Sane dom, men ki rer si men mit dik do, Yesus Kristus anato tepsu men bi Yekwesu it yo, bere Yefun Allah nai men wé kadit bot gesyos, subere men kem ndo to kapyo mato kapyo.
45010011	Tepsu ye krom mo Yefun Allah bi sukdu do, "Ye gato kwabom kam mo Yefun, bere ye ne damen nde, wo bere an ku suk gato Yefun fro ne re."
45010012	Os dik ne sor re, yewis mwa mo bur ré or sino, ye Yahudi, si yewis yi mwa ne sino, bi os wa sok mo Yefun bi rus-i ne tepsu yu re, os gato tara yo mo nde. Kristus anato Yekwesu wa yetu mo yewis mwa ne sino gato onyar kem mo An. Yetu mo yewis mwa ne sino gato ndekwa Kristus ós án bere Kristus ben sukndo su ye ne re.
45010013	Tepsu ye krom mo Yefun Allah bi sukdu do, "Yé mwa ne sino gato ndekwa Yefun nai án wé kadit sukye it yo, bere án kem ndo to kapyo mato kapyo re."
45010014	Sarewo ye gato yo onyar kem mo Kristus nde tó, bere ye ne ndekwa Yefun Allah ós an sa u ne? An yo ku os nde. Sane dom ye gato jam sukdu subot Kristus nde tó, bere an onyar kem mo Kristus sa u ne? An yo ku os nde. Sane dom, ye yo mu ki sukdu ne nai an nde tó, bere an jam sukdu subot Kristus sa u ne? An jam nde.
45010015	Ye syogat nje mu ki sukdu ne nde tó, bere ye ki sukdu subot Kristus nai nje jam sa u ne? An jam sukdu mo nde. Ye krom mo Yefun Allah bi sukdu subot ye gato gwat sukdu ne do, "Yé mit iwa ye gato ma ki sukdu subot os ndo gato Yefun Allah fro ne ma ku án et."
45010016	Sarewo yé mwa ne sino yo mit iwa jambot sukdu subot os ndo gato Yefun Allah fro ne nde, tepsu Yesaya ki do, "Men bi Yekwesu o! Je u anato onyar kem mo sukdu gato men ki ré ne?"
45010017	Sane anato yé mu ki sukdu subot os ndo gato Yesus Kristus kak ne, bere yé jam sukdu subot Kristus re. Yé jam sukdu subot Kristus, sane bere yé ku os wa ye onyar kem mo Kristus mone.
45010018	Sarewo ji ndo mó do: Sangge, ye Israel jam sukdu subot os ndo ne nde tó bado? Nde re, án jam it, we ye krom mo Yefun Allah bi sukdu do, "Yé ki sukdu ne frekbot bur ré iwedewe it. Án bi sukdu-i ne kas kom mo pe mwa ne or sino re."
45010019	Ji ndobot o do, ye Israel jam sukdu subot Kristus ne ri re, bado nde tó, e? Ye Israel ne da jam, sarewo án bariwa jammo sukdu ne, wo yewis yi sor ete iwa jammo. Musa ki subot suk gato bor mo yewis yi suga nyim ne. Musa krom sukdu gato Yefun Allah ki nai ye Israel sare do, "Yewis yi neya gato nin nut do ye jam nde gum ne, bere Ji ben nin maskwa ket yewis yi ne mo os ndo gato Ji fro wa án ne. Bere Ji ben nin maskwa ket yewis yi gato nin nut do jam suk nde."
45010020	Sane dom, Yesaya waii krom suk gato Yefun ki ne nggi o sare do, "Yewis yi yo syeret Ji nde, wo yé mwa ne ku Ji it. Ji kadum Ji nggwa nai ye gato yo meret Ji nde re."
45010021	Sarewo Yesaya krom sukdu gato Yefun Allah ki subot ye Israel ne dom sare do, "Noru nombrak Ji eswa án, yewis dik gato su krat ne, Ji eswa án, yewis gato bariwa jammo Ji, subere án satu ma wa si Ji kem ndo ware, án yo ma nde."
45011001	Ji ndo mo nin sare do, "Ye Israel gato An nai tepsu An bi rus-i su ketke ne te, su ré Yefun Allah dakai misyar bado?" Sane nde. Ji dakai dom ye Israel, ji bi amui mo Abraham, ji bi wis-i mo Benyamin.
45011002	Yefun Allah yo misyar An bi yetuge-i gato An fro su ketke ne nde. Nin jam suk gato ye krom mo Yefun Allah bi sukdu subot Elia bado? Tomgato Elia ki subot sukibit gato ye Israel ben ne, Elia ki nai Yefun Allah sare do,
45011003	"Yefun, ji bi Yekwesu, ye Israel ré gu nje gato gwat Nan bi suktaru ma ne kwop or. Án ben bot kot gato yé gre suge wa som Nan mone mwa ne ibit or re. Ji dakai sor, ete mó tó, ete yé werwa yé gu ji kwop wé dom."
45011004	Sane, Yefun Allah ki bi sukdu-i nai Elia sa u ne? Yefun Allah ki do, "Nan sor ete sok mo Ji bi rus-i nde, wo Ji dakai fro Ji bi rus-i yetu ge ribu mufit dor wa Ji gato mbau tó. Ge ribu mufit ne yo som suk gato yé bes tepsu yefun gato yé kendo gum do Baal ne, yo mo nde."
45011005	Sane dom, su ré, Yefun Allah bi sukjimnut sye kas subot ye Israel ge bok yo dakai yi, sane anato An nai ye Israel bok ne sok mo An bi rus-i.
45011006	Yefun Allah nai yé bok ne sok mo An bi rus-i kadit suk gato yé bok ne ben ne nde, wo Yefun Allah bi sukjimnut sye kas subot yé bok ne dakai yi sor. An dakai nai yé bok ne sok mo An bi rus-i re, we Yefun Allah nai yé bok ne sok mo An bi rus-i mo sukndo gato yé bok ne ben ne yo, bere siri kadit Yefun Allah bi os-i gato An dakai kak yi wa men. Wo Yefun Allah bi sukjimnut sye kas subot men dakai yi, ete mone Yefun Allah nai men sok mo An bi rus-i sor re.
45011007	Sane bere sa u ne? Ye Israel mwa ne meret Yefun Allah ware, án yo ku os wa sok mo Yefun bi rus-i nde re. Wo ye Israel ge bok gato Yefun Allah fro suga nyim wa An nai sok mo An bi rus-i ne sor ete ku Yefun. Sarewo Yefun Allah ben ye Israel napyo sye neya sino su krat ware, yé mwa ne yo sok mo An bi rus-i nde.
45011008	Tepsu ye krom mo Yefun Allah bi sukdu do, "Yefun Allah ben yé mwa ne bi sukjimnut yo kak o nde. Yé mwa ne gro ndu e, yé mwa ne dabe mbut sor kom mo kam ré."
45011009	Daud dom ki subot yé gato su krat. Daud ki subot sukye gato bere yé gato ben suk ket án í ne ku ne, sare do, "Pesta gato yé mwa gato su krat iwa ben ne, Yefun ete ben pesta ne tepsu bus gato yé ne dakai di mó, sane dom, Yefun ete ben pesta ne tepsu bur wak gato yé ne ges kwop mó.
45011010	Yefun ete ben yé ne gro ndu, subere án yo me suk ndo nde. Yefun ete ben yé ne nyoran ka, án yo ti ri o nde sor kom mo kapyo mato kapyo."
45011011	Ji ndo mó o do: Ye Yahudi brek kadit Yefun Allah bi os-i ne, sane anato ye Yahudi yo ku os wa kem gesyos nde bado? Ye Yahudi yo ku os wa sok mo Yefun bi rus-i o nde, bado? Nde re. Ye Yahudi su krat, án bariwa án jammo os gato Yefun Allah fro wa án ne re. Sane anato Yefun fro os wa yewis yi sok mo An bi rus-i subere yewis yi kem ndo to kapyo mato kapyo, ete ri ma, ye Yahudi me Yefun nai yewis yi sok mo An bi rus-i anato ye Yahudi maskwa ket yewis yi mone.
45011012	Sarewo ye Yahudi bariwa Yefun Allah, án ben sukibit, án yo sok mo Yefun bi rus-i nde anato Yefun fro os wa yewis yi sok mo An bi rus-i. Sane bere ye Yahudi do satu ma jammo Yefun Allah bi os-i it yo, bere Yefun os yetu mo yewis yi mwa wai o waii sok mo Yefun bi rus-i o re, subere yewis yi mwa ne dom kem ndo to kapyo mato kapyo.
45011013	Su ré, ji ki sukdu nai nin yewis yi. Kadit nyim tuya kom more, ji mit at wa ji ben suk tepsu yerasul gato Yefun Allah syogat gwat Kristus bi sukdu mu ki nai yewis yi mwa neya jam. Ji ki subot suk mwa gato ji ben ne sye wa yé mwa ne jam.
45011014	Ji mit iwa ji ós yewis yi sok mo Yefun Allah bi rus-i, subere kak ji dakai bi yewis-i bi sukjimnut sane sor án nut subot sukndo gato yewis yi ku mone. Ji mit iwa án nut subot sukndo gato yewis yi ku ne sane sor án waii mit wa án sok mo Yefun bi rus-i ne dom.
45011015	Yefun Allah bariwa ye Yahudi gato su krat ne anato An kak os wa yewis yi mwa ne sino mo bur ré sok mo An bi rus-i mone. Sane bere Yefun Allah do iwa nai ye Yahudi sok mo An bi rus-i it yo, bere sa u ne? Bere ye Yahudi tepsu ye gato kwop, ete mbau satu o re.
45011016	Sane ye Yahudi ge bok yo tep wa Yefun nai án sok mo An bi rus-i mó yo, bere Yefun nut do, yé mwa ne sino dom tep wa An nai sok mone o re. Ye me do, roti gum nap gato ye som Yefun Allah su ne, Yefun do iwa it yo, bere roti mwa ne sino ndo, tepsu Yefun Allah mit re. Sane dom, kwebrot nap do ndo it yo, bere i-guk mwa ne sino ndo re.
45011017	Men ye Yahudi tepsu kwe zaitun guk gato ye tot wé. Orete ye gwat kwe zaitun gato dakai kom mo nden guk-i bok yo ma but dom kweke win kwe zaitun guk gato ye tot wé ne. Nin yewis yi tepsu kwe zaitun guk gato ye gwat kadit nden ne ma. Yefun Allah but nin yewis yi dom kweke ne subere nin waii ku suk mwa gato ndo kadit kwe zaitun ke ne, tepsu nin ku os wa nin sok mo Yefun Allah bi rus-i anane.
45011018	Sane nin, yewis yi, nin nut do, nin ndo wai kadit i-guk gato Yefun Allah tot wé ne nde. Nin nut sane nde, wo nin nutbot suk gato ji ki ré sisu ndo et. Nin dom tepsu i-guk. Kweke ne yo ku sugit kadit i-guk nde, wo i-guk anato ku sugit kadit i-ke.
45011019	Bere nin ki do, "Sangge, Yefun Allah tot i-guk bok yo wé subere kak os wa ji sok mone win guk ne."
45011020	Sangge, i-guk bok ne Yefun Allah tot wé, we yé bok ne yo onyar kem mo Kristus nde, sarewo Yefun Allah but nin dom kweke mone, we nin sa, onyar kem mo Kristus. Sane nin mit at teker eta nde, wo nin nyu et,
45011021	we Yefun Allah tot i-guk gato tepsu ye Yahudi gato misyar Kristus ne wé re, Yefun yo nutbot nde. Sane nin do misyar Yesus Kristus it yo, bere Yefun Allah tot nin wé re, An yo nutbot dom nde.
45011022	Sane more men jam do, Yefun Allah ben An bi suk-i ndo yé, or o Yefun Allah ben An bi suk-i krat yé dom. An ben An bi suk-i krat nai yé gato ben sukibit, wo An ben sukndo su nin. Nin bi sukjimnut kem mo sukndo gato Yefun Allah ben su nin yo, bere nin kem ndo mone tó, wo nin bi sukjimnut yo kem mo sukndo ne o nde yo, bere Yefun Allah tot nin wé kadit kweke ne dom re.
45011023	Ye Yahudi yo misyar Yesus Kristus o nde, ete án do nai sukjimnut brek satu ma kem pe mo Yesus Kristus yo, bere Yefun Allah nggiwa nai án gato tepsu i-guk gato Yefun tot wé ne, ete but dom kweke ne satu o.
45011024	Nin, yewis yi neya, nin tepsu kwe zaitun guk gato kom mo nden, ete ye gwat ma ye but dom kwe zaitun ke gato ye mewa ne. Ye gwat nin ma but dom kweke gato ye mewa ne, yo ndaf nde, we kweke mo nden si kweke gato ye mewa ne, we ne yo tepsu yu nde. Wo ye Yahudi gato tepsu kwe zaitun gato ye mewa ne guk-i, ye tot i-guk ne wé, orete ri ma ye but i-guk ne dom kweke ne satu o yo, ndaf wai kadit ye nai kwe zaitun yi guk-i ma ete ye but guk ne dom kwe zaitun gato ye mewa ne ke. Sane Yefun nai ye Yahudi satu anato ndaf wai kadit Yefun nai yewis yi sok mo An bi rus-i ne.
45011025	Ji bi nji, ji bi nyanggon, ji iwa nin jam subot suk yo gato Yefun Allah gurik kadit men yetu kom more. Nin jam sukdu ré subere nin dakai bes nin nggwa daret nde. Sukdu ne sare: ye Yahudi ne bere su krat sor kom mo kam gato yewis yi onyar brek ma kem mo Kristus, tepsu Yefun Allah nut do, tep mone it, orete yo, ye Yahudi yo su krat o nde.
45011026	Sane kom mone sa, ye Yahudi mwa ne sino bere Yefun Allah nai sok mo An bi rus-i wé kadit sukye gato án ku mo bot gesyos, tepsu ye krom mo Yefun Allah bi sukdu do, "Ye gato ma nai men wé kadit sukye, bere ye ne ma kadit Sion, bere An tot sukibit mwa gato rai Yakub si bi wis-i, ye Yahudi bi pa mwa ne sino.
45011027	Ji tom su ye Israel sare do, bere Ji yo maskwa án mo sukibit gato án ben ne o nde, bere Ji yo nutbot o nde."
45011028	Ye Yahudi bariwa simo os ndo gato Yesus Kristus kak ne anato án tepsu yeko wa Yefun Allah re. Sane anato Yefun Allah fro os ndo wa nin yewis yi ne. Sarewo Yefun Allah fro ye Yahudi su ketke wa sok mo An bi rus-i, anato Yefun Allah bi sukjimnut sye kas subot ye Yahudi tepsu suk gato An tom su ye Yahudi bi amui ne tó.
45011029	Sane sukndo gato Yefun Allah fro wa An ben ne, An ki kwop mone it. Yefun Allah yo brek kadit suk gato An tom su nje nde.
45011030	Kam nyim tuya, nin yewis yi yo jammo Yefun Allah nde, nin yo ben Yefun Allah bi suk-i ri-roi nde, sarewo su ré sa, ye Yahudi yo ben Yefun Allah bi suk-i ri-roi nde anato Yefun dakai jimnotku nin yewis yi, An nai nin sok mo An bi rus-i re.
45011031	Sane dom, su ré ye Yahudi yo jammo Yefun Allah nde, án yo ben Yefun bi suk-i ri-roi nde, subere Yefun dakai jimnotku nin. Sarewo bere Yefun dakai jimnotku án mone tó.
45011032	Yefun Allah misyar sukibit jom men yetu mwa ne sino mo bur ré, subere ri ma An ku os wa An kadum do, An dakai jimnotku men anato An yo ben suk su men tepsu sukibit gato men ben su An nde, wo An ben sukndo su men sor.
45011033	Yefun Allah jam suk mwa wai o re, men yetu yo karowa dom nde. Yefun Allah bi sukjimnut-i ne ko wai o re, men yetu bi sukjimnut-i yo kom mone nde. Suk gato Yefun Allah ki do, kwop mone it, je u anato nggiwa duwer Yefun mo ne? Yefun Allah fro suk mwa ne, je u anato nggiwa jam kom mo ne?
45011034	Tepsu ye krom mo Yefun Allah bi sukdu do, "Je u anato nggiwa jam Yefun Allah bi sukjimnut-i ne? Je u anato nggiwa duno Yefun Allah ne?
45011035	Je u anato syo suk nai Yefun Allah, ete nggiwa ndek Yefun Allah win suk ne o ne?"
45011036	Yefun Allah ut suk mwa ne sino. Yefun ut suk mwa ne su An bi suktinggi. Yefun ut suk mwa ne wa An dakai. Sane men bes Yefun Allah gum kok petok sor to kapyo mato kapyo. Sangge.
45012001	Sane, ji bi nji, ji bi nyanggon, Yefun Allah dakai jimnotku men anato An yo ben suk su men tepsu sukibit gato men ben su An nde, wo An ben sukndo su men sor. Sane nin benbot suk gato ji ki ré et: Tepsu suga nyim yé gu suge kwop wa yé som Yefun su ne, su ré men bi men nggwa su mbau wa men som Yefun su et. Men werwa men bi men nggwa wa men ben Yefun bi suk-i tepsu An mit sor. Men som Yefun Allah su sangge it anane.
45012002	Men ben men bi suk-i tepsu yetu mo bur ré ben bi suk-i ne o nde, wo men bi men nggwa mo Yefun Allah subere Yefun Allah win men bi sukjimnut-i su sukjimnut-i gato be o re. Sane bere men ku os wa men jam suk mwa gato tepsu Yefun Allah mit re, bere men jam suk gato ndo, bere men jam suk gato Yefun Allah iwa men ben ne, kwa yo gwet mo nde.
45012003	Yefun Allah syo suktinggi nai ji dakai yi, sane ji ki nai nin sino sare do, nin bes nin nggwa kok teker eta nde, wo nin nutbot nin nggwa pare et. Nin onyar kem mo Yesus Kristus anato Yefun Allah syo suktinggi nai nin. Sane nin gedik-gedik nutbot nin nggwa pare tepsu pe gato nin onyar kem mo Yesus Kristus ne et.
45012004	Men bes men nggwa kok nde, we men sino tepsu yetu kaim dik, men mitmo yu. Tepsu men dakai kaim, men syim mó e, men gro mó e, men gwes mó e ne ut mo men kaim, suk mwa neya mo men kaim ne mó re. Suk mwa gato ut mo men kaim ne yo ben bi suk-i tepsu yu nde, wo suk mwa gato ut mo men kaim ne ben bi suk-i tara kadit yu.
45012005	Sane dom, men yé mwa gato sok mo Kristus bi rus-i anato tepsu yetu kaim dik. Sane men ge dik yo bes men nggwa kok wai kadit ge dik yo nde, we men gedik-gedik mitmo yu, men ut mo yu tepsu suk mwa mo yetu kaim ut mo yu ne. Men sino yedik, men sino sok mo rus dik.
45012006	Men gedik-gedik ku bi suktinggi-i tara kadit yu re. Sane ge dik yo bes nggwa kok wai kadit ge dik yo o nde. Men gedik-gedik ku suktinggi tepsu pe gato Yefun Allah iwa syo nai men dakai yi ne. Sane men ben suk su suktinggi ne et. Ye gato ku suktinggi wa ki subot sukdu gato Yefun Allah tarubot an ne yo, an ki sukdu ne su an mit dik si an onyar dik tepsu suktinggi gato Yefun Allah Gen syo nai an ne sor.
45012007	Ye gato ku suktinggi wa ben suk wa ós ye yi it yo, an ben su an mit dik si an onyar dik sor. Ye gato ku suktinggi wa duno nje it yo, an duno nje su an mit dik si an onyar dik sor.
45012008	Ye gato ku suktinggi wa ki sukdu gato ndo wa tik ye yi mit wa ben suk gato ndo it yo, an ki sukdu ne su an mit dik si an onyar dik sor. Ye gato ku suktinggi wa syo suk nai ye gato yewa suk it yo, an syo suk mwa su an mit iwa sor. Ye gato ku suktinggi wa an tepsu yekwesu it yo, an jom nje, an ben an bi suk-i su an mit dik si an onyar dik sor. Ye gato ku suktinggi wa an dakai jimnotku ye yi gato ku sukye it yo, an ós ye ne su an mit iwa sor.
45012009	Men ben kidar do, men bi sukjimnut sye kas subot nje, wo men mit-i tara re, bere siri re, wo men bi sukjimnut sye kas subot nje sisu sangge. Men bariket suk gato ibit. Men jom suk gato ndo ne pe sor.
45012010	Men bi nggwa nai yu, men mewa yu tepsu men yedik. Men bes ye yi gum-i kok wai kadit men dakai bes men gum-i ne.
45012011	Men ben Yefun Allah bi suk-i, men ben suk su men bambrai nde, wo men ben suk su men samok. Men jammo Yefun Allah Gen, ete men ben Yefun Allah bi suk-i su men mit iwa ne sor.
45012012	Men kwabom kam mo Yefun Allah, ete men mit at mone. Men ku sukye yo, men misyar Yefun nde, wo men eswa sukye ne or kadit men. Men ki suk su Yefun Allah petok sor.
45012013	Men ós Yefun Allah bi rus-i dogato yewa suk. Men kendo ye Kristen gato men jam nde ma si men sem mo men bi nu-i, men bambrai wa nde, wo men mit iwa sor.
45012014	Men ndek mo Yefun Allah subere An ben sukndo su ye gato ben sukibit nai men. Sangge, men ndekwa Yefun Allah ben sukndo su ye ne. Men dufo mo ye ne nde.
45012015	Ye to mit at mo suk gato ndo yo, men sino dom mit at su an et. Ye to wo yo, men si an wo sino dom.
45012016	Men kem ndo su yu. Men bes men nggwa kok nde, wo men ben suk su ye gato gum wok mo bur ne dom. Men ben suk su yé mwa ne su men gro njep. Men bes men nggwa kok wai kadit ye yi mo suk gato men jam ne nde.
45012017	Ye yo ben sukibit nai men it yo, men waii ben sukibit nai an satu o nde, wo men werwa men ben suk gato ndo nai ye ne sor. Men werwa men ben men bi suk-i subere yé mwa ne sino nut do, men ben suk mwa ne ndo sino.
45012018	Men werwa men meret os yo sa u subere men si yé mwa ne sino kem ndo su yu sor. Men werwa mone sor kom mo pe gato men dakai bi suktinggi tut mó.
45012019	Ji bi nji, ji bi nyanggon, ye yo ben sukibit ma nai men it yo, men waii ben sukibit mu nai ye ne satu o nde, wo men misyar Yefun Allah dakai maskwa ye ne sor, tepsu ye krom mo Yefun Allah bi sukdu do, "Bere Ji dakai sor anato maskwa nje tepsu sukibit gato án ben ne. Bere Ji anato syo sukye nai án tepsu sukibit gato án ben ne."
45012020	Yetu ge dik yo ben sukibit ma nai men it yo, men waii ben sukibit nai ye ne satu o nde, wo men ben suk tepsu ye krom mo Yefun Allah bi sukdu do, "Ye gato nggau yeko ma wa gu men ne do on de it yo, men syo sugit nai an git. An do sosa it yo, men syo syur nai an da et." Men syo sugit si syur nai an yo, bere an jam nggwa mo sukibit gato an ben mone, bere an krer bot mbam gato ru tó mo an su, subere ye jam do, an jam nggwa ete kwet kadit os ibit anane.
45012021	Sane men bi sukjimnut kas subot sukibit gato ye ben ma nai men ne sane sor men ben sukibit satu nde, wo men ben sukndo satu subere ye gato ben sukibit ne kwet o re.
45013001	Yefun Allah sor anato bes yekwesu mo bur ré wa jom men yetu. Yekwesu ne ku suktinggi kadit Yefun Allah wa jom bi yetu mwa mo bur ré, sane men jammo men bi yekwesu gato jom men ne et.
45013002	Sane ye gato su krat wa jammo bi yekwesu, ete duwer bi yekwesu ne, tepsu an su krat wa jammo Yefun Allah, ete duwer Yefun dom anane. Ye gato duwer bi yekwesu mo bur ré, bere an dakai ku sukye mo koirut.
45013003	Ye gato ben bi suk-i ndo yo, bere an yo kwabom dek subot suk gato an bi yekwesu ben su an ne nde, wo ye gato ben bi suk-i ibit yo, bere an kwabom dek subot suk gato bere an bi yekwesu ne ben su an. Sane men bariwa men bi yekwesu ben sukye nai men it yo, men ben men bi suk-i ne ndo petok sor. Sane bere men bi yekwesu un men mo sukndo gato men ben ne.
45013004	Men ben men bi suk-i ne ndo sor, we men bi yekwesu anato tepsu Yefun Allah bi pakwerut gato fro sukndo wa men. Wo men do ben sukibit it yo, men kwabom dek subot suk gato men bi yekwesu ben su men ne sor, we an ku suktinggi wa ben sukye nai men. An tepsu Yefun Allah bi pakwerut. Yekwesu ne gwat Yefun Allah bi sukmaskwa, ete syo sukye nai ye gato ben sukibit mo bur ré.
45013005	Sane men jammo men bi yekwesu mwa ne sino mo bur ré sor. Men jammo án, we men nyuwa men ku sukye mo sukibit gato men ben ne sor nde, wo men jammo men bi sukjimnut gato ndo mo men mit ne, ete men ben suk gato men bi yekwesu ki ne.
45013006	Yekwesu mo bur ré ben suk tepsu Yefun Allah bi pakwerut. Men bi yekwesu ne fro suk mwa neya wa men tepsu Yefun Allah bi pakwerut, sane anato men syo sugum pajak nai án.
45013007	Sane sugum pajak gato yekwesu mo bur ré syogat men bi ne, men bi sor. Men bi yekwesu syogat men bi sugum wa sukyo-sukyo it yo, men bi sor. Men un men bi yekwesu sino ete bes an gum kok mo sukndo gato an ben tepsu Yefun Allah bi pakwerut ne.
45013008	Sugum gato men tom wa men bi nai ye yi yo, men bi sor. Men bi bon mó yo, men bi kekro or wé et. Suk dik sor gato yo or wé kadit men nde anato men bi sukjimnut sye kas subot yu petok sor. Ye gato bi sukjimnut sye kas subot ye yi neya anato ben suk tepsu Musa bi sukduno-i mwa ne sino,
45013009	we ye gato bi sukjimnut kas sye subot ye yi neya, bere ye ne benbot ye Yahudi bi sukduno-i sato ré do: men ben siri daret nde; men gu ye yi kwop daret nde; men syimsi suk nde; men gro sye wa men nai ye yi bi suk nde. Sukduno bok gare si sukduno yi neya bi i-ke mo sukduno kwa sye dik yo sare do, "Men bi sukjimnut sye kas subot ye yi tepsu men bi sukjimnut sye kas subot men dakai et."
45013010	Ye gato bi sukjimnut sye kas subot ye yi, bere an yo ben sukibit nai ye ne nde. Sane ye gato bi sukjimnut sye kas subot ye yi, tepsu an benbot ye Yahudi bi sukduno-i mwa ne sino it anane.
45013011	Sane dom, men jam do, su ré bi kam tep wa men sem o nde, wo men sun et, men ben Yefun bi suk-i petok sor, we su ré karowa bi kam gato Yefun Yesus ma kar men mu kem ndo mo An bi nat-i. Su ré, kam gato Yefun satu ma mo bur ré ne karowa wai kadit kam gato men onyar kem mo Yefun Yesus su ketke ne.
45013012	Noru miten wai it, karowa nombrak it are. Sa ndo sa, ndendu bi suk-i men ben o nde, men misyar sor, ete men nai Yefun Allah bi sukmise gato rer wa men syun ndendu bi suk-i wé kadit men et.
45013013	Men ben men bi suk-i ndo sor, men ben men bi suk-i tepsu suk gato ye ben su nombrak. Men kamo e, men yenau su e, men ben siri su dom nde. Men yenau nde. Yebris si nggon ben siri su yu daret nde. Men ben suk siri dakai daret nde. Men ben sukndi nde. Men maskwa ye yi mo sukndo gato ye ne ku ne nde.
45013014	Men jammo sukjimnut gato tik men mit wa ben sukibit tepsu yetu iwa ben ne o nde, wo men nai sukjimnut wa men bi men nggwa mo men bi Yekwesu Yesus Kristus subere men ben suk tepsu An mit sor.
45014001	Ye gato yo onyar kem nggi mo Yefun Allah nde tó yo, men ben suknjep su ye ne sor. Ye ne bi sukjimnut-i tara kadit men bi sukjimnut-i mo sukduno wokgan gato yo ós men teker eta nde yo, men ki an gum ibit mone nde, men duwer án mo sukduno gato án dakai jom ne dom nde.
45014002	Sato yetu ge dik yo nut mo an dakai do, an git suk mwa neya daret sor. Wo yetu ge dik yo o gato bi sukjimnut yo nggi mo Yefun Allah nde tó, an nut do, ye gane bi sukjimnut-i siri re, wo an dakai nut do, an git sugit daret nde, an git sukom sor re.
45014003	Ye gato git sugit daret ne, do ki ye gato git sukom sor ne gum ibit mone yo, bere siri re. Sane dom, ye gato git sukom sor ne do kiket ye gato git sugit daret ne gum ibit yo, bere siri re, we Yefun Allah nai ye gato git suk mwa ne daret sisu ye gato git sukom ne sino sok mo An bi rus-i it, Yefun yo nut subot sugit gato men git ne nde.
45014004	Je u anato bes men wa men ndobot suk gato yenggras yi bi pakwerut-i ben ne? Pakwerut gane dakai bi yenggras sor ete ndobot suk gato pa ben ne, ete nai sukjimnut do, yenggras ne imo bado, bari e? Sane men ki ye yi gum ibit mo sukwokgan daret nde, we Yefun Allah bere dakai fro bi pakwerut-i mone tó. Yefun sa, nggiwa mewa An dakai bi pakwerut ne ete ós pa ne ben suk gato Yefun Allah imo.
45014005	Men kibot sukduno gato yo ós men teker eta nde yo, men duwer yu mo sukdu ne nde. Sato ye deyo ki do, kam mwa ne sino, kam deyo sye wai kadit kam deyo. Or o ye deyo o ki do, kam mwa ne sino tepsu yu re, kam deyo sye wai kadit kam deyo mo nde. Sukduno subot kam yo ós men teker eta nde, sane men misyar yetu gedik-gedik dakai nai bi sukjimnut subot sukduno sane tepsu pe gato án dakai bi sukjimnut-i kem mone sor.
45014006	Ye gato bes kam deyo gum kok kadit kam deyo o, an ben sane, we an iwa bes Yefun Allah gum kok mone. Ye gato git suk mwa daret, an ben sane, we an iwa bes Yefun Allah gum kok mone, ete an ki ndo mo Yefun Allah mo suk mwa gato an git ne. Sane dom, ye gato bariwa git sugit deyo, an ben sane, we an iwa bes Yefun Allah gum kok mone, ete an ki ndo mo Yefun Allah mo suk gato an git ne.
45014007	Men kem mo bur ré wa men ben suk ket men í sor nde, wo men kwop o, men mbau o, men bi men nggwa mo Yefun, men bes An gum kok mo suk gato men ben ne sor.
45014008	Sane men kem mo bur ré wa men ben men bi Yekwesu Yesus Kristus bi suk-i. Sane dom, men kwop o, men mbau o, men bes An gum kok mo suk mwa gato men ben ne sor. Sane bere men kwop o, men mbau o, men sok mo men bi Yekwesu Yesus Kristus bi de-i ne sor,
45014009	we Yesus Kristus kwop, or o An sun o, subere An gum Yekwesu wa ye gato kwop si ye gato mbau ne sino.
45014010	Sane men bi nji gato men si án sino onyar kem mo Yefun Yesus ne te, men ki án gum ibit mo sukduno wokgan gato án jom tara kadit men ne wa suma ne? Men kiket án do, án jam nde suk wa suma ne? Su kam gato bere men sino ti mo Yefun Allah gwem, bere Yefun ndobot men gedik-gedik ne sino, sane men iwa ki ye yi gum ibit wa suma ne? Men do ki ye yi gum ibit it yo, bere men ku sukye mone sor!
45014011	Men ki ye yi gum ibit nde, wo men bes Yefun Allah gum kok sor, tepsu ye krom mo Yefun Allah bi sukdu do, "Yefun Allah ki do, 'Ji kem gesyos, sane bere suk gato Ji ki ne, sangge, bere bor sor, sangge, bere yetu gedik-gedik nyuwa Ji ete ma tu umsu mo Ji gwem. Bere yé mwa ne sino ki rer do, Ji anato Yefun Allah gato gum kok wai o re.' "
45014012	Sane bere men yetu gedik-gedik dakai ki rek subot suk mwa gato men dakai ben ne mo Yefun Allah gwem sor. Sane men mewa men nggwa kadit men ki yu daret nde.
45014013	Sane men kiket ye yi gum ibit mo sukduno wokgan gato yo ós men teker eta nde wa suma ne? Men kiket an, ye gato jom sukduno wokgan tara kadit men ne o nde, wo men nai sukjimnut do, men mewa men nggwa kadit men duwer an mo sukduno ne. Men nai sukjimnut do, men yo ben ye Kristen yi bi sukjimnut waiyu mo Yefun bi suk-i ne o nde.
45014014	Ji si Ji bi Yekwesu Yesus Kristus tepsu yedik, sane anato ji jam rer do, sangge, sugit gato Yefun duyawa men git ne yo mo nde. Sarewo ye gato bi sukjimnut do, bere Yefun Allah bariket an mo gato an git sugit wis yo it yo, an git sugit ne bere siri re.
45014015	Sarewo ye Kristen yi me men git sugit gato an nut do, bere ben Yefun Allah bariket men, ete ye Kristen yi ne bi sukjimnut waiyu ndo nde mone it yo, men ben sukibit anane. Men yo ben suk tepsu ye gato bi sukjimnut sye kas subot ye yi anane nde. Yesus Kristus kwop wa ye ne, sane men mewa men nggwa subere men git sugit gato kak os wa ben ye ne ges mo os ibit mo koirut nde.
45014016	Sane men mewa men nggwa subere, kapre men ben suk gato men nut do, ndo ne, men yo kak os wa ye yi ki men gum ibit mone nde.
45014017	Yefun Allah tepsu men bi Yekwesu, sane it yo, men nutbot syur gato men da teker o nde, men nutbot sugit gato men git e ne teker o nde, wo men bi sukjimnut sye mo suk gato Yefun Allah Gen ben men nggiwa ben sato ré: men nggiwa ben suk gato Yefun Allah iwa men ben ne e, men ku os wa men si Yefun Allah kem ndo su yu e, men mit at wa Yefun Allah bi suk-i e ne.
45014018	Men ben suk gato Yesus Kristus iwa e, men si Kristus kem not e, men mit at wa Kristus bi suk-i e ne. Ye gato bi an nggwa wa an ben suk bok ré wa Kristus it yo, bere Yefun Allah mit iwa ye ne. Yefun iwa ye ne sor nde, wo bere yetu dom un ye ne gum mo suk gato ye ne ben ne.
45014019	Sane men werwa men ben suk gato bere ós men sino kem ndo su yu. Men werwa men ben suk gato ós yu subere men sino onyar kem mo Yefun Allah nggi wai o et.
45014020	Yefun Allah fro os wa men yetu sok mo An bi rus-i. Sane ye yi do simo os gato Yefun fro ne it yo, men ben an brek kadit os ne mo sugit gato men dakai iwa men git ne nde. Men ben ye ne ibit sane nde. Sugit mwa ne ndo sino, sarewo men do git sugit gato ben ye yi bi sukjimnut waiyu orete ben ye ne ges satu mo os ibit it yo, men ben sukibit it anane.
45014021	Sane men jam do men git suge ku anato ben men bi nji ges mo os ibit, sa ndo sa, men git suge ku o nde. Men jam do, men da nau anato ben men bi nji ges mo os ibit, sa ndo sa, men da nau o nde. Men jam do, men ben suk yo anato ben men bi nji ges mo os ibit, sa ndo sa, men ben suk sane o nde.
45014022	Sane sukduno subot sugit gato men nut do, ndo wa men git e, syur gato ndo wa men da e ne, men duwer nje subot sukduno ne nde, wo men ki men bi sukjimnut mone nai Yefun Allah dakai jam sor re. Men nut do, sugit ne ndo, men bi sukjimnut we mone nde yo, sane men wadigan git sor, bere men mit at wa.
45014023	Sarewo ye gato bi sukjimnut we sare do, Yefun Allah iwa an git sugit ne bado, Yefun bariwa bado, orete an git sugit ne su an mit we mone yo, bere an bi sukjimnut waiyu, we an git sugit ne su an bi sukjimnut dik mo Yefun mo suk gato an ben ne nde. Sane men yo bi sukjimnut dik subot suk gato men ben ne nde, tepsu men ben sukibit it anane.
45015001	Ye gato bi sukjimnut yo nggi mo Yefun bi sukduno-i nde tó, an do ben bi suk-i siri kadit Yefun bi os-i it yo, men yé gato jom Yefun Allah bi sukduno-i krat ne, men ben men bi suk-i ne njep su an sor. Men misyar suk gato men dakai iwa men ben ne,
45015002	ete men werwa men ben suk gato ós an et. Men gedik-gedik werwa men ben suk gato ndo su ye gato men ku ne subere men ós an bi sukjimnut nggi mo Yefun Allah wai o kadit nyim ne o re.
45015003	Men misyar suk gato men dakai iwa men ben ne, ete men ben suk wa men ós ye yi, we Kristus dom misyar suk gato An dakai iwa ben ne, ete ós men re. Tepsu ye krom mo Yefun Allah bi sukdu, Yefun Yesus ki nai bi Ai do, "Sukkabor gato ye kabor Nan su ne, Ji ku win Nan re."
45015004	Sukdu mwa gato ye krom mo Yefun Allah bi sukdu ne sino suga nyim tuya, ye krom wa duno men su. Men jom sukduno gato ós men ti nggi mo Yefun bi suk-i ne krat sa, bere ben men kwabom kam mo Yefun Allah sor.
45015005	Yefun Allah ós men yetu jom sukduno ne krat. Yefun Allah ós men ti nggi mo An bi suk-i ne. Yefun Allah ete ós nin yé gato simo Yesus Kristus kem ndo su yu tepsu yedik sor.
45015006	Sane bere nin sino tepsu yedik wa bes men bi Yekwesu Yesus Kristus bi Ai, Yefun Allah ne gum kok sye wai o re.
45015007	Sane Kristus kak An mit wa nin, sane nin waii kak nin mit wa yu, subere nin bes Yefun Allah gum kok mone.
45015008	Ji ki sare do, Kristus ma kak os ndo wa ye Yahudi sok mo Yefun bi rus-i, subere ye jam do, suk gato Yefun Allah tom su men bi amui, An benbot it, An yo brek kadit nde.
45015009	Kristus ma subere yewis yi neya bes Yefun Allah gum kok sye wai dom re. Yefun Allah dakai jimnotku yewis yi anato yewis yi bes Yefun Allah gum kok tepsu ye krom mo Yefun Allah bi sukdu subot Kristus do, "Yefun Allah ki do, 'Sane bere Ji un Nan gum wa yewis yi ne jam sino. Bere Ji kos sukos un Nan gum.' "
45015010	Ye krom subot yewis yi ne o do, "Nin yewis yi ne si ye gato Yefun Allah fro wa sok mo An bi rus-i ne, nin sino mit at mo suk gato Yefun fro ne et."
45015011	Ye krom o do, "Nin yewis yi ne sino, nin un Yefun Allah. Yetu mwa ne sino mo buryo-buryo bes Yefun Allah gum kok sor."
45015012	Sane dom, Yesaya krom do, "Yetu ge dik yo kadit Isai bi wis-i bere ma mo bur ré. Yefun Allah bes Ye ne wa jom yewis yi mwa ne mo buryo-buryo. Bere yewis yi kwabom kam mo Ye ne sor."
45015013	Sane Yefun Allah fro os wa nin anato nin kwabom kam mo An. Sane Yefun Allah ete ben nin mit at mo suk mwa gato An ben ne. Yefun Allah ete ben nin kem ndo su yé mwa neya sino, we nin onyar kem mo Kristus. Yefun Allah Gen bi suktinggi ete ben nin kwabom kam mo Yefun Allah krat wai kadit nyim ne o re.
45015014	Ji bi nji, ji bi nyanggon, ji jam do, sangge, nin sa, nin ben nin bi suk-i ne ndo wai o re. Nin jam subot sukdu gato ndo kom mo mit, ete nin owa nin duno yu su sukdu ne.
45015015	Sarewo mo surat ré, ji ki suknapa wa nin subot sukdu kwa bok yo. Sukdu kwa bok yo gato ji krom ré, ji yo gurik wa nde, wo ji krom rer wa nin jam, we Yefun Allah dakai bes ji wa ki subot An bi sukdu ne rer sor.
45015016	Ji anato tepsu Yesus Kristus bi pakwerut gato An syogat mu ki subot An bi sukdu nai yewis yi neya. Ji ben suk tepsu yegweswai gato gwat Yefun Allah bi sukdu subot os ndo gato Yesus Kristus kak ne mu wa ki nai yewis yi jam. Ji mu ki sukdu ne subere yewis yi ne brek kadit os ibit ete jammo Yefun Allah yo, bere án tepsu suksom gato tep wa yé som Yefun Allah su ne, bere Yefun Allah kak Yefun Allah mit wa án.
45015017	Yesus Kristus kak os ndo wa men yetu, sane anato ji mit at wa ji ben suk gato Yefun Allah syogat ji ben ne.
45015018	Ji yo nggiwa ki subot suk yi neya nde, wo ji ki subot suk gato Kristus ben bor mo ji sor. Ji ki sukdu subot Kristus, ji ben suk tepsu Kristus mit. Sane anato Kristus tik yewis yi neya mit wa jammo Yefun Allah mo suk gato ji ben si suk gato ji ki ne re.
45015019	Ji ki subot suk gato Yefun Allah Gen ben ji nggiwa ji ki ne. Yefun Allah Gen ben ji nggiwa ji ben ye gato i ne ge e, ji sun ye gato kwop mbau satu e, ji syun semda wé e ne, ji ben suk bok ne anato ben yé mwa ne yeket ndo nde. Suk gato ji ben ne kadum Yefun Allah Gen bi suktinggi-i nai yé mwa ne jam re. Ji ki sukdu subot os ndo gato Yesus Kristus kak wa men yetu ne mo pe mwa neya ketke mo kota Yerusalem, or o kadit ne sor kom mo kota Ilirikum ne re.
45015020	Kadit kam nyim ji mit iwa ji mu ki sukdu subot os ndo ne nai ye gato jam nde tó, subere suk gato ji ben ne, ji fro kadit i-ke ne sor. Ji ki sukdu mo pe yo su ketke yo, tepsu ji fro bi pondasi anane, bere ji iwa. Wo ye yi ki sukdu mone su ketke ben sato ye yi ne fro bi pondasi anane. Sane ji waii ma kom ete ki sukdu mone o yo, tepsu ji nggo nu mo ye yi bi pondasi anane, bere ji bariwa re. Wo ji ki sukdu ne mo i-ke sa,
45015021	bere tepsu ye krom mo Yefun Allah bi sukdu do, "Ye gato ye yo ki sukdu subot Yefun nai an jam nde tó, bere ye ne jam re. Ye gato jam nde sukdu subot Yefun ne, bere an jam o re."
45015022	Ji mu ki sukdu subot Yesus Kristus nai nje mo pe yi neya wam bok yo anato ji yo ku os wa ji ba ku nin nde tó.
45015023	Sarewo su ré sa, suk gato ji ben mo peyo-peyo ne or re. Ji iwa ji ba ku nin, tahun bok yo it anare, sane
45015024	ji do mu mo bur Spanyol it yo, bere ji ku nin. Ji do mu mo bur Spanyol it yo, bere ji wai ket nin bi kota-i, sane ji nut do, bere ji is mone ku nin re. Bere ji si nin kem mone kam bok yo rek, ji si nin mit at wa ku yu sino mone, orete nin ós ji waii mu mo bur Spanyol o.
45015025	Sarewo ji yo ba ku nin nde tó, we su ré, ji mu mo kota Yerusalem or et. Ji mu mo Yerusalem subere ji gwat sugum wa ós ye gato onyar kem mo Yefun Yesus mone.
45015026	Ji gwat sugum gato nje mo nu ari mo bur Makedonia si bur Akhaya sum ne. Án mit iwa án sum sugum wa ós ye gato onyar kem mo Yefun Yesus deyo gato yewa suk mo kota Yerusalem.
45015027	Án iwa sum sugum wa yé mwa ne. Suk ne ndo wa án ben dom re, we ye Yahudi ne kak os wa Yefun Allah ós yewis yi kem ndo to kapyo mato kapyo. Sa ndo sa, yewis yi ne waii kak os wa ye Yahudi ku suk gato án yewa mo bur ré dom.
45015028	Sane bere ji mu mo Yerusalem, ete ji syo sugum mwa ne sino nai yé gato kem mone. Ji ben suk gato ye syogat ji ben ne or yo, ji mu mo bur Spanyol it anane. Ji do mu mone yo, bere ji ba ku nin mo nin bi kota-i, ete ji wai kadit nin mu mo bur Spanyol.
45015029	Ji do ba ku nin it yo, bere ji ben sukndo su nin tepsu Kristus ben sukndo su men mo suk mwa ne sino.
45015030	Ji bi nji ji bi nyanggon, ji ndekwa nin ki suk su Yefun Allah wa ji, nin ki su nin mit dik si nin onyar dik. Nin werwa nin ki suk su Yefun wa ji subere ji nggiwa ji ki subot Yefun bi sukdu-i. Nin benadi wa ji yo, tepsu nin si ji ben suk mone sino anane. Nin ki suk su Yefun yo, bere men bi Yekwesu Yesus Kristus ben nin nggi mone. Sane o, Yefun Allah Gen bi sukjimnut sye kas subot men anato nin ku suktinggi wa nin benadi ne dom.
45015031	Nin ki suk su Yefun subere Yefun Allah mewa ji kadit ye gato jam nde Yefun mo bur Yudea subere yé mone yo ben sukye nai ji nde. Nin ki suk su Yefun subere ji gwat sugum mu mo Yerusalem yo, bere ye gato onyar kem mo Yefun Yesus mone mit iwa suk gato ji ben ne dom.
45015032	Sane nin benadi subere Yefun Allah mewa ji mone, orete Yefun Allah imo yo, Yefun kak os wa ji ba ku nin, subere ji mit at wa, ete men ku yu, men ós yu, men sino mit ndo mone.
45015033	Yefun Allah gato ós men kem ndo su yu ete sisu nin sino. Sangge.
45016001	Ji iwa ki sukdu subot men bi nggon yesu gato gum do Febe ne et. Nggon ne ben bi suk-i ne ndo. Mom anato ós yé gato onyar kem mo Yefun Yesus gato kem mo kota Kengkrea.
45016002	Nggon ne do ma ku nin yo, nin mewa mom tepsu nin mewa men yé gato onyar kem mo Yefun Yesus. Nin kak nin mit wa mom ma tepsu nin kak nin mit wa men bi Yekwesu Yesus Kristus. Sane nggon ne do yewa suk yo, nin ós mom, we mom dakai ós yé mwa mó re, mom ós ji dom mó re.
45016003	Nin ki nai Priska si Akwila do, ji ki ndo mo an we. Ye we ne si ji ben suk sino wa Yesus Kristus.
45016004	An we ós ji kadit sukye, karowa an we kwop rok mone. Ji ki ndo mo an we, ji sor nde, wo yewis yi gato onyar kem mo Yefun Yesus ne dom.
45016005	Nin ki nai yé gato onyar kem mo Yefun Yesus gato sum mo an we bi nu ne dom do, ji ki ndo mo án sino. Nin ki nai Epenetus gato ji jimnotku do, ji ki ndo mo an. An anato onyar kem mo Kristus nyim kadit ye yi mo bur Asia.
45016006	Nin ki nai Maria do, ji ki ndo mo mom. Nggon ne ben mom bi suk-i, mom samok wa nin re.
45016007	Nin ki nai Andronikus si Yunias do, ji ki ndo mo an we. An we yewis dik su ji. An we sok mo sel su ji mó re. Ji yo onyar kem mo Kristus nde tó, an we onyar kem mo Kristus nyim wé re. Yerasul bes an we gum kok re.
45016008	Nin ki nai Ampliatus do, ji ki ndo mo an. Ji jimnotku an mo gato an onyar kem mo Yesus Kristus.
45016009	Nin ki nai Urbanus, men bi yesyim gato men si an ben Kristus bi suk-i do, ji ki ndo mo an. Nin ki nai Stakhis gato ji jimnotku do, ji ki ndo mo an.
45016010	Nin ki nai Apeles do, ji ki ndo mo an. An sa, an ben Kristus bi suk-i ne ri-roi sor, nin dakai jam re. Nin ki nai Aristobulus si bi rus-i do, ji ki ndo mo án sino.
45016011	Nin ki nai Herodion do, ji ki ndo mo an. An yewis dik su ji. Nin ki nai Narkisus bi rus-i dogato onyar kem mo Yefun ne do, ji ki ndo mo án sino.
45016012	Nin ki nai Trifena si Trifosa do, ji ki ndo mo án we. Nggon we ne samok wa ben Yefun bi suk-i. Nin ki nai Persis gato ji jimnotku do, ji ki ndo mo mom. Nggon ne dom samok wa ben Yefun bi suk-i.
45016013	Nin ki nai Rufus gato Yefun bes wa ben Yefun bi suk-i ne do, ji ki ndo mo an. Nin ki nai Rufus bi im dom do, ji ki ndo mo mom. Rufus bi im ne ben suk su ji tepsu ji dakai bi im-i.
45016014	Nin ki nai Asinkritus e, Flegon e, Hermes e, Patrobas e, Hermas si Yefun bi rus-i gato si nin kem mone sino do, ji ki ndo mo án sino.
45016015	Nin ki nai Filologus si Yulia do, ji ki ndo mo án we ne. Nin ki nai Nereus si bi nyanggon ne do, ji ki ndo mo an we. Nin ki nai Olimpas si yé mwa gato onyar kem mo Yefun mone sino do, ji ki ndo mo án sino.
45016016	Nin ku yu it yo, nin i yu tepsu nin yedik mo Yefun Allah bi rus-i et. Yé mwa gato onyar kem mo Kristus more sino ki ndo mo nin.
45016017	Ji bi nji, ji bi nyanggon, nin mewa nin nggwa kadit ye gato ma wa wat nin ko kadit yu et. Nin mewa nin nggwa kadit ye gato ben nin bi sukjimnut waiyu mo sukduno gato ye ne kibot siri kadit sukduno gato yeguru duno nin suga nyim ne. Nin mu karowa ye ga sane nde.
45016018	Ye gato wat nin kadit yu e, ki bi sukduno-i siri kadit sukduno gato yeguru ki ne yo, ye ne yo ben suk wa men bi Yekwesu Yesus Kristus nde, wo án ben suk wa ben án dakai mit at mo koirut sor re. Án ki án bi suk-i ndo yé re, án bidek nai yé gato jam nde, subere án kidar yé ne.
45016019	Yé mwa ne sino jam do, nin sa, nin bi nin nggwa wa nin benbot Yefun Allah bi sukduno-i re, yé mwa ne jam it. Sane ji mit at mo suk mwa gato nin ben ne. Ji iwa nin bi sukjimnut kak subot suk mwa gato ndo sor, wo ji bariwa nin bi sukjimnut kom mo suk gato ibit. Ndo sa, nin jam nde subot suk gato ibit ne re.
45016020	Yefun Allah gato ós men kem ndo su yu, bere Yefun Allah ne anato ben biris bi yekwesu, sane sor yekwesu ibit ne yo ku os o nde. Men bi Yekwesu Yesus Kristus ete mewa nin petok sor.
45016021	Timotius gato si ji ben Yefun bi suk-i ne ki ndo mo nin. Sane dom Lukius, Yason si Sosipater gato yewis dik su ji ne ki ndo mo nin.
45016022	Ji gato gum do Tertius ana krombot sukdu gato Paulus ki ne mo surat ré Ji ki ndo mo nin yé gato si men sino tepsu dik mo Yefun bi suk-i.
45016023	Gayus ki ndo mo nin. Ji kem mo an bi nu. Yé mwa gato onyar kem mo Yefun Yesus gato kem more sum ben ari mo nu ne. Erastus gato jom sugum mo kota ne ki ndo mo nin dom. Men bi nji gato gum do Kwartus ki ndo mo nin dom. [
45016024	Men bi Yekwesu Yesus Kristus ete mewa nin sino sor. Sangge.]
45016025	Men bes Yefun Allah gum kok et. Ji ki sukdu subot os ndo gato Yefun Allah fro wa men yetu, ji ki subot Yesus Kristus gato kak os ne, orete nin jammo sukdu ne. Sane Yefun Allah ós nin anato nin onyar kem mo Yefun nggi wai kadit nyim ne o re. Kadit nyim tuya kom more, Yefun yo kadum sukdu ne rer wa ye jam nde, Yefun gurik sukdu subot os ne re,
45016026	wo su ré men kibot sukdu ne rer wa yé mwa jam it. Yefun Allah gato gesyos ne, syogat yenabi krombot sukdu ne subere yewis mwa ne sino mo buryo-buryo ku os wa án sino onyar kem mo Yefun Allah, ete yé benbot suk gato Yefun ki ne.
45016027	Yefun Allah ne dik sor. Yefun Allah anato bi sukjimnut ne ko wai o re. Sane men bes Yefun Allah gum kok wai o mo suk gato Yesus Kristus ben ne sor to kapyo mato kapyo. Sangge. Ndo mo nin sor, kadit Paulus, Yesus Kristus bi pakwerut
46001001	Ji gato gum do Paulus, gato Yefun Allah iwa bes gum yerasul wa ben Yesus Kristus bi suk-i, si Sostenes, men ka we anato krom surat ré wa nin.
46001002	Men ka we krom sukdu ré wa nin yé gato onyar kem mo Yefun Allah mo kota Korintus. Men ka we krom surat ré wa nin yé gato sok mo Yefun Allah bi rus-i mo gato nin onyar kem mo os ndo gato Yesus Kristus kak ne. Men ka we krom surat ré wa nin yé gato Yefun Allah fro dor wa ben An bi suk-i sor. Men ka we krom surat ré wa nin sor nde, wo men krom wa yé mwa ne sino mo bur ré iwedewe gato mit kem mo men bi Yekwesu Yesus Kristus ne. Yesus Kristus ne anato men si yé mwa ne sino bi Yekwesu.
46001003	Men bi Ai, Yefun Allah si men bi Yekwesu Yesus Kristus ete mewa nin, Yefun Allah si Yesus Kristus ete uttok nin petok sor.
46001004	Ji ki ndo mo Yefun Allah wa nin petok sor, we Yefun Allah bi Yesus Kristus ma mo bur ré wa kak os ndo wa nin dakai yi.
46001005	Nin bi nin nggwa mo Yesus Kristus it, sane anato Yefun Allah kak nin bi sukjimnut mo suk mwa neya. Nin jam suk mwa kom mo mit, nin ki nin bi sukdu-i rer wa nje jam.
46001006	Sukdu gato men ki subot Yesus Kristus ne, nin but kom mo mit anato men me bor mo nin re.
46001007	Sane Yefun Allah syo suktinggi ne mwa nai nin, nin yo yewa suktinggi yo mo nde. Nin eswa men bi Yekwesu Yesus Kristus, satu ma mo bur ré. Nin eswa Kristus ma saresa, nin yo yewa suktinggi yo mo nde.
46001008	Yefun Allah mewa nin sane sor kom mo pe gato or mó, subere tepsu kam gato men bi Yekwesu Yesus Kristus, satu ma mo bur ré yo, sukibit yo ut mo nin mo nde, wokgan yo dom nde.
46001009	Yefun Allah ben An bi suk-i tepsu An tom su men ne. Yefun Allah kendo nin subere nin si An bi Gan gato men bi Yekwesu Yesus Kristus ne tepsu dik.
46001010	Ji bi nji, ji bi nyanggon, men bi Yekwesu Yesus Kristus bes ji wa ben An bi suk-i, saneyo ji syaugat nin do, nin tepsu dik et. Nin wat yu nde. Nin ben suk tepsu dik. Nin ben suk sino. Nin duwer yu daret o nde. Nin ben suk su nin bi sukjimnut dik, kwa yo gato siri kadit yu mo nde.
46001011	Ji bi nji, ji bi nyanggon, Kloe bi rus-i ge bok yo ma ki nai ji do, nin duwer yu, nin maskwa yu mone.
46001012	Yé bok ne ma, án ki sare do, nin deyo ki do, "Men simo Paulus," nin deyo o ki do, "Men simo Apolos," nin deyo o ki do, "Men simo Petrus," nin deyo o ki do, "Men simo Kristus."
46001013	Mban! Kristus yo mwa sare nde! Ji anato kwop mo kwesukwin wa nin, bado? Ye ras nin mo syur sisu ji gum, bado? Yo mo nde.
46001014	Ji ki ndo mo Yefun, we kadit nin yé mwa ne sino ji ras yetu ge we gato gum do Krispus si Gayus mo syur sor re.
46001015	Ji yo ras yé mwa mo syur yo mo nde, sane bere je u anato ki do, ji ras an mo syur sisu ji gum ne? Yo mo nde.
46001016	(Ji napakom o do, ji ras Stefanus si bi rus-i dom, wo ye yi yo o, ji yo napawa nde.)
46001017	Ji yo ras yé mwa mo syur nde, we Kristus yo syogat ji mu wa ji ras nje mo syur nde, wo An syogat ji mu wa ji ki sukdu subot os ndo gato Yesus Kristus kak wa men yetu ne. Ji mu ji ki sukdu subot An tepsu ye gato farkor kok nde. Ji ki sukdu su kwa gato kru nde, sawe yé bes sukdu ne kok wai, ete yé yo nutbot suktinggi gato bor mo Kristus mo kwesukwin ne nde.
46001018	Ye gato bere ges mo bot gesyos ne nut do, sukdu subot Yefun Yesus mo kwesukwin ne, yé ki daret kaii. Wo men yé gato Yefun nai kadit sukye mo bot ne, subere men kem ndo to kapyo mato kapyo, men jam do, sukdu subot Yefun Yesus mo kwesukwin anato kadum Yefun Allah bi suktinggi ne bor wa men jam re.
46001019	Tepsu ye krom mo Yefun Allah bi sukdu, Yefun Allah ki do, "Ye gato nut do an sa, bi sukjimnut ne ko, bere Ji ben an bi sukjimnut ibit or re, ye gato nut do, an sa, jam suk mwa, bere Ji ben ye ne nalar or re."
46001020	Sane ye gato nut do, an bi sukjimnut ne ko mo bur ré ne te, an bi sukjimnut-i, bere ós an sa u ne? Ye gato farkor kok mo nu farkor sye ne te, an bi sukjimnut-i, bere ós an sa u ne? Ye gato jam suk mwa ne te, an bi sukjimnut-i, bere ós an sa u ne? Yefun Allah kadum do, yé bok ne yo jam suk kom mo pe yo nde, we yetu mo bur ré bi sukjimnut mwa gato ko ne yo ós men yetu kem ndo to kapyo mato kapyo mo nde.
46001021	Yefun Allah gato bi sukjimnut ne ko wai o re anato fro os subere men jam An sisu ndo. Men jam An kadit men yetu bi sukjimnut mwa gato kru nde, wo men jam An kadit sukdu gato men kibot Yesus Kristus. Sukdu ne, ye yi ki do, men dakai ki daret kaii, sarewo kadit sukdu gato ndaf ne, Yefun Allah fro os wa nai men yé gato onyar kem mo sukdu ne kadit sukye mo bot gesyos, subere men kem ndo to kapyo mato kapyo.
46001022	Sarewo yé mwa bariwa sukdu ne. Ye Yahudi kiwa Yefun Allah kadum An bi suktinggi ben suk gato ben nje yeket wa án me su án gro, subere án jam do, sukdu ne sangge. Yewis yi ne nut do, yé ki sukdu ne su sukjimnut gato kru sa, bere án jambot.
46001023	Sarewo men ki sukdu subot Yesus Kristus gato yé gu kwop mo kwesukwin ne. Ye Yahudi bariwa jambot sukdu ne, we án nut do, Yefun Allah bi suktinggi yo bor mone nde. Wo yewis yi ne nut do sukdu ne men dakai ki daret kaii.
46001024	Sarewo ye Yahudi si yewis yi gato Yefun Allah nai sok mo An bi rus-i jam sukdu subot Kristus gato Yefun Allah bi ma kwop mo kwesukwin anato án sino jam mone do, Yefun Allah sa, bi sukjimnut ne ko, Yefun Allah sa, bi suktinggi ne nggi wai o re.
46001025	Os gato Yefun Allah fro su Kristus wa men ne, yetu nut subot Yefun Allah mone do, Yefun Allah bi sukjimnut-i yo ko mo nde. Sarewo Yefun Allah bi sukjimnut-i ne kru wai kadit yetu bi sukjimnut-i ne o re. Sane dom yetu nut subot Yefun Allah mo os gato An fro ne o do, Yefun Allah yo nggi nde. Sarewo Yefun Allah bi suktinggi-i gato yetu nut do yo nggi nde, nggi wai kadit yetu bi suktinggi-i ne o re.
46001026	Ji bi nji, ji bi nyanggon, nin napawa tomgatu Yefun Allah nai nin sok mo An bi rus-i, sugane yé nut do, nin yo jam suk mwa nde. Nin yo nggi nde. Nin gum yepasye mo bur ré dom nde.
46001027	Sarewo yé gato ye yi nut do, yé ne jam suk nde yo, Yefun Allah nai yé ne gum sok mo An bi rus-i, subere ye gato nut do, an sa, jam suk mwa mo bur ré, Yefun Allah ben an damen. Sane dom, Yefun Allah nai ye gato yo nggi nde gum sok mo An bi rus-i, subere ben ye gato nggi mo bur ré damen dom.
46001028	Yé gato ye yi nut do, yé ne tepsu pa wokgan, Yefun Allah nai yé ne gum sok mo An bi rus-i. Yefun Allah nai yé gato ye yi kabor bu dom. Yefun Allah nai yé gato ye yi ki do, jam suk nde. Yefun Allah nai yé ga sane gum sok mo An bi rus-i, subere yé gato yetu mo bur ré bes gum kok ne, Yefun Allah misyar ku sukye sor.
46001029	Sane Yefun Allah yo nai men yetu gum sok mo An bi rus-i kadit men yé gato gum kok mo bur ré nde, subere men yetu yo ku os wa bes men nggwa kok mo Yefun Allah gwem nde, ete ki do, "Kadit suk gato ji ben anato Yefun Allah nai ji gum sok mo An bi rus-i ne." Sane nde.
46001030	Yefun Allah dakai fro os wa men si Yesus Kristus tepsu dik. Yesus Kristus ne kak men bi sukjimnut. Yesus Kristus ne kak os wa men sok mo Yefun Allah bi rus-i. Yesus Kristus kak os wa men ben Yefun Allah bi suk-i sor. Yesus Kristus tot suktot wa men mo sukibit gato men ben ne wé. Men dakai yo ben suk gato ben to Yefun Allah nai men gum sok mo An bi rus-i nde.
46001031	Sane mo Yefun Allah bi sukdu yé krom do, "Ye to iwa bes an gum mo suk gato an ben ne, sa ndo sa, an bes an dakai gum sane nde, wo an bes Yefun Allah gum kok mo suk gato Yefun ben ne sor."
46002001	Ji bi nji, ji bi nyanggon, tomgato ji ba ku nin mone, ji ki subot os gato Yefun Allah fro wa men yetu ne sa, ji yo nuk ji bi sukdu-i tepsu yetu mo bur ré gato jam suk mwa nuk bi sukdu-i nde, ji yo ki su kwa gato kru dom nde,
46002002	we ji sisu nin kem mone sa, ji nai sukjimnut dik sor sare do, ji ki sukdu subot Yesus Kristus sor re, ji ki sukdu subot tomgato yé mban An mo kwesukwin ne, ji yo ki subot suk yi neya nde.
46002003	Ji ba ku nin mone sa, ji kaim rere, ji nyu, ji kaim kro ndo nde.
46002004	Ji ki sukdu subot Yesus Kristus nai nin sa, ji duno nin, ji yo wergat nin tepsu ye gato jam suk mwa ne duno nje nde, wo ji ki ji bi sukdu-i ndaf yi sor, ji yo ki su kwa gato kru nde. Ji ki ji bi sukdu-i, ete nin me Yefun Allah Gen bi suktinggi ne bor mone, we sukdu ne pet mo nin mit re.
46002005	Sane nin onyar kem mo sukdu ne kadit ji ki sukdu tepsu yetu bi sukjimnut gato ko ne nde, wo kadit Yefun Allah Gen bi suktinggi pet mo nin mit ne sor.
46002006	Men da ki men bi sukdu-i tepsu ye gato bi sukjimnut gato ko nai ye gato onyar kem mo Yefun nam it ne dom. Sarewo men ki men bi sukdu-i tepsu ye gato jam suk mwa mo bur ré nde, men ki men bi sukdu-i tepsu yepasye gato jowa bur ré dom nde, yepasye ne kom mo rut bi suktinggi kom mo pe yo nde.
46002007	Sarewo men ki men bi sukdu-i gato ma kadit Yefun Allah dakai bi sukjimnut-i gato ko ne sor. Sukdu ne suga nyim tuya yo bor wa yetu jam nde, wo Yefun Allah fro sukdu ne wa men suga bur ré yo mo nde tó, subere men duno nje su, ete yé mwa ne bes men gum kok mone re.
46002008	Yepasye mwa gato jowa bur ré, ge dik yo jam sukdu ne mo nde. Yepasye ne jam sukdu ne sa, án yo gu men bi Yekwesu gato gum kok sye wai ne kwop mo kwesukwin nde.
46002009	Sarewo ye krom mo Yefun Allah bi sukdu do, "Suk gato Yefun Allah fro wa ye gato bi sukjimnut sye kas subot An, anato ndo wai o re, men yetu yo me nde tó. Men yo jam sukdu subot suk ne dom nde. Men yetu bi sukjimnut yo kom mone dom nde."
46002010	Wo men sa, men jam suk gato Yefun Allah fro ne, we Yefun Allah Gen dakai kadum nai men jam re. Yefun Allah Gen watbot suk mwa ne sor, Yefun Allah Gen jam Yefun Allah bi sukjimnut gato kru ne kom mo mit re.
46002011	Je u anato jam yetu ge dik yo dakai bi sukjimnut-i mwa ne sino kom mo mit ne? Ye ne dakai sor ete jam. Sane Yefun Allah Gen sor ete jam Yefun Allah dakai bi sukjimnut-i mwa ne sino kom mo mit ne dom.
46002012	Men jam suk mwa gato Yefun Allah dakai syo nai men yi kadit men yetu bi sukjimnut-i nde, wo An syo An Gen nai men subere men jam suk mwa gato Yefun Allah syo nai men dakai yi ne.
46002013	Sane sukdu gato men ki ne ma kadit yetu gato jam suk mwa nde, wo sukdu ne ma kadit Yefun Allah Gen. Yefun Allah Gen duno men, An anato kadum sukdu nai men orete men waii duno nje su ne. Sukdu gato sangge ne, Yefun Allah Gen ós men ki rer nai nje.
46002014	Yé gato Yefun Allah Gen yo bok nggwa mo nde yo, yé ne yo ku os wa jammo sukdu gato Yefun Allah Gen kadum nai án nde. Ye gato sane jam nde ware, án nut do, men ki sukdu dakai daret kaii, we Yefun Allah Gen yo kem mo án mit nde.
46002015	Wo yé gato jammo Yefun Allah Gen pe, án sa, nggiwa watbot sukdu mwa ne sino, bere án jam sukdu gato ndo kadit sukdu gato ibit ne. Sane ye yi yo nggiwa ki án gum ibit mo suk gato án ben ne nde.
46002016	Yé krom mo Yefun Allah bi sukdu do, "Je u anato jam Yefun Allah bi sukjimnut-i ne subere an nggiwa duno Yefun Allah ne?" Yetu dakai yo nggi kom mo pe yo nde, wo men sa, bi sukjimnut-i tepsu Yesus Kristus bi sukjimnut-i re.
46003001	Ji bi nji, ji bi nyanggon, nin yo jammo Yefun Allah Gen pe nde tó, wo nin ben nin bi suk-i tepsu yetu mo bur ré ben bi suk-i ne tó. Sane ji duno nin tepsu ji duno ye gato onyar kem mo Yesus Kristus sim. Nin tepsu pabom mo Kristus bi sukdu-i tó.
46003002	Tomga nyim ji duno nin su sukdu gato ndaf, tepsu nggon syo sus nai pabom da. An yo syo sugit gato krat nde, we pabom ne er tó. Sane ji yo duno nin su sukduno gato kru nde tó. Su ré dom nin tepsu pabom mo Yefun bi suk-i tó, sane ji duno nin su sukdu gato yo kru nde,
46003003	we nin ben nin bi suk-i tepsu yetu mo bur ré ben bi suk-i tó. Nin ben sukndi e, nin maskwa ket yu mo suk gato nin deyo ku e ne, sane anato men jam do, nin ben suk tepsu ye gato jam nde Yefun tó. Nin jammo sukjimnut gato tik nin mit wa ben sukibit ne tó.
46003004	Nin deyo ki do, "Men simo Paulus." Nin deyo o ki do, "Men simo Apolos." Nin ki nin bi suk-i sane anato men jam do, nin ben nin bi suk-i tepsu yetu mo bur ré ben bi suk-i ne tó.
46003005	Je u anato ji ne? Je u anato Apolos ne? Nin bes men ka we gum kok nde. Men ka we anato Yefun Allah bi pakwerut gato ós nin sor. Men ka we ki sukdu gato ós nin nai sukjimnut subere nin brek kadit os ibit, ete nin onyar brek ma kem mo Yesus Kristus. Men ka we dakai benbot suk gato men bi Yekwesu syogat men kadik-kadik ben ne sor re.
46003006	Nin bes men ka we gum kok nde. Ji anato ben suk tepsu ye gato jan suk mo nggwe, Apolos anato tepsu ye gato sye syur wa, sarewo Yefun Allah anato ben sukjan ne kom. Sane nin bes Yefun Allah gum kok sor.
46003007	Ye gato jan suk si ye gato sye syur wa ne, an we yo nggiwa ben sukjan ne kom nde, wo Yefun Allah dakai sor ete nggiwa ben sukjan ne kom.
46003008	Ye gato jan suk si ye gato sye syur wa ne, an we bi sukjimnut tepsu yu, an we ne iwa sukjan ne kom. Bere Yefun Allah syo suk gato ndo nai án tepsu án bi kamba mone.
46003009	Men ka we si Yefun Allah ben suk sino mo An bi nggwe. Nin anato tepsu Yefun Allah bi nggwe. Nin anato tepsu Yefun Allah bi nu dik yo dom.
46003010	Yefun Allah syo suktinggi nai ji anato ji jam ji nggo nu sisu ndo. Sane ji ben pondasi gato krat. Or o ye yi yo o waii ma ben nu kaim mo pondasi ne. Ye gato ben nu kaim mo pondasi ne it yo, an ben sisu ndo sor.
46003011	Pondasi gato Yefun Allah syogat ji ut ne anato Yesus Kristus ka dik ne sor. Pondasi yi yo tep wa Yefun Allah bi nu yo mo nde.
46003012	Yé deyo ben nu kaim mo pondasi ne su suk gato kem nam sato: emas, perak si jok gato bi sugum sye. Yé deyo o ben nu kaim mo pondasi ne su suk gato yo kem nam nde sato: kwe si es gato gu.
46003013	Nu kaim gato yé ben ne, bere men me rer su kam gato Yesus Kristus satu ma mo bur ré. Bere men me nu gato krat si nu gato yo krat nde. Nu gato bot yo git nde it yo, men jam do, nu ne krat, wo nu gato bot git or yo, men jam do, nu ne yo krat nde.
46003014	Sane nu gato yé ben ne kem krat kadit bot git nde yo, bere ye gato ben nu ne Yefun Allah syo suk gato ndo nai án mo án bi kamba.
46003015	Wo nu gato bot git ne yo, ye gato ben nu ne yo ku suk gato ndo kadit Yefun Allah nde. Yefun Allah nai yé ne wé kadit bot gesyos, subere yé ne kem ndo to kapyo mato kapyo mo Yefun Allah bi nat-i. Sarewo Yefun Allah yo syo suk yo o nai án nde, bere án sok mo Yefun bi nat-i tepsu yé gato titi fro mo nden kadit nu mit gato bot git wairi wa ne.
46003016	Nin dakai anato tepsu Yefun Allah bi nu, nin dakai jam re. Yefun Allah Gen kem mo nin mit it, nin dakai jam re.
46003017	Ye to ben Yefun Allah bi nu ibit su sukduno gato siri kadit Yefun Allah bi sukduno ne it yo, bere Yefun Allah dom ben ye ne ibit, we nu ne Yefun Allah fro dor wa Yefun Allah bi suk-i sor. Nin anato tepsu nu ne.
46003018	Nin dakai kidar nin dakai nde. Ye gato nut do, an sa, jam suk mwa tepsu yetu bi sukjimnut-i mo bur ré, ndo sa, an ben nggwa tepsu ye gato jam nde bur ré bi suk-i, subere an ku os wa an jam suk mwa su sangge tepsu Yefun Allah bi sukjimnut-i ne,
46003019	we ye gato bi sukjimnut ko mo bur ré bi sukdu-i ne, Yefun Allah ki do, sukdu ne yé dakai ki daret kaii. Tepsu ye krom mo Yefun Allah bi sukdu-i sare do, "Yefun Allah ben ye gato bi sukjimnut ko ne ku sukye mo koirut tepsu ye ne ré bus, ete bus ne dakai sip an dakai."
46003020	Ye krom o do, "Yefun Allah jam do, ye gato bi sukjimnut ko ne bi sukjimnut mwa ne yo ós nje ne nde, wokgan yo dom nde."
46003021	Sane men bes yetu gum kok daret mo sukdu gato an jam ne o nde. Suk mwa gato ndo wa men jam ne Yefun Allah fro wa men re.
46003022	Yefun Allah fro yetu wa ós nin jam suk gato ndo sato: ji e, Apolos si Petrus. Bur ré, Yefun Allah fro wa men. Suga men kem mo bur ré sor kom mo kam sari ne ma, men kwop o, men mbau o, suk mwa ne sino, Yefun anato fro wa men, tepsu men bi suk.
46003023	Sane dom men anato Kristus bi nje-i, ete Kristus anato Yefun Allah bi Gan.
46004001	Sane yé nut subot men yerasul do, men anato tepsu Kristus bi pakwerut sor. Yefun Allah bes men wa men mu ki subot An bi sukdu-i. An grem An bi sukdu-i su men. Suga nyim tuya Yefun Allah bi sukdu ne yo bor wa yé mwa jam nde, wo su ré men ki sukdu ne rer wa yé mwa jam it.
46004002	Ye bes yetu ge dik yo gum wa ben suk yo, ye ne bere jammo ye gato bes an ne sor, an yo brek kadit wokgan yo dom nde.
46004003	Sane kapre nin si yepasye ki ji gum ibit mo suk gato ji ben ne, ji yo jammo nin bi sukdu-i nde. Suk gato ji ben ne do ibit bado, ndo bado, ji dakai ndobot ji dakai mone dom nde.
46004004	Wo ji nut do, ji yo ben kwa yo gato siri mo nde. Sarewo kapre ji nut sane, tepsu ji gum ndo mone nde tó, bere ji bi Yekwesu Yefun Yesus gato bes ji, An dakai ndobot ji sor. Bere Yefun Yesus dakai anato ki ji gum ndo, bado ji gum ibit bado mo suk gato ji ben ne sor.
46004005	Sane su ré yo, men ki ye yi gum ibit mo suk yo daret nde. Kam gato men ki ye yi gum ibit anare nde tó, wo men eswa men bi Yekwesu Yefun Yesus ma mo bur ré, ete Yefun dakai kibot men yetu mwa ne. Bere Yefun Yesus rek suk mwa gato men gurik mo pe gato ndendu kadit yu ne bor wa yé mwa jam. Bere Yefun Yesus rek yé mwa ne sino bi sukjimnut-i ne bor wa yé mwa jam dom. Sane, sugane Yefun Allah un men yé gato ben sukndo mo suk gato men ben ne.
46004006	Sane men bi nji, men bi nyanggon, ji si Apolos yo ki ye yi gum ibit mo nde, wo men ka we nai sukjimnut sa gado ji ki ne, bere Yefun Yesus ma ete kibot men yetu sor. Men ka we nai sukjimnut ne subere kadum os ndo wa nin. Nin waii nai sukjimnut saga men dom et, subere nin jambot sukdu kwa yo gato duwe do, "Men ben men bi suk-i tepsu Yefun Allah bi sukdu et, men wai kadit Yefun bi sukdu wokgan yo dom nde." Sane bere nin yo bes yetu ge dik yo gum kok wai kadit ye yi nde.
46004007	Sane ji ndobot nin kadik-kadik sare do, je u anato bes nan gum kok wai kadit ye yi ne? Te suk mwa gato nan ku ne, nan dakai ben suk anato nan ku suk ne bado? Sane nde! Suk mwa gato nan ku ne, sangge Yefun Allah anato syo nai nan. Sane nan bes nan gum mo suk gato nan ku ne kok wai kadit ye yi wa suma ne?
46004008	Mban! Nin nut do, nin sa, ku suk mwa gato nin mit mone. Yo mo nde re. Nin nut do, nin sa, ku suk mwa wai o re. Yo mo nde re. Nin nut do, nin sa, tepsu yepasye it. Yo mo nde re. Nin nut do, nin sa, ku gum yepasye, wo men gum yepasye tepsu nin nde bado? Sane nde. Nin do gum yepasye gato jowa nje mo bur dik yo su sangge sa, men dom iwa men si nin jowa nje mone sino. Wo suk yo mo nde.
46004009	Ji dakai bi sukjimnut-i do, men yé gato Yefun Yesus bes gum yerasul ne, Yefun Allah ben ye yi nut mo men do, men gum wok mo bur sor re. Yetu nut do, men yeibit. Yetu si malaikat mwa ne sino sokwa ye ben sukibit nai men ket kwayo-kwayo, ye syokom ye gu men deyo kwop. Yetu si malaikat mwa ne mit iwa sokwa men ku sukye sane sor.
46004010	Men ben Kristus bi suk-i anato yé ki do, men jimgon, wo nin nut do, nin sa, jam suk mwa, we nin onyar kem mo Kristus bado? Sane nde. Nin nut do, men yo nggi nde, wo nin sa, nggi bado? Yo mo nde re. Yé ki men gum ibit re, wo nin sa, yé bes nin gum kok o re.
46004011	Kadit nyim kom more, men on de, men yewa sugit, men yewa syur. Men bi san syik mo men da. Yé ben sukye nai men. Men yo ku nu wa men kem pe mo nde.
46004012	Men ben suk, men kamba wa men meret suk gato men yewa ne. Yé dufo mo men it yo, men ki suk gato ndo satu nai án sor. Yé do ben sukye nai men it yo, men misyar sor.
46004013	Yé do ki men gum ibit ket kwayo-kwayo it yo, men ki men bi sukdu-i njep nai yé ne satu. Kom mo kam ré, yé nut mo men do, men tepsu sukkwik mo bur ré sor, yé mwa ne bariwa men o re.
46004014	Ji krom sukdu ré, ji yo iwa ji ben nin damen nde, wo ji nut mo nin do, nin tepsu ji bi pa, sane ji duno nin.
46004015	Ji anato tepsu nin bi ai, we ji ma ki sukdu subot os ndo gato Yesus Kristus kak wa men yetu nai nin su futmo ne. Or o kapre yetu ge ribu musyu dik yo o waii duno nin su Yefun bi sukduno wari ne, ji anato duno nin su futmo ne, sane ji tepsu nin bi ai ne sor re.
46004016	Sane ji kiwa nin ben nin bi suk-i tepsu os gato ji kadum wa nin ne sor.
46004017	Sane ji syogat Timotius ba ku nin mone subere an duno nin subot suk gato ji ben ne. Timotius anato tepsu ji bi pa gato ji jimnotku. Pa ne ben bi suk-i ri tepsu Kristus mit. Bere Timotius duno nin satu o subere nin napawa suk gato ji ben tepsu ye gato onyar kem mo Yesus Kristus ne. Ji dom duno nje mo nu ari mwa mo pe mwa ne sino gato ji mu mone, subere án waii benbot suk gato ji ben ne.
46004018	Nin yé bok yo mone mit at, ete bes nggwa kok, we yé bok ne nut do, ji yo ba ku nin o nde.
46004019	Sarewo Yefun do imo yo, yo nam nde ge, ji ba ku nin mone re. Su kam ne bere ji dakai ku ye gato mit at, ete bes nggwa kok ne. Sane bere ji jam ket suk gato yé bok ne ki su án syokwet sor nde, wo bere ji me suk gato án ben ne dom et.
46004020	We sare, Yefun Allah do jowa yetu ge dik yo it yo, ye ne yo ki subot Yefun bi sukdu-i su an syokwet sor nde, wo bere an benbot dom et.
46004021	Sane nin iwa ji ba ku nin ete duno nin sa u ne? Ji duno nin sisu ji ot is nin, bado, ji jimnotku nin, ete ji duno nin sisu njep, e?
46005001	Yé ma ki sukdu nai ji do, nin yé gato sok mo nu ari deyo ben suksiri su yu sato, pa ge dik yo ben siri su pa bi im gato kon su pa ne. Ye gato jam nde Yefun yo ben suksiri gato ibit teker sane nde.
46005002	Nin mit at teker nde, wo sa ndo sa, nin kwabom dek, ete nin syun pa gato ben suk sane mu nden wé kadit nu ari sor.
46005003	-
46005004	Ji kaim yo si nin kem mone nde, wo ji gen sa, kem su nin mone pe. Sane kapre ji kaim yo si nin mone nde, Yesus Kristus syo sukjimnut nai ji sare do, nin syo sukye nai pa gato ben sukibit ne sor. Sane nin sum mone wa un men bi Yekwesu Yefun Yesus it yo, nin nut do, ji da si nin mone dom, ji si men bi Yekwesu Yefun Yesus bi suktinggi si nin mone dom, sugane
46005005	nin syo pa ne mo biris bi yekwesu syim-i, subere biris bi yekwesu ne ben sukye nai pa da kridek, sane sor pa ne yo ndo o nde. Men ben sane subere sukjimnut gato tik pa mit wa pa ben sukibit yo jom pa o nde. Sane kam gato Yefun Yesus satu ma mo bur ré yo, bere pa ne da gesyos yo ges mo bot gesyos nde, wo bere pa ne kem ndo to kapyo mato kapyo mo Yefun Allah bi nat-i.
46005006	Nin nut do, nin ben sukndo, sarewo nin mit at teker mo suk ne nde, wo nin jammo sukdu gato yé ki sare do, "Bibit roti wokgan ta ben tepung mwa ne it sye or re."
46005007	Sane nin bare bibit roti gato rok ne wé, tepsu nin syun pa gato ben sukibit ne mu nden wé kadit nin, subere sukibit gato an ben ne yo tok nin nde. Nin bare bibit roti gato ibit ne wé, sane bere nin tepsu roti gato ye kon yi sor, bibit roti yo mo nde. Sane sukibit yo tok nin o nde, wo nin tepsu ye be. Ji jam do, sangge, nin tepsu ye be sane it. Sane men fro wa men konwa Kam Sye Waiket, we Kristus anato tepsu domba gato ye Yahudi gu kwop wa konwa kam sye ne. Su ré, Kristus kwop wa men it, An tot suktot mo sukibit gato men ben ne wé re.
46005008	Sane men konwa kam sye ne yo, men ben suk tepsu Yefun Allah mit sor, men ben sukibit si suksiri su nde. Men ben sukibit sane tepsu men kon roti su bibit roti gato ibit anane. Men ben sane o nde, wo men konwa kam sye ne yo, men ben sukndo su yu, men ki sukdu gato sangge su yu sor. Men ben sukndo sane tepsu men kon roti gato bi bibit roti yo mo nde.
46005009	Mo surat gato ji krom nyim ne, ji krom mone do, men mu karowa ye gato da bro wa ben siri ne nde.
46005010	Ji bi sukjimnut mone do, ye gato ki do, an onyar kem mo Yefun Yesus, ete an ben sukibit yo, men mu karowa ye ne nde, wo ji yo duyawa men mu karowa ye gato jam nde Yefun Allah ne nde. Ye gato jam nde Yefun ne ben siri su yu e, gro sye wa suk mwa e, kidar wa syimsi suk e, som sukdaret e ne, ye gane jam nde Yefun or re. Ji bi sukjimnut do, men kem ko kadit ye gato sare nde, we men do ben sane, bere men mu kadit bur ré sor, men yo kem mo bur ré o nde.
46005011	Wo ji bi sukjimnut do, ye gato ki do an onyar kem mo Yefun Yesus, sarewo an ben an bi suk-i ibit bu, men mu karowa an o nde. Ye gato ben an bi suk-i sato ré: an da bro wa ben suksiri e, an gro sye wa suk mwa e, an som sukdaret e, an iwa kiket ye yi gum e, an yenau bu e, an kidar wa syimsi suk e ne. Ye gato ben bi suk-i sane men mu karowa an nde, men git sugit su an dom nde.
46005012	-
46005013	Ji yo nggiwa syo sukye nai yé gato jam nde Yefun nde. Bere Yefun Allah dakai ete syo sukye nai yé ne. Wo yé gato onyar kem mo Yefun Yesus gato si nin sok ari sino do ben bi suk-i ibit sane it yo, nin syun án wé kadit nin mo nu ari ne sor, we Yefun bi sukdu duwe do, "Men syun ye gato ben bi suk-i ibit mu nden wé kadit men et."
46006001	Men yé gato onyar kem mo Yefun Yesus, deyo do maskwa ket yu mo suk yo it yo, men mu kendo yepasye gato jam nde Yefun Allah ma wa kibot sukmaskwa ne wa suma ne? Sa ndo sa, men mu kendo yepasye gato onyar kem mo Yefun Yesus ma wa kibot sor re.
46006002	Su kam sari ne ma, bere men yé gato onyar kem mo Yefun Yesus anato ndobot yetu mwa ne sino mo bur ré iwedewe. Nin jam sukdu ne it, bado, nde, e? Men ndobot yé mwa ne su kam sari, sane su ré sukmaskwa wokgan mo bur ré it yo, men dakai kibot sor re.
46006003	Bere men anato ndobot malaikat mwa ne sino dom. Nin jam bado, nde tó e? Sane su ré men dakai ndobot yu mo suk gato men maskwa ket yu mo bur ré dom.
46006004	Saneyo, nin do maskwa ket yu mo suk yo it yo, nin mu kendo ye gato onyar kem mo Yefun Yesus, kapre an gum wok, men kendo an ma kibot anato ndo wai kadit nin kendo yepasye gato jam nde Yefun ma kibot sukdu ne.
46006005	Ji ki sane subere ben nin dakai damen mó et. Kadit nin yé bok ne sino gato onyar kem mo Yefun Yesus, deyo bi sukjimnut nggiwa kibot suk gato nin maskwa ket yu ne mó re, bado? Mó re,
46006006	sarewo ye Kristen ge dik yo maskwa ket ge dik yo o mó yo, an we yo kendo yepasye gato onyar kem mo Kristus ne ma wa kibot nde, wo an we mu kendo yepasye gato jam nde Yefun ma wa kibot. Nin ben sane bere siri re.
46006007	Men yé gato onyar kem mo Yefun Yesus mu kendo yepasye gato jam nde Yefun ma wa kibot sukdu ne yo, men ben suk siri kadit Yefun Allah bi sukduno it anane, bere men sino ku sukye mone. Ye gato onyar kem mo Yefun Yesus do ben sukibit nai men it yo, sa ndo sa, men misyar anato ndo wai kadit men kendo yepasye gato jam nde Yefun ma wa kibot. Ye ne syimsi men bi suk it yo, sa ndo sa, men misyar anato ndo wai kadit men kibot suk ne mo yepasye gato jam nde Yefun ne gwem.
46006008	Sarewo nin deyo dakai anato ben sukibit nai nin deyo. Nin dakai kidar ye yi, ete nin nai suk kadit nin dakai bi nji mo Kristus bi rus-i, nin ben sukibit nai nin dakai bi nji ne it.
46006009	Ye gato ben sukibit ne gum yo sok mo Yefun Allah bi rus-i nde, nin jam sukdu ne bado, nde tó e? Nin jam sukdu ne, sane nin dakai kidar nin dakai nde, Yefun Allah bariwa nai ye gato ben bi suk-i ibit sok mo An bi rus-i, sato ré: yebris si nggon gato ben siri su yu daret e, ye gato som sukdaret e, yekra gato ben siri su nggon daret si nggonkra gato ben siri su ye daret e, yebris gato iwa ben siri wa meret sugum e, yebris gato ben siri su yu e,
46006010	ye gato syimsi suk e, ye gato gro sye wa suk mwa e, ye gato yenau bu e, ye gato iwa kiket ye yi gum e, ye gato gu ye yi ete nai ye ne bi suk e ne. Ye gato ben bi suk-i sane yo, bere Yefun Allah yo nai ye ne gum sok mo An bi rus-i nde.
46006011	Suga nyim nin ge bok yo mone ben suk sane re, sarewo su ré, nin brek kadit os ibit gato nin ben suga nyim ne re. Yefun Allah nai nin sok mo An bi rus-i wa nin ben An bi suk-i sor. Men bi Yekwesu Yesus Kristus kak os wa nin subere Yefun Allah yo ben sukye nai nin tepsu sukibit gato nin ben ne nde, wo An ki do, nin sa, tep wa sok mo An bi rus-i. Yefun Allah gato jom men ne, An Gen ós nin onyar kem mo Yefun Yesus anato nin ku os wa sok mo Yefun Allah bi rus-i ne it.
46006012	Yé ki do, "Suk mwa ne ndo sino, ji dakai ben ket ji i sor." Sarewo ji ki do, suk mwa ne sino yo ós men nde. Yé ki do, "Suk mwa ne ndo sino, ji dakai ben ket ji i sor." Sarewo ji bariwa suk yo jom ji tepsu ji gum pakwerut wa suk ne re.
46006013	Yé deyo ki do, "Yefun Allah ut sugit wa men git ngga mo men ondim. Sane dom Yefun ut men ondim fro ndek wa sugit." Sarewo su kam sari ne ma Yefun Allah ben men ondim si sugit ne sino ibit or re. Sane dom Yefun fro yebris kaim wa nggon, ete nggon kaim wa yebris. Sarewo Yefun Allah yo ut men yebris si nggon kaim wa men ben siri su yu daret nde, wo An ut men kaim wa men ben men bi Yekwesu bi suk-i. Ete An mewa men kaim re.
46006014	Men bi Yekwesu ne, Yefun Yesus, Yefun Allah dakai sun kadit sukkwop su An bi suktinggi ne it. Sane bere An sun men kaim kadit sukkwop su An bi suktinggi ne dom.
46006015	Sane men kaim anato sok mo Yesus Kristus kaim. Nin nutbot sisu ndo et. Sane men gwat Kristus kaim mu ku nggon gato ben siri mwa, ete men ben siri su nggon ne, men si nggon ne tepsu dik digane anato ndo, bado? Nde re! Men ben sane wam dik yo dom nde!
46006016	Ye gato ben siri su nggon gato ben siri mwa ne anato tepsu dik su nggon ne. Ye ne kaim si nggon ne kaim tepsu dik. Nin nutbot sisu ndo et. Ye gato ben siri su nggon ne, an si nggon ne tepsu dik, we yé krom mo Yefun Allah bi sukdu do, "Ye we gato nai yu ne, an we tepsu dik it."
46006017	Sarewo ye gato si Yefun Yesus tepsu dik it yo, an si Yefun Gen tepsu dik it.
46006018	Sane men yebris si nggon mewa men nggwa kadit men ben siri su yu daret nde. Sukibit de yi neya men ben mo men kaim de nden sor re, wo sukibit gato men ben siri su yu daret ne ben men dakai kaim ibit re.
46006019	Men kaim ne anato tepsu nu wa Yefun Allah Gen kem mó. Yefun Allah Gen bok nggwa mo nin. Yefun Allah dakai bi An Gen bok nggwa mo nin it. Nin nutbot sisu ndo et. Sane, nin kaim sok mo nin bi suk-i o nde, wo nin kaim sok mo Yefun Allah bi suk-i,
46006020	we Yefun Allah bi Gan bi nggwa wa nai nin re. Yefun Allah syogat Yefun Yesus ma kwop wa tot suktot mo sukibit gato nin ben ne. An bi An bi Gan kaim wa so nin su it anane. Nin sok mo An it. Sane nin bi nin nggwa wa nin ben Yefun Allah bi suk-i, nin ben suk su nin kaim subere yé bes Yefun Allah gum kok mone sor.
46007001	Su ré ji krom subot sukdu gato nin krom mo surat wa ji ne. Ji ki sare do, men yebris yo kra nde yo, ndo dom.
46007002	Wo yé mwa ben siri su yu daret teker, sane ndo sa, men yebris kra su bi nggon ge dik kadit men ben siri nde. Sane dom, nggon kra su bi ya ge dik kadit mom ben siri nde.
46007003	Sa ndo sa, men yebris eswa nggwa kadit men bi nggon nde. Sane dom, nggon eswa nggwa kadit mom bi ya nde. Sa ndo sa yebris si bi nggon bi nggwa mo yu sor.
46007004	Nggon kaim anato nggon ne bi suk-i sor nde, wo mom bi ya bi suk-i anane dom. Sane dom, men yebris kaim anato men bi suk-i sor nde, wo men bi nggon bi suk-i anane dom.
46007005	Sane men eswa nggwa kadit yu nde. Wo men si men bi nggon do iwa ki suk su Yefun subot suk yo gato men mit mone it yo, men bi nggwa nai yu nde sor kam bok yo, subere men si men bi nggon ki suk su Yefun Allah gat sor. Men bi nggwa nai yu nde sor kom mo kam gato men tom su yu ne or wé yo, men si men bi nggon sem su yu satu o, sawe biris bi yekwesu ku os wa ben kidar men ben siri su nggon yi. Men si men bi nggon sem su yu satu, we men yo nggiwa men mewa men nggwa sisu ndo mo suk ne nde tó.
46007006	Sane ji ki do, nin kra anato ndo, sarewo ji syaugat nin nde. Wo ji jam do nin yo nggiwa nin mewa nin nggwa nde anato ji duno nin do, sa ndo sa, nin kra sor.
46007007	Wo ji da iwa yebris sino yo kra nde tepsu ji, sarewo Yefun Allah dakai ós ji anato ji yo bi sukjimnut wa ji kra nde. Yefun Allah syo suktinggi nai men kadik-kadik ne, sarewo Yefun Allah syo suktinggi ne nai men subere men nggiwa men ben suk tara kadit yu re. Yefun Allah ben ji nggi anato ji yo mit iwa ji kra su nggon nde.
46007008	Ji bi sukdu wa ye gato yo kra nde tó si nggonna sare do, sa ndo sa, nin kra nde, nin kem yi tepsu ji sor.
46007009	Wo nin yo nggiwa nin mewa nin nggwa nde yo, sa ndo sa, nin kra sor kadit nin da bro wa nggon teker nde. Nin kra su nggon anato ndo wai kadit nin da bro wa nggon gat, ete nin ben siri su nggon.
46007010	Ji bi sukdu wa yekra. (Ji bi sukdu-i anare nde, wo men bi Yekwesu dakai bi sukdu-i anare.) Yefun Allah syaugat men do, nggonkra sombok kadit bi ya nde.
46007011	Wo mom do sombok kadit mom bi ya it yo, mom kem yi sor, mom kra o nde. Ondeyo mom satu mo mom bi ya ga nyim ne, ete si bi ya ne kem not satu. Sane dom, Yefun Allah syaugat men o do, yekra sombok kadit an bi nggon nde.
46007012	Ji bi sukdu wa ye yi neya. Men bi Yekwesu bi sukdu-i anare nde, wo ji bi sukdu-i anare. Yebris ye Kristen gato kra su nggon gato jam nde Yesus Kristus, ete nggon ne iwa kra su an pe it yo, yebris ne sombok kadit nggon ne nde.
46007013	Sane dom, nggonkra gato jammo Kristus ne kra su yebris gato jam nde Yesus Kristus, ete yebris ne iwa kra su mom pe it yo, mom sombok kadit yebris ne nde.
46007014	Nggonkra ne sombok kadit bi ya nde, we kapre bi ya jam nde Yefun, Yefun Allah mewa bi ya mo gato nggon ne sok mo Yefun Allah bi rus-i. Sane dom yekra gato onyar kem mo Kristus kra su nggon gato jam nde Yefun Yesus ne sombok kadit bi nggon nde, we Yefun Allah mewa nggon ne mo gato mom bi ya sok mo Yefun Allah bi rus-i. Sane bere an we bi pa dom sok mo Yefun Allah bi rus-i re, ondesor sa, Yefun Allah yo iwa an we bi pa ne nde.
46007015	Wo ye gato jam nde Yefun Yesus iwa sombok kadit an bi nggon gato onyar kem mo Yefun it yo, men duyawa an nde, men misyar an mu sor. Sane dom nggon gato jam nde Yefun Yesus iwa sombok kadit mom bi ya gato onyar kem mo Yefun it yo, men duyawa mom dom nde, men misyar mom mu sor. Yebris gato onyar kem mo Yefun ne bi nggon sombok kadit an it yo, an kem not sor. Sane dom nggon gato onyar kem mo Yefun ne bi ya sombok kadit mom it yo, nggon ne kem not sor, we Yefun Allah iwa men kem not kadit men maskwa yu mo suk sane nde.
46007016	Nggon ne werwa bi ya satu ma nde, we mom nggiwa mom dakai duno bi ya subere mom bi ya nai sukjimnut do, an brek kadit os ibit ete jammo Yefun Yesus bado? Men jam ri nde. Sane dom, yebris gato onyar kem mo Yefun nggiwa an dakai duno an bi nggon subere an bi nggon nai sukjimnut do, mom brek kadit os ibit ete jammo Yefun Yesus bado? Men jam ri nde.
46007017	Sane men kra e, men kra nde yo, ji duno nje mo nu ari mwa ne sino sare do, sa ndo sa men ben men bi suk-i tepsu suk gato Yefun Yesus fro wa men ne sor. Men ben suk tepsu pe gato Yefun Allah fro men kadik-kadik wa men ben ne sor. Men kem mo nat gato Yefun fro ne, men benbot suk gato An fro ne pe sor.
46007018	Sato ré, ye gato yé bisunat nyim re, an werwa an ben pe ne ndo satu nde. Sane dom, yewis yi gato ye yo bisunat nde yo, an werwa yé bisunat an nde.
46007019	Kapre ye bisunat men o, ye yo bisunat men nde yo, suk yo nde. Ye bisunat men it yo, yo ós men nde, wo suk gato ós men anato men benbot suk gato Yefun Allah syogat men ben ne sor.
46007020	Sa ndo sa men kadik-kadik ben suk tepsu suk gato men ben su kam gato Yefun Allah nai men sok mo An bi rus-i. Men kem mone, men ben suk sane pe sor.
46007021	Su kam gato Yefun Allah nai men, men do tepsu yenggras dik yo bi pakwerut it yo, men werwa men mu kadit nde, sarewo men do ku os wa men mu kadit it yo, men mu sor.
46007022	Ye gato gum pakwerut wa yenggras mo bur ré su kam gato Yefun Allah nai an sok mo Yefun bi rus-i sa, ye ne tepsu Yefun bi yetuge-i gato gum kwerut wa ye yo o nde. Sane dom ye gato gum kwerut wa yenggras mo bur ré nde su kam gato Yefun Allah nai ye ne sok mo An bi rus-i yo, bere ye ne tepsu Kristus bi pakwerut or re.
46007023	Yefun Allah bi Gan bi nggwa wa nai men re. Yefun Allah syogat Yefun Yesus ma kwop wa tot suktot mo sukibit gato men ben ne. An bi An bi Gan kaim wa so men su it anane. Men sok mo An it. Sane men bi men nggwa mo yetu tepsu men gum kwerut wa yetu o nde.
46007024	Ji bi nji, ji bi nyanggon, suk gato men ben yo, men bi sukjimnut mo Yefun, ete men ben men bi suk-i tepsu pe gato Yefun Allah fro wa men kadik-kadik ben ne et. Men kem mone, men ben suk sane petok sor.
46007025	Ji bi sukdu wa yemsok si nggonnak gato yo kra mo nde tó. Yefun Allah bi sukdu-i anare nde, wo ji dakai bi sukdu-i anare. Yefun Allah dakai jimnotku ji, sane Yefun kak ji bi sukjimnut anato ji bi sukdu-i ré bere ndo wa nin jammo.
46007026	Ji ki sare do, su ré ye gato jam nde Yefun Yesus ben sukye nai nin mo suk bok yo tó, sa ndo sa, nin yé gato yo kra nde tó yo, nin kem yi sane sor.
46007027	Nin kra it yo, nin sombok kadit nin bi nggon nde. Nin kra nde tó yo, nin meret nggon wa nin kra nde.
46007028	Sarewo nin iwa nin kra yo, nin kra sor, sukibit anane nde. Sane dom, nggonnak iwa mom kra it yo, mom kra sor, sukibit anane nde. Sarewo ye gato kra yo, bere suk mwa syimfar án ndo nde. Ji bariwa suk mwa syimfar nin, sane ndo sa, nin kra nde.
46007029	Ji bi nji, ji bi nyanggon, ji bi sukdu-i sare do, su ré men yo kem nam mo bur ré o nde. Sane nin yé gato kra it yo, nin bi sukjimnut sye mone nde, wo nin ben nin nggwa tepsu ye gato kra nde.
46007030	Sane dom men wo subot suk yo it yo, men wo, sarewo men ben men nggwa tepsu ye gato wo nde. Men yé gato sa it yo, men sa, sarewo men ben men nggwa tepsu ye gato sa nde. Men yé gato ku suk it yo, men nut mo suk gato men ku ne tepsu men bi suk nde, wo men ben men nggwa tepsu ye gato ku suk nde, men bi sukjimnut sye mone nde.
46007031	Men yé gato ben suk su suk mwa mo bur ré it yo, men ben men nggwa tepsu ye gato bi sukjimnut sye mo suk mwa ne nde, we yo nam nde ge, suk mwa neya mo bur ré, bere kru or re.
46007032	Ji iwa suk mwa yo syimfar men nde. Ye gato kra nde, an bi sukjimnut sye mo Yefun Allah bi suk-i sor. Sane an wergat an nggwa subere an ben an bi suk-i tepsu Yefun Allah mit sor.
46007033	Sarewo ye gato kra it yo, an bi sukjimnut sye mo suk mwa gato mo bur ré, we an iwa an ben an bi suk-i tepsu an bi nggon mit dom.
46007034	Sane yekra ne iwa ben suk tepsu an bi nggon mit. An iwa ben suk tepsu Yefun Allah mit dom anato ben an bi sukjimnut we mone. Nggon gato kra nde, mom bi sukjimnut sye mo Yefun bi suk-i. Mom iwa mom bi nggwa mo Yefun Allah wa ben Yefun bi suk-i sisu mom mit dik si mom onyar dik sor. Sarewo nggon gato kra it yo, mom bi sukjimnut sye mo suk mwa mo bur ré, we mom iwa mom ben bi suk-i tepsu mom bi ya mit.
46007035	Ji krom sukdu mwa ne wa ós nin. Ji yo duyawa nin kra yu nde, wo nin kra yo, nin yo kra yu nde yo, ji iwa nin ben suk gato ndo, nin ben Yefun Allah bi suk-i sisu nin mit dik si nin onyar dik sor.
46007036	Ye gato nut do, an iwa an sem su nggon gato an nggorwa ne, an me nggon ne kaim karowa din, ete an mit iwa kra nggon ne yo, ndo sa, an kra sor, sukibit anane nde.
46007037	Sarewo ye yi yo syaugat an nde, wo an dakai nai sukjimnut mo an dakai do, an yo kra su nggon ne nde, ete an mewa nggwa sisu ndo it yo, ndo sa, an yo kra su nggon ne nde, sukibit anane nde, wo os gato ndo anane.
46007038	Saneyo ye gato kra it yo, ben bi suk-i ndo anane, wo ye gato yo kra nde it yo, an ben an bi suk-i ndo wai o re anane.
46007039	Nggonkra si bi ya ne kem not su yu sor kom mo kam gato bi ya ne kwop. Mom bi ya do kwop, ete nggonna ne iwa kra ye yi yo o it yo, mom kra sor. Mom kra ye gato mom iwa kra ne, wo mom do kra o it yo, mom kra ye gato onyar kem mo Yefun Yesus sor.
46007040	Sarewo ji dakai bi sukjimnut do, ndo sa, nggonna ne kra o nde, bere mom kem ndo wai o re. Ji dakai bi sukjimnut anane, wo Yefun Allah Gen kem mo ji mit anato An kak ji bi sukjimnut mo suk gato ji ki ne.
46008001	Ji bi sukdu subot sugit gato yé som sukdaret su ne. Yé ki do, "Men sino jam suk it." Sukdu ne sangge, sarewo suk mwa gato yé jam ne ben nje mit at. Án dakai bes án nggwa kok mone, wo ye gato bi sukjimnut sye kas subot ye yi bere ben suk gato ós nje sor.
46008002	Ye to nut do án jam suk mwa ete án bes án nggwa kok mone yo, ye ne yo jam suk kom mo mit nde tó.
46008003	Sarewo ye to bi sukjimnut sye kas subot Yefun Allah it yo, Yefun Allah bes ye ne tepsu An bi yesyim.
46008004	Sane ji bi sukdu subot sugit gato yé som sukdaret su ne anare, men sino jam do, suk gato yé som daret mo bur ré iwedewe ne, suk ne bi suktinggi yo mo nde. Men sino jam o do, Yefun Allah yo mwa nde re, wo Yefun Allah ne dik sor.
46008005	Kapre yé ki do yefun ne mwa si yé bi sukjimnut do, men yetu bi yesu ne mwa, deyo mo gu nim, deyo mo bur ré,
46008006	sarewo men yé gato onyar kem mo Kristus jam do, Yefun Allah ne ka dik sor. An anato nggi wai o re. Yefun Allah anato men bi Ai. An anato ut suk mwa mo bur ré si gu nim ne. Men kem mo bur ré wa men ben An bi suk-i sor. Men bi Yekwesu gato men jammo ne ka dik sor. Men bi Yekwesu ne anato Yesus Kristus. Yesus Kristus ne anato ós Yefun Allah ut suk mwa mo bur ré si gu nim. Kadit Yesus Kristus ne anato men mbau mó tó re.
46008007	Sukdu sane yé mwa jam nde re. Kadit nyim tuya yé deyo som sukdaret bu, yé nut do, suk gato yé som ne bi suktinggi mó. Sane su ré, yé ne nut do, án git sugit gato yé som sukdaret su ne it yo, tepsu án som suk ne mó tó, Yé ne bi sukjimnut mo mit yo nggi nde, sane án nut do án git sugit ne yo, án ben sukibit anane, ondewo,
46008008	men do git sugit ne yo, suk ne yo tepsu sukye yawa mit wa men si Yefun Allah nde. Kapre men git o, men yo git nde o, sugit ne yo ben men karowa Yefun Allah nde, sugit ne yo ben men kem ko kadit Yefun Allah dom nde.
46008009	Sane men mewa men nggwa, kadit men git sugit gato yé som sukdaret su ne, sawe bere ben ye gato bi sukjimnut mo mit yo nggi nde, ges mo os ibit, we án waii git sugit ne, orete ri ma án nut do suk gato án ben ne ibit, ete ben án bi sukjimnut mo án mit waiyu ndo nde.
46008010	We sare, men yé gato jam rer subot sukdaret gato nyim ne jom yé ne do, suk ne yo bi suktinggi yo mo nde, ete men mu git sugit ne karowa suk ne, sane ye gato bi sukjimnut mo mit yo nggi nde ma me men mone yo, bere sa u ne? Sane bere án bi sukjimnut mwa, ete án waii git sugit ne, ete án som suk ne satu o re.
46008011	Kadit suk gato men jam ete men benbot ne, anato tepsu men ben kidar men bi nji gato Kristus kwop wa ne ges mo os ibit, ete kom mo rut sa, ye ne ges mo bot gesyos.
46008012	Men do ben sukibit sane nai men bi nji si men bi nyanggon dogato bi sukjimnut mo mit yo nggi nde yo, tepsu men ben siri kadit Kristus mit it anane.
46008013	Ji do git sugit gato kak os wa ben ji bi nji brek satu mu mo os ibit it yo, sane bere ji yo git suge ku gane o nde, sawe ji ben kidar ji bi nji ne ges mo os ibit or re.
46009001	Ji ré, suk yo jowa ji mo nde. Ji ré yerasul, ye gato Yefun Yesus bes ete syogat mu wa ben An bi suk-i mo bur ré. Ji ré, ye gato me men bi Yekwesu Yefun Yesus su ji gro mó re. Ji anato duno nin su sukdu subot An anato nin onyar kem mo An re.
46009002	Kapre ye yi neya ki do, ji yerasul nde, sarewo nin sa, jam do, ji anato yerasul, we ji duno nin sor nin onyar kem mo Yefun Yesus re. Ji duno nin sane anato kadum do, sangge, ji ré anato yerasul gato men bi Yekwesu Yesus Kristus bes ne.
46009003	Yé ki ji gum ibit ket kwayo-kwayo mo suk gato ji ben ne yo, bere ji ki sare do:
46009004	men ben suk, men duno nin, sane sugit si syur gato yé syo nai men yerasul, bere men nai sor, we men bi kamba mó re.
46009005	Yerasul yi sato Petrus si Yefun Yesus bi nji do mubot os yo, án bi nggon gato onyar kem mo Yefun Yesus si án mu sino. Suk gato Petrus si yerasul yi ben ne anato ndo. Wo, ji do bi nggon gato si ji mubot os yo, bere yé ki ji gum ibit mone wa suma ne?
46009006	Ji si Barnabas, men ka we sor, ete ben suk, men ka we wergat nggwa wa meret suk gato men yewa ne mo men dakai, wo yé syo suk nai yerasul yi ne. Yé syo suk nai yerasul yi neya, wo yé yo syo nai men ka we nde wa suma ne?
46009007	Sane yesukmise u anato futmu gu yesukmise yi yo, orete bere an dakai meret sugit wa an git ne? Sane dom, je u anato ben nggwe, ete bere an yo git sugit gato an jan mo nggwe ne nde ne? Sane dom, je u anato mewa suksi, ete bere an yo gu deyo wa an git nde ne?
46009008	Sukdu gato ji ki ré, yetu bi sukdu-i nde, wo Yefun Allah bi sukdu-i anane.
46009009	Musa krom Yefun Allah bi sukdu-i mo bi buku sare do, "Sapi yakos gandum gro syesyar kadit i-dar yo, men far sapi syokwet mone nde, " Mo sukdu ne, Yefun bi sukjimnut mo sapi bado,
46009010	mo men yerasul, e? An ki bi sukdu ne wa men dom re, we ye gato ben nggwe si ye gato mewa nggwe ne sane sor sugit ne kri yo, án ben suk mone, án sino nut do, sangge, bere án ku napyo.
46009011	Men ós nin, men duno nin su Yefun bi sukdu tepsu yé jan suk mo nggwe. Men ós nin mo Yefun bi suk-i sane, ndo sa, nin waii ós men su suk gato men yewa, nin syo sugit wa men git e, syur wa men da e ne et.
46009012	Ye yi gato duno nin ndek suk mo nin sa, nin iwa nin ós ye ne su suk gato an ndekwa ne. Sane dom, men do yewa suk yo, ndo sa, nin waii ós men dom et. Sa ndo sa, nin iwa ós men wai kadit ye yi ne o re, we men ós nin su ketke. Sarewo men yo ndek suk yo mo nin nde tó. Kapre men yewa suk, men misyar sor, men yo ndek suk mo nin nde, sawe men ndek suk mo nin, bere nin bariwa jammo sukdu subot os ndo gato Yesus Kristus kak wa men yetu, gato men duno nin su ne.
46009013	Nin jam do, ye gato ben suk mo Yefun Allah bi nu, bere án ku sugit mone. Sane dom, ye gato fro suge wa yé gre mo bot wa yé som Yefun Allah su mo bi bot kot ne, bere án ku suge ku ne napyo wa án git mone.
46009014	Sane dom, men bi Yekwesu ki do, yé gato duno nje subot os ndo gato Yesus Kristus kak ne, bere yé ne ku suk gato án yewa ne kadit nje gato án duno ne sor.
46009015	Kapre Yefun syogat ji nai suk mo nin, ji yo ben sane mo nde. Surat gato ji krom ré, ji yo krom wa ji ndek suk yo mo nin dom nde. Ji kwop anato ndo wai kadit ji ndek suk mo nin, we ji do ndek suk mo nin yo, bere ji yo ku os wa ji mit at mone o nde.
46009016	Sarewo ji ki sukdu subot os ndo gato Yesus Kristus kak wa men yetu ne yo, ji yo ku os wa ji mit at mone nde, we Yefun dakai syogat ji duno nje sane it. Ji yo duno nje sane nde yo, bere ji ku sukye.
46009017	Sato ji dakai sor anato iwa duno nje subot Yefun Yesus yo, bere ji mit wa nje syo suk mo ji bi kamba mone. Sarewo ji duno nje subot os ndo gato Yefun Yesus kak ne, we Yefun Allah syogat ji ben ne sor re. Sane ji ben sor, ji yo bi sukjimnut wa ji ndek mo nje wa án syo suk yo nai ji nde.
46009018	Sane bere ji ku suma mo suk gato ji ben ne? Suk gato ji ku anare: Ji duno nje su sukdu subot os ndo ne dakai yi sor. Ji da bi os wa ji ndek suk mo nje gato ji duno ne, sarewo ji misyar re. Ji dakai mit iwa ji duno nje, wo ji yo ndek suk mo án nde.
46009019	Ji ré, suk yo jom ji mo nde, yetu yo jom ji dom nde, sarewo ji ben ji nggwa tepsu pakwerut wa yé mwa, subere ji kar yé mwa ma mo Yefun Yesus.
46009020	Ji duno ye Yahudi ne yo, ji ben ji nggwa tepsu ye Yahudi, subere ji kar ye Yahudi ma mo Yefun Yesus. Sane dom, ji duno ye gato jom Musa bi sukduno-i ne yo, kapre ji yo jom Musa bi sukduno-i o nde, ji dakai ben ji nggwa tepsu ji benbot Musa bi sukduno-i ne sor, subere ji kar ye gato jom Musa bi sukduno-i ne ma mo Yefun Yesus.
46009021	Sane dom, ji duno yewis yi gato ye Yahudi nde ne yo, ji ben ji nggwa tepsu án mone dom, ji si án yo, ji ben sato misyar Musa bi sukduno-i or re. Ji ben sane subere ji kar yewis yi ne ma mo Yefun Yesus. Kapre ji ben sane, ji yo misyar Yefun Allah bi sukduno-i nde, wo ji benbot Yefun Allah bi sukduno-i gato Yesus Kristus duno men su ne petok sor.
46009022	Sane dom, ji duno ye gato bi sukjimnut mo án mit yo nggi nde yo, ji ben ji nggwa tepsu án mone, subere ji ós ye gane brek kadit os ibit ete jammo Yefun Yesus dom et. Sane, ji duno nje yo, ji meret os sare do, ji ben ji nggwa tepsu nje mo nat ne, subere ji kar ye ne napyo ma mo Yefun Yesus.
46009023	Ji ben suk mwa ré subere yé mwa sibot os ndo gato Yesus Kristus kak ne, subere ji si ye gato jammo sukdu ne, men sino ku suk gato ndo kadit Yefun mone.
46009024	Men sino jam do, yé mwa do kas bitanding yu it yo, ye gato kas nggi wai kadit ye yi neya sor ete juara dik, bere ye ne ku hadiah mone. Sane men wergat men nggwa wa men ben suk tepsu Yefun Allah mit, tepsu ye gato kas ne wergat nggwa wa kas nggi subere an ku suk.
46009025	Ye gato fro nggwa wa simo sukkamo bitanding ye yi mone, kamdik-kamdik an wergat an nggwa subere an nggi wai kadit ye yi neya. An ben sane subere an ku hadiah gato, yo nam nde ge, ibit re. Sarewo men wergat men nggwa wa men ben Yefun bi suk-i sane sor, bere men ku suk gato kem to kapyo mato kapyo.
46009026	Sane anato ji kas subot os yo, ji kas subot os sisu ji bi sukjimnut dik wa ji mu kom mo nat gato ji iwa ji mu mone sor. Sane dom ji tepsu ye gato tut ye yi it yo, ji wergat ji nggwa subere ji tut siri wam dik yo dom nde.
46009027	Ji duno ye yi sisu ji mit dik si ji onyar dik subere án jammo Yefun Yesus bi sukduno-i. Sane kamdik-kamdik ji mewa ji nggwa petok sor, subere ji benbot sukduno ne dom. Ben sato ji gwa ji dakai subere ji tepsu pakwerut wa benbot sukduno gato ji duno ye yi su ne. Sane bere ji waii ku suk gato Yefun Allah tom su ye gato ben Yefun Allah bi suk-i ne dom, wo ji duno nje, orete ji dakai yo benbot nde, bere ji yo ku suk gato Yefun fro wa men dom nde.
46010001	Ji bi nji, ji bi nyanggon, nin napawa tomgatu men bi amui simo Musa mubot os mo pe gato kwe si sugit yo mo nde. Sugane nyotem kadum os wa án yé mwa ne sino mubot os ne sor, án mubot sem gato gum do, Sem Er ne mit.
46010002	Sane ben sato Yefun ras án mo nyotem mo sem mit ne, tepsu bi sukjimnut do, án simo Musa it.
46010003	Mo pe ne, Yefun Allah bi suktinggi bor, Yefun Allah syo sugit wa án git, ete án sino git sugit gato Yefun syo nai án ne.
46010004	Mo pe ne syur yo mo nde, sane Yefun Allah bi suktinggi bor mone. Yefun Allah ben syur syesyar kadit banbo jok, ete án sino da syur gato Yefun syo nai án dom. Banbo jok gato ós án yé gato sosa ne anato tepsu Yesus Kristus dakai.
46010005	Yefun Allah da ben suk mwa gato ndo su án, sarewo án nap sye Yefun Allah yo iwa nde. Sane anato yé mwa kwop daret mo pe gato kwe yo kom mo nde.
46010006	Suk mwa bor mone kadum os wa men subere men waii mit iwa ben suk gato ibit sato men bi amui ben ne o nde.
46010007	Sane dom men som sukdaret sato án deyo som ne o nde. We yé krom mo Yefun bi sukduno do, "Yewis ne git sugit, da nau, kamo ete som sukdaret."
46010008	Sane dom men waii ben siri su yu daret sato án deyo ben siri su yu ne o nde, we sugane yetu ge ribu musyu we sop gri kwop su kam dik yo mo sukibit gato án ben ne.
46010009	Suk gato men bi Yekwesu Yefun Yesus duyawa men ben ne, men ben nde, we tomga nyim ne án deyo ben suk gato Yefun duyawa ne, orete kwis gu ye gane kwop or.
46010010	Sane dom, men iswen Yefun sato án deyo ben nyim ne dom nde. Sugane malaikat gato gwat sukkwop ne ma gu án gato iswen Yefun kwop or.
46010011	Suk mwa gato bor mo án ne anato kadum os wa men ye yi ne. Suk mwa ne yé krombot subere tepsu suknapa wa men, we men anato ye gato kem mo bur ré sor karowa bur ré kru it.
46010012	Sane ye to nut mo an dakai do, an sa, ye gato onyar kem pe mo Yefun Yesus it yo, ndo sa an mewa an nggwa, sawe an ges satu mo os ibit o.
46010013	Suk mwa ma tik nin mit wa nin ben suk siri kadit Yefun bi os-i. Sane dom, yé mwa meret os wa nin subere ben nin ges mo os ibit. Yé mwa meret os wa nin sane sor nde, wo ye meret os wa men yetu mwa ne sino mo bur ré. Sarewo Yefun Allah ben suk su men tepsu An tom ne, An yo misyar suk mwa ne tik men mit teker eta nde. An yo misyar yé mwa meret os wa men nde, wo suk mwa ma tik men mit wa men ben suk siri kadit Yefun bi os-i mó yo, sugane Yefun Allah kak os yi wa men, subere men yo ges mo os ibit nde.
46010014	Sane ji bi nji, ji bi nyanggon gato ji jimnotku, men som sukdaret nde, men jammo sukdaret nde, wo men kas mu wé kadit sukdaret ne sor.
46010015	Ji ki sukdu ré nai nin, we ji nut do, nin anato tepsu yé gato bi sukjimnut ko. Nin dakai nutbot sukdu gato ji ki ré et.
46010016	Men ki ndo mo Yefun Allah, orete men da nau anggur, bi sukjimnut do, men sino tepsu dik mo gato men da Yesus Kristus dé ne sino, bado? Sane dom, roti gato men syat wa men git subere men napawa Yefun Yesus, men git roti ne yo, bi sukjimnut do, men sino tepsu dik mo Yesus Kristus bi rus-i, gato tepsu An kaim ne, bado?
46010017	Sangge, men sino tepsu dik, we roti ne gum dik sor re. Sane men yé mwa gato git roti gum dik ne sino, men sino tepsu kaim dik it anane.
46010018	Men nutbot ye Yahudi gato git suge ku gato yé gwat ma wa som Yefun Allah su ne. Yé gwat ma, yé gre mo bot kot gato kok mo Yefun Allah bi nu wa yé gre suge wa yé som Yefun su or wé eteyo, yé git. Yé gato git suge ku mo nat ne, án sino tepsu dik su Yefun Allah mone it.
46010019	Sane ji ndobot nin do, sugit gato yewis yi gwat ma wa som sukdaret su ne te, sugit ne bi suktinggi mó, bado nde e? Yo mo nde. Sane dom, sukdaret gato yé onyar kem mone te, bi suktinggi mó bado nde, e?
46010020	Yo mo nde, wo suk mwa gato yewis yi som ne, án yo som Yefun Allah nde, wo án som biris bi rus-i sato yerom e, aboksye e, yeyau e ne sor re. Ji bariwa nin si biris bi rus-i ne tepsu dik sane.
46010021	Men si nje da nau anggur wa napawa suk gato Yefun Yesus ben ne, ete men waii mu som biris bi rus-i digane dom, sane bere siri re. Sane dom, men git roti wa men napawa Yefun Yesus, ete men waii mu si yé git sugit wa som biris bi rus-i sino dom, bere siri re.
46010022	Men fros Yefun bi os-i si biris bi rus-i sato yerom e, aboksye e ne bi os-i sane yo, bere men ben Yefun maskwa men mone o re. Men iwa men ben An maskwa mone bado? Men anato nggi wai kadit An anato men dakai ben An maskwa mone bado?
46010023	Yé ki do, "Suk mwa ne ndo sino, men dakai ben ket men i sor." Sangge, sarewo ji ki do, suk mwa ne sino yo ós men nde. Yé ki do, "Suk mwa ne ndo sino, men dakai ben ket men í sor," sarewo suk mwa ne yo ós men kem ndo mo bur ré nde.
46010024	Men ben men bi suk-i mo bur ré yo, men nutbot men dakai bi suk-i sor nde, wo men nutbot ye yi et, men werwa men ós ye yi sor.
46010025	Suge ku gato yé so mo pasar, men git sor, men ndobot nyim dom nde. Men bi sukjimnut mo men mit do, "Men git suge ku gato yé som sukdaret su ne nde," sane bere siri re. Men misyar sukjimnut sane, men git suge ku ne sor, men fowa nde,
46010026	we yé krom mo Yefun bi sukdu do, "Bur ré si suk mwa mo bur ré sino anato Yefun Allah bi suk-i."
46010027	Sane yetu ge dik yo gato jam nde Yefun Yesus kendo men ma si an git sugit, ete men iwa si an git sino it yo, men si an git sugit gato an fro wa men git ne sor. Men bi sukjimnut mo men mit do, "Men git suge ku gato yé som sukdaret su ne nde," sane bere siri re, men misyar sukjimnut ne, men ndobot nde, men git sugit ne sor.
46010028	Sarewo yetu ge dik yo o ma frot nai men do, "Sugit ne yé som sukdaret su re," sane yo, men git sugit ne nde, we men nutbot ye ne bi kamba mone, ete men jammo ye ne bi sukjimnut mo an mit ne dom.
46010029	Ji bi sukdu-i sare do, men benbot men dakai bi sukjimnut mo men mit-i ne sor nde, wo men benbot ye yi bi sukjimnut mo an mit-i ne dom et. Bere yé deyo ki sare do, "Bei! Suma ben anato ji jammo ye yi bi sukjimnut mo an mit gato duyawa suk gato ji iwa ben ne?" Kapre ye yi bi sukjimnut sane men jammo sor.
46010030	Bere yé deyo o ki sare do, "Men ki ndo mo Yefun Allah wa sugit gato men git ne yo, suma ben anato ye yi ki men gum ibit mo sugit ne?"
46010031	Sane ji bi sukdu-i sare, nin git sugit e, nin da syur e, suk mwa gato nin ben ne sino yo, nin ben wa nin bes Yefun Allah gum kok sor.
46010032	Nin ben nin bi suk-i mo bur ré yo, nin mewa nin nggwa subere nin ben ye yi ges mo os ibit nde. Nin ben suk sane su ye mwa ne sino, ye Yahudi e, yewis yi, si ye gato sok mo Yefun Allah bi rus-i ne sino.
46010033	Nin ben nin bi suk-i tepsu ji sor. Ji wergat ji nggwa subere ji ben suk mwa ne tepsu pe gato yé mwa ne mit iwa ne sor. Ji nutbot ji dakai nde, wo ji nutbot yé mwa ne sor, subere án brek kadit os ibit ete jammo Yefun, subere án kem ndo to kapyo mato kapyo.
46011001	Nin benbot suk gato ji ben ne tepsu ji benbot suk gato Yesus Kristus ben ne.
46011002	Nin sa, nin yo mbrinket ji nde, wo nin napawa ji, nin jom sukduno gato Yefun tarubot ji wa nin petok sor. Sane ji mit iwa.
46011003	Sarewo ji iwa nin jam sukdu kwa dik yo sare do, men yebris ne sino bi Yekwesu mo Kristus; nggon bi yekwesu mo bi ya; ete Kristus bi Yekwesu mo Yefun Allah.
46011004	Yebris gato ki suk su Yefun Allah e, ki subot suktaru kadit Yefun Allah nai nje, ete an bom san wa an su yo, bere siri re, tepsu ye ne yo bes Kristus gum kok nde.
46011005	Sarewo nggon gato ki suk su Yefun Allah e, ki subot suktaru kadit Yefun Allah nai nje, ete nggon ne yo bom san wa mom su nde yo, bere siri re. Nggon ne yo bes mom bi ya gum kok nde, we nggon ne tepsu nggon gato ye kwok mom sugo or kadit re.
46011006	Sane nggon gato bariwa bom san wa mom su it yo, sa ndo sa, ye tot an sugo wé sor. Sarewo nggon gato ye tot sugo e, kwok sugo ne wé ben mom damen mone it yo, ndo sa, nggon ne bom san wa mom su sor.
46011007	Sane nggon bom san wa mom su tepsu mom bes mom bi ya gum kok anane, wo yebris yo bom san wa an su nde, we Yefun Allah ut yebris bergan tepsu Yefun Allah dakai, subere ye bes Yefun Allah gum kok mone. Sane yebris yo bom san wa an su nde,
46011008	we sare, Yefun Allah yo ut yebris kadit nggon nde, wo Yefun Allah ut nggon kadit yebris.
46011009	Sane dom, su ketke, Yefun Allah ut yebris tepsu yeos wa nggon nde, wo Yefun Allah ut nggon tepsu yeos wa yebris.
46011010	Sane nggon bom san wa mom su subere ye jam do, nggon ne sa, bes mom bi ya gum kok, mom jammo mom bi ya sor. Nggon bom san sane subere malaikat dom iwa nggon ne.
46011011	Sarewo mo men yé gato onyar kem mo Yesus Kristus, nggon yo ti mo dakai dor kadit yebris nde. Sane dom yebris yo ti mo dakai dor kadit nggon nde,
46011012	we su ketke Yefun Allah ut nggon kadit yebris, wo kadit ne o, nggon anato pe yebris. Men yetu mwa ne sino ma kadit Yefun Allah.
46011013	Nin dakai nutbot sisu ndo et, do, nggon gato ki suk su Yefun Allah ete mom yo bom san wa mom su nde, anato ndo, bado, ibit e?
46011014	Nin kem mo bur ré, yé duno nin kadit ketke do, yebris gato sugo syu teker, bere ibit re.
46011015	Wo nggon gato sugo syu, sane sa, nggon ne nut do, ndo wai o re, we Yefun Allah syo sugo syu ne nai nggon tepsu suk gato mom bom kewa mom su ne.
46011016	Sane ye to iwa duwer men mo sukdu ne mó it yo, ji ki do, misyar, we men sor nde, wo yé mwa gato onyar kem mo Yefun Yesus mo nu ari mwa ne sino simo sukdu gato men ki ne, nggon bom san wa su sor, wo yebris yo bom san nde.
46011017	Sukdu gato ji krombot ré nin yo benbot sisu ndo nde, ji yo un nin gum mo gato nin benbot sukdu ré nde. Nin ben ari, nin yo sibot sukduno gato ji duno nin su nde. Nin sum wa ben ari yo, suk gato nin ben mone yo ós nje onyar kem mo Yefun nde, wo ben nje ko kadit Yefun re.
46011018	Ketke, ji jam sukdu do, nin sum wa ben ari yo, nin wat yu, deyo duwer deyo. Ji nut do, sukdu ne sangge bayok,
46011019	we, nin deyo mit-i tara kadit nin deyo mit-i re. Sane bere men yetu wat yu sane mó re, subere nin deyo gato ben Yefun Allah bi suk-i su sangge bor wa yé mwa me tara kadit nin deyo gato bariwa Yefun Allah.
46011020	Sane nin sum nin git roti wa napawa Yefun Yesus ne yo, nin yo ben sisu sangge nde,
46011021	we nin git, nin gedik-gedik dakai mu nai sugit or kadit ye yi. Sane nin deyo yo ku sugit nde, án on de. Deyo o da nau mwa sane sor án yenau su.
46011022	Nin ben sukibit sane wa suma ne? Nin bi nu mo nde bado? Nin dakai git sugit si da syur mone sor. Nin yo bes ye gato onyar kem mo Yefun mo nu ari ne gum kok nde wa suma ne? Nin iwa nin ben ye gato yo ku suk yo mo nde damen bado? Ji ki suma nai nin ne? Sane nin nut do, ji imo nin mo suk gato nin ben ne bado? Nde re, ji bari re!
46011023	Nin yo jambot ji bi sukdu-i nde wa suma ne? We sare, sukdu gato ji duno nin su ne, men bi Yekwesu Yefun Yesus dakai tarubot ji, orete ji waii ki nai nin jam. Ji ki sukdu ne sare do, su noru gato yetu ge dik yo meret os wa gwat yeko ma wa but Yefun Yesus ne, ye yo but An nde tó, Yefun Yesus nai roti, ete
46011024	Yefun Yesus ki do, "Ndo mo Nan, Yefun Allah wa roti gato Nan syo nai men ré." Orete An syat roti ne, ete An ki do, "Ji ku anare. Ji syo Ji kaim ma kwop tepsu suktot wa sukibit gato nin ben ne. Sane nin benbot suk gato Ji ben ré subere nin napawa Ji."
46011025	Sane dom, án sino git sugit, or Yefun Yesus nai mok su nau anggur, ete An ki do, "Nau gato Ji sye wa nin ré anato tepsu Ji dé gato sye subere Ji kak os gato be wa Yefun Allah nai nin gum sok mo An bi rus-i sagato An tom ne. Nin da nau yo, nin waii ben sato Ji ben ré subere nin napawa Ji."
46011026	Sane men do git roti si men da nau anggur ne yo, tepsu men frot nai nje do, men bi Yekwesu Yefun Yesus kwop wa men it. Men ben sane sor kom mo kam gato Yefun Yesus satu ma mo bur ré o.
46011027	Sane ye to git roti si da nau wa napawa men bi Yekwesu ne, ete an yo benbot sisu an mit dik si an onyar dik nde yo, ye ne ben sukibit nai men bi Yekwesu gato bi nggwa ete dé sye wa men.
46011028	Sane men watbot men dakai mit si men onyar sisu ndo or wé, eteyo men git roti si men da nau anggur wa napawa Yefun Yesus,
46011029	we ye to ma git roti si da nau anggur ne, ete an jam nde men bi Yekwesu gato bi An nggwa wa men ne bi sukjimnut ne ware, wo an dakai si nje git roti si da nau dakai daret yo, bere Yefun Allah syo sukye nai ye ne.
46011030	Nin deyo git roti ne dakai daret, nin nutbot suk gato nin ben ne nde anato nin yé mwa kaim rere e, nin i, ete nin ge bok yo kwop re.
46011031	Wo ndo sa, men watbot men mit si men onyar sisu sangge or wé, eteyo men git roti si men da nau anggur ne. Sane bere Yefun Allah yo syo sukye nai men mone nde.
46011032	Wo Yefun Allah syo sukye nai men yo, tepsu An kwam men, subere men kwet kadit os ibit, subere kam sari ne ma Yefun Allah yo bare men tó ye gato ben sukibit mo bur ré sino mo bot gesyos nde.
46011033	Sane ji bi nji ji bi nyanggon nin sum wa nin git roti wa napawa Yefun Yesus sino yo, nin eswa yu et, deyo git nyim kadit deyo nde.
46011034	Nin dogato on de teker, sa ndo sa, nin git sugit mo nin bi nu nyim wé et. Sane bere nin sum sino it yo, nin deyo git nyim kadit deyo nde, subere Yefun Allah yo syo sukye nai nin mo suk ne nde. Sukdu subot suk yi neya, ji ba mone yo, bere ji ki rer nai nin jam.
46012001	Ji bi nji, ji bi nyanggon, ji iwa nin jam sukdu subot suktinggi gato Yefun Allah Gen syo nai men wa ben men nggiwa ben suk wa An.
46012002	Nin napawa tomgatu nin yo jam Yefun nde tó, suk yo tik nin mit wa nin mu som sukdaret gato yo du nde.
46012003	Sane ji iwa nin jam do, Yefun Allah Gen yo ben men dufo mo Yefun Yesus nde, wo Yefun Allah Gen ne sor anato ben men ki do, "Yefun Yesus anato men bi Yekwesu gato men jammo."
46012004	Suktinggi gato Yefun Allah Gen syo nai men ne ben men nggiwa ben suk mwa, sarewo suktinggi mwa ne ma kadit Yefun Allah Gen ne dik sor.
46012005	Suk gato men ben wa men bi Yekwesu ne mwa, sarewo men bi Yekwesu gato men ben suk wa ne ka dik sor.
46012006	Suk mwa gato men ben wa men bi Yekwesu ne kwa mwa yé re, sarewo Yefun Allah ka dik ne anato bi suktinggi nai men sino wa men ben suk ne.
46012007	Yefun Allah Gen syo suktinggi nai men yé gato onyar kem mo Yefun Yesus gedik-gedik ne bor wa ós men yé mwa ne sino.
46012008	Yefun Allah Gen ben men deyo nggiwa ki Yefun Allah bi suktaru wa ós kak ye yi bi sukjimnut. Or o Yefun Allah Gen dik ne ben men deyo o nggiwa ki Yefun Allah bi suktaru ne rer wa ye yi jam kom mo mit re.
46012009	Or o Yefun Allah Gen dik ne ben men deyo o nggiwa men onyar kem mo Yesus Kristus wai kadit ye yi o re. Or o Yefun Allah Gen dik ne ben men deyo o nggiwa men syun suki wé kadit ye gato i ne, sane sor ye ne ge satu.
46012010	Or o Yefun Allah Gen ben men deyo o nggiwa ben suk gato ben ye yi yeket. Or o Yefun Allah Gen ben men deyo o nggiwa jam sukdu gato Yefun Allah tarubot an, ete an ki nai ye yi jam. Or o Yefun Allah Gen ben men deyo o nggiwa watbot sukdu subere an jam dogato ma kadit Yefun Allah tara kadit sukdu gato ma kadit biris bi yekwesu bi de-i ne. Or o Yefun Allah Gen ben men deyo o nggiwa ki suk su a yi gato men jam nde. Or o Yefun Allah Gen ben men deyo o nggiwa brek sukdu gato ye ki su a yi ne rer wa men sino jam.
46012011	Suk mwa gato Yefun Allah Gen ben men nggiwa ben ne ma kadit Yefun Allah Gen ne dik sor. Yefun Allah Gen syo An bi suktinggi subot men kadik-kadik tepsu pe gato An imo.
46012012	Kapre men yetu kaim ne dik sor, mo men kaim ne, men gwes e, men syim e, men su e, men dabe e, men sugo e, men gro e, men syokwet e ne mó. Kapre suk mwa mó, men kaim ne dik sor. Kristus dom, An ka dik sor, wo yetu mwa sok mo An kaim.
46012013	Ben sato men tepsu Kristus kaim, we men sino, kapre men ye Yahudi e, yewis yi e, kapre men pakwerut e, men yé gato dakai ti mo men dakai e, Yefun Allah Gen gato bok nggwa mo men ne anato ben men tepsu Kristus kaim dik ne sor. Men sino men jam Yefun Allah Gen dik ne bok nggwa mo men pe re.
46012014	Sane men nutbot men yetu kaim ré, suk dik mone sor nde, wo suk mwa mó sato men gwes e, men syim e ne.
46012015	Sato men gwes ki do, "Ji ré syim nde re, sane it yo, ji ré yo sok mo kaim ne nde." Kapre men gwes da ki sane o, men gwes sok mo men kaim ne sor.
46012016	Sane dom, sato men dabe ki do, "Ji ré gro nde re, sane it yo, ji ré yo sok mo kaim ne nde." Kapre men dabe da ki sane o, men dabe sok mo men kaim ne sor.
46012017	Sato men kaim ne sino tepsu men gro sor re, bere men jam sukdu gato ye ki nai men sa u ne? Sane dom, sato men kaim ne sino tepsu men dabe sor re, bere men ni suk basmi sa u ne?
46012018	Suk mwa gato kom ut tok men kaim ré, mwa ne sino, Yefun Allah dakai fro bi nat wa re, tepsu pe gato An imo.
46012019	Sato Yefun ut suk dik sato men gwes mo men kaim sor re, bere men kaim gato sangge ana u ri ne?
46012020	Sane mo men kaim ne suk mwa mó, sato gwes e, syim e, dabe e, gro e ne, sarewo men kaim ne dik sor.
46012021	Sato men gro ki nai men syim do, "Ji yo mitmo nan nde," sane bere siri re. Sane dom, men su ki nai men gwes do, "Ji yo mitmo nan nde," sane bere siri dom re.
46012022	Wo sare, men kaim deyo gato men nut do, yo nggi nde, men kaim de gane men mitmo wai kadit deyi neya.
46012023	Sane dom men kaim deyo gato men yo nutbot teker nde, men kaim de gane men bes gum kok re. Men kaim deyo o gato men damen wa ne, men fro san kewa re, wo
46012024	men kaim deyo o gato men yo damen wa nde, men yo fro san kewa nde. Yefun Allah fro men kaim ne, ete men kaim deyo gato men nut do, yo ndo teker nde yo, Yefun Allah bes men kaim de ne gum kok re.
46012025	Yefun Allah bes de gato yo ndo teker nde gum kok subere suk mwa gato mo men kaim ré yo misyar de ne nde, wo suk mwa ne ben suk sino, yo wat yu nde. Sane dom, Yefun Allah bes de gato yo ndo teker nde gum kok subere suk mwa gato tara kadit yu mo men kaim ré mewa yu tepsu yu petok sor.
46012026	Sane pe dik yo mo men kaim ré ku sukye yo, tepsu men kaim sino ku sukye it. Sane dom ye bes pe dik yo mo men kaim gum kok it yo, bere suk mwa gato mo men kaim ne sino mit at wa.
46012027	Sane men sino sok mo Kristus kaim ne it. Men kadik-kadik anato tepsu Kristus syim e, gwes e, su e, dabe si suk yi neya.
46012028	Sane mo nu ari, Yefun Allah fro nje sato ré do: ketke yerasul; kedowe o, yenabi gato ki Yefun Allah bi suktaru nai nje jam; kedogri o, yeguru gato duno nje su Yefun Allah bi sukdu; or o ye gato ben suk gato ben ye yi yeket sato syun semda e ne; or o ye gato ben ye gato i ne ge kadit bi suki ne; or o ye gato ós ye yi mo sukye gato ye ne ku ne; or o ye gato fro nu ari bi suki; or o ye gato ki suk su a yi neya gato an jam nde.
46012029	Te yé bok ne sino gum yerasul bado, yenabi bado, yeguru bado? Nde re. Te yé bok ne sino nggiwa ben ye yi yeket suk gato an ben ne bado? Nde re.
46012030	Sane dom yé bok ne sino nggiwa ben ye gato i ne ge kadit bi suki ne bado? Nde re. Sane o, yé bok ne sino nggiwa ki suk su a yi neya bado? Nde re. Yé bok ne sino nggiwa brek suk gato ye ki su a yi ne wa men jam sino bado? Nde re.
46012031	Yé bok ne sino ku suktinggi wa ben suk mwa ne nde, wo ndo sa, men wergat men nggwa subere men ku suktinggi gato ndo wai kadit Yefun Allah Gen ne et. Men ben sane anato ndo, wo os gato ndo wai o re anato ji krombot mo bur ré o.
46013001	Ji ki su yetu si malaikat bi a mwa neya, sarewo ji yo bi sukjimnut sye kas subot ye yi nde yo, suk mwa gato ji ki ne yo ós nje nde. Sane bere ji anato tepsu sukbo gato yé gwa ba sye daret sor re, wo bi sukjimnut yo mo nde.
46013002	Ji duno nje su Yefun Allah bi suktaru sisu ndo yo, ji jam sukdu mwa gato ye yi jam nde yo, ji jam suk mwa kom mo mit yo, ji onyar kem mo Yefun Allah anato ji nggiwa ji syogat banbo do, "Nan mu kem mo nat yi yo o et" yo, ji do nggiwa ben suk mwa ré, sarewo ji yo bi sukjimnut sye kas subot ye yi nde yo, ji ré yo ndo wa suk yo mo nde.
46013003	Ji syo ji bi suk mwa nai ye gato yewa suk yo, ji bi ji nggwa wa yé gre mo bot, sarewo ji yo bi sukjimnut sye kas subot ye yi nde yo, suk gato ji ben ne yo ós nje nde, wokgan yo dom nde.
46013004	Ye gato bi sukjimnut sye kas subot ye yi, an ben an bi suk-i sato ré: an yo maskwa kekro nde; an ben an bi suk-i ne njep; an yo maskwa ket ye yi mo sukndo gato ye yi ku wai kadit an ne nde; an un an dakai gum nde; an yo bes an nggwa kok nde;
46013005	an yo misyar ye yi bi sukdu-i nde, wo an nutbot; an yo wergat ye yi benbot an bi sukdu-i nde; an maskwa dek nde; an grem sukmaskwa mo an mit nde.
46013006	Ye gato bi sukjimnut sye kas subot ye yi, an yo iwa os ibit nde, wo an iwa os gato ndo sor;
46013007	an yo kibot sukibit gato ye yi ben ne nde, an nutbot ye yi su sukjimnut gato ndo; an kwabom kam mo ye yi do, bere ye ne ben bi suk-i tepsu Yefun Allah mit mone tó, an yo misyar ye yi nde, wo an bi sukjimnut sye kas subot ye yi pe sor.
46013008	Men bi sukjimnut sye kas subot ye yi sor kom mo kapyo mato kapyo. Su ré yé deyo duno nje su Yefun Allah bi suktaru, sarewo kam yo tak, bere yé yo duno nje su suktaru ne o nde. Su ré yé deyo jam ki suk su a yi gato án dakai jam nde, sarewo kam yo tak, bere yé yo ben sane o nde. Su ré yé deyo jam suk mwa, sarewo kam yo tak, bere sukjimnut gane or kadit men yetu re.
46013009	Su ré men jam suk mwa yo kom mo mit kai nde. Sane dom men ki sukdu gato Yefun Allah tarubot men kom mo mit kai nde.
46013010	Sarewo kam yo tak, bere Yefun Allah ben men jam suk mwa ne sino kom mo mit, kwa yo gwet mo nde. Sane su kam ne sukdu gato men duno yu su ne men yo mitmo o nde.
46013011	Tomgatu, ji ka tepsu pa wokgan, ji ki suk tepsu pa wokgan, ji bi sukjimnut tepsu pa wokgan, ji nutbot suk tepsu pa wokgan. Ré ne ji tepsu yenggras it, sane ji yo ben suk tepsu pa wokgan o nde.
46013012	Sane dom Yefun bi suk-i gato men jam su ré anato tepsu men me men gen mo cermin gato yo ndo nde, sane men me men gen yo rer teker nde, wo kapyo tak bere men jam Yefun bi suk-i ne rer mone tó. Su ré men jam suk ne napyo sor re, wo kapyo tak, bere men jam suk mwa ne sino rer kom mo mit kai, tepsu Yefun Allah jam suk mwa ne sino subot ji dakai.
46013013	Sane su ré yo, men benbot suk gri sato ré do, men onyar kem mo Yefun Allah; men kwabom kam mo Yefun do, bere men si Yefun Allah kem ndo su yu sor; si men bi sukjimnut sye kas subot ye yi sor. Men benbot kwa gri ré petok sor. Kadit kwa gri ne, kwa gato sye wai anato men bi sukjimnut sye kas subot ye yi.
46014001	Nin wergat nin nggwa subere nin bi sukjimnut sye kas subot ye yi et. Sane dom nin mit iwa Yefun Allah Gen syo suktinggi nai nin wa ben nin nggiwa ben Yefun bi suk-i su et. Suk gato ndo wai anato Yefun Allah Gen ben nin nggiwa nin ki subot sukdu gato Yefun Allah tarubot nin wa nje jam.
46014002	Ye gato Yefun Allah Gen ben nggiwa ki suk su a yi gato ye ne jam nde, ye ne ki sukdu nai yetu nde, wo ye ne ki sukdu ne nai Yefun Allah dakai sor. Men yetu jam nde sukdu ne bi sukjimnut ware, we Yefun Allah Gen ben ye ne ki sukdu gato Yefun Allah sor ete jam.
46014003	Wo suktinggi gato Yefun Allah Gen syo nai men wa ben men nggiwa jam sukdu gato Yefun Allah tarubot men anato ndo wai. Men ki sukdu nai nje subere ós án onyar kem mo Yefun nggi wai o, subere ben án mit iwa ben Yefun bi suk-i, ete ós án kem ndo.
46014004	Ye gato ki suk su a yi ós an dakai onyar kem mo Yefun nggi wai o sor, wo ye gato ki sukdu gato Yefun Allah tarubot an ós nje mo nu ari ne sino onyar kem mo Yefun nggi wai o re.
46014005	Ji iwa Yefun Allah Gen ben nin sino nggiwa ki suk su a yi, sarewo nin nggiwa ki sukdu gato Yefun Allah tarubot nin anato ndo wai kadit de ne o re, we ye gato ki Yefun Allah bi suktaru bere ye bes gum kok wai kadit ye gato ki suk su a yi ne. Sarewo ye gato nggiwa brek sukdu gato ye ki su a yi ne mó, ete ye ne brek sukdu ne subere ós nje mo nu ari ne sino onyar kem mo Yefun nggi wai o it yo, sukdu gato ye ki su a yi ne ós men tepsu suktaru gato ye ki kadit Yefun Allah ne it.
46014006	Sane, ji bi nji, ji bi nyanggon, sato ji ba ku nin ete ji ki suk su a yi neya it yo, bere sukdu ne ós nin sa u ne? Bere nin jam nde bi sukjimnut ne ware. Sane ji ba ku nin yo, ndo sa, ji ki subot sukdu gato Yefun Allah kadum rer nai ji wa ji waii ki nai nin jam e, ji gwat sukdu gato ós nin jam Yefun bi sukdu rer kom mo mit e, ji ki subot sukdu gato Yefun Allah tarubot ji e, ji duno nin su Yefun Allah bi sukduno kwa yo subere ós nin. Ji ben sane anato ndo wai kadit ji ba ki suk su a yi gato nin jam nde bi sukjimnut ne wa re.
46014007	Sane men nutbot suk gato men kamo musik su ne sato dem sor si kecapi, suk ne yo mbau nde, wo ye kamo ba daret sor yo, bere ye jam sukos gato ye kamo babot ne sa u ne?
46014008	Sane dom, ye fuf trompet daret yo, bere je u anato fro nggwa wa mu ben sukndi su ye gato futma ne?
46014009	Sane dom, nin ki suk su a yi ne gato ye jam nde yo, bere ye jam nin bi sukjimnut sa u ne? Sukdu gato nin ki ne bere ges yak yi re.
46014010	Mo bur ré iwedewe, sangge, a mwa mó. A mwa ne sino bi sukjimnut ne mó re,
46014011	wo ji ku ye yi gato ki su bi a-i gato ji jam nde, bere ji nut mo ye ne do, ye ne tepsu yemabe mo ji bi nat-i. Sane dom, an nut mo ji do, ji anato yewis yi. Sane ji jam nde an bi sukdu-i wa re.
46014012	Ji jam do, nin sa, nin iwa nin ku suktinggi gato Yefun Allah Gen bi nai nin wa nin ki suk su a yi ne, sarewo ndo sa, nin wergat nin nggwa subere nin ben suk su suktinggi gato Yefun Allah syo nai nin wa ós nje mone subere án onyar kem mo Yefun nggi wai o et.
46014013	Sane ye gato ki suk su a yi mó yo, an ki suk su Yefun subere Yefun Allah Gen ben an nggiwa an jam an brek sukdu gato an ki su a yi ne subere ye yi jam et.
46014014	Ji ki suk su a yi nai Yefun yo, tepsu Yefun Allah Gen ben ji gen sor ete ki suk su Yefun, wo ji bi sukjimnut yo kas mone nde.
46014015	Sane ji ben suk sato suma anato ndo ne? Ji ben suk sato ré do, ji benadi su a yi tepsu ji gen ki suk su Yefun. Sane dom, ji benadi su ji bi sukjimnut ne o. Sane o, ji kos un Yefun su a yi tepsu ji gen kos ne sor. Sane dom, ji kos su ji bi sukjimnut ne o.
46014016	Sane nin un Yefun su nin gen sor yo, bere ye yi ge bok yo gato iwa jam Yefun bi sukdu sim si nin sino mone ki do, "sangge" mo nin bi sukdu ne sa u ne? Sukdu ne nin ki su a yi, sane bere yé bok ne jam nde bi sukjimnut ne wa re.
46014017	Nin un Yefun su a yi ne ndo dom, sarewo sukdu ne yo ós ye yi ne onyar kem mo Yefun nggi wai o nde, we an jam nde sukdu ne wa re.
46014018	Ji ki ndo mo Yefun Allah, we ji ki suk su a yi neya mwa wai kadit nin o re,
46014019	sarewo men sum wa men ben ari yo, ji iwa ji duno nje su kwa mumek gato nje jam rer anato ndo wai kadit ji duno nje su kwa ribu musyu dik su a yi gato nje jam nde.
46014020	Ji bi nji, ji bi nyanggon, nin nutbot suk tepsu pa wokgan nde. Mo suk gato ibit sa, nin bi sukjimnut tepsu pabom anato ndo, sarewo mo suk gato ndo yo, nin bi sukjimnut kak tepsu yenggras et.
46014021	Ye krom mo Yefun Allah bi sukdu sare do, "Men bi Yekwesu Yefun Allah ki do, 'Ye gato ki suk su a yi bere gwat Ji bi suktaru wa Ji bi rus-i mo bur ré. Sane dom, bere Ji syogat yemabe gwat Ji bi suktaru mu ki nai Ji bi rus-i. Kapre Ji da ben sane, bere Ji bi rus-i misyar Ji bi sukdu-i re.' "
46014022	Sane Yefun Allah Gen ben men nggiwa ki suk su a yi wa ós ye gato onyar kem mo Yefun ne nde, wo men ki suk su a yi wa ós ye gato jam nde Yefun ne. Sarewo Yefun Allah Gen ben men nggiwa gwat Yefun Allah bi suktaru mu wa ki nai ye gato jam nde Yefun ne nde, wo men gwat wa ós ye gato onyar kem mo Yefun ne sor.
46014023	Sane it yo, nin sum wa ben ari, ete nin sino ki suk su a yi, orete ye gato jam nde Yefun si ye gato jam Yefun bi sukdu sim sok ari si nin mone yo, bere án nut mo nin do, semda ben nin it anane.
46014024	Wo nin ki Yefun Allah bi suktaru nai yu, ete ye gato jam nde Yefun si ye gato jam Yefun bi sukdu sim si nin sum mone yo, bere sukdu gato nin ki ne pet mo sukibit gato án ben, ete án jam án nggwa mone,
46014025	or, án dakai rek án bi sukjimnut mwa gato án gurik mo án mit ne wa yé mwa mone jam. Sane sugane án is án nggwa tepsu pa wokgan, án som Yefun, ete án ki do, "Sangge, Yefun Allah kem su nin more re."
46014026	Sane, ji bi nji, ji bi nyanggon, ji bi sukdu-i anare: nin sum wa nin ben ari, nin un Yefun yo, nin deyo bes sukos e, nin deyo o duno nje e, nin deyo o ki subot sukdu gato Yefun Allah kadum rer nai nin e, nin deyo o ki suk su a yi e, nin deyo o brek sukdu gane rer wa nje jam e ne. Sarewo nin ben suk mwa ne subere yé mwa mone onyar kem mo Yefun Yesus nggi wai o sor.
46014027	Nin deyo do ki suk su a yi it yo, yetu ge we yo, ge gri yo sor ete ki suk, yo wai kadit ge gri nde. Dik yo ki bi sukdu-i nyim, orete dik yo o, orete dik yo o wari. Nin deyo ki suk su a yi, orete yetu ge dik yo waii brek sukdu ne subere rer wa yé mwa mone jam et. Sane ye gato nggiwa brek sukdu gato ye ki su a yi ne mó yo, nin deyo ki suk su a yi ne,
46014028	ondeyo, nin ki suk su a yi mone nde, wo nin kadik-kadik dakai ki suk su a yi kadit nin mit mu nai Yefun Allah sor re.
46014029	Ye gato jam sukdu gato Yefun Allah tarubot an si nin mone yo, yetu ge we yo, ge gri yo ki bi sukdu-i sor re. Ye yi gato syaretwa sukdu ne nutbot sisu ndo et.
46014030	Sane yetu ge dik yo gato kem mone jam sukdu gato Yefun Allah ben pet mo an mit ne rer it yo, ye gato ki sukdu ne not yei sane sor ye ne ki suk gato Yefun Allah kadum nai an ne et.
46014031	Sane nin sino eswa kadik-kadik ki bi sukdu-i gato Yefun Allah tarubot nin, subere nin jam sukdu ne rer, ete nin onyar kem mo Yefun nggi wai o.
46014032	Sane ye gato Yefun Allah Gen ben nggiwa ki Yefun Allah bi suktaru ne, ye ne nggiwa eswa ye yi ki bi sukdu-i, orete an waii ki an bi sukdu-i pare. Nin eswa yu, nin sino ki suk mo yu nde,
46014033	-
46014034	we, Yefun Allah bariwa yé mwa ne ki suk mo yu sor men nalar mo koirut, wo Yefun Allah iwa men jammo yu subere suk mwa kas sisu ndo. Sane dom, tepsu men yé gato onyar kem mo Yefun Yesus mo pe bok ne sino ben ne, men sum sino wa ben ari yo, nggon not sor. Nggon ki suk mo yu mo nu ari nde, wo nggon kem not ete jammo bi ya sor, tepsu sukdu gato Musa krom ne.
46014035	Nggon iwa ndobot suk it yo, mom satu mu mo nu, orete mom kibot su mom bi ya mone sor re, we nggon ki suk mwa mo yu mo nu ari, bere ibit re.
46014036	Te Yefun Allah bi sukdu bi i-ke mo nin bado? Nde re. Te sukdu ne ma kom mo nin sor re, bado? Nde re. Yefun bi sukdu-i anato men kibot mo pe bok ne sino anato men krom ne.
46014037	Sane ye gato nut do, Yefun Allah Gen ben an nggiwa ki Yefun Allah bi suktaru yo e, Yefun Allah Gen ben an nggiwa ben suk yi yo o e ne yo, an nutbot sukdu gato ji krom ne sisu ndo et, subere an jam rer do, suk gato ji krom ne anato suk gato Yefun Allah syogat men ben ne.
46014038	Sane ye gato misyar sukdu ne yo, bere men misyar ye ne sor.
46014039	Sane, ji bi nji, ji bi nyanggon, men wergat men nggwa subere men ki sukdu gato Yefun Allah tarubot men. Sane dom, men duyawa ye gato ki suk su a yi ne nde.
46014040	Sarewo men ben suk mwa mo nu ari yo, men jamwa yu, men ben suk mwa ne kas sisu ndo sor.
46015001	Ji bi nji, ji bi nyanggon, ré yo, ji iwa nin napawa sukdu subot os ndo gato Yesus Kristus kak wa men yetu ne. Tomgatu ji duno nin subot os ne mó re. Sukdu gato ji duno nin su ne nin jam mó, nin onyar kem mó re.
46015002	Nin jom sukdu subot os ndo gato Kristus kak ne anato Yefun Allah nai nin gum sok mo An bi rus-i it, wo nin yo jom sukdu gato ji ki nai nin ne pe nde yo, bere nin yo onyar kem mo Yefun ri nde, sane bere nin yo kem ndo to kapyo mato kapyo nde.
46015003	Sukdu gato ji ki nai nin ne anato sukdu gato ye yi duno ji su mó re, orete ji waii duno nin su o. Sukdu kwa gato sye ne, ye krom mo Yefun Allah bi sukdu sare do, Kristus kwop wa tot suktot mo sukibit gato men ben ne wé re.
46015004	Orge ye bi An mukri mo makwe. Or o tepsu suk gato ye krom mo Yefun Allah bi sukdu ne o do, kam we rek ete Yefun Allah sun An kadit sukkwop re.
46015005	Or o Kristus ré kadum An nggwa nai Petrus me. Or o An kadum An nggwa nai yerasul musyu dik sop we ne o.
46015006	Or o wam dik yo o, An kadum An nggwa nai yetu ka wotin mumek wai gato simo An ne. Yetu gare i-sye kem tó, wo deyo kwop re.
46015007	Orge An kadum An nggwa nai Yakobus. Or o An kadum An nggwa nai yerasul mwa ne sino.
46015008	An kadum An nggwa nai yé mwa ne, orete An kadum An nggwa nai ji dakai wari. Ji ré tara kadit yerasul yi neya, ji tepsu pabom gato bi im kem su, su mit ne tara kadit pa yi neya. Ji da tara kadit yerasul yi neya, sarewo An kadum An nggwa nai ji dom re.
46015009	Ji ré yerasul gato gum wok teker mu bur. Ji ré yo tep wa ku gum yerasul nde, we suga nyim, ji ben sukye nai ye gato onyar kem mo Yefun.
46015010	Sarewo Yefun Allah bi sukjimnut sye kas subot ji dakai yi anato An bes ji gum yerasul. Yefun Allah ben An bi suk-i ndo su ji yi anato su ré ji samok wa ben suk mwa ne ndo sino wai kadit yerasul yi neya. Ji samok wa ben suk tepsu yerasul kadit ji dakai bi suktinggi-i nde, wo kadit Yefun Allah dakai ben sukndo su ji yi, anato ji samok wa ben Yefun Allah bi suk-i.
46015011	Sane ji duno nin e, yerasul yi anato duno nin e ne, suk yo nde. Suk gato ndo wai anato men yerasul duno nin si sukdu subot os ndo gato Kristus kak ne, ete nin onyar kem mó.
46015012	Men duno nin do, Yefun Allah sun Kristus kadit sukkwop mó re. Sane nin ge bok yo ki do, ye gato kwop yo sun kadit sukkwop nde wa suma ne?
46015013	Sukdu gato ye ki do, yekwop yo sun kadit sukkwop nde, do sangge it yo, Kristus dom yo sun kadit sukkwop nde.
46015014	Sato Kristus yo sun kadit sukkwop nde yo, suk gato men duno nin su ne bere yo ós nin nde. Sane dom, sato Kristus yo sun kadit sukkwop nde yo, nin onyar kem mo Yesus Kristus yo ós nin nde.
46015015	Sane o, sato yekwop yo sun kadit sukkwop nde yo, men kidar suk subot Yefun Allah anare, we men ki do, Yefun Allah sun Kristus kadit sukkwop it. Wo sukdu gato ye ki do, yekwop yo sun kadit sukkwop nde, do sangge it yo, Yefun Allah yo sun Kristus kadit sukkwop dom nde.
46015016	Sato yekwop yo sun kadit sukkwop mo nde yo, Kristus dom yo sun kadit sukkwop nde.
46015017	Sato Kristus yo sun kadit sukkwop nde yo, sukduno gato men onyar kem mone, yo ós men nde, wo sukibit ut pe mo men tó.
46015018	Sane dom, sato Kristus yo sun kadit sukkwop nde yo, ye gato onyar kem mo Kristus, dogato kwop nyim ne, bere yo ku os wa kem ndo to kapyo mato kapyo o nde.
46015019	Sane o men yé gato kwabom kam mo Kristus do, bere An ós men kem ndo to kapyo, sarewo sato Kristus sun kadit sukkwop nde yo, Kristus os men suga men kem mo bur ré sor re, wo An yo ós men kem ndo to kapyo mato kapyo nde. Sane bere kadit yetu mwa ne sino mo bur ré iwedewe, yé mwa ne kibot men do, "Kamapa, yé bok ne sibot os gato yo mu kom mo pe yo nde, os koirut yo mo nde."
46015020	Sarewo sukdu gato sangge anato, Yefun Allah sun Kristus kadit sukkwop it. Sane mone men jam do, bere Yefun Allah waii sun ye gato kwop kadit sukkwop ne dom re.
46015021	Yetu ge dik yo anato kak os wa sukkwop ma mo bur ré wa men yetu. Sane dom yetu ge dik yo o anato kak os wa men yetu sun kadit sukkwop.
46015022	Men yetu mwa ré tepsu dik su Adam anato men kwop ne. Sane dom, men sino gato tepsu dik su Kristus bere Yefun Allah sun men kadit sukkwop re.
46015023	Bere Yefun Allah sun ye gato kwop ne tepsu pe gato An dakai fro ne. Yefun Allah sun Kristus nyim, orete tepsu bi kam-i, bere Kristus satu ma mo bur ré, ete Kristus bi yetuge-i ak mó.
46015024	Kristus satu ma mo bur ré, An sun An bi yetuge-i, orete bur kru it anane. Sugane yepasye mwa gato jom men yetu e, biris bi yekwesu gato ben men ket kwayo-kwayo e, yerom e, aboksye e ne bi suktinggi gato jom men e ne, bere Yefun Yesus nai suk mwa gane bi suktinggi wé kadit, subere suk mwa ne jammo Kristus sor. Orge Kristus syo suk mwa ne ma mo men bi Ai, Yefun Allah ne syim.
46015025	Sane Kristus jom suk mwa ne sor suk mwa gato bariket Yefun Yesus ne jammo Kristus et.
46015026	Suk mwa gato bariket Yefun Yesus ne dik yo anato suktinggi gato ben men yetu kwop ne. Suktinggi ne, Kristus bere ben ibit wari.
46015027	Ye krom mo Yefun Allah bi sukdu do, "Yefun Allah anato ben suk mwa ne jammo Kristus." Wo Yefun Allah dakai yo sok mo "suk mwa" ne nde, Yefun Allah ti dor mo nden re, wo Yefun Allah ben suk mwa ne jammo Kristus sor re.
46015028	Sane Yefun Allah ben suk mwa ne jammo Kristus. Or o Kristus, gato Yefun Allah bi Gan ne, waii jammo Yefun Allah, orete Yefun Allah dakai jom suk mwa ne or sino re.
46015029	Sane sato ye ki do, yekwop yo sun kadit sukkwop nde yo, suma ben nin yé gato mbau ku syur win ye gato kwop ne? Ye gato ku syur win ye gato kwop ne bi sukjimnut sa u ne? Sato ye kwop yo sun o nde yo, ye ku syur win yekwop wa suma ne?
46015030	Sane dom, kamdik-kamdik men dakai bi men nggwa wa men ku sukye mo Kristus bi suk-i wa suma ne? Ji bi ji nggwa, we ji jam do, bere Kristus sun ji kadit sukkwop mone tó.
46015031	Ji bi nji, ji bi nyanggon, sangge, kamdik-kamdik, bergan ye gu ji kwop rok mo gato ji ben Kristus bi suk-i, wo ji bi ji nggwa mo sukye sane sor, we ji me mo nin do, ji duno nin anato nin onyar kem mo men bi Yekwesu Yesus Kristus ne it, sane ji mit at wa.
46015032	Sato yekwop yo sun o nde yo, ji ben sukndi su yetu gato ye ki do, án tepsu suge sye gato krok mo Efesus ne, bere ós ji kem ndo mo bur ré sa u ne? Yo mo nde, wo ji jam do, bere Kristus sun ji kadit sukkwop mone tó. Sarewo sato yekwop yo sun o nde yo, men simo sukdu sare do, "Men git sugit e, men da nau e, men kamo sye sor, we bere men kwop, ete bere or mone it."
46015033	Nin jammo sukdu sukkidar daret nde. Nin karowa ye gato ben sukibit bu yo, bere sukibit gato ye ne ben ne tik nin mit, ete ri ma nin yo ben nin bi suk-i ndo ne o nde.
46015034	Su ré nin nai sukjimnut gato ndo et. Nin ben sukibit o nde. Nin deyo mone yo jam Yefun Allah nde tó, nin damen mone ete ndo.
46015035	Bere ye deyo ndobot do, "Bere Yefun Allah sun yekwop mbau satu sa u ne? Bere yekwop ne sun satu su kaim sa suma ne?"
46015036	Ye gato ki sane jam suk nde. Sukjan gro gato men jan ne i-sar ne dat, orete i-gro gan nggwar pu ete kom re.
46015037	Sukjan gro gato men jan ne sato gandum e, sukjan gro yi neya, i-gro ana men jan ne, wo sukjan nggwar gato kom ne kaim bere tara re.
46015038	Yefun Allah dakai ben sukjan ne kaim tepsu pe gato An imo. Sukjan gro mwa neya, Yefun Allah ben kaim tara kadit yu re.
46015039	Suk mwa gato kem mo bur ré, i-kaim yo tepsu yu nde: yetu kaim tara-i re, suge kaim tara-i re, ndam kaim tara-i re, boge kaim tara-i re.
46015040	Sane dom suk gato mo gu nim ne si suk gato mo bur ré kaim tara kadit yu re. Suk gato mo gu nim ne tara-i re, suk gato mo bur ré tara-i re.
46015041	Kam mo gu nim ne tara-i re, aina tara-i re, bí tara-i re. Bí mwa ne tara kadit yu re.
46015042	Sane dom, bere yetu gato Yefun Allah sun kadit sukkwop kaim tara-i re tepsu sukjan gro gato men jan ne tara kadit i-nggwar gato kom ne. Ye kaim gato budat ne mbras re, wo an kaim gato Yefun Allah sun ne bere gesyos re.
46015043	Men yetu kaim mo bur ré ibit, men kaim yo nggi nde, wo men kaim gato Yefun sun ne, bere men kaim nggi, bere men kaim ndo wai o re.
46015044	Men kaim mo bur ré, men kaim budat anare, wo men kaim gato Yefun Allah sun ne, bere gesyos. Men kaim budat mó yo, bere men kaim gesyos mó dom.
46015045	Sane ye krom mo Yefun Allah bi sukdu do, "Ye ketke gato gum do Adam, Yefun Allah ben an tepsu ye gato mbau mo bur ré," wo ye gato men kendo do Adam doga wari ne, An tepsu ye gato ben men mbau sor to kapyo mato kapyo.
46015046	Men kaim gesyos anato bor nyim mo bur ré nde, wo men kaim budat anato bor nyim. Orete men kaim gesyos ne bor wari.
46015047	Adam doketke ne Yefun Allah ut kadit bur, wo Adam kedowe ma kadit gu.
46015048	Yé mwa gato kem mo bur ré kaim budat tepsu Adam doketke kaim-i gato Yefun Allah ut kadit bur ré, wo men yé gato sok mo Kristus bi rus-i ne kaim bere tepsu Adam kedowe kaim-i ne, bere men kaim gesyos re.
46015049	Su ré men kaim ré tepsu Adam gato Yefun Allah ut kadit bur ré. Sane dom, bere men kaim tepsu Adam gato ma kadit gu mone tó.
46015050	Ji bi nji, ji bi nyanggon, ji bi sukdu-i sare: Men kaim budat ré, bere yo sok mo Yefun Allah bi de-i nde. Sane dom, men kaim budat bere mbras re, bere yo sok mo pe gato men kaim gesyos sok mone nde.
46015051	Sukdu kwa yo gato ye yi jam nde, ji ki rer wa nin jam sare do, men sino yo kwop nde, wo bere Yefun Allah win men kaim or re.
46015052	Tepsu gato trompet ba wari kai, bere men gensu Yefun Allah win men kaim kekro tepsu men gro minyap sare ge or re, we trompet ba it yo, Yefun Allah sun yé gato kwop nyim neya mbau satu su kaim gato gesyos re. Sugane dom men sino kaim tara or re, bere men kaim gesyos dom re.
46015053	Men kaim budat gato mbras ré, bere Yefun Allah win su men kaim gesyos gato bere yo mbras o nde. Men kaim gato bere kwop, bere Yefun Allah win su men kaim gato gesyos sor.
46015054	Men kaim budat gato kwop ré, Yefun Allah win su men kaim gesyos gato yo kwop o nde it yo, sugane Yefun Allah bi sukdu kwa dik yo bere bor sare do, "Suktinggi gato ben men yetu kwop ne yo nggi o nde it. Men nggi wai kadit suktinggi ne o re." Sane bere men ki do,
46015055	"Sukkwop a, nan bi suktinggi mo u ne? Sukkwop a, nan bi ri wa nan gu men kwop su ne mo u ne?"
46015056	Men ben siri kadit Musa bi sukduno anato sukkwop ku os wa gu men kwop ne. Siri gato men ben ne anato tepsu ri wa sukkwop gu men kwop su.
46015057	Sarewo men ki ndo mo Yefun Allah, we men bi Yekwesu Yesus Kristus ma kak os wa ben men nggi wai kadit sukkwop o re.
46015058	Sane, ji bi nji, ji bi nyanggon gato ji jimnotku, nin misyar Yefun nde, wo nin jom Yefun Yesus bi sukdu ne krat sor. Nin samok wa ben men bi Yekwesu Yesus Kristus bi suk-i sor, we nin jam do, suk mwa ne sino gato nin ben wa An ne yo ges yak yi nde.
46016001	Ré ne, ji krom sukdu subot sugum gato nin sum wa ye Kristen. Ji kiwa nin benbot sukdu gato ji duno yé gato onyar kem mo Yefun Yesus mo bur Galatia su ne.
46016002	Aridik-aridik bi kam futmo, nin kadik-kadik wat sugum wa nin ós ye Kristen yi su ne. Ye gato ku sugum mwa, wat mwa, wo ye gato ku sugum wokgan, wat wokgan, nin grem mo pe gato dor. Nin grem sugum mone ndek sor ji ba ku nin mone et, subere ji kom mone yo, men yo werwa sum sugum o nde.
46016003	Ji ba kom mone yo, bere ji fro ye gato nin dakai imo ne wa gwat sugum ne mu mo Yerusalem, ete ji krom surat wa án gwat su sugum ne.
46016004	Mone men nai sukjimnut do, ji si dom it yo, bere ji si án mu sino.
46016005	Bere ji ba ku nin mone. Ji ba ku nje mo bur Makedonia nyim, orete ji ba ku nin mone.
46016006	Bere ji si nin kem mone kam bok yo rek bado, ji si nin kem mone sor nden dek kom mo aina bok yo, orete ji mu bado, ji yo jam ri nde tó. Ji do mu o it yo, bere nin ós ji mu mo nat yi gato ji mu mone o.
46016007	Ji bariwa ji ba ku nin wikgan sor, ete ji mu kadit nin, wo men bi Yekwesu Yefun Yesus imo yo, bere ji si nin kem nam gan mone.
46016008	Sarewo su ré yo, ji kem mo kota Efesus sor, kam sye Pentakosta ré or et,
46016009	we, kapre yé mwa duwer ji, Yefun kak os wa ji ben An bi suk-i gato ós nje more tó.
46016010	Timotius ba ku nin it yo, nin mewa an sisu ndo, subere an yo nokwa suk daret nde, we an ben men bi Yekwesu Yefun Yesus bi suk-i, sato ji ben Yefun bi suk-i ne dom.
46016011	Nin ge dik yo misyar an dom nde, wo nin sino ben sukndo su an. Nin ós an satu ma ku ji more sisu ndo, we ji kem kret an si ye deyo gato onyar kem mo Yefun gato si an ma ne.
46016012	Ji krom sukdu subot men bi nji gato gum do Apolos do, wam bok yo ji syogat an si ye gato onyar kem mo Yefun gato ós an, subere yé bok ne ba ku nin mone ware, Apolos yo fro nggwa wa an ba ku nin mone nde tó. Sarewo kapyo tak, Yefun kak os wa an yo, bere an ba ku nin mone tó.
46016013	Nin mewa nin nggwa, nin onyar kem mo Yefun Yesus, nin misyar Yefun nde, wo nin jom An bi sukdu ne krat sor. Nin ben suk su nin nok nde, nin ti krat sor.
46016014	Nin bi sukjimnut sye kas subot nje mo suk mwa gato nin ben ne sino.
46016015	Nin jam do, sangge, Stefanus si bi nggon si bi pa ne, án sino tepsu ye gato onyar kem mo Yesus Kristus nyim kadit ye yi mo bur Akhaya. Án ben Yefun Allah bi suk-i, án ben suk wa ós ye gato onyar kem mo Yefun Yesus mone.
46016016	Sane ji kiwa nin jammo yenggras gato ben bi suk-i sane. Sane dom, yé mwa ne sino gato si men tepsu dik wa ben Yefun bi suk-i sane yo, nin jammo sor.
46016017	Ji iwa Stefanus, Fortunatus si Akhaikus ma ku ji more. Kapre nin yo ma ku ji nde, an ka gri ne ma ku ji win nin re.
46016018	An ka gri ben ji sane sor ji mit ndo re, sagato an ka gri ben su nin mone re. Ye ga sane yo, ndo sa, men bes an gum kok sor.
46016019	Yé mwa gato onyar kem mo Yefun Yesus gato kem mo bur Asia ki ndo mo nin sino. Akwila si Priskila si ye gato onyar kem mo Yefun Yesus gato sum mo an we bi nu ne ki ndo mwa mo nin sino gato bi Yekwesu tepsu men ne.
46016020	Nin bi nji, nin bi nyanggon gato kem more ki ndo mo nin dom. Men ku yu it yo, men i yu tepsu men yedik mo Yefun Allah bi rus-i et.
46016021	Ji gato gum do Paulus ki ndo mo nin. Ji dakai krom sukdu wokgan mo bur ré wa nin.
46016022	Yefun Allah ete dufo mo ye gato yo bi sukjimnut sye kas subot men bi Yekwesu Yefun Yesus nde. Men bi Yekwesu, Nan ete ma kekro sor!
46016023	Men bi Yekwesu Yefun Yesus ete mewa nin sino mone sor.
46016024	Nin yé gato bi Yekwesu mo Yesus Kristus ne, ji bi sukjimnut sye kas subot nin sino. Sangge. Ndo mo nin sor, kadit Paulus
47001001	Ji gato gum do Paulus, gato Yefun Allah bes gum yerasul wa ben Yesus Kristus bi suk-i, ji si men bi nji, Timotius men ka we anato krom surat ré wa nin. Men ka we krom sukdu ré wa nin yé gato onyar kem mo Yefun Yesus mo kota Korintus. Men ka we krom sukdu ré wa nin sor nde, wo men ka we krom sukdu ré wa Yefun Allah bi rus-i mo bur Akhaya ne sino dom.
47001002	Men bi Ai, Yefun Allah si men bi Yekwesu Yesus Kristus ete mewa nin, Yefun Allah si Yesus Kristus ete uttok nin petok sor.
47001003	Men bes men bi Yekwesu Yesus Kristus bi Ai, Yefun Allah ne gum kok. Men bi Ai mo gu ne dakai jimnotku men ndo nde. Yefun Allah mewa men mo sukye mwa ne sino gato men ku ne.
47001004	Yefun Allah ben men nggi mo sukye mwa gato men ku ne sino, subere men nggiwa men waii mewa ye yi neya mo sukye mwa gato yé ne ku dom re. Bere men mewa yé ne tepsu Yefun Allah mewa men re.
47001005	Men ku sukye tepsu Kristus ku ne wam bok yo mó re. Sane Yesus Kristus mewa men kadit sukye mwa gato men ku ne dom.
47001006	Men ku sukye, men bi sukjimnut waiyu mone it yo, bere nin ku sukndo mone, we sukye ne ben men anato men nggiwa men mewa nin mo sukye gato nin ku ne, ete men ós nin kem ndo. Yefun Allah mewa men mo sukye gato men ku ne, subere men nggiwa men waii mewa nin mo sukye gato nin ku ne. Sane kom mo rut, nin ku sukye tepsu men dom ku ne yo, bere nin bi sukjimnut yo waiyu mo sukye ne teker nde, wo Yefun Allah ben nin nggi. Sane nin ku sukye yo, bere nin nggiwa nin misyar Yefun nde, wo nin simo An pe sor.
47001007	Men jam do, nin do ku sukye tepsu men ku ne yo, bere Yefun Allah mewa nin mo sukye ne, tepsu Yefun Allah mewa men mo sukye gato men ku ne dom. Sane men kwabom kam mo Yefun Allah sare do, bere Yefun Allah mewa nin mo sukye ne sisu sangge sor tepsu An mewa men re.
47001008	Sane men bi nji, men bi nyanggon, men iwa nin jam sukdu subot sukye gato men ku mo bur Asia. Mone men ku sukye ndo nde, men yo nggi o nde, sane sor men yo iwa kem mo bur ré o nde.
47001009	Sangge, men nut do, bergan ete yé gu men kwop sor. Sarewo men ku sukye ne subere kak men bi sukjimnut, subere men bi sukjimnut sye mo men dakai bi suktinggi-i ne o nde, wo men bi sukjimnut sye mo Yefun Allah bi suktinggi-i ne sor. Yefun Allah bi suktinggi-i ne sa, men me bor mo gato Yefun Allah sun ye gato kwop kadit sukkwop. Sane sukye ne ós men subere men bi sukjimnut brek kadit men bi suktinggi-i kem mo Yefun Allah bi suktinggi-i gato bor mone.
47001010	Yefun Allah mewa men kadit yé gato werwa gu men kwop mó re. Sane dom, su kam sari ne ma, bere Yefun waii mewa men kadit yé gato werwa gu men kwop mone o tó. Men kwabom kam mo Yefun sare do, bere An mewa men kadit sukye mwa ne sor.
47001011	Sane nin ós men dom, nin ki suk su Yefun wa men et, subere Yefun Allah mewa men tepsu nin si yé mwa neya benadi wa men ne. Sane bere Yefun Allah ben sukndo su men, ete bere nin si yé mwa ne sino un Yefun Allah mone.
47001012	Men dakai un men dakai wokgan, we men dakai jammo men bi sukjimnut gato ndo mo men mit sare do: Men ben men bi suk-i su yé mwa mo bur ré sa, Yefun Allah ben men nggiwa men ben men bi suk-i sisu ri-roi sor, sukibit yo ut mo men nde. Sane dom, men ben men bi suk-i su nin ndo wai kadit ne o re. Men ben men bi suk-i ne, men yo nai men bi sukjimnut-i mo yetu gato jam suk mwa mo bur ré bi sukjimnut-i nde, wo Yefun Allah ben sukndo su men anato An ben men nggiwa men ben suk gato ndo su nin re.
47001013	-
47001014	Sukdu gato men krom mo surat ré, men krom ri-roi sor, men yo kidar nin nde, nin dakai baca ete bere sukdu ne rer wa nin jam re. Su ré nin jam men yo ri nde tó, sarewo ji kwabom kam mo nin sare do, bere nin jam men kom mo mit re, subere su kam gato men bi Yekwesu Yesus Kristus satu ma mo bur ré yo, bere nin bes men gum kok mo suk gato men ben ne tepsu men bes nin gum mo suk gato nin ben ne dom.
47001015	Ji jam do, sangge, bere nin un men mone, sane anato ji fro nggwa wa ji ba ku nin mo kota Korintus nyim wé kadit ji ba ku nje mo kota yi neya, subere ji ku os wa ji duno nin mone nap dik sor nde, wo ji do satu ma more it yo, ji duno nin nap kedowe mone dom.
47001016	Ji nut do, ji mu mo bur Makedonia yo, ji ba ku nin nyim, ji duno nin mone. Or o, ji satu ma kadit Makedonia o yo, ji nut do, ji ba ku nin wam dik yo o, ji duno nin mone wam dik yo o, sane bere wam we it anane. Ji do satu ma it yo, ji mitwa nin ós ji mu mo bur Yudea.
47001017	Ji fro os ré, ji nutbot sisu ndo re, ji yo fro daret nde, sarewo suk yo kwawa ji, sane ji yo sibot os gato ji fro ne nde. Nin nut do, ji fro os ré daret anato ji yo ba ku nin tepsu ji fro nde, bado? Yo mo nde. Ji fro os ré tepsu yetu mo bur ré fro bi os-i bado? Nde re. Yetu yo nai bi sukjimnut ne dik nde, wo bi sukjimnut ne we, bergan an ki do, "Sangge, bere ji ba ku nin," sarewo bergan yo o, ete an ki o do, "Nde re, ji yo ba ku nin nde."
47001018	Tepsu Yefun Allah ki bi sukdu-i ne ri-roi sor, sane ji ki ji bi sukdu-i ri-roi nai nin, ji ki do, "Sangge, ji ba," yo, bere ji ba re, wo ji ki do, "Nde re, ji yo ba nde," yo, bere ji yo ba nde re.
47001019	Ji ki ji bi sukdu-i ri-roi, we Yefun Allah bi Gan, Yesus Kristus ki bi sukdu-i ri-roi dom. Ji si Silas si Timotius, men ka gri anato ki sukdu subot Kristus nai nin jam. Kristus ki An bi sukdu-i do, "Sangge," orete bergan An ki do, "Nde re," sane mo nde. Yesus Kristus ben An bi suk-i su sukjimnut we nde, wo An ki do, "Sangge," petok sor.
47001020	Sane suk mwa ne sino gato Yefun Allah tom su men, Yefun ki do, suk mwa ne "Sangge," mo suk gato Kristus ben ne re. Men me suk gato Yesus Kristus ben, sane men ki do, suk gato Yefun Allah tom su men ne "Sangge," bere Yefun benbot re, anato men bes Yefun Allah gum kok mone.
47001021	Yefun Allah dakai anato kak os wa men sisu nin sino subere men yo misyar Yefun nde, wo men jom Yesus Kristus bi sukdu ne krat sor. Men si nin sino si Yesus Kristus tepsu dik it. Yefun Allah bes men sino tepsu An bi rus-i subere men ben An bi suk-i.
47001022	Yefun ben sato syut suk yo yawa men tepsu An hiwa men subere yé jam do, men anato sok mo An bi rus-i it. An bok An Gen mo men mit re, sane men jam do, sangge, men sok mo An bi rus-i, ete suk mwa gato An tom su men ne, bere An ben su men mone tó.
47001023	Yefun Allah jam ji kom mo mit re. Yefun Allah dakai jam do, su gabere ji yo satu ba duno nin mo kota Korintus o nde, we ji bariwa ji ben sukye nai nin, ji bariwa ji ndantom nin mo sukibit gato nin ben ne, we bere ji ben nin bi sukjimnut waiyu mone o re. Sane ji nai sukjimnut do, ji yo ba ku nin nde.
47001024	Ji yo wergat nin subot sukduno gato nin jom tepsu ye gato onyar kem mo Kristus ne nde, we ji jam do, nin jom An bi sukduno-i ne krat it. Wo ji duno nin subere nin mit at wa Yefun bi os-i mwa o kadit nyim ne o re.
47002001	Sane ji dakai nut mo ji syidem do, ji yo ba ku nin o nde yei, sawe ji do ba ku nin mone yo, bere ji ndantom nin ete ben nin sino bi sukjimnut ibit teker o re. Or o nin waii ben ji bi sukjimnut ibit mone dom re.
47002002	Ji do ben nin bi sukjimnut ibit it yo, bere je u anato ki sukdu gato ndo wa ós ji ne? Bere nin bariwa re. Ji do ben nin bi sukjimnut ibit it yo, sane bere nin ki sukdu wa ós ben ji mit ndo sa u ne?
47002003	Sane ji yo ba nde tó, ji krom surat dik yo wa nin nyim wé et, subere nin kwet kadit os ibit, subere ji do ba ku nin it yo, nin sibot os ndo sor. Sane bere nin yo ben ji bi sukjimnut ibit mone nde, wo nin ben ji mit at mo suk gato nin ben ne sor, we ji jam do, sangge, ji mit at mó yo, bere nin si ji mit at sino dom.
47002004	Ji krom surat gato nyim wa nin ne, ji nutbot nin ndo nde, ji baoku nin, ji wo, ji gro rom sye wa nin, ji nutbot nin ware, ji kaim rere mone. Sane ji krom surat gato nyim ne wa ben nin bi sukjimnut ibit nde, wo ji krom surat ne wa kak nin bi sukjimnut subere nin jam do, ji bi sukjimnut sye kas subot nin ndo nde.
47002005	Yetu ge dik yo ben sukibit gato ben yetu ge dik yo o bi sukjimnut ibit mó it yo, suk ne yo kom mo ji teker eta nde, wo sukibit ne ben sato syimfar nin sino mo Korintus sor. Sukibit ne yo syimfar nin sino kai nde, wo sukibit ne syimfar nin ge bok yo sor re.
47002006	Ye gato ben sukibit ne, nin yé bok ne sino syo sukye nai an tepsu sukibit gato an ben ne mó re, sane tut mone, tep it.
47002007	Sane yo, su ré nin maskwa an mo sukibit gato an ben ne o nde, nin nutbot o nde, wo nin bidek an subere an yo mas tut mone teker eta o nde.
47002008	Sane ji kiwa nin ben sukndo su an et, subere an jam do, nin jimnotku an sisu sangge.
47002009	Suga nyim ne ji krom surat dik yo wa nin, subere ji me mone do, nin ben nin bi suk-i sa u ne? Nin benbot suk gato ji krom mone bado, nde e? Ji iwa ji me mone do, nin syo sukye nai ye gato ben sukibit ne bado, nde e?
47002010	Nin maskwa nje mo sukibit gato ye ne ben ne o nde, nin nutbot sukibit ne o nde yo, sane bere ji dom yo nutbot sukibit ne o nde. Sane ji ki do, ji yo nutbot sukibit gato ye ne ben ne o nde yo, ji tom mo Kristus gwem do, ji dom yo nutbot sukibit ne o nde it, subere ji ós nin mone.
47002011	Ji ós nin sare do, ji yo nutbot sukibit ne o nde, subere biris bi yekwesu yo ku os wa ben kidar men nde, we men jam an bi os-i ware.
47002012	Ji mu mo kota Troas wa ji kibot os ndo gato Kristus kak wa men yetu ne. Ji mu kom mone sa, Yefun Yesus kak os wa ji kibot sukdu mone.
47002013	Sarewo ji bi sukjimnut waiyu mone tó, we ji yo ku men bi nji, Titus mone nde. Ji iwa ku Titus subere ji jam sukdu subot nin, ye Korintus, ware, ji yo ku Titus mone nde. Sane ji ki nai nje mone do, ji mu mo bur Makedonia o et, orete ji mu kadit án re.
47002014	Men ki ndo mo Yefun Allah, we An gwat men tepsu Kristus bi rus-i gato An but ne ma wa yé mwa neya sokwa ete bes Kristus gum kok mone. Yefun Allah nai men wa men ki sukdu subot Yesus Kristus frekbot peyo-peyo. Men ki sukdu ne frekbot pe mwa ne tepsu nofuf gwat suk gato grik ndo frekbot peyo-peyo.
47002015	-
47002016	Men ki sukdu subot Yesus Kristus frekbot nje mó re, we men anato tepsu suk gato Kristus gre gato i-bu ne grik, ete grik ne kom mo Yefun Allah gwem, Yefun Allah iwa re. Ye gato bere ges mo bot gesyos su kam sari ne ma yo, án nutbot sukdu gato men ki frekbot nje ne do, sukdu ne basmi kwik tepsu suk gato kwop ne mukri basmi. Sarewo ye gato sok mo Yefun Allah bi rus-i ne, án nut do, sukdu gato men ki ne tepsu suk gato grik ndo. Je u anato nggiwa ki sukdu frekbot nje tepsu suk gato grik ndo ré ne? Bergan men yo ku ye yo gato sane nde go!
47002017	Men ki subot Yefun Allah bi sukdu-i yo, men meret sugum su dom nde, tepsu yé mwa neya ben ne. Men ben sane nde, wo men sok mo Kristus bi rus-i anato men ki subot Yefun Allah bi sukdu-i ri-roi sor, Yefun dakai jam re. Men anato ye gato Yefun Allah bes wa ki Yefun bi suktaru nai nje jam re.
47003001	Nin nut do, men bes men nggwa kok anare bado? Sane nde. Nin mitwa yé krom surat subot men tepsu ye deyo krom ne subere nin imo men ba duno nin mone bado? Men mitwa nin krom surat subot men subere ye yi neya mit iwa men mu duno án mo án bi nat-i bado? Sane nde, we
47003002	suk gato nin dakai ben bor ne anato tepsu surat subot men ne it. Surat ne, ben sato nin krom mo men mit it. Yé mwa ne sino ma baca, yé mwa ne jam re, ye yo mitmo surat gato ye krom mo kertas det nde.
47003003	Yé mwa neya me sukndo gato nin ye Korintus ben ne. Sukndo gato nin ben ne anato tepsu surat subot men. Surat ne anato ma kadit Kristus. Kristus yo krom surat ne su tinta nde, wo Yefun Allah Gen gato gesyos anato krom surat ne. An yo krom mo jok gato ye krom suk mone nde, wo An krom mo men yetu mit.
47003004	Sangge, suk gato men duno nin su ne bor mo sukndo mwa gato nin ben ne, men dakai jam re. Men sok mo Yesus Kristus bi rus-i anato men jam do, suk gato men duno nin su ne ós nin re, Yefun Allah dakai jam re.
47003005	Men dakai yo nggiwa ben suk yo bor wa nin me mone nde, wo Yefun Allah anato ben men nggiwa men ben suk mwa ne su nin sino re.
47003006	Yefun Allah anato ben men nggiwa men gwat sukdu subot os be gato Kristus kak wa men ne. Os be bi sukduno-i yo tepsu sukduno gato kam nyim Musa krom ne nde, wo sukduno be ne ma kadit Yefun Allah Gen. Sukduno nyim ne gwat sukkwop wa men, wo sukduno be gato men jam kadit Yefun Allah Gen ne sa, bere kak os wa men mbau to kapyo mato kapyo.
47003007	Musa gwat sukduno gato gwat sukkwop wa men ma ne. An gwat sukduno gato Yefun Allah krom mo jok subot os nyim gato Yefun Allah fro wa ye Israel ne ma. Musa gwat sukdu ne ma sa, Musa gro rer teker, rer yor gat ye Israel, ye Israel yo sokme yenggras ne ndo nde. Suk gato ben Musa gro rer ne napyo da or kadit an, sarewo ye Israel gro yó wa sokwa yenggras ne tó. Sane Yefun Allah Gen bi suktinggi bor su kam gato Musa gwat sukdu subot os nyim ne, sarewo
47003008	os be gato Yefun Allah Gen kadum nai men subot Yesus Kristus ne sa, os be ne ma su bi suktinggi sye wai kadit os nyim ne o re.
47003009	Os nyim gato gwat sukkwop wa men yetu ne da ndo yé, sarewo os be gato Yefun Allah kak wa men gum sok mo An bi rus-i ne ndo wai kadit ne o re.
47003010	Os gato men nut suga nyim neya do, ndo yé, ré ne, yo ndo o nde, we os be gato bor wari ré anato ndo wai kadit os nyim ne o re.
47003011	Os nyim gato kem su men sareya sor, ete or re, ma su suktinggi gato ndo yé. Sane yo, os be gato kem pe su men sa, ma su bi suktinggi mwa, ndo wai kadit ne o re.
47003012	Men bi sukjimnut kem pe mo os be ne it, sane anato men werwa men ki subot os ne sor. Men yo nyuwa men ki subot os ne mo nde, wokgan yo dom nde.
47003013	Men yo ben men bi suk-i tepsu Musa nde, Musa ak san det wa an gro subere ye Israel yo me an gro gato rer ne nde, sane sor suk gato rer ne or kadit an, wo os be ne rer ku nje pe sor, sane men kibot petok sor, men nyuwa nde.
47003014	Sarewo ye Israel bi sukjimnut yo kak nde, sane sor kom mo kam ré. Án baca subot os gato nyim ne sa, ben sato san det ne kewa án bi sukjimnut tó, án jam nde os nyim bi sukdu-i ne ware. San det kem pe mone, wo án sok mo Yesus Kristus bi rus-i it yo, bere Yefun kak san det ne wé re.
47003015	Su kam ré, ye Israel baca Musa bi sukduno-i yo, ben sato san det ne kewa án bi sukjimnut ne tó anato án bi sukjimnut yo kak nde.
47003016	Sarewo ye to bi sukjimnut brek ma kem mo Yefun it yo, san det ne sombok kadit ye ne, bere an bi sukjimnut kak mone o re.
47003017	"Yefun," gato men kibot more anato, "Yefun Allah Gen." Mo pe gato Yefun Allah Gen mó yo, sukibit yo jom men o nde, Yefun sombok men wé kadit re.
47003018	Sane su ré san det yo kewa men ye Kristen o nde. Yefun Allah Gen bi suktinggi gato rer kas ma pet tok men orete yo, suktinggi gato rer ne waii kas kadit men o, suktinggi ne waii mu tok ye yi neya dom. Or o, Yefun Allah Gen ne bi suktinggi gato rer ma mo men ne, anato ben men win men bi sukjimnut wokgan wokgan sane sane sor, kom mo rut yo, men bi sukjimnut-i tepsu Yefun bi sukjimnut-i ne or re. Suktinggi ré ma kadit Yefun Allah Gen gato tepsu men bi Yekwesu.
47004001	Yefun Allah dakai jimnotku men anato An bes men wa men gwat Yefun bi sukduno-i mu ki nai nje jam. Sane men misyar wokgan yo dom nde, men kibot sukdu ne petok sor.
47004002	Men duno nje yo, men yo gurik os gato sangge kadit nje nde. Men do ben sane bere men damen mo koirut o re. Sane men duno nje yo, men yo meret os mone dom nde, men bariwa re. Men yo ki subot Yefun Allah bi sukdu-i brek tara kadit An bi sukdu gato sangge ne nde, wo Yefun Allah dakai jam do, men ki subot An bi sukdu-i ne ri-roi sor, subere yé mwa ne sino onyar kem mo men bi sukdu-i re.
47004003	Men da ki subot os ndo gato Yesus Kristus kak wa men yetu ne nai nje jam, sarewo yé deyo gato bere ges mo bot gesyos, yé ne bi sukjimnut yo kak wa but sukdu ne nde.
47004004	Yé gato jam nde Yefun yo, bere án yo but sukdu ne ri nde, we biris bi yekwesu gato bes nggwa kok ete werwa jom yetu mo bur ré ne rai yé ne bi sukjimnut-i ne krat mo ndendu bi suk-i re. Sukdu subot os ndo gato Yesus Kristus kak wa men yetu ne bi suktinggi bor mo bur ré tepsu sukru sye wa men, Kristus kadum Yefun Allah rer wa men jam, sarewo biris bi yekwesu ben suk yawa yé gato jam nde Yefun ne anato yé ne yo jambot sukdu ne nde.
47004005	Sukdu gato men ki subot ré, men bes men nggwa tepsu yekwesu mone nde, wo men ki subot Yesus Kristus, An anato men bi Yekwesu, men anato tepsu An bi pakwerut wa men ós An bi rus-i sato nin.
47004006	Yefun Allah ki bi sukdu-i do, "Nyot rer ku pe gato ndendu ne et," sane Yefun Allah anato tepsu rer gato ku men mit re, anato men tepsu An bi pakwerut. Rer ne ku men mit, ete kak men bi sukjimnut subere men jam Yefun Allah bi suktinggi gato bor mo Yesus Kristus sugato An gwat os be ne ma.
47004007	Sarewo men anato tepsu sukbo bur ndak gato Yefun Allah bok bi suktinggi mó. Sukbo ne yo nggi nde, men kaim dom yo nggi nde, wo Yefun bok bi suktinggi mo men kaim subere yé jam do, suktinggi ne yo ma kadit men dakai nde, wo suktinggi gato nggi wai ne ma kadit Yefun Allah ka dik sor.
47004008	Or o, men ku sukye mo men kaim, yé ben sukye nai men ket kwayo-kwayo, sarewo sukye ne yo ben men ibit mo koirut nde. Sukye ne da waiyu men, sarewo men yo misyar sukdu gato men ki subot ne nde, wo men ki subot Yesus Kristus bi sukdu-i pe sor.
47004009	Yé mwa da maskwa men, sarewo Yefun Allah yo misyar men nde re. Yé da gwa men ges gwa bur, sarewo men yo kwop nde.
47004010	Sukye gato Yesus Kristus ku ne sor kom mo An kaim-i kwop ne, men waii ku sukye sane mo men kaim-i petok sor. Men ku sukye mo men kaim budat tepsu Yesus Kristus ku ne subere men ben men bi suk-i mo bur ré tepsu Kristus ben An bi suk-i bor wa yé mwa me.
47004011	Men kem mo bur ré men ku sukye, we men ben Yesus Kristus bi suk-i, karowa men kwop rok sane pe sor. Men ku sukye mo men kaim budat tepsu Yesus Kristus ku ne subere men ben men bi suk-i mo bur ré tepsu Kristus ben An bi suk-i bor wa yé mwa me.
47004012	Sane men ben Yesus Kristus bi suk-i sa, bergan men kwop rok mone, wo nin sa, nin jammo sukdu gato men ki ne anato nin kem ndo mone o re.
47004013	Men ben Yefun bi suk-i sa, men nutbot suk gato ye krom mo Yefun Allah bi sukdu sare do, "Ji onyar kem mo os gato Yefun Allah tom su men ne anato ji iwa ji ki subot os ne." Men dom, onyar kem mo os be gato Yesus Kristus kak wa men ne, sane anato men kibot os ne su men mit dik si men onyar dik sor.
47004014	Men iwa men kibot os ne, we men jam do, Yefun Allah sun Yesus Kristus kadit sukkwop. Sane tepsu Yefun Allah sun men bi Yekwesu Yesus Kristus bere An waii sun men si nin sino kadit sukkwop, ete An gwat men sino mu kom mo Yefun Allah bi nat-i ne, men jam ware. Sane men iwa men ki subot Yefun bi os be ne.
47004015	Men iwa men ki subot os ne bi sukdu-i subere nin ku os gato ndo mone. Sane o, bere sukdu subot os ndo ne, gato Yefun Allah dakai syo yi nai men, bere yé mwa waii jammo sukdu ne o, ete mone bere yé mwa ne un Yefun sane sor, yé bes Yefun Allah gum kok wai o re.
47004016	Sane men ki subot Yefun Allah bi sukdu-i gat sor, men yo misyar nde. Men da kridek ré yo nggi nde, bere ibit o re, sarewo men da gesyos sa, kamdik-kamdik nggi wokgan yo o, wokgan yo o, sane sane sor bere kom mo koirut men da gesyos nggi wai o re. Sane men kwabom dek subot sukye gato men ku ne nde.
47004017	Sukye wokgan gato men ku su ré, su kam sari ne ma bere kak os wa gwat men mu kem mo pe gato gesyos gato ndo wai o re. Sane men kem mo bur ré yo, men nut do, sukye gato men ku ne, suk yo nde, we bere men kem gesyos mone tó.
47004018	Sane men bi sukjimnut sye mo sukye gato men ku mo bur ré nde, wo men bi sukjimnut sye mo suk gato bere men ku mo gu, gato men yo me su men gro nde tó, we suk gato men me su men gro ne, bergan sor eteyo or wé kadit men o re, wo suk gato men yo me su men gro nde tó, bere kem to kapyo mato kapyo.
47005001	Men kaim ré tepsu nu ti gato men kem mó, mo bur ré. Sane men jam do, nu ti ne ye do rus wé it yo, bere Yefun Allah fro nu be wa men mo gu. Yetu yo nggo nu mo gu nde, wo nu gato Yefun Allah dakai fro wa men mone bere kem krat to kapyo mato kapyo.
47005002	Men kem mo nu ti gato mo bur ré sa, men nutbot ndo nde, wo men syau wa men mu kem mo nu gato mo gu ne et.
47005003	Nu mo gu ne tepsu men kaim be gato gesyos.
47005004	Men da kridek ne tepsu nu ti wa men kem mó, mo bur ré. Men kem mone tó, men nutbot ndo nde, we men kem mone yé teker wa men. Men yo iwa men kwop kadit men kaim budat ré nde, wo men bi sukjimnut sye wa men kaim be gato ma kadit gu win men kaim budat ré et, subere men kaim be gato gesyos win men da kridek wé re.
47005005	Yefun Allah dakai anato fro kaim dobe ne wa men. Yefun Allah syo An Gen ma mo men mit subere men jam do, sangge, suk gato An fro ne, bere men ku mone sor.
47005006	Sane men bi sukjimnut kem pe mo suk gato Yefun Yesus fro wa men ne petok sor. Men jam do, men kem mo bur ré tó yo, men kem os syu kadit nu gato Yefun fro mo gu wa men si An kem mone.
47005007	Sane men kem mo bur ré tó, men ben men bi suk-i yo, men nai sukjimnut mo suk gato men me su men gro nde, wo men onyar kem mo Kristus, men nai sukjimnut mone, ete ben men bi suk-i tepsu An mit ne sor.
47005008	Sane men bi sukjimnut kem pe mo suk gato Yefun fro wa men ne. Men iwa men sombok kadit men da kridek ré, ete men si Yefun sino kem mo nat gato An fro wa men ne.
47005009	Sane anato kapre men kem mo bur ré o, men kem mo gu nim ne o, men wergat men nggwa subere men ben suk tepsu Yefun mit sor,
47005010	we su kam gato Kristus ma ne, bere An ndobot men yetu mwa ne sino. Mone yetu gedik-gedik ku suk tepsu suk gato án ben mo bur ré. Men yé gato ben sukndo, bere men ku suk gato ndo mone, wo yé gato ben sukibit, bere yé ne ku sukye mone.
47005011	Men sa, men nyuwa men bi Yekwesu Yefun Yesus. Men jam do, men ben sukibit yo, bere men ku sukye mone. Sane anato men wergat ye yi neya subere yé mwa ne brek ete jammo Yefun et. Yefun Allah dakai jam men kom mo mit, sane men mit iwa nin dom jam men kom mo mit, tepsu Yefun re.
47005012	Men yo krom sukdu ré wa men dakai bes men nggwa kok more nde, wo men krom sukdu ré subere men kak os wa nin dakai bes men gum kok mo sukndo gato men ben ne. Men krom sukdu ré subere nin ku sukdu subot men wa nin gwawa men gum kadit yé bok yo gato ma ku nin. Yé bok gane bes án nggwa kok mo suk gato yetu me mo án de nden ne sor re, wo án mit si án onyar tara re.
47005013	Yé nutbot men do, men bi sukjimnut kas daret yo, suk yo nde, we suk gato men ben ne, men ben wa bes Yefun Allah gum kok sor. Yé nutbot men do, men bi sukjimnut kas ndo yo, ndo dom, we men ben suk wa ós nin.
47005014	Kristus bi An nggwa wa men anato men wergat men nggwa wa ben Kristus bi suk-i ne pe sor. Kristus wadigan kwop win men yetu sino, men jam ware. Sane dom, ben sato men sino kwop su An, men bi men nggwa wa An it.
47005015	Kristus kwop win men sino anato men yé gato kem mo bur ré, men ben men bi suk-i wa men dakai o nde, wo men ben suk wa Yesus Kristus gato kwop ete sun kadit sukkwop wa men o re.
47005016	Sane men nut subot yetu su yetu bi sukjimnut-i ne o nde. Tomgato nyim neya men da nutbot Kristus tepsu yetu nutbot An do, An yetu sor re, wo su ré men nutbot An su yetu dakai bi sukjimnut-i ne o nde.
47005017	Sane men si Yesus Kristus tepsu dik it yo, men anato ye gato be o re. Men yo simo os ibit saga nyim ne o nde, wo men simo os be mo suk mwa ne sino o re.
47005018	Yefun Allah fro os wa men subere men anato ye gato be. An syogat Kristus ma mo bur ré kak os wa men si Yefun kem ndo su yu. Or o, Yefun Allah syogat men mu ki subot os be gato Yesus Kristus kak ne nai ye yi neya jam, subere yé ne si Yefun Allah kem ndo su yu dom.
47005019	Sukdu gato men ki subot anare, Yefun Allah syogat Kristus ma wa kak os wa men yetu si Yefun Allah kem ndo su yu. Yefun Allah fro os ne, An yo nutbot sukibit gato men yetu ben ne o nde. Yefun Allah syogat men mu ki sukdu subot os ne nai yetu mwa ne mo bur ré sino jam sor.
47005020	Sane Yefun Allah bi suktaru subot os be gato Kristus kak ne, men anato mu ki napyo nai nje jam. Yefun anato kendo yetu mwa ne ma wa si An kem ndo mo sukdu gato men ki ne. Sane nin jammo sukdu subot Kristus gato men ki ré et: Nin bariwa nde, wo nin sibot os be subere nin si Yefun Allah kem ndo su yu se!
47005021	Kristus yo ben sukibit mo nde, wo Yefun Allah dakai fro Kristus sam kwede win men yetu mo sukibit mwa gato men ben ne, subere Yefun Allah me mo men do, men sa, bi sukibit ut mo men yo mo nde. Sane Yefun Allah nut mo men sa, men tep wa An nai men sok mo An bi rus-i mo suk gato Kristus ben ne.
47006001	Men anato ye gato ben Yefun Allah bi suk-i, sane men ki nai nin do, nin kamo su os ndo gato Yefun Allah dakai fro yi wa nin nde. Yefun Allah dakai fro os ne wa nin, nin yo ben suk yo nyim wa An nde, sane nin misyar os ndo ne nde, wo nin simo os ne sisu sangge sor.
47006002	Mo Yefun Allah bi sukdu, Yefun Allah ki do, "Tepsu bi kam gato Ji fro os ndo dakai yi wa nin yo, su kam ne Ji ós nin tepsu nin bi sukdu-i it. Tepsu bi kam gato Ji nai nin wé kadit sukye gato nin ku ne yo, su kam gane Ji ós nin kem ndo it." Nin jammo suk gato men ki ré et, kam gato Yefun Allah fro os ndo dakai yi wa nin ne anato kam ré it. Su ré Yefun kak os wa nai nin wé kadit bot gesyos, subere nin kem ndo to kapyo mato kapyo it. Sane nin sibot os gato Yefun fro ne su kam ré et.
47006003	Men bariwa ye kiket men gum mo suk gato Yefun syogat men ben ne. Sane men wergat men nggwa subere men ben suk gato ibit yo mo nde, kwa dik yo dom nde, sawe sukibit ne kak os wa ye ki men gum ibit ket kwayo-kwayo mone.
47006004	Wo mo suk mwa gato men ben ne, men ben men bi suk-i subere ye jam do, men anato Yefun Allah bi pakwerut. Men ku sukye, ye ben men ket kwayo-kwayo, men yo ndo nde it yo, men misyar sor, men maskwa wa nde sane sor sukye ne or wé kadit men.
47006005	Ye gu men e, ye but men e, ye sok men mo sel e, yé mwa sum ete maskwa ket men e, men ben suk, men kamba ndo nde noru nombrak e, men yo sem ri nde e, men yo ku sugit tep wa men git dom nde e ne, men ku sukye ndo nde go!
47006006	Men da ku sukye mwa ne, sarewo men ben men bi suk-i su men onyar kwo sor. Sane dom Yefun Allah kak men bi sukjimnut subere men ben sukye satu mu nai ye gato ben sukye ma nai men ne mo nde, wo men eswa sor, sukye ne dakai or wé kadit men. Men yo mit ibit ket ye gato ben sukye nai men ne nde, wo men mit ndo ket an sor, subere an jam do, men anato Yefun Allah bi pakwerut. Sane dom, mo sukye gato men ku ne Yefun Allah Gen syo bi suktinggi nai men, ete men nggiwa men bi sukjimnut sye kas subot ye ne sisu sangge petok sor.
47006007	Men ki subot Yefun Allah bi sukdu gato sangge, men kadum An bi suktinggi ne nai ye ne dom, subere ye jam do, men anato Yefun Allah bi pakwerut. Men benbot suk gato Yefun Allah iwa men ben ne yo, ben sato men jom sukmise wa men syun sukibit titi ko kadit men anane. Men jom sukmise ne subere ye yo ma wa ki men gum ibit yo, men gwa wa men nggwa kadit sukdu daret gato ye kiket men mone.
47006008	Ye deyo bes men gum kok, wo ye deyo o kiket men. Ye deyo ki men gum ndo, wo ye deyo o ki men gum ibit. Men da ben Yefun bi suk-i ne ri-roi, sarewo ye ki sukwok mo men do, men anato tepsu ye gato kidar suk.
47006009	Yé mwa da jam Yefun bes men gum wa ben An bi suk-i, sarewo ye yi mwa neya jam nde men re. Yé mwa ne nut mo men do, karowa men kwop rok, sarewo men mbau, men nggi tó. Ye gu men, sarewo men yo kwop nde.
47006010	Men da nderku nggwa, sarewo men mit at wa suk mwa neya petok sor. Men yo ku suk yo mo nde, sarewo men kak os wa yé mwa neya ku suk mwa kadit Yefun. Ye da nut do, men bi suk yo mo nde, sarewo men sa, bi suk mwa ne sino mo bur ré iwedewe mó re.
47006011	Ji bi nji ji bi nyanggon gato ji jimnotku mo kota Korintus, men kak men mit re, men ki sukdu mwa ne syesyar or wa nin jam rer re, deyo gato men gurik kadit nin yo mo nde. Men bi sukjimnut sye kas subot nin sisu men mit dik si men onyar dik sor.
47006012	Men rek men mit si men onyar mu nai nin jam re, men mit dek ket nin, sarewo nin bariwa karowa men, ete nin mit dek ket men mó nde tó.
47006013	Sane su ré yo, ji ki suk su nin tepsu ji ki suk su ji dakai bi pa-i anare, ji ki sare do, nin waii ben suk tepsu ji dakai ben su nin et, nin waii rek nin mit si nin onyar ma nai ji dom et.
47006014	Men si ye gato jam nde Yefun Yesus tepsu dik wa ben suk sino nde. Men si ye gato jam nde Yefun Yesus tepsu dik wa ben suk sino yo, bere suk ne yo kas ndo nde. Ye gato ben bi suk-i ndo si ye gato ben bi suk-i ibit, bere ben suk tepsu dik sino sa u ne? Ndendu si nden rer sino bor mo pe dik sa u ne?
47006015	Kristus si biris bi yekwesu bere nai sukjimnut tepsu dik sa u ne? Ye gato onyar kem mo Yefun Yesus si ye gato jam nde Yefun Yesus, an we bi sukjimnut tepsu dik subot suk sato suma ne? Bere yo mo nde!
47006016	Ye gato mo Yefun Allah bi nu-i si ye gato mo yefun gato ye som daret ne bi nu-i ne te, bi sukjimnut tepsu dik subot suk sato suma ne? Bere yo mo nde. Men bi sukjimnut tara kadit ye gato som sukdaret ne, we men anato tepsu Yefun Allah gato gesyos ne bi rus-i gato kem mo An bi nu-i, tepsu Yefun Allah ki do, "Bere Ji dakai anato si Ji bi rus-i kem sino mo pe dik, Ji si án kem sino mone. Bere Ji Yefun Allah anato tepsu yenggras gato jom án ne, án anato tepsu Ji bi rus-i."
47006017	Sane Yefun Allah ki nai bi rus-i do, "Sane nin tik nggwa wé kadit ye gato jam nde Yefun Allah ne et. Nin ti ko kadit yé ne. Nin mewa nin nggwa kadit ye gato Ji bagri ket sor, sane bere Ji nai nin sok mo Ji bi rus-i.
47006018	Bere Ji tepsu nin bi Ai, ete Nin tepsu Ji bi pa, Ji bi pa yebris si pa donggon sino. Ji anato Yefun Allah, nin bi Yekwesu, gato nggi wai o re, Ji ki bi sukdu-i kem mone it."
47007001	Ji bi nji, ji bi nyanggon gato ji jimnotku, Yefun Allah tom su men mo sukdu ne do, An nai men sok mo An bi rus-i, ete An tepsu men bi Ai. Sane it yo, men werwa men sombok sukibit mwa ne sino or wé kadit men et. Sukibit mwa gato Yefun Allah bariwa men ben ne yo, sukibit gato yé mwa me men ben ne si sukibit gato men gurik ne, men bi sukjimnut ibit dom ne, men wergat men nggwa subere men ben sukibit ne o nde. Men bi sukjimnut sye mo Yefun si suk gato Yefun tom su men, sane yo, men werwa men bi men nggwa mo Yefun, subere men dakai ben An bi suk-i ne ri-roi petok sor, kwa yo gwet mo nde.
47007002	Nin mit dek ket men et. Men sa, men yo ben sukibit nai yetu ge dik yo mo nde. Men yo gwat os wa ben yetu ge dik yo ges mo os ibit mo nde. Men yo meret os wa nai suk kadit yetu ge dik yo dom nde.
47007003	Ji yo iwa ki nin gum ibit mo sukdu ré nde, wo ji ki sukdu ré, tepsu sukdu gato ji ki nyim ne mó re. Men jimnotku nin ndo nde. Men kwop o, men mbau o, men mit iwa men si nin tepsu yedik petok sor anato ji ki sukdu ré.
47007004	Ji kwabom kam mo nin sare do, bere nin benbot sukdu gato ji duno nin su ne tó. Ji nut subot nin sa, ji mit at wa nin ndo nde. Kapre ji ku sukye mwa, ji napakom nin anato ji yo nutbot sukye ne teker eta o nde, ji kem not kadit sukye ne sor. Ji mit at wa nin ndo nde.
47007005	Men mu kom mo bur Makedonia sa, men yo ku os wa kem not mone nde, wo men ku sukye ket kwayo-kwayo gat pe sor. Men ku sukye, yé bok yo ot is men, men dakai nyu mo men mit dom.
47007006	Sarewo Yefun Allah gato bidek ye gato nderku nggwa, Yefun ne ós men kem not kadit sukye ne o re. Yefun syogat Titus ma ku men anato ós wa ben men mit kem not mone.
47007007	Yefun ós men kem not, An syogat Titus ma bidek men sor nde, wo men jam sukdu gato Titus ki subot nin dakai dom. Titus kibot suk gato nin ben ne anato Titus mit at wa. An ki nai men do, nin da o wa nin ku ji o et. Titus ki o do, nin damen mo suk gato nin ben suga nyim ne. Suga nyim ye deyo ma ki ji gum ibit, wo nin yo ki sukdu yo gwa yawa ji nde, wo su ré nin iwa nin ki sukdu gwa yawa ji gum it. Sane ji jam sukdu ne anato ji mit at wa wai o re.
47007008	Suga nyim ji krom surat dik yo wa nin, orete ji nutbot wari do, ji krom surat ne wa suma ne? We ji jam do, nin ku ji bi surat ne anato nin nderku nggwa teker subot sukdu ne ndo nde, sane ji dom nutbot ndo nde. Sarewo ji jam do, bergan nin yo nderku nggwa mone o nde. Sane, kom mo rut, kapre sukdu mo ji bi surat ne ben nin sane sor nin nderku nggwa su ketke, su ré ji yo nutbot o nde.
47007009	Wo su ré, ji mit at mo gato nin nderku nin nggwa mone nde, wo ji mit at mo gato nin nutbot sukdu gato ji krom ne ndo nde anato ri ma nin jam nin nggwa mone, ete nin kwet, nin win sukibit gato nin ben suga nyim ne su suk gato ndo. Sane nin nderku nin nggwa anato nin bi sukjimnut kak mo Yefun bi os-i mone. Sane kom mo rut sa, ji bi surat yo ben sukibit wa nin mo nde.
47007010	Sane men nderku nggwa digane anato kak men bi sukjimnut mo Yefun bi os-i o re, ete kadit ne o, men kem ndo to kapyo mato kapyo. Sane men yo nut subot sukibit gato ben men nderku nggwa mone o nde. Sarewo men nderku men nggwa tepsu yetu gato jam nde Yefun ben ne sane sor, yo or mo nde yo, kom mo rut sa, bere men bi sukjimnut ibit mone, ete kadit ne, men ges mo bot gesyos o re.
47007011	Ji krom sukdu gato ben nin nderku nin nggwa. Nin nutbot suk gato bor mone. Kom mo rut sukdu ne ben nin bi sukjimnut-i kas sane sor nin ben nin bi suk-i sato ré do: nin wergat nin nggwa, nin dakai gwawa nin dakai mo sukdu gato ji ndak nin mo surat ne. Or o nin bambriwa nin karowa sukibit gato ji ki nin gum ibit mone or re. Nin nyuwa nin ben sukibit ne. Or o nin da o wa nin ku ji. Nin mit iwa nin ben suk tepsu ji iwa ne. Or o nin iwa ye gato ben sukibit ku sukye mone. Mo suk bok yo gato ji ndak nin gum mo surat ne, nin kibot sane sor men jam do, nin yo ben sukibit mo kwa dik yo dom nde.
47007012	Sane ji yo krom surat gato nyim ne wa yetu ge dik yo gato ben sukibit ne nde. Ji yo krom surat wa ye gato ku sukye mo sukibit ne dom nde, wo ji krom surat ne subere mone Yefun Allah dakai kak nin bi sukjimnut, subere nin dakai jam rer do, nin bi sukjimnut kem pe mo men tó.
47007013	Sane anato men kem not mone, men bi sukjimnut yo waiyu o nde. Men kem not sor nde, wo men mit at, we men me Titus mit at mo suk gato nin sino ben su an mone dom. Nin sino ben sukndo su Titus sane sor Titus mit ndo o re.
47007014	Suga nyim ji un nin gum mo Titus gwem, sane Titus ba ku nin sa, nin ben nin bi suk-i sisu ndo tepsu ji un nin gum mone, anato ji yo damen mo sukdu gato ji ki nai Titus nde. Tomgato men si nin mone, sukdu mwa gato men ki nai nin ne sino sangge re. Sane sukdu mwa gato men un nin gum mone, gato men ki nai Titus ne, sukdu bok ne sino sangge dom.
47007015	Su ré, Titus bi sukjimnut sye kas subot nin wai kadit nyim neya o re, we an napakom nin do, nin sino iwa jammo an, ete nin ku an sa, nin nyu si nin tetet mo an.
47007016	Ji jam do sangge, suk gato ji ki subot nin bere nin ben re, sane ji mit at wa ndo nde.
47008001	Men bi nji, men bi nyanggon, men iwa nin jam sukdu subot sukndo gato Yefun Allah ben su yé gato onyar kem mo Yefun Yesus gato sum mo nu ari bok yo mo bur Makedonia et. Yefun Allah ben sukndo su án dakai yi sor.
47008002	Yé gato onyar kem mo Yefun Yesus mo bur Makedonia ne ku sukye gato yé teker wa án. Án ku sukye, án yewa suk ndo nde, sarewo án mit iwa ye yi ndo nde anato án iwa syo suk dakai yi nai yé gato onyar kem mo Yefun Yesus mo bur Yudea. Án syo sukwokgan nde, wo án syo suk mwa nai nje mone.
47008003	Ji ki rer wa nin jam do, án syo suk nai yé gato onyar kem mo Yefun Yesus mo bur Yudea tepsu suk gato án ku ne sor nde, wo án syo wai kadit ne o re. Ye yo ndek mo án subere án syo suk ne nde,
47008004	wo án ki nai men do, men imo yo, án syo suk wa ós nje mo bur Yudea. Án ndek gat men sane sor men imo.
47008005	Án syo suk ne, án syo suk mwa wai kadit suk gato men nut mone. Ketke án bi án nggwa mo Yesus Kristus, orete án bi án nggwa mo men dom, tepsu pe gato Yefun Allah imo.
47008006	Ye gato onyar kem mo Yefun Yesus mo bur Makedonia syo suk mwa dakai yi anato kadum os wa men. Sane anato men syogat Titus gato ketke werwa nin sum sugum subere Titus ba ku nin mo Korintus o. Men syogat Titus ba ku nin, subere an ós nin sum sugum gato nin iwa nin syo nai nje mo bur Yudea, sane sor nin sum sugum kom mo pe gato or mó.
47008007	Nin sa, nin ben nin bi suk-i mwa ne sino ndo wai o re. Nin onyar kem mo Yefun nggi wai kadit ye yi ne o re, nin ki nin bi sukdu-i ndo wai o re, nin bi sukjimnut-i ko wai o re, nin wergat nin nggwa wa nin ben suk mwa ne sino ndo wai o re, nin bi sukjimnut sye kas subot men dom. Suk mwa ne sino nin ben ndo wai o re, sane men kiwa nin waii syo sugum dakai yi nai nje, subere nin ben suk ne ndo wai dom et.
47008008	Ji yo ki sukdu ré tepsu ji syaugat nin nde, wo ji bes sukndo gato nje mo Makedonia ben su ye yi ne, subere ji jam do, nin bi sukjimnut sye kas subot ye yi digane sisu sangge dom bado, nde e?
47008009	Men jam do men bi Yekwesu Yesus Kristus ben An bi suk-i ne ndo dakai yi su men, men yo ben suk yo nyim wa An nde. An tepsu yepasye gato bi suk mwa. An da bi suk mwa, sarewo An ma mo bur ré sa, An bi sukjimnut sye kas subot men yetu anato An ben An nggwa tepsu ye gato yewa suk, subere An kak os ndo wa men, subere ri ma, men ku os wa men ku suk mwa mo Yefun Allah bi de-i o re.
47008010	Ji bi sukjimnut sare do, ndo sa, sugum gato nin fro nggwa wa nin syo nai Yefun bi rus-i mo bur Yudea su tahun gato nyim ne, nin syo sugum ne sor kom mo pe gato nin tom ne et. Nin anato tepsu ye ketke gato fro nggwa wa syo sugum ne sor nde, wo nin tepsu ye ketke wa syo sugum ne napyo nyim dom re.
47008011	Sane su ré yo, nin sum sugum napta ne sor tepsu suk gato nin ku mone. Nin ku sugum mwa yo, nin syo mwa, wo nin ku sugum wokgan yo, nin syo wokgan. Suga tahun nyim ne, nin mit iwa nin fro nggwa wa sum sugum. Sane su ré nin werwa nin sum sugum napta su nin mit iwa dom et.
47008012	Nin ku sugum mwa yo, nin ku sugum mwa nde yo, suk yo nde, wo suk gato Yefun Allah iwa ne anato nin syo sugum sisu nin mit dik sor, tepsu sugum gato nin ku ne.
47008013	-
47008014	Ji bi sukjimnut sare do, ji bariwa nin syo sugum teker ete nin waii yewa suk ete nje motu ku suk mwa wai. Wo su ré nin ku suk mwa, sane nin ós ye gato yewa suk anato ndo. Kapyo tak, nin do yewa suk it yo, bere ye yi gato ku suk mwa waii ós nin mo suk gato nin yewa ne o re. Sane men sino ós yu su suk gato men ku subere ye yo yewa suk nde.
47008015	Men ós yu su suk tepsu ye krom mo Yefun Allah bi sukdu sare do, "Ye gato sum suk mwa, bere an bi suk napta ne yo mo nde. Ye gato sum sukwokgan sor, bere an yo yewa suk nde."
47008016	Yefun Allah kak Titus bi sukjimnut subere Titus mit iwa mewa nin, tepsu ji dom mit iwa mewa nin, sane ji un Yefun gum mone.
47008017	Men ndekwa Titus ba ku nin mone sa, Titus yo benbot suk gato men ndekwa an ben ne sor nde, wo an dakai mit iwa ba ku nin mone dom.
47008018	Men syogat yetu ge dik yo simo Titus ba ku nin. Ye ne tepsu men bi nji ge dik yo. An ye gato mu ki subot os ndo gato Yesus Kristus kak wa men yetu, sane anato yé gato onyar kem mo Yefun Yesus mo nu ari bok yo bes an gum kok mone.
47008019	Suk ne sor nde, wo yé mwa mo nu ari ne bes an gum wa an si men gwat sugum gato yé syo ma ne mu mo bur Yudea. Bere an si men mubot os wa men gwat sugum mu kom mo nat gato men mu mone. Men gwat sugum ne mu motu subere yé bes Yefun Allah gum kok. Sane dom, men gwat sugum ne mu subere yé jam do, men iwa ós nje gato yewa suk.
47008020	Men gwat sugum gato yé syo nai men wa men gwat wa nje mo bur Yudea ne yo, men mewa men nggwa sisu ndo, sawe ye yo ku os wa ki men gum ibit mo suk gato men ben su sugum ne.
47008021	Men werwa men ben suk su sugum ne tepsu pe gato Yefun Allah mit iwa sor nde, wo men werwa men ben suk su sugum ne tepsu pe gato yetu iwa ne dom.
47008022	Men syogat men bi yesyim dik yo o si Titus ba ku nin dom. Men watbot ye ne wam bok yo, ete men me do, an sa, mit iwa ós nje petok sor. Su ré an mit iwa an ós nin re, we an mit kam mo nin sare do, bere nin sum sugum gato nin tom suga nyim ne do, bere nin syo nai Yefun bi rus-i mo Yudea. Bere an si yetu ge bok yo ma nai sugum ne, ete án gwat mu mo bur Yudea ne.
47008023	Titus anato ji bi yesyim gato si ji ben suk sino wa ós nin. Ye we gato si an mu ne, yé gato onyar kem mo Yefun Yesus mo nu ari bok yo anato bes ete syogat ye we ne mu. Ye we ne mu wa bes Yesus Kristus gum kok mo suk gato an we ben ne.
47008024	Sane yo, nin mewa an ka gri ne sino, nin ben sukndo su an ka gri subere yé gato onyar kem mo Yefun Yesus mo nu ari mwa ne jam do, nin bi sukjimnut sye kas subot nje tepsu sukdu gato men un nin gum mo yé mwa gwem mó re.
47009001	Men yo krom sukdu subot sugum gato men sum wa men bi nai yé gato onyar kem mo Yefun Yesus mo bur Yudea ne o nde, nin dakai jam re.
47009002	Ji jam do, nin sa, mit iwa nin ós nje su sugum. Ji un nin gum mone nai nje mo bur Makedonia jam mó re. Ji ki nai ye Makedonia ne do, "Suga tahun gato nyim ne, nin yé gato tepsu Yefun Allah bi rus-i mo bur Akhaya fro nggwa wa bi sugum nai nje mo bur Yudea ne it." Ye jam do, nin mit iwa syo sugum anato ben yé mwa napyo sye waii iwa syo sugum nai nje mo bur Yudea ne dom.
47009003	Ré yo, ji syogat Titus si bi yesyim ge we ba ku nin subere an ka gri ós nin benbot suk gato ji un nin gum mone. Suk gato men un nin gum mone, nin benbot sor, nin misyar wa nde, subere yé jam do, men yo ki suk su men syokwet sor nde. Ji ki su an ka gri ne mó re, sane nin fro sugum tepsu pe gato nin tom ne et.
47009004	Nin fro sugum ne pe re, sawe ye Makedonia deyo si ji sino ba mone ret e ne, ete men me do, nin yo fro sugum ne nde yo, bere men damen ndo nde, we men ki mó sare do, men onyar kem mo nin wa fro sugum ne pe re. Sane nin yo fro nde yo, bere nin dakai damen mone dom.
47009005	Sane anato ji werwa ji syogat ye ka gri ne mu nyim wa ós nin fro sugum mwa gato nin tom ne. Sane bere ji do ba kom motu it yo, sugum mwa ne kwop pe re. Sane bere yé jam rer do, nin syo sugum yo, ye yo wergat nin nde, nin syo su nin mit bariwa nde, wo nin syo sugum ne su nin mit iwa sor.
47009006	Nin jammo suk gato ji ki ré et, ye gato jan sukjan wokgan, bere an ku i-bo wokgan sor re. Ye gato jan sukjan mwa yo, bere an ku i-bo mwa dom. Sane dom men syo sukwokgan nai ye yi it yo, bere men waii ku sukwokgan sor re, wo men syo suk mwa nai ye yi it yo, bere men waii ku suk mwa mone o re.
47009007	Ye gato syo suk nai ye yi it yo, an syo su an mit dik sor, an syo su an bi sukjimnut mwa nde. Ye yi yo wergat an, ete an syo suk ne, bere siri re, we Yefun Allah bi sukjimnut sye kas subot ye gato syo suk su an mit dik si an onyar dik ne sor.
47009008	Yefun Allah sa, nggiwa An syo suk mwa wai kadit suk gato men mit mone, subere suk mwa gato men dakai mitmo ne men ku wai kadit ne petok sor. Sane bere men ku suk mwa wa men syo nai ye yi gato yewa suk.
47009009	Tepsu ye krom mo Yefun Allah bi sukdu do, "Yefun Allah syo suk mwa gato ndo nai ye gato yewa suk. An ben An bi suk-i ne ndo su nje petok sor to kapyo mato kapyo."
47009010	Yefun Allah gato fro sukjan gro si sugit wa men, An dom syo sukjan gro mwa gato men mit mone, An ben sukjan ne kom ndo, ete men ku i-gro mwa o mo naprut. Sane dom, men ben men bi suk-i ne ndo, men iwa syo suk nai nje, bere Yefun Allah syo suk mwa gato ndo o nai men satu, tepsu sukjan bo gato ndo ne syesyar i-bo mwa o mo naprut.
47009011	Yefun Allah anato syo suk mwa neya nai nin subere nin waii syo suk mwa su nin mit dik nai ye gato yewa suk petok sor. Sane bere men gwat sugum mwa gato nin sum wa men syo nai nje mo bur Yudea ne. Men gwat sugum mu kom motu sa, bere yé mwa un Yefun Allah gum mo suk ne,
47009012	we sugum gato nin syo ne, yo ós Yefun Allah bi rus-i gato yewa suk sor nde, wo bere ben yé mwa neya un Yefun Allah gum mo sukndo gato nin ben ne. Bere yé mwa ne un Yefun wokgan dom nde, wo mwa ndo nde.
47009013	Nin do syo sugum ne mu kom motu it yo, bere Yefun Allah bi rus-i mwa mo bur Yudea bes Yefun Allah gum kok o re, we án me do, nin sa, nin sibot os ndo gato Yesus Kristus kak ne sisu ri-roi. Sane dom, bere án bes Yefun Allah gum kok, we nin syo suk mwa kadit suk gato nin ku ne dakai yi nai án si ye yi neya.
47009014	Sane bere án ki suk su Yefun wa nin yo, án nutbot nin ndo nde, we án jam do, Yefun Allah bi sukjimnut sye kas subot nin mwa wai o re, sane sor ben nin mit iwa nin syo sugum mwa yé nai án re.
47009015	Sane men un Yefun Allah gum mo sukndo mwa gato An dakai syo nai men yi. Suk gato An syo nai men, ndo wai teker o re.
47010001	Ji dakai, gato gum do Paulus, ji kiwa nin jammo suk gato ji ki ré et. Ji jam do, yé bok yo ki ji gum ibit. Yé bok ne ki do, ji si nin mone yo, ji ki ji bi sukdu-i nai nin sisu ji nyu sor, wo ji kem os syu kadit nin yo, yé bok ne ki do, ji krom ji bi sukdu-i nai nin ne krat yé. Kristus bi sukjimnut-i ndo wa men, An ben An bi suk-i ne njep su men,
47010002	sane ji waii ki ji bi sukdu-i nai nin tepsu Kristus. Ji ndek mo nin do, nin ki suk su yé bok yo mone subere án yo kiket ji gum o nde. Yé bok ne kiket ji si ye gato ben suk su ji sino more do, men ben men bi suk-i tepsu yetu mo bur ré ben bi suk-i ne. Sane yé bok ne ki men gum ibit mone tó yo, bere ji nuk án kwop dek mo án bi sukdu-i ne, wo ji do ba ku nin it yo, ji bariwa ji nuk án teker sane.
47010003	Sangge, men kem mo bur ré, sarewo yetu ge bok yo duwer men yo, men duwer yé bok ne satu tepsu yetu gato kem mo bur ré duwer nje nde, wo men duwer yé bok ne su Yefun bi os-i ne sor.
47010004	Yé bok yo duwer men mó yo, men gu yé bok ne su sukmise tepsu yetu mo bur ré ben bi suk-i nde. Men bi sukmise-i tara kadit yetu mo bur ré bi sukmise-i. Men jom Yefun Allah bi sukmise-i gato nggi ete men gwa biris bi yekwesu sane sor an yo ndo o nde. Men gwa an bi nu gato krat ne mbrur ete mwir-mwar su o re. Sukdu gato ye ki duwer Yefun bi sukdu-i su ne yo, men gwat Yefun bi sukmise ne ma, men syat sukdu ne, ete men bare sukdu ne wé mo nden re.
47010005	Sukdu gato ye bes kok e, sukduno gato ye ki e ne duyawa Yefun Allah bi sukjimnut-i ne yo, men syat wé su Yefun bi sukmise-i ne. Men gwat Yefun Allah bi sukmise-i tepsu suktinggi wa men ki Yefun bi sukdu-i nai nje, subere yé ne win bi sukjimnut-i gato nyim ne wé, ete yé ne brek ma ete jammo Kristus et.
47010006	Nin jammo Kristus mo suk mwa ne sino orete yo, ye gato bariwa jammo Kristus, bere men ben sukye nai ye gane mo sukibit gato an ben ne sor.
47010007	Nin nutbot sukdu ré sisu ndo et. Nin dakai me mo de nden sor nde, wo nin werwa nin jam suk kom mo mit et. Yé bok gato nut do, án sa, tepsu ye gato sok mo Kristus bi rus-i yo, án nutbot sisu ndo o et. Án wadigan yo sok mo Kristus bi rus-i nde, wo men dom sok mone fe!
47010008	Ji dakai un ji dakai mo suktinggi gato Yefun syo nai ji dom, ji yo damen nde, we Yefun yo syo suktinggi wa ji ben nin ibit su nde, wo Yefun syo suktinggi nai ji subere ji nggiwa ji ós nin onyar kem mo Yefun nggi wai o kadit nyim ne re.
47010009	Sane ji bariwa nin nut do, ji krom surat bok yo subere ji ben nin nyu mone, ji bariwa re.
47010010	Ye deyo ki do, "Paulus krom bi surat-i ne, an kem ko yo, an bi surat ne bi sukdu-i nggi yé re, krat yé re, wo an dakai kaim si men more yo, an bi sukdu-i yo nggi nde, an bi sukdu-i yo pet mo men mit wokgan yo dom nde."
47010011	Ye gato ki sukdu ne nutbot sisu ndo et, subere an jam do, sukdu gato men krom mo men bi surat bok ne sugato men kem os syu kadit nin ne, men do ba mone yo, bere men ben men bi suk-i tepsu sukdu gato men krom ne sor.
47010012	Nin jam yé bok yo gato dakai un an dakai do, án sa, ben bi suk-i ne ndo yé yo, men bariwa men bes men nggwa kok sagato yé bok ne ben ne. Men bariwa men bes men nggwa kok mo suk gato men ben ne, tepsu yé bok ne ben, men yo iwa bes men gum kok daret sane nde. Yé bok ne dakai un án dakai, án watbot suk gato án ben ne, án nutbot suk gato án ben ne, ete án ki do, án sa, ben bi suk-i ndo wai o re. Sarewo men jam do, án jimgon anato án bes án nggwa kok mone.
47010013	Men bes men nggwa kok sato án ben ne nde. Men yo un men gum mo suk gato ye yi ben mo nat yi neya nde, wo men un men gum mo suk gato men ben mo nat gato Yefun fro wa men sor re, sato mo nin bi nat-i mo kota Korintus.
47010014	Sane, men gwat sukdu subot os ndo gato Yesus Kristus kak ne, men ki rer nai nin jam mone, anato men waii un men gum mone tepsu suk gato men ben ne.
47010015	Men yo un men dakai mo suk gato ye yi ben mo nat gato Yefun Allah fro wa an ne nde. Wo men ben suk su nin tepsu pe gato Yefun fro wa men ben suk mone. Men bi sukjimnut kem mo nin do, bere nin onyar kem mo Kristus nggi wai kadit nyim ne o re, subere men ku os wa men duno nin su Yefun bi sukdu-i mwa o et.
47010016	Sane dom, men iwa men waii mu duno nje subot os ndo gato Yesus Kristus kak ne mo buryo-buryo dom et. Men bariwa men bes men gum kok mo suk gato ye yi ben mo bi nat-i, sane men iwa men mu duno nje mo bur yi kadit.
47010017	Sarewo ye krom mo Yefun Allah bi sukdu sare do, "Ye to iwa bes an gum mo suk gato an ben ne, sa ndo sa, an dakai bes an gum sane nde, wo an bes Yefun Allah gum kok mo suk gato Yefun ben ne sor."
47010018	We sare, ye gato dakai un an dakai yo, Yefun yo bes an gum kok nde, wo ye gato Yefun Allah dakai un ne sa, bere Yefun bes ye ne gum kok re.
47011001	Ji ki sukdu wokgan ré tepsu ye gato jam nde suk, sane nin maskwa ket ji kekro mo sukdu ré nde. Nin misyar sukjimnut ibit gato it mo nin mit subot sukdu ré yei.
47011002	Ji mit iwa nin mit dik wa Kristus sor, tepsu Yefun Allah mit dik wa nin. Sarewo ben sato ji fro nin tepsu nggonnak be gato yo ben siri yo mo nde, orete ji tom do, ji syo nin kra su yebris ge dik yo gato gum do, Yesus Kristus dakai.
47011003	Sarewo ji nokwa sawe yé bok yo ma su bi sukdu-i, ete brek nin bi sukjimnut mu nden wé kadit Kristus o re, tepsu suga nyim tuya kwis ne meret os wa ben kidar Hawa, ete nggon ne brek kadit Yefun Allah bi os-i o re.
47011004	Ji nokwa nin brek kadit Yefun bi os-i, we ji me do, nin iwa yé bok yo gato ma ku nin ete duno nin su sukdu subot Yefun Yesus gato tara kadit sukdu gato men duno nin su ne. Sane dom, ji me do, nin iwa nin jammo suktinggi gato tara kadit Yefun Allah Gen bi suktinggi gato nin ku kadit men re. Sane o, ji jam do, nin iwa nin jammo sukdu gato tara kadit sukdu subot os ndo gato Kristus kak gato men ki nai nin jam ne.
47011005	Sarewo yé bok gato nin bes gum yerasul gato ndo wai ne, ji dakai nut do, ji gum-i wok mo bur kadit án gum-i nde.
47011006	Ye duno ji wa ji ki sukdu mo yé mwa gwem sisu ndo ne yo mo nde, wo ji bi sukjimnut ne ko, nin dakai jam re. Suk mwa gato ji jam ne, nin dakai me bor mo suk mwa ne sino gato men ben su nin mone re.
47011007	Ji gwat sukdu subot os ndo gato Yesus Kristus kak ne ba wa ji duno nin su sa, ji yo kiwa nin syo suk yo nai ji mo ji bi kamba mo nde, wokgan yo dom nde. Ji misyar ji dakai ete ji bes nin gum kok wai kadit ji, ete mone nin nut do, ji yo ndek suk mo nin nde anato ibit, sane nin misyar ji ete nin bes yé bok gane gum-i kok wai kadit ji gum-i, bado?
47011008	Ji duno nin su Yefun bi sukdu-i sa, ye gato onyar kem mo Yefun Yesus mo nu ari bok yo mo pe yi anato syo sugum nai ji. Ji yo duno nje mo nu ari bok ne yo mo nde tó, ji yo bi kamba mone nde, sane ben sato ji syimsi suk kadit án anane. Ji ku suk kadit nje mo nu ari bok yo anato ji ku os wa ji ma duno nin mone.
47011009	Sane dom, ji duno nin mone sa, ji da yewa suk, sarewo ji yo ndek suk mo nin dom nde. Yé bok yo gato onyar kem mo Yefun Yesus gato ma kadit bur Makedonia ne, yé bok ne gwat suk gato ji yewa ne ma ete syo nai ji. Ji mewa ji nggwa subere ji yo ndek sukwokgan kadit nin dom nde. Ji mewa ji nggwa kadit ji ndek suk mo nin, bere ji ben suk sane petok sor.
47011010	Ji jam Kristus bi sukdu-i gato sangge, sane suk gato ji ki ré suksangge anare, bere ji un ji dakai mo gato ji yo ndek suk mo nin nde, bere ji un ji dakai sane sor yé mwa mo bur Akhaya ne sino jam o re.
47011011	Suma ben anato ji yo ndek suk mo nin nde ne? Nin nut do, ji bi sukjimnut sye yo kas subot nin nde anato ji yo ndek suk mo nin nde, bado? Sane nde, Yefun Allah dakai jam ji bi sukjimnut sye kas subot nin dakai petok sor.
47011012	Sane su kam sari ne ma ji yo ndek suk mo nin dom nde, sane sor, subere yé bok gato dakai bes án dakai gum yerasul ne yo ku os nde. Án dakai un án dakai mo suk gato án ben tepsu men, sarewo án yo nggiwa án ben suk tepsu ji ben ne nde, án ndek suk mo nin wa án dakai, wo ji yo ben sane nde.
47011013	Yé bok gane, Yefun Allah yo syogat án ma kibot Yesus Kristus bi sukdu-i nde, án tepsu yerasul gato sangge nde, wo án dakai ben án nggwa tepsu ye gato Yefun Allah syogat ma ki subot Kristus bi sukdu-i ne sor re, án werwa án ben kidar nin sor.
47011014	Men yeket suk gato án ben ne nde, we biris bi yekwesu dakai ben nggwa tepsu Yefun Allah bi malaikat gato ben Yefun bi suk-i ri-roi ne re.
47011015	Sane biris bi yekwesu bi pakwerut-i do ben nggwa tepsu Yefun Allah bi pakwerut-i gato ben suk tepsu Yefun mit it yo, men yeket dom nde. Biris owa ben nggwa sane mó re. Kom mo rut sa, ye gato ben nggwa kidar nje ne, bere án ku sukye tepsu sukibit gato án ben ne.
47011016	Ji ki sukdu ré wam dik yo o et: nin nut mo ji do, ji ré ye gato jimgon nde. Wo nin do nut mo ji do, ji jimgon it yo, ndo dom, nin nut sane sor, subere ji ku os wa ji dakai un ji dakai mo sukwokgan yo o et.
47011017	Sukdu gato ji ki ré, ji yo ki tepsu pe gato Yefun Allah syogat ji ki ne nde, wo ji ki ji bi sukdu-i ré tepsu ye gato jimgon subere ji dakai un ji dakai wokgan et.
47011018	Yé mwa dakai un án dakai tepsu yetu mo bur ré ben ne, sane ji waii un ji dakai wokgan tepsu yé mwa neya dom et.
47011019	Nin dakai nut mo nin nggwa do, nin sa, nin jam suk mwa, ondewo nin yo jam suk kom mo pe yo nde! Nin jam suk nde anato nin iwa yé bok gato jam nde suk ma duno nin re.
47011020	Nin iwa yé bok gato ma daret ne ben nin tepsu án bi pakwerut, nin yo bariwa nde. Nin iwa yé bok gato ma daret ne ben kidar nin e, án ben nin nyu e, án dakai nai nin bi suk e ne, nin yo bariwa án mo nde. Nin iwa án bes nggwa kok, ete án ben sukye nai nin ket kwayo-kwayo, nin yo bariwa án mo nde.
47011021	Men yo nggiwa men ben sukibit tepsu yé bok gane ben nai nin nde! Men yo nggiwa nde, nin gendo ji damen, we men yo nggi nde bado? Mo nde! Suk gato ye yi dakai un an dakai mone, bere ji dom yo nyuwa nde, wo ji waii un ji dakai tepsu yé gane dom mó et. (Mban! Ji ki ji bi sukdu-i tepsu ye gato jimgon anare.)
47011022	Yé ne, ye Ibrani bado? Ji ré, ye Ibrani dom. Yé ne, ye Israel bado? Ji ré, ye Israel dom. Yé ne, bi amui mo Abraham bado? Ji ré, bi amui mo Abraham dom.
47011023	Yé ne, Kristus bi pakwerut-i bado? Ji ré, Kristus bi pakwerut-i dom, sarewo ji ben ji bi suk-i ndo wai kadit yé mwa ne o re. (Mban! Ji ki ji bi sukdu-i ne tepsu ye gato jimgon ko ré go!) Sarewo ji samok wa ji ben suk mwa wai kadit yé bok ne o re. Ji ré anato ye sok mo sel wam bok yo mó re, mwa wai kadit án o re. Ye kwam kete is ji wam bok yo mó re, mwa wai kadit án o re. Ji ré anato ku sukye mwa wam bok yo mó re, karowa ji kwop rok. Ji ku sukye mwa wai kadit án o re.
47011024	Ye Yahudi but ji, án kwam ji wam musyu gri sop musi. Án but ji ete kwam ji sane wam mumek it.
47011025	Sane dom, ye Roma gwa ji su kwekoi wam gri mó re. Ye am ji su jok dom wam dik yo mó re. Ji simo kapal ete kapal ne det, kru su ji mo sem wam gri yo mó re. Wam dik yo kapal kru su ji, ete kam dik noru dik ji dakai nor mo sem gun ne sor, orete ye yo ma nai ji.
47011026	Ji mu kom mo peyo-peyo mwa yé re. Ji mubot pe mwa ne gat sa, ji ku sukye ndo nde. Ji ku sukye mo syur syé e, ji ku sukye mo ye gato ma gwa ji ete syimsi ji bi suk e, ji ku sukye mo ji dakai bi nje-i, ye Israel si yewis yi neya sino e, ji ku sukye mo kota mit e, ji ku sukye mo nden e, ji ku sukye mo sem e, ji ku sukye mo nje gato ben nggwa tepsu ye gato ben Yefun Allah bi suk-i, ondewo yé ne mit-i tara re e ne.
47011027	Ji samok wa ben suk, ji wergat ji nggwa, ji ben suk noru nombrak sor, ji yo ndo o nde, ji yo sem ri nde, ji on de, ji sosa, ji yo git sugit ri dom nde, ji yewa sugit, ji yewa san, ji dot, we ji ku nat yo wa ji sem mo nde.
47011028	Ji yo ku sukye mwa ne sor nde, wo kamdik-kamdik ji bi sukjimnut waiyu mo yé gato onyar kem mo Yefun Yesus mo nu ari mwa ne sino, ji nutbot os yo sa u subere ji mewa yé mwa ne sisu ndo et.
47011029	Yetu ge dik yo mone do, kaim rere yo, bere ji nutbot ye ne sane sor ji kaim rere dom. Suk yo tik yetu ge dik yo o ges mo os siri ete an ku sukye mone it yo, bere ji bi sukjimnut kas bot ye ne mo sukye gato an ku ne ndo nde.
47011030	Sane ji ki subot suk gato ji un ji gum su ne it yo, bere ji ki sukdu subot ji dakai subere nin jam do, ji ré ye gato yo nggi nde.
47011031	Ji yo kidar nde, Yefun Allah, men bi Yekwesu gato Yesus Kristus bi Ai ne, men bes An gum kok petok sor to kapyo mato kapyo. Yefun Allah ne sa, jam ji kom mo mit re. An jam do, ji yo kidar nde.
47011032	Ji ki sukdu subot tomgato ji kem mo kota Damsyik. Sugane ji yo nggi o nde. Ji kem mo kota Damsyik mit sa, yesu gato yeraja Aretas bes wa jom nje mo kota ne, yesu ne syogat bi yesukmise mewa kota ne bi ros syo subere ji do wai ket pe ne it yo, yesukmise ne but ji mone.
47011033	Sarewo ji bi yesyim bok ji mo syu bo gato sye, ete án sa ji is su syu bo ne is ket ros wak mo pe yi mu kom mo kota de nden, sane yesukmise ne yo ku os wa but ji nde. Sane ji ki sukdu subot ji dakai subere nin jam do, ji ré ye gato yo nggi nde.
47012001	Ji dakai un ji dakai mo tó. Ji dakai un ji dakai yo ós ji nde, sarewo ji iwa ji krom sukdu subot suk gato Yefun Allah kadum rer nai ji tepsu ji semda ku suk ne. Suk ne sor nde, wo Yefun Allah ben ji dakai jam suk rer mo ji dakai dom re.
47012002	Ji dakai jam ye Kristen ge dik yo, suga tahun musyu dik sop at nyim ne, an it mu mo gu kom mo pe gato kok wai o re. (Ji jam nde, an kaim sangge anato it mu mo gu bado, an me suk ne tepsu an semda ku sor bado, ji jam nde wa, wo Yefun Allah sor ete jam.)
47012003	Ji ki wam dik yo o et, ji jam do ye gare, sangge mu kom mo Yefun Allah bi pe gato ndo ne, orete an ma o re. (An kaim sok mone bado, an me pe ne tepsu an semda ku bado, ji dakai jam nde wa, wo Yefun Allah sor ete jam.)
47012004	Mo Yefun Allah bi nat-i gato ndo mo gu ne, ye gare jam sukdu subot sukyo-sukyo, sukdu ne kru teker, bere ye yo nggiwa ki sukdu ne su yetu mo bur ré bi a-i yo mo nde. Sukdu ne, Yefun Allah dumik wa ye ne, subere an yo kibot o nde.
47012005	Ji dakai un ye gato ku sukdu ne mo gu, ji nut do, ye ne sa, ku suk gato ndo wai, wo ji dakai sor yo un ji dakai mo suk yo nde. Ji yo ki subot ji dakai subere ye un ji nde, wo ji ki subot ji dakai subere ye jam do, ji ré anato ye gato ben bi suk-i yo nggi nde.
47012006	Ji iwa ji dakai ki subot ji dakai subere ye un ji gum yo, bere ji yo ki subot ji dakai tepsu ye gato jimgon kibot suk nde, wo bere ji kibot suk gato ji dakai ben ne ri-roi sor. Sarewo ji mewa ji nggwa kadit ji ki subot suk gato Yefun kadum nai ji tepsu ye gato it mu mo gu ne ku, sawe yé bes ji gum kok daret mone. Ye bes ji gum kok daret tepsu suk gato ji ben e, suk gato ji ki e ne sa, ndo anane, sarewo ye bes ji gum kok wai kadit ne, bere ji bariwa re.
47012007	Sarewo ji ku sukye mo ji kaim tepsu jak gato wai ji ete ngga mo ji ku ne it, subere ji yo bes ji nggwa kok teker mo suk mwa gato ndo wai gato Yefun Allah kadum rer nai ji ne nde. Sukye gato ji ku ne tepsu biris bi yekwesu bi kwesukwam gato an kwam ji su ne, subere ji mit at teker eta nde.
47012008	Ji ndek mo Yefun Allah su ji mit dik si ji onyar dik sor kom mo wam gri subere An nai sukye gato tepsu jak ne wé kadit ji,
47012009	ware, Yefun Allah yo nai nde, wo Yefun ki do, "Bere Ji dakai mewa nan sor, tep it anane. Mo sukye gato nan ku sane sor nan yo nggi o nde yo, bere Ji bi suktinggi bor sye kas subot nan mone o re." Sane ji iwa ji ki subot pe gato ji yo nggi nde, we ji jam do, bere Kristus bi suktinggi bor sye kas subot ji mone o re.
47012010	Sane anato mo pe gato ji yo nggi nde, bere Kristus bi suktinggi bor mone tó. Ji ben Kristus bi suk-i yo, ji iwa ji ku sukye mone, ji iwa yé kabor ji gum ket kwayo-kwayo e, ji ku sukye e, yé werwa yé gu ji mo Yefun Allah bi suk-i e, ji yewa sukyo-sukyo e ne. Mo sukye bok ne, ji yo nggi o nde yo, bere Kristus bi suktinggi bor sye mone, ete ben sato ji nggi wai kadit sukye gato ben ji rere ne o re.
47012011	Mban! Ji ki ji bi sukdu-i tepsu ye gato jimgon ne it anare. Nin ye Korintus gwawa ji gum ne sa, bere ji yo krom sukdu daret sane nde. Nin un ji gum wokgan mo sa, sarewo yé bok yo gato gwat bi sukdu-i ma ne, nin dakai bes yé bok ne gum kok daret, orete nin kendo yé bok ne gum yerasul gato ndo wai o re! Sarewo nin nutbot ji sisu ndo et, ji gum-i da wok mo bur, sarewo ji gum-i yo wok mo bur wai kadit yé bok gane gum-i ne nde, án ben án bi suk-i yo ndo wai kadit ji mo nde re.
47012012	Ji si nin kem mone sino sa, nin dakai me suk mwa gato ji ben su nin re, nin dakai me su nin gro re. Mo suk mwa ne ji kadum Yefun bi suktinggi bor wa nin dakai me. Ji ben Yefun Allah bi suk-i mwa gato ben nin yeket, ji ben suk mwa gato nin nutbot ware, nin yo jam kom mo koirut nde. Suk mwa gato ji wergat ji nggwa wa ji ben ne nin dakai me re. Sane nin jam do, ji sa, ji anato yerasul gato sangge, we yerasul sor ete ben bi suk-i sato ji ben ne.
47012013	Suk sato suma anato ji ben mo nu ari yi ne, ete ji yo ben su nin nde ne? Ji ben suk tepsu yerasul mo nu ari bok ne sino, wo suk dik sor anato ji yo ndek sugum mo nin nde. Ji yo ndek sugum mo nin nde anato nin nut do, ji ben suk gato ibit anane bado? Mban! Ji dakai ben suk ne ibit re anane! Sane nin misyar sor, nin maskwa ji o nde, nin nutbot suk ne o nde.
47012014	Ji fro wa ji ba ku nin su nap dogri anare. Ji do ba yo, bere ji yo ndek suk mo nin nde re. Ji yo ba wa ji ndek suk mo nin nde, wo ji ba ku nin subere nin kak nin mit wa ji et. Ji iwa ji tepsu nin bi yenggras, ete ji ós nin mo suk gato nin yewa ne. Sane nin yo meret suk wa syo nai ji nde, we sare, pa wokgan yo syeret suk wa syo nai bi yenggras nde, wo yenggras anato ós an bi pa sor.
47012015	Sane anato ji mit iwa ji syo ji bi suk mwa ne sino wa ós nin sor, or o ji bi ji nggwa wa nin dom. Ji bi sukjimnut sye kas subot nin ndo nde, wai kadit nin bi sukjimnut kas subot ji ne o re. Sane anato nin bi sukjimnut kas subot ji yo sye mone o nde anato ndo bado? Sane nde! Nin bi sukjimnut sye kas subot ji dom ete ndo.
47012016	Ji si nin mone, nin jam do, ji yo ndek suk mo nin mo nde, nin sino jam ware. Sarewo ji jam do, yé bok yo ma kiket ji gum mone do, ji yo ndek sugum mo nin nde anato mone ji meret os wa nin ko ne. Yé bok ne ki do, ji kidar nin mone, ben sato ji ré bus wa nin yé mó, subere nin ku sukye mo koirut, ete ri ma nin syo suk mwa nai ji o re.
47012017	Ji ben suk ne mo u ne? Yo mo nde! Ji meret os wa ku suk mo nin yo mo nde. Ji meret os wa ku suk anato ji syogat ye yo ba ku nin ndek suk mo nin mone bado? Mo nde!
47012018	Ji syaugat Titus si ye Kristen yi ge dik yo gato tepsu men bi nji, an we ba ku nin mone, ete Titus meret os wa ku suk yo kadit nin bado? Yo mo nde, we ji si Titus, men ka we bi sukjimnut-i ne dik mo suk gato men ka we ben ne sor, men ka we ki men bi sukdu-i ne tepsu yu, yo tara kadit yu mo nde re. Men ka we yo iwa ndek sugum mo nin mo nde.
47012019	Ji bi nji, ji bi nyanggon gato ji jimnotku, mo suk mwa gato men krom mo surat ré, nin nut do men anato gwawa men gum bado? Sane nde, wo men krom men bi sukdu-i ne, Yefun Allah sor dakai jam suk mwa gato men krom ne, men krom tepsu Kristus mit re. Suk mwa gato men krom ré, men krom subere nin onyar kem mo Yefun nggi wai kadit nyim ne o re.
47012020	Ji nokwa sawe, ji ba ku nin yo, nin ben nin bi suk-i tara kadit pe gato ji mit iwa ne, ete bere ji dom ben ji bi suk-i tara kadit pe gato nin mit iwa ne. Ji nokwa sawe, ji ku nin yo, nin ben nin bi suk-i sato ré: nin ki suk ot is yu e, nin maskwa ket yu mo sukndo gato nin deyo ku e ne, nin on sa ket yu ete nin ben sukndi e, nin brek nden we e, nin ki yu ket kwayo-kwayo, nin ki sukwok mo yu e, nin bes nin nggwa kok e, nin ba daret ete ben yé mwa gato sum ne nalar e ne.
47012021	Ji nokwa sawe, ji do ba ku nin yo, bere Yefun Allah ben ji damen mone. Ji nokwa sawe, ji do ba ku nin yo, bere ji wo subot nin yé mwa gato nyim ne ben sukibit, wo su ré, án yo kwet kadit sukibit ne mo nde tó, wo sukibit ne kas tó sato ré: án da bro wa án ben sukdaret ket án i e, yebris si nggon iwa ben siri su yu daret e, án ben suk siri dakai daret bu e ne sor.
47013001	Ji do ba ku nin o it yo, wam dogri it anare. Ji ki sukdu nai nin wam dik e, wam we e ne yo tep nde, wo wam gri sa, bere nin jam do, sukdu gato ji ki ne sangge it, tepsu ye krom mo Yefun Allah bi sukdu sare do, "Yetu ge we yo, ge gri yo, do me suk gato ye yi ben ne su án gro, orete yé bok ne do ma ki sukdu tepsu yu subot suk gato ye ne ben it yo, sukdu ne sangge it anane, suk gato ye ndak ye ne gum mone, ye ki sangge it anane."
47013002	Ji ba ku nin wam kedowe sa, ji ki kom mo sukibit gato nin ben ne it. Ji ki suknapa wa nin mó re. Or o, ji kem os syu kadit nin sa, ji bi surat ma tepsu suknapa wa nin wam dik yo o. Sane, ji do ba wam dik yo o it yo, yé gato yo jambot suknapa gato ji ki ne nde, bere ji syo sukye nai án sino. Yé gato ben sukibit suga nyim si yé gato ben sukibit wari ré dom, yé bok ne sino, ge dik yo titi fro kadit ji mo nde.
47013003	Sane ji do ba mone yo, ji syo sukye nai án, subere nin jam rer do, sangge, Kristus bes ji gum yerasul wa ji ki An bi suktaru nai nin jam. Ji syo sukye nai nin yé bok ne, ji ben suk tepsu Kristus mone. Kristus yo ben An bi suk-i rere nde, wo An ben An bi suk-i nggi, An bi suktinggi bere bor su kam gato bere ji syo sukye nai nin ne.
47013004	Ye mban Kristus mo kwesukwin sa, An kaim yo nggi nde, sarewo su ré, Yefun Allah bi suktinggi bor mo Kristus anato Kristus mbau satu anare. Sane dom, men yé gato si Kristus tepsu dik, men kem mo bur ré, men kaim yo nggi nde dom, wo Yefun Allah bi suktinggi bor mo men anato ben men nggiwa men ben Kristus bi suk-i su nin mo bur ré tó.
47013005	Nin dakai ndobot nin dakai mó et, sare do, nin ben nin bi suk-i tepsu ye gato onyar kem mo Kristus bado, nde, e? Nin onyar kem mo Kristus sisu sangge yo, Kristus dakai kem mo nin mit si nin onyar ne it. Sarewo nin yo onyar kem mo Kristus sisu sangge nde tó yo, bere Kristus yo kem mo nin mit si nin onyar nde tó.
47013006	Ji kwabom kam mo nin do, nin dakai me mo suk gato men ben ne anato nin jam do, sangge, Kristus kem mo men mit si men onyar it.
47013007	Sane men ki suk su Yefun Allah subere An ós nin subere nin ben suk gato ibit ne o nde. Men benadi subere yetu un men gum mo suk gato men ben ne nde, wo men benadi subere nin ben nin bi suk-i ndo petok sor. Kapre men duno nin sisu ndo e, men yo duno nin sisu ndo nde e, suk yo nde, wo men iwa nin ben nin bi suk-i ndo sor.
47013008	Men duno nin yo, men ben suk yo gato wai mo sukdu gato sangge ne nde, wo men werwa men ben men bi suk-i tepsu sukdu gato sangge sor.
47013009	Men yo nggi nde, wo nin do nggi yo, men mit iwa mone. Men ki suk su Yefun Allah wa nin subere nin ben suk gato ibit saga nyim ne o nde, wo men ki suk su Yefun subere nin ben nin bi suk-i mwa ne ndo sino sor, kwa yo gwet mo nde.
47013010	Ji kem os syu kadit nin tó yo, ji krom surat ré ba nyim subere ji do ba ku nin mone it yo, ji yo mitwa ji ki sukdu ot nai nin su suktinggi gato Yefun Allah syo nai ji nde, we suktinggi ne, Yefun Allah syo nai ji subere ji ós nin onyar kem mo Kristus nggi wai kadit nyim ne o re. Yefun yo syo suktinggi ne nai ji wa ji ben nin ibit su nde.
47013011	Ji bi nji ji bi nyanggon ji bi sukdu tut more, ndo mo nin sor. Ji bi sukdu kwa gato wari anare: nin werwa nin ben nin bi suk-i mwa ne ndo sino sor. Nin jambot sukduno mwa gato ji krom mo surat ré tepsu suknapa wa nin pe et. Nin sino mone bi sukjimnut dik tepsu yu et. Nin kem ndo su yu sor. Nin ben suk bok gare sane bere Yefun Allah gato bi sukjimnut sye kas subot men ete uttok men sino ne, bere Yefun sisu nin petok sor.
47013012	Men ku yu it yo, men i yu tepsu men yedik mo Yefun Allah bi rus-i. Yé mwa gato sok mo Yefun Allah bi rus-i more sino ki ndo mo nin.
47013013	Men bi Yekwesu Yesus Kristus ete mewa nin. Yefun Allah ete uttok nin. Yefun Allah Gen ete sisu nin sino petok sor. Ndo mo nin sor, kadit Paulus
48001001	-
48001002	Ji gato gum do Paulus anato krom surat ré wa nin yé gato onyar kem mo Yefun Yesus mo bur Galatia. Yetu yo syogat ji mu duno nje subot Yesus Kristus nde. Ji dakai ré, yetu yo bes ji gum yerasul nde, wo Yesus Kristus si men bi Ai, Yefun Allah gato sun Yesus Kristus kadit sukkwop anato bes ji gum yerasul. Ji si ye Kristen yi gato si ji kem more ki ndo mo nin ye Galatia gato onyar kem mo Yefun Yesus ne sino.
48001003	Men bi Ai, Yefun Allah si men bi Yekwesu Yesus Kristus ete mewa nin. Yefun Allah si Yesus Kristus ete uttok nin petok sor.
48001004	Yesus Kristus bi An nggwa kwop wa tot sukibit gato men yetu ben ne wé re, tepsu pe gato men bi Ai, Yefun Allah, imo ne. Sane su ré An nai men kadit os ibit gato jom men mo bur ré ne.
48001005	Sane men bes Yefun Allah gum kok su kapre to kapyo sor mato kapyo. Sangge.
48001006	Ji yeket nin, we nin misyar Yefun Allah bi os-i gato An fro wa nin mo suk gato Yesus Kristus ben ne. Nin dakai yo ben suk yo nyim wa Yesus Kristus yo mo nde, wo Yesus Kristus dakai bi nggwa wa men, ete Yefun Allah kendo nin sibot os ndo gato An kak ne. Sane, suma ben anato nin misyar Yefun bi os-i ne? Nin brek kadit sukdu gato ndo, ete nin jammo sukdu yi gato tara o re. Sukdu yi gato yé bok yo ma ki ne nin nut do ndo,
48001007	sarewo sukdu ne yo ndo mo nde. Yé bok ne duno nin su án dakai bi sukdu-i gato siri kadit Kristus bi os-i gato Yesus Kristus kak wa men sok mo Yefun Allah bi rus-i. Yé bok ne kidar nin do, án bi sukdu-i ne tepsu Kristus bi sukdu-i, wo yé bok ne bi sukdu-i tara re, sane anato án ben nin nalar o re.
48001008	Men deyo e, malaikat e ne do ma kadit gu, ete ki bi sukdu-i tara kadit Yesus Kristus bi sukdu-i gato men duno nin su ne yo, sa ndo sa, Yefun Allah ete syo sukye nai ye ne mo bot gesyos sor.
48001009	Sukdu ré men ki nai nin mó re. Su ré ji ki wam dik yo o sare do, ye to duno nin su sukdu yi gato tara kadit Yesus Kristus bi sukdu-i gato nin onyar kem mone, Yefun Allah ete syo sukye nai ye gato ki bi sukdu-i sane mo bot gesyos sor.
48001010	Sane ji ki ji bi sukdu-i wa meret os subere yetu iwa ji bado? Sane nde re, wo ji ki ji bi sukdu-i subere Yefun Allah iwa ji sor. Ji krom sukdu wa tik yetu mit subere yetu mit iwa ji bado? Nde re. Ji do ki sukdu subere yetu iwa ji yo, ji tepsu Kristus bi pakwerut nde.
48001011	Ji bi nji, ji bi nyanggon, sukdu subot os gato Yesus Kristus kak wa men yetu ne anato ji duno nin su ne. Sukdu ne ma kadit yetu nde.
48001012	Yetu yo ki sukdu ne nai ji jam dom nde. Yetu ge dik yo duno ji su dom nde, wo Yesus Kristus dakai kadum sukdu ne rer nai ji dakai jam.
48001013	Ji ré, nin dakai jam re. Suga nyim neya ji sok mo ye Yahudi bi agama. Sugane ji ben sukye ndo nde nai yé gato onyar kem mo Yefun Yesus. Ji werwa ji ben sukye nai yé gato simo Yesus Kristus bi sukdu-i, subere án bare Yesus Kristus bi sukdu-i ne wé.
48001014	Sugane ji dakai anato jam suk mwa mo ye Yahudi bi agama. Ji jam suk mwa wai kadit ye yi gato ti sos tepsu ji. Ji ré anato iwa sukduno gato men bi amui duno men su ne wai o re.
48001015	Sarewo ji bi im yo kem su ji nde tó, Yefun Allah bes ji wa ji ben An bi suk-i it, ji yo ben suk yo nyim wa An nde, wo Yefun Allah dakai bes ji yi wa ji ben An bi suk-i.
48001016	An kadum An bi Gan nai ji, subere ji ki sukdu subot os ndo gato An bi Gan kak ne nai yewis yi neya jam. Sugane ji yo mu meret ye yi yo o wa duno ji nde.
48001017	Ji yo mu me yerasul gato Yefun Yesus bes nyim kadit ji mo Yerusalem dom nde. Wo ji mu mo bur Arab. Or o ji satu ma mo kota Damsyik.
48001018	Tahun gri, orete ji mu mo Yerusalem wa ji ku Petrus. Ji si an kem mo an bi nu sor kom mo kam musyu dik sop mek rek.
48001019	Sugane ji ku men bi Yekwesu Yesus Kristus ne bi nji gato gum do Yakobus sor re. Ji yo ku yerasul yi neya nde.
48001020	Suk gato ji krom ré sangge, ji yo kidar nde, Yefun Allah dakai jam re.
48001021	Or o ji mu mo bur Siria si bur Kilikia.
48001022	Sugane ye gato onyar kem mo Yesus Kristus gato kem mo bur Yudea, yé mwa ne yo ku ji gro mo nde tó, yé jam nde ji.
48001023	Sarewo yé mone dakai jam sukdu gato yé ki subot ji, sare do, "Ye gato ben sukye nai men suga nyim neya, ré ne an brek ma, an duno nje su sukdu subot Yesus Kristus gato nyim ne an duwer men mone o re."
48001024	Yé mo bur Yudea ne jam sukdu gato ye ki subot ji sa, yé bes Yefun Allah gum kok mone re.
48002001	Ji ku Petrus mo Yerusalem, or tahun musyu dik sop at o, ete ji si Barnabas mu mo Yerusalem o. Sugane Titus si dom.
48002002	Yefun Allah kadum rer nai ji do, An syogat ji mu mone anato ji mu ne. Ji si yé bok gato gum yekwesu ne sum dor kadit ye yi neya, ete ji ki rer subot os ndo gato Yesus Kristus kak ne. Ji ki rer subot sukdu gato ji duno yewis yi neya su ne. Ji ki rer wa yekwesu bok ne jam, sawe ji bi sukdu-i napyo siri kadit yekwesu bok ne bi sukjimnut-i, wo sukdu ne tepsu án mit re, yekwesu ne yo duwer ji mo nde.
48002003	Titus gato si ji ré, kapre an ye Yunani gato yo simo sunat nde, yekwesu mone yo wergat Titus wa ye bisunat an dom nde.
48002004	Sarewo ye deyo werwa ye bi sunat Titus. Yé ne ben kidar do, án si men ye gato onyar kem mo Kristus tepsu dik sino, sarewo án mit-i tara kadit men mit-i re. án syeret os wa jam suk gato men ben ne kom mo mit. Men yo jambot sukduno gato rok ne o nde, we men sok mo Yesus Kristus bi rus-i. Sane án syeret os wa jam suk gato ben anato men yo jambot sukduno gato rok ne o nde. Yé ne iwa meret os subere tik men sino brek satu ma tepsu pakwerut wa sukduno rok ne o re.
48002005	Sarewo men yo iwa jammo án bi sukdu-i wokgan yo dom nde. Men wergat men nggwa subere men yo fros sukdu rok si sukdu gato sangge subot os ndo gato Yesus Kristus kak ne nde, subere sukdu gato men duno nin su ne sangge sor, kwa wokgan gato siri yo mo nde.
48002006	Ji mu ku yekwesu bok gane mo Yerusalem sa, ji yo bes yekwesu ne gum kok teker nde, ji yo nutbot án gum teker nde. Yefun Allah dom, An yo bes yekwesu ne gum kok mo suk gato yetu me mo de nden ne dom nde. Yekwesu bok gato sum mone jam ji bi sukdu-i, ete án yo duwer ji mo sukdu kwa dik yo dom nde, wo yekwesu ne imo.
48002007	Yekwesu ne yo duwer ji mo nde, wo mone án jam do, Yefun Allah anato bes ji wa ji mu ki sukdu subot os ndo gato Yesus Kristus kak ne nai yewis yi jam, sato Yefun Allah dakai bes Petrus wa mu ki subot sukdu ne nai ye Yahudi.
48002008	Sane Yefun Allah syo suktinggi nai Petrus, subere Petrus mu ki An bi sukdu nai ye Yahudi. Yefun Allah bes an gum yerasul wa ye Yahudi. Sane dom, Yefun Allah waii syo suktinggi nai ji, subere ji mu ki An bi sukdu nai yewis yi neya. Yefun Allah bes ji gum yerasul wa yewis yi.
48002009	Ye gato ye bes gum yekwesu mo nu ari, an ka gri gato gum do Yakobus, Petrus si Yohanes, an ka gri jam do, Yefun Allah bes ji wa ji ben Yefun bi suk-i sane anato án ka gri jom syim su ji si Barnabas, we an ka gri si men ka we tepsu dik wa men sino ben Yefun bi suk-i. Sukdu gato men kibot ne, men sino imo, sare do, án ka gri ne mu duno ye Yahudi, wo ji si Barnabas mu duno yewis yi.
48002010	Sukdu kwa dik yo o gato án ka gri ki nai men anare, men napawa men ós ye gato yewa suk petok sor. Ji dom mit iwa ji ós ye gato yewa suk wai o re.
48002011	Petrus ma ku ji mo kota Antiokhia sa, ji duwer an mo suk gato an ben mone, we sangge suk gato an ben ne ibit re.
48002012	Tomgato Yakobus bi nje-i yo ma nde tó, Petrus si yewis yi git sugit sino. Petrus si yewis yi kamo sino, wo Yakobus bi nje-i ne ma kom mone sa, Petrus brek nden we o re. An yo karowa yewis yi ne o nde, we an nokwa Yakobus bi nje-i gato ma ne. An nokwa Yakobus bi nje-i gato bi sukjimnut sare do, yewis yi gato simo Kristus it yo, ye bisunat, ondeyo men karowa yé ne nde.
48002013	Ye Yahudi ge bok yo dom brek nden we sato Petrus ben ne, sane sor os ibit ne waii farket Barnabas dom.
48002014	Ji do me suk gato Petrus si ye Yahudi gane ben ne siri kadit Yesus Kristus bi os-i sa, ji ki Petrus mo yé mwa gwem do, "Nan ye Yahudi, sarewo nan misyar ye Yahudi bi sukduno-i, ete nan ben suk tepsu yewis yi o re. Suk gato nan ben ne da ndo, sarewo suma ben anato nan wergat yewis yi brek ma ete jammo ye Yahudi bi sukduno-i gato nan misyar wé ne?"
48002015	Men bi amui, yewis ye Yahudi. Men ye Yahudi nut do, men yo ben sukibit mwa teker sato yewis yi ne nde.
48002016	Men da ben sukibit yo mwa mo nde, sarewo men ben suk tepsu ye Yahudi bi sukduno-i gato Musa krom ne, bere men yo ku os wa Yefun Allah nai men gum sok mo An bi rus-i nde. Wo men onyar kem mo Yesus Kristus sa, bere Yefun Allah nai men gum sok mo An bi rus-i it. Sane su ré, men dakai dom, men onyar kem mo Yesus Kristus ne it, sane Yefun Allah nai men sok mo An bi rus-i re, we men onyar kem mo ye Yahudi bi sukduno-i nde, wo men onyar kem mo Yesus Kristus sor, we sare, ye gato werwa benbot ye Yahudi bi sukduno-i sor re, bere ye ne yo ku os nde, yetu ge dik yo dom nde.
48002017	Men onyar kem mo Yesus Kristus, ete mone Yefun Allah nai men sok mo An bi rus-i. Sane men do ben suk yo gato ibit mó tó yo, Yesus Kristus anato syokom men ben sukibit ne tó, bado? Nde re!
48002018	Ji do bes ye Yahudi bi sukduno-i gato ji misyar ne satu o yo, bere mone yé jam rer do, ji anato ye gato ben suk siri kadit Yefun mit it anane.
48002019	Wo ye Yahudi bi sukduno ré, ji yo jom o nde. Sukduno ne ben sukye wa ji sane sor, su ré ben sato ji kwop kadit sukduno ne re. Su ré sukduno ne yo jom ji o nde, sane ji ku os wa ji ben suk wa Yefun Allah.
48002020	Ben sato ji si Yesus Kristus kwop sino mo kwesukwin it. Sane ji dakai anato kem ré nde, wo Yesus Kristus anato kem mo ji mit. Ji onyar kem mo Yefun Allah bi Gan gato bi sukjimnut sye kas subot ji ete bi An nggwa kwop wa ji anato ji nggiwa ji kem mo bur ré re.
48002021	Ji yo misyar os ndo gato Yefun Allah fro wa men yetu nde. Yefun Allah dakai syogat An bi Gan ma wa men, men yo ben suk yo nyim wa An nde. Sane men nut do, men jammo ye Yahudi bi sukduno-i anato Yefun Allah nut mo men do, men sa, tep wa An nai men sok mo An bi rus-i ne yo, bere siri re. Men do sok mo Yefun Allah bi rus-i mo suk gato men ben tepsu ye Yahudi bi sukduno-i ne yo, Kristus ma kwop wa suma ne? Men yo mitmo An nde fe!
48003001	Nin ye Galatia jimgon! Je u anato ben kidar nin anato nin jimgon teker sare ne? Ji dakai ki sukdu subot Yesus Kristus kwop mo kwesukwin ne, ji ki rer wa nin dakai jam mó re.
48003002	Sane ji iwa ji ndo nin subot kwa dik yo sare do, nin ben suk sato suma anato Yefun Allah Gen bok nggwa mo nin ne? Nin nutbot sisu ndo et. Nin ben suma ne? Nin wergat nin nggwa wa nin benbot ye Yahudi bi sukduno-i bado? Sane nde re. Nin onyar kem mo sukdu subot os ndo gato Yesus Kristus kak ne bado? Sane sa, nin onyar kem mo Kristus, bere Yefun Allah Gen bok nggwa mo nin it anane.
48003003	Bei! Suma ben anato nin jimgon teker sare ne? Su ketke Yefun Allah Gen ós nin muket os be ré, wo su ré, suma ben anato nin misyar Yefun Allah Gen ete nin dakai meret suktinggi mo nin dakai wa nin sok mo Yefun Allah bi rus-i ne?
48003004	Nin dakai jam Yefun Allah Gen bok nggwa mo nin, ete ós nin mo suk mwa, orete kom mo rut suk yo mo nde bado? Sangge, Yefun Allah da bok An Gen mo nin mó re fe!
48003005	Nin onyar kem mo Yefun Yesus anato Yefun Allah Gen bok nggwa mo nin ete ben nin nggiwa nin ben suk gato ben nje yeket bado? Nin wergat nin nggwa wa nin benbot ye Yahudi bi sukduno-i anato Yefun Allah Gen ben nin nggiwa nin ben suk gato ben nje yeket bado? Sane nde, wo nin jam sukdu subot os ndo gato Kristus kak ne, ete nin onyar kem mo An, sane anato Yefun Allah Gen bok nggwa mo nin ete ben nin nggiwa ben suk gato ben nje yeket ne.
48003006	Nin onyar kem mo Yefun, tepsu sukdu gato ye krom mo Yefun Allah bi sukdu subot Abraham sare do, "Abraham onyar kem mo sukdu gato Yefun Allah ki nai an, sane anato Yefun Allah nut mo Abraham do, an sa, tep wa sok mo Yefun Allah bi rus-i it."
48003007	Sane ye gato onyar kem mo Yefun anato tepsu Abraham bi pa gato sangge, nin jam it bado?
48003008	Suga nyim ye krom mo Yefun Allah bi sukdu do, bere Yefun Allah kak os wa yewis yi sok mo An bi rus-i ne. Ye gato onyar kem mo An anato ku os wa sok mo Yefun bi rus-i. Tomga nyim tuya Yefun Allah ki sukdu subot os ndo gato Yefun Yesus kak ne, Yefun Allah ki nai Abraham sare do, "Kadit nan bi wis-i bere Ji fro os ndo wa yewis mwa ne sino mo bur ré re."
48003009	Sane ye gato onyar kem mo Yefun tepsu Abraham onyar kem mo Yefun ne, bere Yefun ben sukndo su an, tepsu Yefun ben sukndo su Abraham ne.
48003010	Ye gato onyar kem mo ye Yahudi bi sukduno-i wa ós an gum sok mo Yefun Allah bi rus-i, bere siri re. Yefun Allah dufo mo ye ne re. Ye gato bi sukjimnut sane bere ku sukye sor, we ye krom mo Yefun Allah bi sukdu do, "Ye gato yo benbot ye Yahudi bi sukduno mwa ne sino nde, bere Yefun Allah dufo mo ye ne."
48003011	Sukdu ne rer wa men jam do, men benbot ye Yahudi bi sukduno-i, bere men yo ku os wa Yefun Allah nai men gum sok mo An bi rus-i nde, we ye krom mo Yefun Allah bi sukdu do, "Men onyar kem mo Yefun Allah it yo, bere men si Yefun Allah kem ndo, we Yefun Allah nut mo men do, men sa, tep wa sok mo An bi rus-i it anane."
48003012	Ye krom mo Yefun Allah bi sukdu ne o do, "Ye gato benbot ye Yahudi bi sukduno-i mwa ne sino, siri kadit wokgan dom nde, bere an kem ndo." Sarewo os ne yé teker wa men ware, men yo ku os mone nde. Wo os dik yo gato tara kadit ne anato men onyar kem mo Yefun Yesus sor.
48003013	Men yo nggiwa benbot ye Yahudi bi sukduno-i sino nde, sane Yefun Allah dufo mo men, men ku sukye mone, wo Yesus Kristus ma ku sukye ne win men re. An kwop tepsu suktot wa men, tepsu ye krom mo Yefun Allah bi sukdu do, "Ye gato yé mban kok mo kwesukwin ne ku sukye ndo nde."
48003014	Yesus Kristus kwop mo kwesukwin win men subere os ndo gato Yefun Allah tom su Abraham ne, An kak wa yewis yi ne sino dom. Sane men onyar kem mo Yesus Kristus yo, men ku os wa sok mo Yefun Allah bi rus-i, ete Yefun Allah syo An Gen nai men, tepsu An tom ne.
48003015	Ji bi nji ji bi nyanggon, men nutbot suk gato men ben kamdik-kamdik sisu ndo et, sato ré do, yetu ge we tom suk yo su yu, bere sukdu gato an we kibot ne, an we imo, or an we es syim mó. An we es syim mó sane, or sukdu kwop mone it. An we yo misyar sukdu ne nde. An we yo ki kwa yo tó o nde. Yefun tom bi suk-i su men digane dom, pe gato An ki kwop mone it yo, anane it.
48003016	Sane Yefun Allah tom suk su Abraham si Abraham bi pa ne do, kadit Abraham bi pa ge dik yo anato Yefun Allah fro os ndo wa yewis mwa ne sino sok mo Yefun Allah bi rus-i. Mo Yefun Allah bi sukdu, ye krom do, Yefun Allah tom suk su Abraham bi pa mwa nde, wo pa gato Yefun Allah tom su ré, pa ge dik sor re. Pa ne anato Kristus.
48003017	Ji bi sukdu-i sare do, suk gato Yefun Allah tom su Abraham ne do, kadit Abraham bi pa ge dik yo anato Yefun Allah fro os be wa yewis mwa ne sino sok mo Yefun Allah bi rus-i. Suk gato Yefun tom ne Yefun Allah yo misyar nde. Yefun tom su Abraham su ketke ne, or tahun wotin at musyu gri, orete Yefun Allah ki sukduno yo o nai Musa. Sarewo Yefun Allah yo win suk gato An tom su Abraham ne su sukduno gato Musa krom ne nde, wo suk gato Yefun Allah tom su Abraham kadit ketke ne kem pe re.
48003018	Sane men ku os wa men sok mo Yefun Allah bi rus-i. Men nut do, i-ke mo suk gato men ben tepsu ye Yahudi bi sukduno-i gato Musa krom ne yo, bere siri re. Wo men ku os wa men sok mo Yefun bi rus-i mo suk gato Yefun tom su Abraham sor. Yefun Allah dakai bi sukjimnut sye kas subot Abraham, Abraham yo ben suk yo nyim wa Yefun mo nde, wo Yefun dakai tom su Abraham do, bere Abraham bi pa ge dik yo kak os wa men yetu sok mo Yefun bi rus-i.
48003019	Sane Yefun Allah syo bi sukduno nai Musa wa Musa krom wa suma ne? Yefun Allah syo bi sukduno ne tó suk gato An tom su Abraham ne subere men jam suk gato tepsu Yefun Allah mit si suk gato siri kadit Yefun Allah mit ne. Sukduno ne, Yefun Allah syo subere ós nje kadit kam ne sor kom mo kam gato Abraham bi pa, Yesus Kristus ne ma. Ye Yahudi bi sukduno-i ne, malaikat gwat ma kadit Yefun Allah ete ki nai yegweswai dik yo gato gum do Musa. Or o Musa waii ki sukduno ne nai men yetu jam.
48003020	Yegweswai sagana gwat sukdu kadit yetu ge dik yo, ete ki nai yetu ge dik yo o. Sarewo suk gato Yefun Allah tom su Abraham, yegweswai yo mo nde, wo Yefun Allah wadigan tom suk su Abraham sor re.
48003021	Ye Yahudi bi sukduno-i gato Musa krom ne te, siri kadit suk gato Yefun Allah tom su Abraham ne bado? Nde re! Ye Yahudi bi sukduno-i do nggiwa kak os wa men sok mo Yefun bi rus-i ete men kem ndo yo, bere Yefun nai men sok mo An bi rus-i mo suk gato men ben tepsu sukduno ne.
48003022	Sarewo sukduno ne yo nggiwa ós men sok mo Yefun Allah bi rus-i nde, we ye krom mo Yefun Allah bi sukdu do, men yetu sino mo bur ré ben sukibit, sukibit ne ben sato jom men tepsu bi pakwerut wa men ben sukibit bu. Sane suk gato Yefun Allah tom su Abraham ne, Yefun benbot, An fro os wa men sok mo An bi rus-i it. Men onyar kem mo Yesus Kristus anato men ku os wa Yefun nai men sok mone, sane anato men ku suk gato Yefun Allah tom ne it.
48003023	Yesus Kristus yo ma mo bur ré nde tó, men yo ku os wa men onyar kem mo Yesus Kristus nde tó, sane ye Yahudi bi sukduno-i ne jom men krat tepsu men kem mo sel mit. Ye Yahudi bi sukduno-i ne jom men sane sor kom mo kam gato Yesus Kristus ma kak os wa men, subere men do onyar kem mo An yo, bere Yefun nai men sok mo An bi rus-i.
48003024	Sane men jam do, ye Yahudi bi sukduno-i jom men yei ete ben men meret os yi yo o wa men sok mo Yefun Allah bi rus-i, we sukduno ne yé teker wa men benbot. Sane men ku os ne mo Yesus Kristus, men onyar kem mo An it yo, bere Yefun nut mo men do, men sa, tep wa sok mo An bi rus-i it.
48003025	Sane su ré men onyar kem mo Yesus Kristus, sane men yo mit wa ye Yahudi bi sukduno-i o nde.
48003026	Nin onyar kem mo Yesus Kristus, sane anato nin tepsu Yefun Allah bi pa-i mone it.
48003027	Nin yé bok ne sino gato bi nggwa mo Yesus Kristus ete ye ras nin mo syur ne, nin tepsu Yefun bi pé-i, we nin nai sukjimnut tepsu Yesus Kristus it.
48003028	Sane ye Yahudi e, ye Yunani e, pakwerut e, ye gato dakai ti mo an dakai e, yebris e, nggon e ne, men sino yo tara kadit yu nde, wo men sino si Yesus Kristus tepsu yedik, men sino si Yesus Kristus sok mo rus dik it.
48003029	Men do sok mo Yesus Kristus bi rus-i it yo, sane men ré tepsu Abraham bi pá dom, ete men ku os ndo gato Yefun Allah tom su men ne, Yefun nut mo men do, men sa, tep wa sok mo An bi rus-i it.
48004001	Sarewo ji ki sukdu, ji gwat sukamno wa nin jam sare do, pa gato bi ai syo bi sukrok mwa ne sino nai pa ne, ete pa ne wok tó yo, pa ne da bi suk mwa, sarewo pa yo ku os wa nai suk ne nde tó. Sane pa yo ku suk mo nde, tepsu pakwerut gato yo ku suk mo nde.
48004002	Bere ye yi jowa pa ne si bi suk ne sor kom mo kam gato pa bi ai tom su ne, orete pa nai sukrok mwa ne wa pa dakai.
48004003	Men dom digane, men jam Yefun yo ri nde tó, ben sato men tepsu pa wokgan, sane suk gato mo gu nim ne si bur ré sino ben sato jom men tepsu pakwerut.
48004004	Sarewo tepsu kam gato Yefun Allah fro ne, Yefun Allah syo An bi Gan ma mo bur ré. Nggon dik yo kem su An. An kem mo bur ré, An jammo ye Yahudi bi sukduno.
48004005	Yefun Allah syo An bi Gan ma wa tot men bi suktot mo suk gato men ben siri kadit ye Yahudi bi sukduno-i ne, subere men ku os wa men tepsu Yefun Allah bi pá-i gato sangge, ete mone men ku suk mwa ne sino gato Yefun fro wa men ne.
48004006	Men anato Yefun Allah bi pá-i, sane anato Yefun Allah syo An bi Gan Gen bok nggwa mo men mit. An bi Gan Gen ben men ki su men mit dik nai Yefun Allah do, "Ai o, Ji bi Ai o."
48004007	Sane men ré tepsu pakwerut o nde, wo men tepsu Yefun Allah bi pá. Men tepsu Yefun Allah bi pá, sane bere Yefun Allah syo suk gato An fro wa An bi pá, bere An syo nai men mone tó.
48004008	Suga nyim nin jam nde Yefun Allah. Sugane nin jammo suk sato yerom e, aboksye e ne. Suga nyim nin tepsu pakwerut wa suk bok ne, sarewo suk ne yo tepsu Yefun Allah gato sangge ne nde, suk ne yo karowa tepsu Yefun Allah dom nde.
48004009	Wo su ré nin jam Yefun Allah tepsu nin bi Ai it. Sane sor nde, wo Yefun Allah dom nut mo nin do, An bi pá mo nin. Sane su ré suma ben anato nin brek ete nin jammo yerom e, aboksye e ne satu o ne? Suk bok ne bi suktinggi yo kom mo pe yo nde. Nin iwa nin gum pakwerut wa suk ne satu o re bado?
48004010	Nin bi sukjimnut sye teker mo kam sye yo e, kam sye su aina yo e, kam sye su tahun yo e ne. Nin bi sukjimnut sye mo sukdaret ne wa suma ne?
48004011	Sane ji nutbot nin ndo nde, ji da wergat ji nggwa wa duno nin ware, sukdu gato ji duno nin su ne yo ós nin kom mo pe yo nde bado?
48004012	Ji bi nji, ji bi nyanggon, nin jammo suk gato ji ki ré et, ji ba kem su nin mone sa, ji yo benbot ye Yahudi bi sukduno-i nde, tepsu sagana nin yo benbot ye Yahudi bi sukduno-i nde. Sane su ré yo, ji kiwa nin waii misyar ye Yahudi bi sukduno-i sato ji ré et. Ji ma ki sukdu nai nin sa, nin yo ben sukibit nai ji nde.
48004013	Nin jam do, ji ku suki anato ji si nin kem mone, ete ji ki sukdu subot os ndo gato Yesus Kristus kak ne nai nin su ketke.
48004014	Kapre ji bi suki gato ji ku ne ben sukye wa nin, nin dakai ós ji, nin mewa ji, nin nutbot ji do, ji tepsu Yefun Allah bi malaikat dik yo. Nin mewa ji tepsu nin mewa Yesus Kristus dakai.
48004015	Ji si nin mone sa, nin mit iwa ji wai o re, ji jam re. Sane sugane, suk mwa gato ji ndek mo nin sa, nin dakai syo nai ji sor, bergan tepsu nin dakai tik nin gro buk ete nin syo nai ji mone re. Wo su ré nin yo mit iwa ji o nde wa suma ne?
48004016	Ji ki sukdu gato sangge nai nin anato su ré nin bariket ji o re bado?
48004017	Yé bok yo ma ku nin mone, án iwa kidar nin sor re. Yé bok ne wergat nin subere nin jambot ye Yahudi bi sukduno-i. án kidar nin do, nin jambot sukduno ne bere nin sok mo Yefun Allah bi rus-i. Yé bok ne daram mo suk bok yo, án werwa tik nin mit su sukyo-sukyo, wo suk gato án ben ne ibit o re. án iwa ben nin bi sukjimnut sane sor nin bariket men, wo nin mit iwa án sor re.
48004018	Men yetu daram wa suk gato ndo anato ndo, wo men daram wa suk gato ibit, bere siri re. Sane, kapre ji mó bado, ji yo mó nde bado, nin daram wa nin benbot sukdu gato ndo ne petok sor.
48004019	Ji bi pá, nin gato ji jimnotku, ji nutbot nin sor, ji yo ndo nde tepsu nggon far gato nukwe i su pa. Ji bi sukjimnut waiyu subot nin, ji yo ndo nde sane sor ji jam do, nin bi sukjimnut-i gato kem pe mo nin mit tepsu Yesus Kristus bi sukjimnut-i ne et.
48004020	Su ré ji da o wa ji ba ku nin o, ji iwa ji ki sukdu gato njep su nin o, we ji jimnutbot nin ndo nde, ji kwabom dek subot nin ndo nde.
48004021	Nin yé gato iwa jom ye Yahudi bi sukduno-i, nin jam sukduno ne bi sukjimnut bado? Nin jammo suk gato ji ki ré et, ji ki rer subot ye Yahudi bi sukduno-i gato Musa krom ne.
48004022	Mo Yefun Allah bi sukdu, ye krom do, Abraham ku pa we. Pa ge we ne dik yo, Abraham bi nggon kwerut kem su. Pa ge we dik yo o, an dakai bi nggon gato gum kwerut nde kem su.
48004023	Abraham bi pa gato nggon kwerut kem su ne, nggon ne kem su sagana ne, wo pa gato Abraham dakai bi nggon kem su ne, Yefun Allah tom su Abraham anato an bi nggon ne kem su pa ne.
48004024	Sukamno dik yo anare. Nggon ge we gato Hagar si Sara ne tepsu suktom we gato Yefun Allah tom su men ne. Nggon kwerut ne tepsu suktom dik yo gato Yefun Allah tom su Musa mo banbo Sinai. Nggon ne gum do Hagar. Hagar bi pa-i ne tepsu pakwerut.
48004025	Mo sukamno ré, Hagar ne tepsu suktom gato Yefun tom su Musa mo banbo Sinai mo bur Arab ne. Hagar ne tepsu kota Yerusalem, we su ré yé mwa mone tepsu Hagar si bi pá-i, án sino pakwerut wa ye Yahudi bi sukduno-i.
48004026	Wo Abraham dakai bi nggon Sara anato tepsu Yerusalem mo gu. Mone men gum pakwerut wa suk yo mo nde. Mom ne anato tepsu men bi im. Men si Sara tepsu pakwerut nde,
48004027	we ye ki sukamno mo Yefun bi sukdu subot Sara sare do, "Nan, nggon gato nukwerit pe, su ré yo, nan mit at wa sor. Nan, nggon gato nukwe i su pa mo nde, nan wi nan ambre sor! We nggon dosye gato bi ya mu kadit ne, bere nan ku pa mwa wai kadit nggon gato bi ya si kem pe ne."
48004028	Sane ji bi nji ji bi nyanggon, nin ku os wa nin tepsu Yefun Allah bi pá mo suk gato Yefun Allah tom su men yetu. Nin tepsu Isak gato Abraham bi pa mo suk gato Yefun Allah tom su Abraham.
48004029	Sugane Abraham bi pa gato Hagar kem su ne ben sukye nai pa gato Yefun Allah tom su Abraham. Pa gato bi im kem su sagana nggon kem su pa ne ben sukye nai pa gato ma kadit Yefun Allah Gen bi suktinggi. Sane dom, su ré ye gato jom ye Yahudi bi sukduno-i ben sukye nai ye gato Yefun Allah Gen kem su ne.
48004030	Wo ye krom suma subot Hagar si bi pá-i mo Yefun Allah bi sukdu ne? Ye krom sukdu gato Sara ki sare do, "Abraham, nan syun nggon kwerut si bi pa ne wé kadit men et. Pa ne si men bi pa-i yo wat sukrok su yu nde, wo men bi pa-i sor anato ku sukrok ne."
48004031	Sane ji bi nji, ji bi nyanggon, men ré tepsu nggon kwerut bi pa-i nde, wo men tepsu nggon gato dakai ti mo dakai ne bi pa-i.
48005001	Men tepsu pakwerut wa ye Yahudi bi sukduno-i o nde, we Yesus Kristus sombok men wé kadit re. Sane men jom Yesus Kristus bi sukduno-i krat sor, men bi men nggwa wa benbot ye Yahudi bi sukduno-i ne o nde. Men brek satu tepsu pakwerut wa ye Yahudi bi sukduno-i o nde.
48005002	Nin jam suk gato ji ki ré et. Ji, gato gum do Paulus, ji ki rer nai nin do, nin bi sukjimnut sye wa nin simo sunat it yo, os gato Yesus Kristus kak wa nin ne, bere yo ós nin nde.
48005003	Ji ki nai nin si yé mwa ne sino wam dik yo o sare do, ye gato simo sunat it yo, ye ne bere benbot sukduno dik ne sor nde, wo an benbot ye Yahudi bi sukduno-i kwa mwa ne sino dom et. Sane bere an ku os wa an sok mo Yefun bi rus-i. Sarewo men yetu yo nggiwa simo ye Yahudi bi sukduno-i mwa ne sino nde, sane bere men yo ku os mone nde.
48005004	Nin yé gato werwa benbot ye Yahudi bi sukduno-i, we nin nut do, bere Yefun Allah nai nin sok mo An bi rus-i mone, bere siri re. Nin werwa mone anato nin jam nde Yesus Kristus o re. Nin jam nde os ndo gato Yefun Allah dakai fro wa men o re.
48005005	Wo men ré sa, men onyar kem mo Kristus, sane men kwabom kam mo Yefun Allah Gen do, bere An ós men sok mo Yefun Allah bi rus-i, bere men si Yefun Allah kem ndo su yu mo pe gato ndo tó.
48005006	Yesus Kristus kak os wa men anato men sok mo Yefun bi rus-i it. Sane yo, kapre men simo sunat e, men simo sunat nde e, suk ne yo ós men nde. Wo suk dik yo sor re anato tep wa ós men, sare do, men onyar kem mo Kristus. Men onyar kem mo Kristus sane sa, bere men ben sukndo su ye yi neya sor, bere yé mwa ne me bor re.
48005007	Tomgato nyim sa, nin werwa nin sibot os gato sangge ré, wo su ré, je u anato ma duyawa suk gato nin ben, ete werwa brek nin wé kadit Yefun Allah bi os-i gato sangge ne?
48005008	Yefun Allah anato nai nin sok mo An bi rus-i, sane An yo syokom ye yo ma duyawa ete werwa brek nin wé kadit An bi os-i ne nde.
48005009	Ye gato ma brek nin kadit os gato sangge anato tepsu sukamno gato yé ki do, "Bibit roti wokgan ta anato ben tepung mwa ne it sye or re."
48005010	Yé da ma wa brek nin kadit os gato sangge, sarewo ji kwabom kam mo nin do, bere nin sino nai sukjimnut tara kadit men ré nde, we men sino sok mo Kristus bi rus-i it. Wo ye to ma ben nin bi sukjimnut waiyu mo Yefun bi os-i yo, bere Yefun Allah syo sukye nai ye ne.
48005011	Ji bi nji, ji bi nyanggon, yé bok yo ki do, ji anato duno nje do, men simo sunat yo, bere Yefun Allah nai men sok mo An bi rus-i. Ji yo ki sane nde, wo yé ki do, ji duno nje su sukduno sane mó tó. Ji do duno nje su sukduno sane yo, suma ben anato yé maskwa ji tó ré ne? Ji do duno nje su sukduno sane yo, yé maskwa mo sukdu gato ji ki subot Yesus Kristus gato kwop mo kwesukwin ne wa suma ne?
48005012	Yé gato ben kidar nin sane sor nin nalar mo sukdu gato sangge ne, sa ndo sa, án dakai bisunat an dakai sor nde, wo án dakai kum án bi sukmen sino ne toko wé dom et!
48005013	Ji bi nji, ji bi nyanggon, sangge, Yefun Allah nai nin tepsu An bi pá-i subere ye Yahudi bi sukduno-i yo jom men tepsu pakwerut o nde, wo men sok mo Yefun Allah bi rus-i it. Men sok mo Yefun Allah bi rus-i tepsu An bi pá-i orete yo, men nut do, "Ré ne ji tepsu Yefun bi pa-i it, sane ji ben sukibit ket ji i ne sor," sane bere siri re. Men ben sane nde, wo men bi sukjimnut sye kas subot yu sor, men ben sukndo su yu sor.
48005014	Men bi sukjimnut sye kas subot yu sane, we Yefun bi sukduno kwa gato sye, gato jom Yefun Allah bi sukduno kwa mwa ne sino ki do, "Men bi sukjimnut sye kas subot ye yi tepsu men bi sukjimnut sye kas subot men dakai et."
48005015	Wo nin maskwa ket yu e, nin ben yu ket kwayo-kwayo e ne yo, bere nin sino dakai ibit mo koirut o re. Sane nin mewa nin nggwa kadit suk sane.
48005016	Sane ji bi sukdu-i sare do, men nai sukjimnut dik do, suk gato Yefun Allah Gen kiwa men ben ne yo, men benbot petok sor. Wo sukjimnut gato tik men mit wa ben sukibit tepsu yetu mwa ne sino iwa ben ne yo, men yo benbot o nde.
48005017	Bere men yo benbot sukjimnut ibit ne o nde, we suk gato yetu iwa ben ne siri kadit suk gato Yefun Allah Gen iwa men ben ne. Sane dom, suk gato Yefun Allah Gen iwa men ben ne siri kadit suk gato men yetu dakai iwa men ben ne. Yefun Allah Gen bi sukjimnut-i duwer yetu bi sukjimnut-i gato tik men mit wa men ben sukibit. Sane men yo benbot suk gato men dakai iwa men ben ne nde.
48005018	Sarewo men do nai sukjimnut wa men benbot suk gato Yefun Allah Gen kiwa men ben ne it yo, men yo mitwa men jammo ye Yahudi bi sukduno-i ne o nde.
48005019	Sukjimnut gato tik men yetu mit wa ben sukibit gato yetu iwa ben ne bor wa men jam sino sato ré: yebris si nggon iwa ben siri su yu daret e; án da bro wa ben sukdaret ket án i e; án ben suk siri dakai daret bu e,
48005020	án iwa som sukdaret e; án iwa kro ri mo nje e, kwa syua e, syi gwoi mo nje e, suk sane. án grem sukmaskwa mo án mit wa nje e; án iwa ben sukndi su ye yi daret e; án maskwa ket ye yi mo sukndo gato ye ne ku ne e; án maskwa dek e; án nutbot án dakai sor re, án dakai bes án nggwa kok sor. án gwat os wa ben nje subere yé mwa ne yo kem ndo su yu nde e; án iwa brek nden we e;
48005021	án gro sye wa ye yi bi suk-i e; án iwa án yenau bu e; án iwa án kamo noru nombrak, án yenau su, ete án ben siri mwa su e ne. án ben suk mwa gane si kwa yi neya dom. Suga nyim ji ki subot sukibit bok ne nai nin jam mó re. Ré ne, ji ki suknapa wa nin wam dik yo o sare do, ye to ben bi suk-i sane, bere Yefun Allah yo nai ye ne sok mo An bi rus-i nde.
48005022	Sarewo men nai sukjimnut dik do, suk gato Yefun Allah Gen kiwa men ben ne yo, bere men ben suk sato ré: Men bi sukjimnut sye kas subot ye yi e; men mit at wa suk gato ndo petok sor e; men si ye yi neya mit ndo su yu e; men yo maskwa kekro nde e; men jimnotku ye gato ku sukye e; men ben sukndo su nje e; suk gato men tom ne men benbot e;
48005023	men ben men bi suk-i ne njep e; men mewa men nggwa kadit men ben sukdaret nde e ne. Sukduno kwa dik yo gato duyawa men sibot sukduno kwa mwa ré yo mo nde.
48005024	Ye gato sok mo Yesus Kristus bi nje-i it yo, ye ne bare sukjimnut gato tik an mit wa ben sukibit ne or wé kadit an re. Sukjimnut ne ben sato an mban mo kwesukwin, ete sukjimnut ne kwop or wé kadit an. An yo iwa ben suk ket an i o nde. Suk gato tik an mit wa an ben sukibit ne an bare wé re.
48005025	Yefun Allah Gen anato ós men kem ndo, sane men nai sukjimnut dik do, suk gato Yefun Allah Gen kiwa men ben ne yo, men benbot petok sor.
48005026	Sane men bes men nggwa kok teker nde, men krokgat yu su sukdu daret nde. Men on sa ket yu mo suk mwa gato men deyo ku wai kadit deyo dom nde, wo men nai sukjimnut dik do, suk gato Yefun Allah Gen kiwa men ben ne yo, men benbot petok sor.
48006001	Ji bi nji, ji bi nyanggon, men ku yetu ge dik yo gato ben sukibit it yo, men yé gato ben men bi suk-i tepsu Yefun Allah Gen mit ne mu ku an, ete men duno an subere an satu ma mo os gato ndo o et. Wo men duno an it yo, men duno an sisu njep sor. Men mewa men nggwa dom, sawe suk yo tik men mit, ete men waii ges mo os ibit ne dom.
48006002	Men ós yu, men sam ye yi bi kwede su an et. Sukye gato ye yi ku, men ós an su et. Men ben suk sane anato tepsu Yesus Kristus bi sukduno-i ne.
48006003	Ye gato nut do, an sa, ye gato ben suk mwa ne ndo sino, sarewo an yo ben suk mwa ne ndo nde tó yo, ye ne dakai kidar an dakai anane.
48006004	Wo men kadik-kadik dakai watbot men nggwa pare, sare do, "Te, suk gato ji ben ré ndo bado nde e?" Suk gato men ben ré do ndo it yo, men nut mo men dakai do, "Suk gato ji ben ré sa, ndo it, ji imo." Men me kadit suk gato ye yi ben ne nde, wo men me kadit suk gato men dakai ben ne sor.
48006005	Men bambrai nde, wo men kadik-kadik dakai sam men bi kwede-i ne et.
48006006	Ye gato duno men su Yesus Kristus bi sukduno-i yo, men jimnotku ye ne, men syo men bi suk gato men ku ne napyo nai ye ne et.
48006007	Men jammo ye yi bi sukdu sukkidar nde. Men yetu yo nggiwa kidar Yefun Allah nde. Tepsu men jan suk mo nggwe, bere kam sari ne ma men nai sugit tepsu suk gato men jan ne, sane dom men ku suk tepsu suk gato men ben ne.
48006008	Tepsu ye gato jan sukjan ku bi sugit mo koirut, ye to ben bi suk-i tepsu sukjimnut gato tik an mit wa ben sukibit ket an i it yo, bere sukibit ne waii tok an, ete an dakai ibit mo koirut. Wo ye to ben suk tepsu Yefun Allah Gen mit, bere sukndo ne waii tok an, ete Yefun Allah Gen ós an kem ndo to kapyo mato kapyo.
48006009	Sane men bambrai wa men ben sukndo petok nde, men syim syu wa nde. Men misyar dom nde, men werwa sane sor, bere tepsu bi kam-i, men ku suk gato ndo kadit Yefun mone tó.
48006010	Sane os yo kak wa men it yo, men ben sukndo su yé mwa ne sino. Yé gato si men onyar kem mo Yefun Yesus ne yo, men werwa men ben sukndo su án wai kadit ye yi neya et.
48006011	Nin me ré, huruf gato ji krom sye ré. Sukdu gato wari ré, ji dakai anato krom.
48006012	Yé gato wergat nin subere nin simo sunat anato yé gato iwa dakai bes án gum kok, subere ye yi me suk gato án ben ne ete ki do, "Yé ne sa, ben bi suk-i ne ndo." án iwa wergat nin simo sunat, we án bariwa án ki subot Yesus Kristus gato kwop mo kwesukwin. án nut do, án ki subot Yesus Kristus yo, bere án ku sukye mone, sane án ki sukdu subot sunat ne kadit.
48006013	Ye Yahudi ge bok yo gato simo sukduno subot sunat ne, án da benbot sunat bi sukdu-i, sarewo án yo benbot ye Yahudi bi sukduno-i nap neya sino dom nde. Sane dom, án iwa ye bisunat nin subere án ki án bi sukdu-i kok wai kadit ye yi. án iwa nin simo án bi sukdu-i sor.
48006014	Wo ji dakai yo bes sukdu daret sane kok mo nde, wo ji bes sukdu subot men bi Yekwesu Yesus Kristus gato kwop mo kwesukwin ne kok sor. Ji bes sukdu subot Yesus Kristus mo kwesukwin ne kok wai, sane anato ben sato ji kwop kadit sukdu daret gato ye ki subot sunat e ne. Sukdu daret gato yé ki mo bur ré, ji misyar or re.
48006015	Men simo sunat e, men yo simo sunat nde e, kwa ne yo ndo teker wa men nde, we sunat yo ós men nde. Wo kwa gato ndo wai anato men tepsu yetu gato be, gato Yefun Allah nai sok mo An bi rus-i.
48006016	Yefun Allah ete mewa ye gato jammo sukdu gato ji krom ré. Yefun Allah ete dakai jimnotku yé mwa gato jammo sukdu ré. Yefun Allah ete mewa An bi rus-i ne sino.
48006017	Ji bi sukdu kwa yo wari sare do, ji ben Yesus Kristus bi suk-i, ji ku sukye anato ji wip no mwa mo ji kaim ré, sane ji bariwa yé ben sukye nai ji o.
48006018	Sane ji bi nji ji bi nyanggon, men bi Yekwesu Yesus Kristus ete mewa nin sino petok sor. Sangge. Ndo mo nin sor, kadit Paulus
49001001	Ji gato gum do Paulus, gato Yefun Allah bes gum yerasul wa ben Yesus Kristus bi suk-i, ji anato krom surat ré wa nin. Ji krom sukdu ré wa nin yé gato Yefun Allah nai sok mo An bi rus-i mo kota Efesus. Ji krom surat ré wa nin yé gato onyar kem mo Yefun Yesus mone.
49001002	Men bi Ai, Yefun Allah si men bi Yekwesu Yesus Kristus ete mewa nin. Yefun Allah si Yesus Kristus ete uttok nin petok sor.
49001003	Men sok mo Yesus Kristus bi rus-i, sane anato Yefun Allah syo suk mwa gato ndo mo gu, gato men mitmo wa ós men kem ndo tepsu An bi pa-i. Sane men bi Yekwesu Yesus Kristus bi Ai, gato Yefun Allah ne, men bes An gum kok et.
49001004	Yefun Allah yo ut bur ré nde tó, An bi sukjimnut wa An nai men tepsu An bi rus-i. Yefun bi sukjimnut nyim wé sare do, An fro men dor subere men ben suk gato ndo sor. Men ben kwa gato ibit yo mo nde, wo men ben suk tepsu An mit sor. Yefun Allah bi sukjimnut sye kas subot men
49001005	kadit ketke ne it, anato An bi sukjimnut wa nai men tepsu An dakai bi pá-i, we men sibot os gato Yesus Kristus kak ne. Yefun Allah mit iwa An fro os ne wa men.
49001006	Men yo ben suk yo nyim wa An nde, wo An dakai bi sukjimnut sye kas subot men, An ben sukndo wai su men dakai yi anato An syo An bi Gan gato An jimnotku ne ma kwop win men. Sane men un Yefun Allah sor.
49001007	Yefun Allah syo An bi Gan, Yesus Kristus ne ma kwop. Yefun Yesus dé sye wa men, An bi An nggwa wa tot suktot mo sukibit gato men ben ne wé. Sane anato Yefun Allah yo maskwa ket men mo sukibit ne o nde, An yo nutbot o nde. Sane men me mone do, Yefun Allah bi sukjimnut sye kas subot men ndo nde, men yo ben suk yo nyim wa An nde, wo
49001008	Yefun Allah ben sukndo mwa yé su men dakai yi. Yefun jam suk mwa kom mo mit, Yefun bi sukjimnut ne ko dom, sane anato An ben suk mwa ne ndo sino su men dakai yi.
49001009	Os ndo gato Yefun Allah fro wa men ne, gato nyim tuya yo bor nde, An iwa ki bor wa men jam it anare. Os gato An fro wa men anato bor mo Yesus Kristus it.
49001010	Yefun Allah fro os ré, subere kom mo bi kam-i gato tepsu yo, bere Yesus Kristus wadigan gum Yekwesu wa jom suk mwa mo gu nim ne si bur ré sino.
49001011	Yefun Allah fro Yesus Kristus wa men sane anato Yefun Allah nai sukjimnut ete ben suk mwa ne sino tepsu pe gato An ki kwop mone it. Kadit ketke it, An iwa nai men sok mo An bi rus-i tepsu pe gato An dakai fro ne. Sane An ben suk mwa ne kas subere suk gato An fro ne bor.
49001012	Yefun ben An bi suk-i sane subere men yé gato kwabom kam mo Kristus nyim kadit ye yi ne, men nutbot Yefun Allah gato ben bi suk-i ne ndo yé, ete men bes An gum kok mone sor.
49001013	Nin ye Efesus dom jam Yefun Allah bi sukdu subot os ndo gato Yesus Kristus kak ne. Sukdu ne ós nin kem ndo to kapyo mato kapyo. Nin jam, orete nin onyar kem mo Yesus Kristus, sane anato nin sok mo Yefun Allah bi rus-i ne it. Nin onyar kem mo Kristus, sane Yefun Allah bok An Gen mo nin tepsu An tom ne, subere yé jam do, nin anato Yefun Allah bi pá-i it.
49001014	Yefun Allah Gen bok nggwa mo men, sane mone men jam rer do, suk mwa gato An tom su men ne bere men ku mone tó. Yefun Gen bok nggwa mo men, sane mone men jam do, sangge, kom mo rut, Yefun nai men yé gato sok mo An bi rus-i ne wé kadit sukye mwa mo bur ré, ete men si An kem sino. Yefun Allah ben An bi suk-i ndo yé wai o re, sane men bes An gum kok mone sor.
49001015	Sane, kadit kam gato ji jam do, nin yé Efesus onyar kem mo men bi Yekwesu Yefun Yesus, ete nin bi sukjimnut sye kas subot ye gato onyar kem mo Yefun Yesus ne sino sa,
49001016	kadit kam ne, ji ki ndo mo Yefun Allah wa nin noru nombrak petok sor, kam dik yo ji yo mbrinket nin dom nde. Ji ki suk su Yefun wa nin, ji napawa nin petok sor.
49001017	Ji ndek mo men bi Yekwesu Yesus Kristus bi Ai, Yefun Allah gato kem kok ne, subere An Gen bok nggwa mo nin, subere nin bi sukjimnut kak ko, ete An Gen kadum Yefun Allah rer nai nin, subere nin jam An sisu ndo o et.
49001018	Ji ki suk su Yefun, ji ndek mo Yefun Allah subere Yefun kak nin bi sukjimnut-i ne rer, subere nin kwabom kam mo Yefun Allah gato nai nin sok mo An bi rus-i ne. Ji ki suk su Yefun subere Yefun Allah kak nin bi sukjimnut subere nin jam subot suk mwa gato ndo wai, si suk mwa gato Yefun Allah fro wa An syo nai yé gato onyar kem mo Yefun Yesus ne.
49001019	Ji ki suk su Yefun subere Yefun Allah kak nin bi sukjimnut, subere nin jam subot Yefun Allah bi suktinggi gato bor mo men yé gato onyar kem mo An ne. Suktinggi ne sye wai o re. Yefun Allah bi suktinggi ne nggi wai kadit suk mwa ne sino.
49001020	Suktinggi ne bor su bi kam gato Yefun Allah sun Yesus Kristus kadit sukkwop ete bes Kristus kem kok tak An de syim ge mo gu. Kristus gum kok tepsu Yefun Allah dakai mone it.
49001021	Yesus Kristus gum kok sye wai kadit yekwesu mwa gato kem mo bur ré si gu nim ne sino. Ye yo gum kok sye tepsu An nde. Yesus Kristus nggi wai kadit yepasye mwa ne sino gato jom nje mo bur ré re. Kristus nggi wai kadit suk sato yerom e, aboksye e ne sino o re. Ye yo nggi tepsu Kristus nde. An gum-i anato kok wai kadit yekwesu mwa ne sino gato jom yetu. An gum-i kok wai kadit yekwesu mwa ne su ré sor to kapyo mato kapyo.
49001022	Yefun Allah syo suk mwa ne sino mo Yesus Kristus syim, ete Yefun Allah bes Yesus Kristus gum Yekwesu mo suk mwa ne sino wa ye gato onyar kem mo Yefun Yesus mo nu ari sino mo bur ré.
49001023	Yé mwa gato onyar kem mo Yefun Yesus anato tepsu Yefun Yesus kaim-i mo bur ré. Yé mwa gato onyar kem mo Yefun Yesus mo bur ré ku bi suktinggi ne sino kadit Kristus re. Yesus Kristus syo bi suktinggi nai nje mo pe mwa mo bur ré or sino re.
49002001	Nin ré, suga nyim nin ben sukdaret, nin ben siri kadit Yefun Allah mit, nin jam nde Yefun Allah, ben sato nin kwop kadit Yefun Allah it.
49002002	Kamdik-kamdik nin ben sukibit, nin simo bur ré bi suk-i sor. Nin jammo yekwesu ge dik gato jom suktinggi ibit gato ok muya-muma subot bur ré re. Su ré, suktinggi ibit ne anato jom yé gato bariwa jammo Yefun Allah bi sukduno-i ne.
49002003	Suga nyim men sino ben sukibit tepsu yé mwa ne mó re. Sukjimnut gato tik men mit wa men ben sukibit jom men sino mó re. Suga nyim men sibot sukjimnut ne sor, men dakai ben suk ket men bi sukjimnut-i, men ben sukibit ket men i sor. Sane men si yé mwa ne ku sukmaskwa kadit Yefun Allah mone.
49002004	Sarewo Yefun Allah bi sukjimnut sye kas subot men ndo nde. Yefun Allah dakai jimnotku men ndo nde anato An yo ben sukye satu nai men tepsu sukibit gato men ben su An ne nde.
49002005	Yefun Allah bi sukjimnut sye kas subot men sye teker, sane kapre ben sato men kwop mo sukibit gato men ben ne, Yefun Allah sun men mbau satu, ete men si Kristus kem ndo it. Men yo ben suk yo nyim wa Yefun Allah nde, wo An dakai bi sukjimnut sye kas subot men yi sor anato An nai men wa men si An kem ndo to kapyo mato kapyo.
49002006	Yefun Allah ben sato sun men mbau satu tepsu An sun Kristus. An bes men gum subere men si Yesus Kristus mo gu tepsu dik wa jom suk mwa ne sino.
49002007	Yefun Allah bes men gum subere su kam sari ne ma men jam subot sukndo mwa yé gato Yefun Allah ben su men ne rer re. Sukndo mwa ne bor mo gato Yefun Allah syo Yesus Kristus ma mo bur ré wa kwop win men.
49002008	Yefun Allah dakai bi sukjimnut sye kas subot men sye teker anato An nai men wa men si An kem ndo to kapyo mato kapyo. Men onyar kem mo Kristus anato An nai men sor. Men dakai yo ben suk yo subere men kem gesyos ne nde, wo Yefun Allah dakai kak os wa men yi sor.
49002009	Men yetu yo nggiwa men ben suk yo gato kak os wa men kem gesyos mo nde, wo Yefun Allah ka dik sor anato nggiwa ós men kem gesyos. Sane ye yo ku os wa an un an dakai mo suk gato an ben ne nde.
49002010	Yefun Allah anato ut men re. An syo Yesus Kristus ma kak os wa men sok mo An bi rus-i. An ben men nggi mone subere men ben sukndo gato An fro wa men ben ne.
49002011	Sane ji bi nji, ji bi nyanggon, nin yé gato sok mo yewis yi ne, nin napawa suga nyim ye Yahudi ki nin gum ibit sare do, "Nin, yewis yi gato ye bisunat nde, nin yo sok mo Yefun Allah bi rus-i nde." Ye Yahudi ki nin gum ibit sane, orete ye Yahudi dakai bes án gum kok, án ki do, "Men sa, yé bisunat men it, sane Yefun nai men gum sok mo An bi rus-i it." (Sunat ré anato suk gato yetu dakai ben mo yetu kaim de nden ne sor re.)
49002012	Suga nyim, nin yewis yi jam Yesus Kristus nde tó, ye Yahudi ki nin gum ibit mo sunat re. Sugane nin gum yo sok mo yewis gato Yefun bes tepsu ye Yahudi ne nde, nin jam nde suk gato Yefun Allah tom su yewis ne. Nin kem mo bur ré, nin ku os nde, nin ku Yefun dom nde.
49002013	Suga nyim ne, nin kem ko kadit Yefun Allah, sarewo su ré, Yesus Kristus bi An nggwa kwop ete An dé sye wa An tot men bi suktot, anato An kak os wa nin sok mo Yefun Allah bi rus-i o re.
49002014	Sane Yesus Kristus dakai anato kak os wa Ye Yahudi si yewis yi bok ne sino kem ndo su yu. An anato ben ye Yahudi si yewis yi kem tepsu yewis dik. Suga nyim ne ye Yahudi ki yewis yi mwa ne gum ibit anato yewis yi bariket ye Yahudi mone, wo su ré Yesus Kristus bi An nggwa subere ye Yahudi si yewis yi ne bi sukye mo mit ne, An nai or wé kadit re. An bi An nggwa tepsu suktot yawa sukmaskwa ne anato kak os wa yewis yi mwa ne si ye Yahudi sino kem ndo su yu it.
49002015	Ye Yahudi bi sukduno-i kwayo-kwayo mwa neya gato án jowa pe ne, Yesus Kristus rus wé re, subere An kak os be wa ye Yahudi si yewis yi ne sino tepsu yewis dik mone. Sane Ye Yahudi si Yesus Kristus tepsu dik, sane dom yewis yi si Yesus Kristus tepsu dik, sane anato Yesus Kristus ben án sino kem ndo su yu tepsu dik sor.
49002016	Yesus Kristus kwop mo kwesukwin ne anato kak os wa yewis bok ne sino kem ndo su yu, ben sato án sino ku os wa jom syim su yu. Sane sor nde, wo Yesus Kristus kwop kak os wa yewis mwa ne sino si Yefun Allah kem ndo su yu, sukmaskwa mo mit ne, Kristus tot or wé kadit re.
49002017	Sane anato Yesus Kristus ma wa ki subot Yefun Allah bi suktaru gato ós men kem ndo su yu ne. An ma wa An ki sukdu ne nai nin yewis yi gato nyim ne kem ko kadit Yefun Allah. An ma wa ki sukdu ne nai ye Yahudi gato karowa Yefun Allah ne sino dom.
49002018	Yefun Allah Gen ka dik ne gwat men subot os gato Yesus Kristus kak wa men sino, ye Yahudi si yewis yi ne, subere men sino karowa men bi Ai, Yefun Allah ne.
49002019	Sane su ré, nin yo tepsu yewis yi o nde. Nin tepsu yedamok o nde. Sane su ré, nin si men ye Yahudi sino sok mo Yefun Allah bi rus-i. Nin anato sok mo Yefun Allah bi rus-i it.
49002020	Yefun Allah bi suktaru gato yerasul si yenabi ki ne anato tepsu i-ke wa men. Suktaru ne ben sato pondasi mo nu dik yo, ete Yesus Kristus anato tepsu jok gato nggi wai wa jom nu ne.
49002021	Yefun Yesus dakai anato nggo nu ne sino, subere nu ne ndo wai o re. An fro nu ne dor tep wa men bi Yekwesu Yesus Kristus dakai bi nu-i ne sor.
49002022	Nin si Yesus Kristus tepsu dik, sane Yefun Allah nai nin si ye yi ne sino wa An nggo An bi nu-i su, orete Yefun Allah Gen dakai kem mo nu ne.
49003001	Sane ji, gato gum do Paulus ré, ji werwa duno nin yewis yi subere nin onyar kem mo Yesus Kristus anato ye sok ji mo sel ne.
49003002	Nin jam do, Yefun Allah bi suktinggi bor mo ji anato An bes ji wa ji mu duno nin subere nin jam subot os ndo gato Yesus Kristus kak wa men ne.
49003003	Suktaru gato Yefun Allah fro wa ji ki ne, An yo kadum rer wa yetu jam nde tó, An ki rer nai ji jam nyim wé re. (Ji krom subot suktaru ne napyo nai nin jam mó re.
49003004	Nin dakai baca sukdu ne sa, bere nin jam rer do, sukdu mwa subot Kristus gato Yefun Allah gurik suga nyim tuya, su ré ji jam kom mo mit re.)
49003005	Su kam nyim tuya, Yefun Allah gurik sukdu ne re, wo su ré sa, Yefun Allah Gen ki sukdu ne rer nai An bi yerasul si yenabi gato An dakai bes wa ben An bi suk-i ne jam.
49003006	Sukdu gato Yefun Allah Gen ki ne bor it anare. Suga nyim tuya Yefun Allah fro os gato ndo wa yewis ye Yahudi sor re, wo su ré An syogat Yesus Kristus kak os ndo ne wa nin yewis yi gato jammo sukdu ne dom. Sane anato nin si ye Yahudi ne sino ku suk gato ndo kadit Yefun Allah. Nin yewis yi si ye Yahudi ne tepsu yedik mo Yefun Allah bi rus-i, ete suk gato Yefun Allah tom su ye Yahudi ré, An benbot su nin yewis yi ne dom. Suk mwa gato Yefun Allah fro wa ye Yahudi ne, Yesus Kristus anato kak os wa yewis yi ne waii ku dom.
49003007	Yefun Allah bi suktinggi dakai bor mo ji anato An bes ji tepsu An bi pakwerut wa ji mu ki subot os ndo gato Yesus Kristus kak wa men yetu ne. Yefun Allah ben ji dakai nggiwa ji mu ki sukdu subot os ndo ne.
49003008	Kadit yé mwa gato sok mo Yefun Allah bi rus-i ne sino, ji ré anato gum wok teker mu bur, sarewo Yefun Allah dakai bes ji wa ji mu ki sukdu subot os ndo ne. Ji mu frot sukdu subot Kristus gato ndo wai o re nai yewis yi jam.
49003009	Ji mu ji ki subot os ndo ne sor nde, wo Yefun Allah bes ji wa ji ki subot suk gato Yefun ben subere An bi os-i ne kas sisu ndo mo bur ré, ji kibot rer wa yé mwa jam. Suga nyim tuya, Yefun Allah, gato ut suk mwa mo bur ré, An gurik sukdu ne kadit men, wo su ré, os gato An fro wa men ne An kadum bor it, orete ji mu ki subot sukdu ne rer wa yé jam o re.
49003010	Sane su ré Yefun Allah iwa An bi rus-i mo bur ré simo os gato An fro ne subere kadum An bi sukjimnut gato kru wai ne nai malaikat bi yesu-i si ye gato bi suktinggi mo gu ne jam.
49003011	Su ré Yefun Allah kadum os gato An fro ne tepsu An bi sukjimnut kadit ketke ne it. Sane anato An syo men bi Yekwesu Yesus Kristus ma wa kak os gato ndo ne wa men it.
49003012	Yesus Kristus kak os wa men anato men yé gato onyar kem mo An, men yo damen wa ki suk su Yefun Allah o nde, wo men jam rer do, suk gato men ki nai An, bere An iwa An jam.
49003013	Sane ji ki sare do, nin nut subot ji teker mo sukye gato ji ku wa nin nde. Ji da ku sukye mwa, sarewo nin sa, ku os gato ndo wai o re.
49003014	Sane anato ji tu ji umsu mo ji bi Ai Yefun Allah gwem ete ji ki sukdu su An.
49003015	An anato ut rus mwa ne mo gu nim ne si bur ré sino. Rus mwa ne ku sukjimnut gato ndo kadit An.
49003016	Ji ndek mo Yefun Allah gato gum kok wai subere An syo An Gen ma ben nin bi sukjimnut mo nin mit nggi o et,
49003017	subere Yesus Kristus kem pe mo nin mit si nin onyar, we nin onyar kem mo Kristus re. Sane dom, ji ki suk su Yefun Allah wa nin mo suk mwa gato nin ben ne, subere nin bi sukjimnut sye kas subot nje petok sor, ben sato sukjimnut ne jom nin, ete nin bi nin nggwa wa nje tepsu Kristus bi An nggwa ne.
49003018	Sane o, ji ki suk su Yefun Allah subere nin si men yé gato onyar kem mo Yefun Yesus ne sino, jam Yesus Kristus bi sukjimnut sye gato kas subot men ne kom mo mit kai, nin jam sukjimnut mwa ne sino, kwa yo gwet mo nde.
49003019	Men yetu sor re, bere men yo jam sukjimnut ne kom mo mit nde. Sane ji ki suk su Yefun Allah wa nin subere nin jam Yesus Kristus bi sukjimnut sye gato kas subot nin kom mo mit kai, subere An bi sukjimnut ne kem pe mo nin, subere nin tepsu Yefun Allah o re, kwa wokgan yo siri kadit dom nde.
49003020	Yefun Allah bi suktinggi bere nggiwa ben suk mo men mit, sane bere An ben suk mwa mo men mit wai kadit suk gato men ndekwa An ben ne o re. Bere An ben suk mwa wai kadit men jimnutbot ne re, men bi sukjimnut yo kom mo pe ne nde.
49003021	Sane men yé gato onyar kem mo Yesus Kristus mo bur ré, men bes Yefun Allah gum kok, men bes An gum kok mo suk gato Yesus Kristus ben ne sor. Men si men bi datu si datok bes An gum kok su ré to kapyo mato kapyo et. Sangge.
49004001	Sane, ji gato gum do Paulus ré, gato yé bok mo sel, we ji ben Yefun bi suk-i, ji ki sare do, Yefun Allah nai nin wa nin sok mo An bi rus-i tepsu An bi pá-i. Sane nin ben suk tepsu Yefun bi pá-i ne et. Nin jammo suk gato ji ki ré et.
49004002	Nin ben nin bi suk-i ne, nin bes nin nggwa kok nde, wo nin ben nin nggwa ga tepsu pa wokgan et. Nin ben nin bi suk-i ne njep petok sor. Suk gato nin ku nde tó, nin eswa sor, nin maskwa kekro subot suk ne nde. Ye yi ben suk yo gato tepsu nin mit nde yo, nin nutbot suk sane o nde, wo nin bi sukjimnut sye kas subot yu, nin ben sukndo su yu sor.
49004003	Yefun Allah Gen ós nin kem ndo anato nin tepsu yedik. Sane nin wergat nin nggwa subere nin si yé mwa ne sino kem ndo su yu, subere nin maskwa ket yu mo kwa dik yo dom nde.
49004004	Men yé gato sok mo Yefun bi rus-i ne sino tepsu rus dik, men sino tepsu kaim dik it. Sane dom Yefun Allah Gen ne dik sor. Sane o, men sino kwabom kam mo Yefun do, os dik gato Yefun fro wa men sok mo An bi rus-i ne anato os gato sangge ne it. Os ne dik sor.
49004005	Men bi Yekwesu ne, dik sor. Yefun bi os-i gato men onyar kem mone dik sor. Men onyar kem mo Yesus Kristus ge dik ne anato ye ras men mo syur wam dik ne sor.
49004006	Men sino bi Ai mo Yefun Allah ka dik ne sor. An anato Yekwesu mo suk mwa ne sino, An nggi wai kadit yesu mwa neya o re. An ben An bi suk-i mo bur ré su men sino. An kem mo men sino mit re.
49004007	Men kadik-kadik ku suktinggi gato Yesus Kristus syo yi nai men tara kadit yu re. Suktinggi bok ré, men ku tepsu pe gato An dakai nai sukjimnut wa syo nai men re.
49004008	Tepsu ye krom mo Yefun bi sukdu-i ne do, "An it mu mo pe gato kok wai sa, An gwat yé gato An but mu mone or, An syo suktinggi bok yo yi nai men yetu mo bur ré re."
49004009	Sane sukdu gato ki do, "An it mu mo pe gato kok wai ne" te, bi sukjimnut sa u ne? Sukdu ne bi sukjimnut do, An it nde tó, An is sor kom mo bur ré desnak nyim wé re.
49004010	Yesus Kristus dakai anato is kom mo bur ré desnak re, ete An waii it satu o. An it sane sor kom mo pe gato kok wai o re. Sane mo bur ré si gu nim ne, mo pe mwa ne sino, An kom mo pe mwa ne or re.
49004011	An anato syo suktinggi bok yo nai men yetu mo bur ré subere men nggiwa ós An bi rus-i sato ré: deyo An bes gum yerasul gato ben Yesus Kristus bi suk-i win An mo bur ré; deyo o An bes gum yenabi gato gwat Yefun bi suktaru ma; deyo o An bes wa mu ki sukdu subot Yesus Kristus; deyo o An bes gum yekwesu wa mewa An bi rus-i; deyo o An bes gum yeguru wa duno An bi rus-i.
49004012	Yesus Kristus syo suktinggi ré nai men, subere ós men fro Yefun bi rus-i wa ben An bi suk-i mo bur ré, subere Kristus bi rus-i bi sukjimnut kem mo Yefun nggi wai o,
49004013	sane sor, men sino onyar kem pe mo An, ete men jam Yefun Allah bi Gan sisu ndo, subere men sino tepsu dik it. Sane dom, bere An bi suktinggi gato An syo nai men ós men, ete ben men bi sukjimnut kak mo Yefun bi suk-i ne mwa wai o re. Or o bere men ben men bi suk-i tepsu Yesus Kristus dakai.
49004014	Sane bere men bi sukjimnut tepsu pa wokgan o nde. Yé gato werwa ben kidar men su bi sukduno gato siri, án syeret os wa men, sarewo bere yé ne yo ku os wa tik men muya-muma saga sem bak si nofuf gwat kwem muya-muma ne o nde.
49004015	Men yo kidar suk sane nde, wo men ki men bi sukdu-i ri-roi sor. Men bi sukjimnut sye kas subot ye yi anato men kidar suk wokgan yo dom nde, wo men ki men bi sukdu-i ri-roi, subere men ben men bi suk-i tepsu Kristus ben An bi suk-i mwa ne sino. Kristus anato tepsu yetu su mo kaim.
49004016	Men anato tepsu yetu gwes e, syim e, tunap e ne mo kaim ne. Men dini rit ne ós jom men kaim ne tok yu krat ete ut mo men su. Men su anato Kristus. An jom pe mwa mo kaim ne sino subere men tepsu dik wa men ben Yefun bi suk-i. An jom men, sane bere suk gato men ben ne kas sisu ndo, bere men bi sukjimnut sye kas subot yu mwa o mone, gedik-gedik dakai ben bi suk-i tara kadit yu nde, wo men ben suk mwa ne wa men kaim kom sye o, nggi o sor.
49004017	Sane nin jammo sukdu gato ji ki ré et, ji dakai bi sukdu-i anare nde, wo men bi Yekwesu Yefun Yesus anato syogat ji krom sukdu ré wa nin benbot et. Nin ben suk tepsu yé gato jam nde Yefun o nde. Yé gato jam nde Yefun bi sukjimnut yo kom mo pe yo nde.
49004018	Yé ne bi sukjimnut yo kas ri o nde. Án su krat anato án jam nde sukdu subot Yefun Allah, án jam wokgan yo dom nde. Sane án jam nde os gato Yefun Allah kak wa ós án kem ndo ne.
49004019	Án jam nde án damen re, sane án ben sukdaret ket án i sor re. Án werwa án ben siri ket án i sor, án yo mewa án nggwa wokgan yo dom nde. Án da bro wa nggon petok sor, án mit iwa ben siri bu.
49004020	Sarewo nin jam sukdu subot Yesus Kristus sane anato nin jam do, Kristus yo iwa men ben sukdaret sane nde, nin dakai jam re.
49004021	Nin onyar kem mo An, sane nin jam sukdu subot An mó re. Yé duno nin su sukdu gato sangge mó re anato nin jam suk gato An iwa nin ben ne.
49004022	Sane suk gato nin ben nyim neya, nin bare wé et. Su kam nyim nin sibot nin dakai bi sukjimnut daret. Sukjimnut ne gwat nin ges mo os ibit mo koirut, sane nin bare sukjimnut ne wé et.
49004023	Sane nin bare nin bi sukjimnut daret nyim ne wé, ete nin bi nin nggwa wa Yefun Allah Gen win nin bi sukjimnut su dogato be o et,
49004024	subere nin tepsu ye gato be, sukibit gato nin ben suga nyim ne, nin yo iwa ben o nde. Yefun Allah ut nin tepsu ye gato be, subere nin benbot suk gato An dakai ben ne. Sane bere nin ben sukndo tepsu Yefun Allah mit, ete nin ben suk gato ndo petok sor, kwa gato ibit yo mo nde.
49004025	Sane yo, nin sino kidar yu o nde, wo nin ki nin bi sukdu-i ri-roi nai yu sor, we nin sino tepsu yedik mo Kristus bi rus-i it.
49004026	Nin maskwa yo, nin ben sukibit su nde. Tepsu kam bok nde tó, nin kibot sukmaskwa ne or wé kadit nin et. Nin maskwa o nde,
49004027	subere biris bi yekwesu yo ku os wa gwat nin ges mo os ibit nde.
49004028	Nin yé gato syimsi suk, nin ben sane o nde, wo nin ben nin bi suk-i ri-roi sor. Nin ben suk nin kamba mó et, subere nin ku suk gato nin mitmo ne, ete nin ku suk napyo o wa nin ós ye gato yewa suk su dom et.
49004029	Nin ki subot sukdu yo, nin ki subot sukdu gato ibit su nje nde, wo nin ki subot sukdu gato ndo wa ós nje su et. Nin ki suk yo, nin ki sukdu gato ós yé gato ku sukye, subere án mit at mo sukdu gato nin ki ne.
49004030	Nin ki suk yo, nin ki sukibit gato ben Yefun Allah Gen baoku nin mone nde, we Yefun Allah Gen ós nin jam rer do, nin sa, sok mo An bi rus-i. Sane bere nin jam rer do, Yefun Allah Gen mewa nin sor kom mo kam gato An nai nin wé kadit sukye, ete gwat nin sok mo An bi nat-i. Mone bere nin kem ndo to kapyo mato kapyo.
49004031	Nin grem sukmaskwa mo nin mit o nde. Nin on sa ket yé yi o nde. Nin maskwa ket yé yi o nde. Nin saiye ket ye yi nde. Nin ki ye yi gum ket kwayo-kwayo nde. Nin iwa nin ben sukibit wisyo-wisyo nai ye yi o nde, wokgan yo dom nde.
49004032	Nin ben suk sane nde, wo nin ben sukndo su yu, nin dakai jimnotku yu, nin maskwa mo sukibit gato ye yi ben ma nai nin o nde, nin nutbot o nde, tepsu Yefun Allah yo maskwa nin mo sukibit gato nin ben ma nai An nde, An yo nutbot o nde. An syo Kristus ma tepsu suktot subere nin bi sukibit ne or wé kadit nin it.
49005001	Men anato Yefun Allah bi pa-i gato An jimnotku ne. Sane men werwa men ben suk tepsu An ben ne et.
49005002	Men kem mo bur ré, men bi sukjimnut sye kas subot ye yi sor, tepsu Kristus bi sukjimnut sye kas subot men, ete An bi An nggwa wa men. An bi An nggwa tepsu suksom gato An som Yefun Allah su, ete mone An tot men bi suktot. Yefun Allah iwa suk gato Kristus ben ne, tepsu ye iwa ni suk gato grik. Sane men waii bi men nggwa wa men ós ye yi su ne sor.
49005003	Men sok mo Yefun Allah bi rus-i it, sane men mewa men nggwa kadit men ben siri su yu nde. Sane dom, men mewa men nggwa subere men da bro wa ben sukdaret su yu nde. Men gro sye wa men nai suk mwa wa men dakai nde. Men ben sukdaret yo, bere siri kadit Yefun Allah bi os-i. Sane men ben sukibit sane wokgan yo dom nde, subere ye yi ku os wa ki men gum ibit mone nde.
49005004	Sane dom, men njak ye yi nde, men ki sukdaret nde, men ki sukdu gato ibit nde. Men tepsu Yefun Allah bi rus-i, sane men do ki suk sane, bere siri re, wo ndo sa, men ki ndo mo Yefun Allah mo suk mwa gato An ben ne sor.
49005005	Men jam rer do, yebris si nggon gato ben siri su yu daret e, ye gato da bro wa nggon e, nggon gato da bro wa yebris e, ye gato gro sye wa nai suk mwa wa an dakai (ye gato ben suk gare yo, ye ne bes sukdaret sye wai kadit Yefun Allah o re). Ye gato ben bi suk-i sane, bere an yo sok mo rus gato Yefun Allah si Yesus Kristus jom ne nde.
49005006	Ye yi do ma werwa kidar nin subere nin misyar sukdu gato ji ki ré subot Yefun bi sukdu-i ne yo, nin jambot nde, we ye gato ben bi suk-i siri kadit Yefun Allah bi sukdu-i ne, bere an ku sukmaskwa kadit Yefun Allah.
49005007	Sane nin si ye gato ben bi suk-i daret ne ben suk sino dom nde.
49005008	Kam nyim tuya nin dakai kem mo ndendu, wo su ré nin sok mo Yefun Allah bi rus-i, sane anato nin kem mo pe gato nden rer it. Sane nin ben nin bi suk-i tepsu yé gato kem mo pe gato nden rer ne sor.
49005009	Nin kem mo pe gato nden rer it yo, bere nin ben nin bi suk-i ne ndo bor wa nje me, tepsu kwe syesyar i-bo, bere nin ben suk sato ré: nin ben sukndo su nje, nin ben nin bi suk-i ndo tepsu Yefun Allah mit, nin ben nin bi suk-i ri-roi sor.
49005010	Nin werwa nin jam suk gato Yefun Allah iwa nin ben ne et.
49005011	Suk gato tepsu ndendu bi suk-i gato yo ós nin nde, nin karowa dom nde, wo nin ki ndendu bi suk-i ne rek subere bor wa yé mwa jam do, suk ne ibit re. (
49005012	Nin do ki sukibit gato ye ben gurik ne rek mó yo, bergan nin damen teker wa nin ki kom mone.)
49005013	Sarewo sukndo gato nin ben ne tepsu sukru gato rer ete bere kadum sukibit ne bor wa yé mwa jam, ye yo ku os wa gurik sukibit ne o nde,
49005014	we sukru rer ku suk mwa ne sino yo, bere ben sukibit ne rer wa men jam kom mo mit re. Sane ye ki do, "Nin yé gato sem ne, nin sun tom! Tepsu nin sun satu kadit sukkwop, bere Kristus tepsu sukru rer ku nin."
49005015	Sane nin mewa nin nggwa subere nin ben sukndo mo bur ré sor. Nin ben suk tepsu ye gato jimgon nde, wo nin ben suk tepsu ye gato jam suk mwa ko et.
49005016	Su ré, yé ben sukibit mwa, wo nin ku os wa nin ben suk gato ndo yo, nin werwa nin ben sor.
49005017	Sane, nin jimgon nde, nin jammo yetu bi sukdu-i nde, wo nin werwa nin jammo suk gato men bi Yekwesu Yesus Kristus iwa nin ben ne et.
49005018	Nin da nau, nin yenau nde, we bere nau ben nin ibit. Nin bi nin nggwa wa nau jom nin nde, wo nin bi nin nggwa wa Yefun Allah Gen bok nggwa mo nin ete jom nin anato ndo.
49005019	Nin ki suk su yu yo, nin nai sukdu kadit Mazmur e, nin nai sukdu kadit sukos gato yé un Yefun su e, nin nai sukdu kadit sukos subot Yefun e ne sino, ete nin ki sukdu sane nai yu et. Nin kos nin un men bi Yekwesu su nin mit dik si nin onyar dik et.
49005020	Men bi Yekwesu mo Yesus Kristus, sane anato nin ki ndo mo nin bi Ai Yefun Allah mo suk mwa gato An ben mo bur ré petok sor.
49005021	Nin jammo Kristus, sane yo nin waii jammo yu dom et.
49005022	Nggon kra, nin jammo nin bi ya tepsu nin jammo men bi Yekwesu Yesus Kristus et,
49005023	we yebris anato yekwesu wa bi nggon saga Kristus anato Yekwesu wa mewa men sino gato onyar kem mo An. An dakai anato Yekwesu gato kak os wa men kem ndo to kapyo mato kapyo.
49005024	Sane, tepsu men sino gato onyar kem mo Kristus jammo Kristus, sane dom nggon jammo bi ya mo suk mwa ne sino sor.
49005025	Nin, yebris gato kra, nin bi sukjimnut sye kas subot nin bi nggon sor, tepsu Kristus bi sukjimnut sye kas subot men sino gato onyar kem mo An ne. Nin, yekra, nin bi nin nggwa wa nin bi nggon tepsu Kristus bi An nggwa wa men sino gato onyar kem mo An ne.
49005026	Kristus bi An nggwa wa nai sukibit wé kadit men. An bi sukduno tepsu syur gato An de mo men wa rus sukibit wé kadit men re. Sane An fro men wa men sok mo Yefun Allah bi rus-i.
49005027	Sane anato Kristus fro men sino gato onyar kem mo An ne kwo ndo mo An dakai gwem. An fro men subere men da ibit nde, men dini bor mo nde, men brot bor mo nde, men wip no mo nde, suk yo gato ibit mo men kaim ne yo mo nde, wo suk mwa mo men kaim ne ndo sino. Yesus Kristus bi sukjimnut sye kas subot men digane.
49005028	Sane dom, yekra bi sukjimnut sye kas subot an bi nggon tepsu an bi sukjimnut sye kas subot an dakai kaim-i ne et. Ye gato bi sukjimnut sye kas subot an bi nggon it yo, tepsu an bi sukjimnut sye kas subot an dakai it anane. (
49005029	Ye gato bariwa an mewa an kaim-i ne, ye gato ben bi suk-i sane yo mo nde, wo yé mwa ne sino mewa án kaim re. Yé mwa ne sino meret sugit wa án git, yé mwa ne sino mewa án kaim tepsu Kristus mewa ye gato onyar kem mo An.
49005030	Men jam it, Kristus mewa men yé gato onyar kem mo An, we men anato tepsu An gwes e, An syim e, An tunap e ne mo An kaim-i ne.)
49005031	Ye krom mo Yefun Allah bi sukdu do, "Sane yebris bere mu kadit an bi ai si an bi im, ete an si an bi nggon kem tepsu yetu ge dik sor, we ye we gato kra ne, an we tepsu dik it."
49005032	Yefun bi sukdu kwa gane bi sukjimnut-i ne kru yé. Sukdu ne bi sukjimnut subot Kristus si men sino gato onyar kem mo An.
49005033	Suk ne sor nde, wo sukdu ne bi sukjimnut wa nin yekra si nin bi nggon dom. Sane nin yekra ne sino bi sukjimnut sye kas subot nin bi nggon tepsu nin bi sukjimnut sye kas subot nin dakai et. Sane dom, nggon ne sino werwa jammo bi ya sor.
49006001	Pa wokgan jammo sukdu gato ji krom ré et: pa ben suk gato tep, pa jammo pa bi ai si pa bi im et.
49006002	Yefun Allah syaugat nin pa wokgan do, "Pa jammo pa bi ai si pa bi im." Sukdu gare tepsu kwa ketke gato Yefun Allah tom suk yo su, sare do,
49006003	"Subere suk mwa ne kas sisu ndo, bere pa kem nam mo bur ré."
49006004	Nin, yenggras gato bi pa ne, nin ben suk gato ben pa maskwa mo koirut daret nde, wo kadit pa ne wok kom mo pa ne sye ne, nin duno nin bi pá-i su men bi Yekwesu Yesus Kristus bi sukduno ne, ete nin ki subot sukduno ne tepsu suknapa wa nin bi pa jam pe sor.
49006005	Pakwerut, nin jammo nin bi yenggras mo bur ré et. Nin ben suk gato nin bi yenggras syogat nin ben ne yo, nin nyuwa nin bi yenggras sor. Nin ben suk wa nin bi yenggras su nin mit dik si nin onyar dik tepsu nin ben suk wa Kristus et.
49006006	Pakwerut, nin bi yenggras sokwa nin ete nin ben suk mone, wo nin bi yenggras yo sokwa nin nde ete nin yo ben suk o nde, bere siri re. Nin ben suk subere nin bi yenggras sokme ete un nin mone sor nde, wo nin anato tepsu Yesus Kristus bi pakwerut-i, sane nin ben suk wa nin bi yenggras su nin mit dik si nin onyar dik petok sor. Yefun Allah mit iwa nin ben nin bi suk-i sane.
49006007	Nin ben suk yo, nin ben su nin mit dik si nin onyar dik et. Nin nut do, suk gato nin ben ne, nin ben wa yetu nde, wo nin nut do, nin ben suk ne wa men bi Yekwesu Yesus Kristus dakai.
49006008	Nin ben sane, we nin jam do, kapre nin gum kwerut e, nin gum kwerut nde e ne, bere nin yé mwa ne sino ku sukndo kadit men bi Yekwesu Yesus Kristus mo sukndo gato nin ben ne.
49006009	Nin yenggras gato bi pakwerut, nin ben sukndo su nin bi pakwerut ne tepsu pe gato Kristus imo ne dom et. Nin ki sukot su nin bi pakwerut ket kwayo-kwayo nde. Nin napawa do, nin si nin bi pakwerut ne sino bi Yekwesu ka dik mo gu sor. Men bi Yekwesu ne ben bi suk-i su men sino tepsu yu, An bes ge yo gum kok wai kadit ge yo nde, An ben suk su yepasye e, pakwerut e, ye yi e ne, tepsu yu sor.
49006010	Ji bi sukdu ré yo syu o nde, men ti nggi mo suktinggi gato ma kadit men bi Yekwesu Yesus Kristus ne et. Men si An tepsu dik subere An bi suktinggi gato nggi wai ne bor mo men mo suk mwa gato men ben ne sor.
49006011	Men mewa men nggwa kadit biris bi yekwesu gato meret os mwa wa ben kidar men, subere men brek kadit Yefun bi os-i. Men fro men nggwa su suk sato yesukmise fro nggwa su ne wa futmu gu yeko. Men it san gato kewa men kaim, men mu su et. Men gwat men bi sukmise mwa ne sino gato Yefun Allah syo nai men, subere men nggi wai kadit os ibit gato biris bi yekwesu werwa ben kidar men su ne.
49006012	Yeko gato ma wa gu men ne, án yetu nde, wo yeko ne anato suk gato i-mok mó gato werwa jom yetu mo bur ré sato: yerom e, aboksye e, malaikat ibit gato bi suktinggi mo gu nim ne si bur ré e ne. Biris mwa ne sino iwa meret os wa ben men brek wé kadit Kristus bi os-i.
49006013	Sane, su ré men it yesukmise bi suk mwa ne sino gato Yefun Allah fro wa men gu yeko gane su ne, subere biris mwa gato werwa ben kidar men, gato tepsu yeko gato futma wa gu men do ma it yo, men nggiwa syun yeko ne titi wé kadit men. Men it yesukmise bi suk ne subere men ti nggi wa men syun yeko ne sor kom mo pe gato or mó, ete mone men jom Kristus bi sukduno-i ne krat tó.
49006014	Men fro men nggwa pe sor. Men ben men bi suk-i sisu ri-roi petok sor, tepsu men far suk yo mo men on ke anane. Sane dom, men ben men bi suk-i ndo tepsu Yefun Allah mit petok sor, tepsu men it san besi kewa men tunap anane.
49006015	Sane o, men mu kibot os ndo gato Yefun Yesus kak wa men yetu subere ye gato jammo sukdu ne si Yefun Allah kem ndo su yu. Men mu ki subot sukdu ne sor, tepsu men it sepatu anane.
49006016	Sane o, men onyar kem mo Yefun Yesus petok sor, tepsu men jom kweda sye anane. Men jom kweda sye ne subere biris bi yekwesu do werwa kunus men su kunus gato bot ru mó yo, men jom kweda ne yawa kunus su bot ne mu nden wé kadit men kaim.
49006017	Sane o, men jom sukdu subot os ndo gato Yefun Yesus kak wa men kem gesyos ne krat sor, tepsu men bom topi krat gato kewa men su anane. Men jom Yefun Allah bi sukdu-i, tepsu men jom nyom ot de we anane.
49006018	Men jom suk e, men it suk bok ne, men ki suk su Yefun dom et. Men ki suk tepsu suk gato Yefun Allah Gen kadum nai men sor. Sane men fro men nggwa, men werwa men ki suk su Yefun petok sor, men misyar wokgan yo dom nde. Men ki suk su Yefun Allah wa ye gato onyar kem mo Yefun Yesus ne sino petok sor.
49006019	Nin ki suk su Yefun wa ji dom subere Yefun Allah kak ji bi sukjimnut ete syo sukdu gato An iwa ji ki nai nje. Nin ki suk su Yefun Allah subere sukdu subot os ndo gato Yesus Kristus kak wa men yetu ne, gato nyim An gurik ne, Yefun Allah ben ji nggiwa ji ki rek wa yé mwa jam. Nin ki suk su Yefun subere ji ki sukdu ne yo, ji yo nyu nde.
49006020	Yefun Allah bes ji wa ji mu ki An bi sukdu-i subot os ndo gato Yesus Kristus kak wa men mo bur ré, anato ye rai ji, ete ye sok ji mo sel. Sane nin ki suk su Yefun wa ji subere ji nggiwa ji ki sukdu ne, ete ji yo nyu nde, wo ji ki sukdu ne tepsu pe gato Yefun Allah imo ne.
49006021	Tikhikus gato men jimnotku ne, men si an tepsu yedik mo Yefun bi rus-i. An ben men bi Yekwesu Yesus Kristus bi suk-i ne ri-roi tepsu Kristus mit. An yo brek kadit wokgan yo dom nde, an gum kwerut wa Kristus re. Bere an ba ku nin ete an ki sukdu mwa subot ji nai nin, subere nin jam sukdu subot ji, si suk mwa gato ji ben more re.
49006022	Sane ji syogat an ba ku nin mone subere an ki sukdu subot men more nai nin sino jam, subere ben nin mit ndo wa nin jom Yefun bi sukdu-i nggi wai o.
49006023	Men bi Ai, Yefun Allah si men bi Yekwesu Yesus Kristus, ete uttok men sino gato onyar kem mo Yefun. Yefun ete ben men nggiwa men bi sukjimnut sye kas subot yu ete men onyar kem pe mo Kristus et.
49006024	Nin yé gato bi sukjimnut sye kas subot men bi Yekwesu Yesus Kristus sane sor yo or mo nde yo, Yefun Allah ete mewa nin sino sor. Ndo mo nin sor, kadit Paulus
50001001	Ji gato gum do Paulus, ji si Timotius, men ka we gato Yesus Kristus bi pakwerut anato krom surat ré wa nin. Men ka we krom sukdu ré wa nin yé gato onyar kem mo Yesus Kristus gato sum mo nu ari mo kota Filipi. Men ka we krom surat ré wa nin yé gato gum yekwesú mo nu ari si yé gato ós yekwesú mo nu ari ne sino.
50001002	Men bi Ai, Yefun Allah si men bi Yekwesu Yesus Kristus ete mewa nin. Yefun Allah si Yesus Kristus ete uttok nin petok sor.
50001003	Ji napawa nin yo, ji ki ndo mo Yefun Allah mo suk gato nin ben ne.
50001004	Ji ndek suk mo Yefun Allah wa nin sino yo, ji mit at wa.
50001005	Ji mit at wa ji ki suk su Yefun wa nin, we nin ós ji mu frot sukdu subot os ndo gato Yesus Kristus kak wa men yetu ne nai ye yi jam, kadit kam ketke gato nin onyar kem mo Yefun sor kom mo kam ré.
50001006	Ji kwabom kam mo Yefun Allah do, Yefun Allah gato ben nin ti nggi wa nin ben An bi suk-i su ketke, bere An ben sukndo su nin gat sor, kom mo pe gato or mó, kom mo kam gato Yesus Kristus satu ma mo bur ré re.
50001007	Ji mit at wa nin, ji jimnutbot nin anato ndo, we ji gen ne kem pe su nin mone re. Sane dom, ji jimnotku nin, we yé bok ji mo sel more yo, ji duno nje su sukdu subot os ndo gato Yesus Kristus kak ne yo, ji ki rer subot sukdu ne nai ye gato duwer ji mo sukdu ne yo, nin si ji tepsu dik wa ben suk gato Yefun Allah fro wa ji ben ne sino.
50001008	Yefun Allah jam do, sangge, ji da o ku nin, ji bi sukjimnut sye kas subot nin tepsu Yesus Kristus bi sukjimnut sye kas subot nin ne.
50001009	Ji ndek mo Yefun Allah wa nin sare do: nin jimnotku yu wai kadit nyim ne o et, nin mewa yu sisu ndo wai o et, nin ben sukndo su yu mwa wai o et. Ji ndek mo Yefun subere nin jam Yefun kom mo mit, ete nin jam suk gato ndo kadit suk gato ibit wai kadit nyim ne o re,
50001010	subere nin jam suk mwa gato ndo wai wa nin ben ne, orete nin ben suk gato ndo ne bu sor. Ji ndek mo Yefun subere ye yo ku os wa ki nin gum ibit mo suk yo mo nde kom mo kam gato Yesus Kristus satu ma mo bur ré re.
50001011	Ji ndek mo Yefun subere An ós nin subere suk mwa gato nin ben ne ndo sino tepsu Yefun Allah mit, sukibit yo mo nde, subere yé mwa un Yefun Allah ete bes An gum kok mo suk gato nin ben ne.
50001012	Ji bi nji, ji bi nyanggon gato onyar kem mo Yesus Kristus, ji iwa nin jam do, sukye gato ji ku mo sel ré kak os wa yé mwa jam ete onyar kem mo sukdu subot os ndo gato Yesus Kristus kak wa men yetu ne.
50001013	Kadit yé bok ji mo sel ré anato yesukmise mwa ne sino gato mewa ji mo gubernur bi nu si ye yi dom jam do, yesukmise ne rai ji more mo gato ji ki sukdu subot Yesus Kristus.
50001014	Yé rai ji mo sel ré sane anato Yefun ós ye gato onyar kem mo Yefun Yesus mo kota ré, bergan yé mwa ne sino, án yo nyuwa ki Yefun Allah bi sukdu saga nyim ne o nde. Án yo nokwa nje gato ben sukye nai án o nde.
50001015	Ji jam do, yé gare deyo da ki sukdu subot Yesus Kristus, sarewo án ki subot sukdu ne, we án mit iwa án gum sye tepsu ji. Án iwa án gum sye wai kadit ji. Sane án sok os mone subere yé maskwa ket ji. Sarewo yé deyo ki sukdu subot Yesus Kristus, án yo meret os wa ji nde, wo án ben án bi suk-i su án mit kwo sor.
50001016	Ye gato mit kwo ne, án ki sukdu subot Yesus Kristus, we án bi sukjimnut sye kas subot ji si Yefun Allah sino. Án ki sukdu subot Yesus Kristus, we án jam do, Yefun Allah bes ji wa ji ki rer subot os ndo ne sare do, os ne sangge.
50001017	Sarewo ye gato iwa án gum pasye wai kadit ji ré, yé ne ki sukdu subot Kristus we án meret gum pasye wa án dakai. Án ki sukdu subot Kristus sarewo án mit-i tara re. Án bi sukjimnut ibit. Án ki sukdu subot Kristus, we án mit do, bere ji ku sukye mwa wai mone o re.
50001018	Sarewo suk yo o nde! Ji do ku sukye mwa wai o it yo, suk yo o nde, sarewo suk gato ndo wai anato yé ki sukdu subot Kristus nai yé mwa jam sor. Kapre ye gato ki subot Kristus, ye deyo bi sukjimnut ibit e, ye deyo bi sukjimnut ndo e, yé ki subot Kristus nai yé mwa jam anato ji mit at wa. Sane dom ji mit at wa pe sor,
50001019	we ji jam do, bere yepasye sombok ji kadit sukye gato ji ku mo sel ré. Nin ki suk su Yefun wa ji, sane bere Yefun Gen ós ji dom anato ji jam do, bere yé sombok ji re.
50001020	Bere su kam gato yepasye ndo ji subot suk gato ji ben ne yo, ji mit iwa do, ji yo damen mo an gwem nde. Ji nut do, sangge bere ji yo nyuwa ji ki sukdu subot Kristus nai an nde. Sane yo, ji kwop o, ji mbau o, mo suk sino gato ji ben ne, ji bes Yesus Kristus gum kok petok sor.
50001021	Ji dakai bi sukjimnut do, ji mbau yo, ji ben suk wa Yesus Kristus sor, wo ji kwop yo, ji ku suk gato ndo wai it anane.
50001022	Ji do kem mo bur ré yo, bere ji ben suk mwa gato ndo tó. Sane ji nutbot or et. Kwa u ana ndo wai ne? Ji kwop bado, ji mbau bado, ji jam nde tó.
50001023	Ji nutbot os kwa we ré tó. Ji jam nde os u anato ndo wai ne? Kwa dik yo anato ji iwa ji mu kadit bur ré, ete ji mu kem su Yesus Kristus. Ji nut do, ji do si An kem sino it yo, ndo wai o re anane.
50001024	Kwa dowe anato ji kem mo bur ré subere ji ós nin tó, we nin mitmo ji ós nin tó.
50001025	Ji dakai jam rer do, bere ji kem mo bur ré wa ós nin tó, sane bere ji mbau tó. Bere ji si nin kem more tó, subere ji ós nin onyar kem pe mo Yefun Yesus, subere nin mit at wai mo sukndo gato Yefun Yesus ben ne o re.
50001026	Sane yepasye do sombok ji, ete ji satu ba ku nin it yo, bere nin gato onyar kem mo Yesus Kristus mit at wai mo sukndo gato An ben wa ji ne o re.
50001027	Yé sombok ji yo, ji kem more tó yo, nin ben nin bi suk-i tepsu sukdu subot os ndo gato Yesus Kristus kak ne sor. Nin ben suk tepsu sukdu gato ji duno nin su ne. Ji iwa nin ben nin bi suk-i sane subere ji ba ku nin yo, ji yo ba ku nde yo, ji jam sukdu subot nin do, nin tepsu dik wa nin jom Yefun bi sukdu-i pe sor. Nin mit dik si nin onyar dik wa nin duwer ye gato bariwa sukdu subot os ndo ne. Nin onyar kem mo sukdu ne pe sor.
50001028	Ye gato duwer nin mo Yefun bi sukdu-i ne, nin yo nyuwa yé ne nde, mo sukwokgan dom nde. Nin nyuwa nde yo, bere yé ne jam do, sangge bere Yefun Allah bare án mo bot gesyos, wo nin sa, bere Yefun Allah ós nin kem ndo to kapyo mato kapyo.
50001029	Nin jam do, Yefun Allah ós nin kem ndo, we Yefun Allah syo An bi suktinggi nai nin subere ós nin onyar kem mo Yesus Kristus sor nde, wo An syo An bi suktinggi nai nin subere nin nggi wai kadit sukye gato nin ku ne.
50001030	Su ré yé gato bariwa Yesus Kristus, án ben sukye nai nin tepsu wam ga nyim nin me do yé ne ben sukye nai ji dom. Su ré dom, nin jam do, ye gato bariwa Yesus Kristus ne ben sukye nai ji tó.
50002001	Nin sok mo Kristus bi rus-i, sane nin kwabom kam mo An do, bere An mewa nin, sane nin nokwa suk teker nde. Yefun Allah Gen bok nggwa mo nin, sane nin tepsu dik su An, An ós nin subere nin jimnotku yu, nin ben sukndo su yu.
50002002	Sane ji ndek mo nin do, nin ben ji mit at wai o re, nin ben nin bi suk-i sare et: Nin sino jimnotku yu, nin bi sukjimnut tepsu yu, nin mewa yu et. Nin sino ben nin bi suk-i tepsu dik, nin sino bi sukjimnut dik tepsu yu sor. Sane bere ji mit at wai o re. Nin sino ben nin bi suk-i tepsu dik et.
50002003	Nin dakai mit at daret, ete ben suk yo wa ye bes nin gum kok nde. Nin bes nin nggwa kok nde, sarewo nin nutbot ye yi do, ye ne gum-i kok wai kadit nin dakai gum-i.
50002004	Men nutbot men dakai bi suk-i sor nde, wo men jimnutbot ye yi mo suk sino gato án ben ne dom et.
50002005	Sane yo, nin bi sukjimnut-i tepsu Yesus Kristus bi sukjimnut-i et:
50002006	Yesus Kristus ré, An da gum kok tepsu Yefun Allah dakai, sarewo An yo werwa An bes An gum kok tepsu Yefun Allah nde.
50002007	An bes An gum kok nde, wo An is An nggwa ga mo bur tepsu pa wokgan ne o re. An ma mo bur ré, An tepsu pakwerut. An ma mo bur ré, An ka sa yetu sor re. An kem mo bur ré tepsu men yetu.
50002008	An yo bes An nggwa kok nde. Sarewo An is An nggwa ga tepsu pa wokgan, An jammo An bi Ai, Yefun Allah ne sor. An benbot suk gato Yefun Allah ki nai An ben ne, An bi An nggwa wa An kwop. Yé gu An kwop mo kwesukwin,
50002009	Sane anato Yefun Allah bes Yesus Kristus it mo pe gato kok wai kadit suk mwa mo bur ré sino o re. Yefun Allah bes Yesus Kristus gum kok sye wai kadit yé mwa ne sino o re.
50002010	Sane bere yetu e, malaikat e, yerom e ne sino mo bur ré si gu nim ne, mo bur desnak, mo pe mwa ne sino tu án umsu mo Yefun Yesus gwem. Yé mwa si suk bok ne sino un Yefun Yesus gum mone, án sino ki do, sangge Yefun Yesus gum kok sye wai o re.
50002011	Sane bere men yetu mwa ne sino ki rer do, sangge, Yesus Kristus anato tepsu men bi Yekwesu gato jom men. Sane bere men bes men bi Ai, Yefun Allah, gum kok mone re.
50002012	Sane yo, nin, ji bi yesyim gato ji jimnotku, nin benbot ji bi sukduno gato ji ki ré et. Yefun Allah anato nai nin sok mo An bi rus-i wé kadit bot gesyos it, sane nin ben nin bi suk-i tepsu yé gato jammo An et. Suga ji kem su nin tó yo, nin benbot ji bi sukdu petok sor. Sarewo su ré ji yo kem su nin nde, sane nin jammo ji bi sukduno pe, tepsu ji kem si nin tó. Mo suk mwa gato nin ben ne, nin jammo Yefun Allah sor, nin bi nin nggwa mo An, nin ben suk tepsu An mit,
50002013	we Yefun Allah dakai kak nin bi sukjimnut, subere nin iwa jammo An, subere nin mit iwa ben suk gato tepsu Yefun Allah mit ne.
50002014	Mo suk sino gato nin ben yo, nin nuk ye yi gum daret nde, nin da nyar ket ye yi ete nin dumu su nde, nin duwer yu nde.
50002015	Sane bere nin tepsu Yefun Allah bi pa-i, bere nin ben nin bi suk-i ndo petok sor, kwa gato ibit yo mo nde. Sane bere ye yo ku os wa ki nin gum ibit mo suk gato nin ben ne mo nde. Nin do ben suk tepsu Yefun mit sane it yo, nin tepsu sukru gato rer ku nje mo bur ré. Yé mo bur ré mise, án ben sukibit bu.
50002016	Nin jom Yefun bi sukdu gato kak os wa men kem ndo to kapyo mato kapyo yo, nin tepsu sukru gato ji ki ne. Sane bere su kam gato Kristus satu ma mo bur ré it yo, ji mit at mo suk gato nin ben ne, we ji jam do, suk gato ji werwa ji duno nin su ne, ji yo ben yi nde, wo nin waii benbot suk gato ji duno nin su ne re.
50002017	Nin onyar kem mo Yefun Allah it. Nin bi nin nggwa mo An, nin samok wa nin ben An bi suk-i. Suk mwa gato nin ben ne anato tepsu suksom gato nin gwat wa som Yefun Allah su ne. Sane ji mit at mo suk mwa gato nin ben ne. Yé bok ji mo sel ré mo gato ji ki subot Kristus. Sarewo yé do gu ji kwop it yo, ji mit at tó, we ji do kwop it yo, ben sato ji waii grem suk yo tó suk mwa gato nin gwat wa som Yefun Allah su ne.
50002018	Sane nin si ji sino mit at wa dom et. Nin si ji, men wi men ambre mone sino et.
50002019	Sane yo, ji kwabom kam mo men bi Yekwesu Yesus Kristus do, bere An kak os wa ji subere ji syokom Timotius ba ku nin, subere Timotius gwat sukdu kadit nin satu ma wa ji more. Ji do jam sukdu subot nin ne yo, ji yo kwabom dek subot nin teker o nde.
50002020	Kadit yé mwa gato si ji kem more, Timotius sor bi sukjimnut-i tepsu ji bi sukjimnut-i. An sor ete bi sukjimnut-i wa an mewa nin sisu sangge.
50002021	Sarewo yé mwa gato kem more meret suk wa án dakai sor re, án yo nutbot Yesus Kristus bi suk-i nde.
50002022	Nin dakai jam do, Timotius ré, an ye gato ben sukndo, we ji si Timotius mu ki sukdu subot os ndo gato Yesus Kristus kak ne nai yé mwa jam re. Timotius si ji mu mone, tepsu pa gato simo bi Ai, ben suk sino.
50002023	Ji iwa ji syokom Timotius ba ku nin mone, wo ji eswa ji jam sukdu kadit yepasye gato bok ji mo sel ne do, án sombok ji bado, án yo sombok ji nde bado. Ji jam án bi sukdu ri orete yo, ji syokom Timotius ba ku nin mone.
50002024	Ji kwabom kam mo Yefun do, bere An kak os wa yepasye sombok ji kadit sel ré. Yé do sombok ji it yo, bere ji ba ku nin mone dom.
50002025	Sarewo ji nut do, ndo sa, ji syokom Epafroditus satu ba ku nin. Epafroditus ré, an tepsu ji bi yesyim, ji si an ben suk wa Yefun Yesus sino. Men ka we tepsu Yesus Kristus bi yesukmise gato ben An bi suk-i. Nin dakai syokom Epafroditus ma ku ji more wa ós ji mo suk gato ji yéwa,
50002026	wo su ré an da o wa an ba ku nin it. An jimnotbot sukdu gato nin jam subot an do, an ku suki more re. An jimnotbot teker, sawe nin nut do an i tó.
50002027	Sangge, an ku suki mó re, karowa an kwop rok. Sarewo Yefun Allah dakai jimnotku an ete ben an ge re. Yefun Allah jimnotku an sor nde, Yefun Allah jimnotku ji dom. Yefun Allah ben Epafroditus ge kadit suki gato an ku ne, ondesorsa ji nderku ji nggwa mo sukye ne ndo nde.
50002028	Sane yo ji syogat an satu mu mo nin kekro, subere nin ku an yo, nin iwa o, subere ji dom yo jimnotbot an teker o nde.
50002029	Epafroditus do ba ku nin mone it yo, nin kak nin mit wa an sor, nin mewa an, we nin si an sino onyar kem mo Yefun Yesus. Yé gato onyar kem mo Yefun tepsu Epafroditus ré, án do ba ku nin it yo, nin bes yé ne gum kok, nin ben sukndo su án sor.
50002030	We Epafroditus ré, an iwa ben Yesus Kristus bi suk-i sor. An yo nutbot an dakai nde, anato an ma ós ji more, ete an ku suki ne, bergan an kwop rok mone. An ma win nin yé mwa gato kem mone, we nin yo ku os wa nin ma ós ji more nde.
50003001	Ji yo krom sukdu mwa o nde. Ji bi nji, ji bi nyanggon, nin yé gato onyar kem mo Yefun Yesus, Yefun nai nin gum sok mo An bi rus-i, sane nin mit at wa et! Sukdu gato ji krom ré, ji krom wam bok yo wa nin mó re. Kapre ji krom wam bok yo o, suk yo o nde, we ji bi sukdu ne ós nin subere nin kem ndo.
50003002	Nin mewa nin nggwa kadit yé gato mise. Nin mewa nin nggwa kadit yé gato bi sukjimnut ibit. Án mise yé ré, án wergat nin subere án kum nin da napyo wé. Án werwa bisunat nin re.
50003003	Men ré anato yé gato simo sunat gato sangge, wo án yo simo sunat gato sangge nde re. Wo men sa, Yefun Allah Gen bok nggwa mo men anato men bes Yefun Allah gum kok. Men si Yesus Kristus tepsu dik ete men un An, sane men sok mo Yefun Allah bi rus-i mone it, tepsu ye bisunat men sisu sangge anane. Men yo onyar kem mo sunat gato yetu ben mo men kaim de nden ne nde.
50003004	Men do ku os wa men sok mo Yefun bi rus-i mo suk gato men yetu ben ne yo, ji sa, ji ben suk mwa ne, sane ji dom ku os mone re. Yé deyo ki do, án sa, án ben suk mwa tep wa Yefun nai án sok mo bi rus-i. Sukdu ne do sangge yo, bere ji ki do, ji ré ben ji bi suk-i mwa wai kadit ne o re.
50003005	Ji bi im kem su ji, kom mo kam munggwo rek or sa, yé bisunat ji re. Ji bi im si bi ai ne ye Israel, ji bi amui gum do Benyamin. Benyamin bi wis-i sok mo yewis Israel, sane ji sok mo yewis Israel dom. Sangge, ji ré ye Ibrani, we ji bi amui ye Israel dom, men ye Ibrani sino, yewis yi nde. Suga nyim ne sa, ji sok mo ye Farisi gato werwa benbot Musa bi sukduno mwa ne sino.
50003006	Ji mit iwa ji simo sukduno mwa ne sino, sane ji ben sukye nai ye gato onyar kem mo Yefun Yesus mo bur Yudea. Suk gato Musa duno men su ne, ji benbot mwa ne or sino, kwa yo gwet mo nde.
50003007	Suk gato ji ben nyim ne, ete ji onyar kem mone, sugane ji nut do, suk mwa ne ós ji sok mo Yefun bi rus-i, wo su ré ji bare suk mwa ne wé it. Ji nut do, suk mwa ne yo ós ji yo mo nde. Wo kadit Yesus Kristus sor anato ji ku os wa ji sok mo Yefun Allah bi rus-i.
50003008	Sane dom, suk mwa gato mo bur ré sino yo ós ji yo mo nde. Suk gato ndo wai o re anato ji jam Yesus Kristus, ji bi Yekwesu, kom mo mit, tepsu ji bi yesyim it. Yesus Kristus anato ndo wai o re. Sane suk mwa gato ji ben suga nyim neya, gato ji onyar kem mone, suk mwa ne ji bare wé re. Suk mwa ne ji nut do, tepsu sukkwik sor re, subere ji ku os wa ji sok mo Yesus Kristus bi rus-i,
50003009	subere ji si Kristus tepsu dik it. Ji sok mo Yefun Allah bi rus-i kadit suk mwa gato ji dakai ben tepsu Musa bi sukduno-i nde, wo ji onyar kem mo Yesus Kristus anato Yefun nai ji gum sok mo An bi rus-i ne it. Men onyar kem mo Yesus Kristus sor re, anato Yefun Allah nut do, men sa, men tep wa An nai men sok mo An bi rus-i it.
50003010	Kwa dik yo gato ji iwa wai o re anare, ji iwa ji jam Yesus Kristus kom mo mit. Sane dom, ji iwa ji jam Yefun Allah bi suktinggi gato An sun Yesus Kristus kadit sukkwop su ne, ji iwa ji jam suktinggi ne kom mo ji mit dom. Ji iwa yé ben sukye nai ji dom, tepsu yé ben sukye nai Yesus Kristus sane sor kom mo yé gu An kwop. Ji iwa yé ben sukye nai ji kom mo yé gu ji kwop mo gato ji ben Yesus Kristus bi suk-i,
50003011	subere Yefun Allah waii sun ji dakai kadit sukkwop dom.
50003012	Ji dakai yo jam Yesus Kristus kom mo mit nde tó. Ji yo jam An bi suktinggi ne sisu ndo nde tó. Ji yo ben ji bi suk-i mwa ne sino tepsu Yesus Kristus iwa ne sisu ndo nde tó. Sarewo ji wergat ji nggwa subere ji ku suk gato Yesus Kristus fro wa ji ne, we ji ré, Yesus Kristus nai ji sok mo An bi rus-i it.
50003013	Ji bi nji, ji bi nyanggon gato onyar kem mo Yesus Kristus, suk gato Yesus Kristus fro wa ji ne, ji nut mo ji mit do ji yo ku suk ne nde tó. Sarewo suk dik yo gato ji ben anare, ji misyar suk mwa gato ji ben suga nyim ne wé, ete ji wergat ji nggwa wa ji ku suk gato Yesus Kristus fro wa ji ne.
50003014	Sane anato ji wergat ji nggwa nggi gat petok sor, tepsu ji werwa ji kas nggi wai kadit ye yi neya, subere ji kom mo pe gato or nyim kadit ye yi ne, ete ji ku suk gato ndo mone. Suk gato ji iwa ji ku ne anato ji kem gesyos mo gu sisu Yesus Kristus. Yefun Allah fro os wa men subere men kem gesyos mo suk gato Yesus Kristus ma ben mo bur ré re.
50003015	Sane yo, men sino gato bi sukjimnut kak tepsu yenggras mo Kristus bi suk-i it yo, men misyar suk mwa gato men ben suga nyim ne wé, ete men wergat men nggwa nggi o et, subere men sino ku suk gato Yesus Kristus fro wa men ne. Men sino bi sukjimnut dik mone et. Sarewo nin deyo bi sukjimnut-i tara mo kwa dik yo it yo, bere Yefun Allah dakai sor ete ki sukdu ne rer nai nin.
50003016	Wo nin jammo suk gato ji ki ré et, sukduno gato men benbot kom more it yo, men benbot petok sor.
50003017	Ji bi nji, ji bi nyanggon, nin me suk gato ji ben ne, ete nin sino waii benbot et. Men kadum os gato ndo nai nin mó re. Sane ye gato sibot os ne, nin watbot suk gato ye ne ben, ete nin waii simo os ne dom.
50003018	Nin simo os ne, we yé mwa werwa ben suk gato Kristus ben ne ibit. Ji ki nai nin wam bok yo mó re. Su ré ji ki nai nin wam dik yo o, ete ji wo su dom do, yé mwa ne ki mo án syokwet do, án ye Kristen, sarewo án ben án bi suk-i tara re. Yesus Kristus kwop mo kwesukwin wa tot suktot mo sukibit gato án ben ne, sarewo án bariwa suk gato Yesus Kristus ben wa án re.
50003019	Kom mo rut, bere Yefun Allah ben án ibit re, we án bi sukjimnut sye mo án kaim budat ré sor re. Án jam nde án damen mo sukibit gato án ben ne, ete án nut do, suk ne ndo wai, we án bi sukjimnut kem pe mo sukibit gato yetu ben mo bur ré sor re.
50003020	Wo men ré yo tepsu án nde. Men gum sok mo Yefun Allah bi rus-i mo gu it. Su ré men eswa men bi Yekwesu satu ma mo bur ré kadit gu ne. Men bi Yekwesu anato Yesus Kristus gato kak os wa men kem ndo to kapyo mato kapyo mo Yefun Allah bi nat-i.
50003021	Yesus Kristus nggi wai o re. Suk mwa mo gu nim ne si bur ré jammo An it. Sane bere Yesus Kristus win men kaim-i gato budat ré tepsu An dakai kaim-i gato gesyos, gato ndo wai ne o re.
50004001	Sane yo, ji bi nji, ji bi nyanggon gato ji jimnotku, ji mit at ndo nde mo suk gato nin ben ne. Ji mit iwa dom, tepsu ye gato ku sukndo wai o re. Sane yo, ji bi yesyim, nin jom men bi Yekwesu Yesus Kristus bi sukdu-i ne pe it yo, bere nin benbot suk mwa gato ji krom gado ne sor.
50004002	Euodia si Sintikhe, nin ka we jammo ji bi sukdu ré et. Ji kiwa nin ka we bi sukjimnut tepsu dik et. Nin ka we duwer yu o nde, we nin ka we onyar kem mo Yefun Yesus it. Sane nin ka we kibot subere nin ka we kem not et.
50004003	Sane dom, ji ndek mo Sunsugus do, "Nan si ji ben Yefun Yesus bi suk-i sino mó re, ji onyar kem mo nan. Sane Sunsugus, ji ndekwa nan tepsu yegweswai wa nggon we ne et, we nggon we ne si ji ben suk sino, men ki sukdu subot os ndo gato Yesus Kristus kak ne nai ye yi jam re." Sugane an we wergat nggwa wa ós ji ki subot sukdu ne. An we sor nde, wo Klemens si yetu ge bok yo ós ji ki subot sukdu ne. Yé bok gane, Yefun Allah krom án gum mo An bi Buku Yegesyos re.
50004004	Men bi Yekwesu Yefun Yesus nai nin sok mo An bi rus-i it, sane kamdik-kamdik nin mit at wa sor. Ji ki nai nin wam dik yo o do, nin mit at wa petok sor.
50004005	Nin ben nin bi suk-i njep su yé mwa ne sino, subere yé mwa ne me do, nin sa, ben nin bi suk-i ne ndo, we karowa men bi Yekwesu Yefun Yesus satu ma it anare.
50004006	Suk gato nin mitmo ne yo, nin nutbot teker nde, nin nutbot sor nin bi sukjimnut waiyu nde. Wo suk mwa gato nin yewa ne, nin ki napyo nai Yefun Allah jam et. Nin ndek mo Yefun Allah subere Yefun syo suk gato nin yewa ne nai nin, ete nin ki ndo mo An sor.
50004007	Sane bere sukjimnut ndo kadit Yefun Allah ben nin bi sukjimnut not satu. Suk gato Yefun Allah ben su men yetu ne, men yo jam kom mo mit nde. Nin si Yesus Kristus tepsu dik it, sane bere sukjimnut ndo kadit Yefun mewa nin mit si nin onyar subere nin bi sukjimnut waiyu o nde.
50004008	Sane ji bi nji, ji bi nyanggon ji yo ki sukdu mwa o nde. Kamdik-kamdik, nin bi sukjimnut sye mo suk sato ré et, nin nutbot suk gato sangge, nin nutbot suk gato ri-roi, nin nutbot suk gato tepsu Yefun Allah mit, nin nutbot suk gato ndo sor, nin nutbot suk gato ibit nde, nin nutbot suk gato ndo wai, nin nutbot suk gato yé ben ete yé mwa iwa ne. Nin nutbot suk gato ndo wai o re, nin nutbot suk gato yé mwa ne un. Nin nutbot suk mwa gane sor re.
50004009	Sukduno gato ji duno nin su ne si suk mwa gato nin me ji ben ne, nin benbot suk mwa ne or sino et. Nin do benbot it yo, Yefun Allah gato ós men bi sukjimnut ne not, bere Yefun Allah ne sisu nin petok sor.
50004010	Ji mit at mo suk gato Yefun Yesus ben mo nin anato nin jimnotku ji satu o. Nam it, nin yo syo suk yo nai ji nde, wo su ré nin jimnotku ji satu. Nin da jimnotku ji, sarewo gabere nin yo ku os wa nin syo suk yo nai ji nde, wo su ré ji ku suk gato nin syo wa ji ne re.
50004011	Ji yo ki subot suk gato ji ku ne, we ji yo yewa suk nde, wo ji nut do, suk gato ji ku mó yo, tep wa ji, ji iwa sor, ji yo nutbot teker nde, we ji o mó re.
50004012	Ji yewa suk yo, ji ku suk mwa yo, ji o mó re. Mo suk mwa ne sino, ji ku sukye e, ji yewa suk e, ji kem not sor, ji yo nutbot teker nde, ji o mó re. Ji on ge yo, ji on de yo, ji yewa suk yo, ji ku suk mwa yo, ji iwa sor, ji yo nutbot teker nde.
50004013	Yesus Kristus anato ben ji nggiwa ji ben suk mwa ne sino re.
50004014	Sarewo suk gato nin bi wa ji ne, ji ki ndo mo nin, we nin anato ós ji mo sukye gato ji ku more ne.
50004015	Ji bi nji, ji bi nyanggon gato kem mo Filipi, nin dakai jam do, subot os ndo gato Kristus kak wa men yetu ne, ji ba duno nin nyim, orete ji mu kadit nin bi bur-i mo Makedonia sa, nin yé gato onyar kem mo Yefun Yesus mo nu ari mone sor ete ós ji. Nin sor si ji tepsu yedik, ete nin syo suk wa ji, tepsu nin si ji ben suk sino.
50004016	Ji ma kom mo kota Tesalonika sa, nin ós ji mone. Nin syo suk gato ji yewa mone wam dik sor nde, wo wam bok yo nin syo suk gato ji yewa ne ma mo ji.
50004017	Ji yo ki subot suk gato nin syo nai ji ré subere nin syo suk yo o nai ji nde. Wo sukndo gato nin ben ne, ji iwa nin ben mwa wai o subere Yefun Allah waii ben sukndo nai nin mwa wai o dom et.
50004018	Su ré ji ku suk mwa gato nin syo wa ji more re. Sane su ré ji yo yewa suk o nde, suk gato nin syo ma ne wai mó re. Suk mwa gato nin syo nai Epafroditus ne, an gwat ma, an syo nai ji more re. Suk mwa gato nin syo ré tepsu suksom gato grik mo Yefun Allah gwem, tepsu suksom gato yé gre wa yé som Yefun Allah su ne. Sane Yefun Allah iwa suk gato nin ben ne.
50004019	Sane yo, Yefun Allah gato jom ji ne, An sa, bi suk mwa wai o re, yo or mo nde, sane bere An ós nin mo suk mwa gato nin yewa ne.
50004020	Sane men bes men bi Ai, Yefun Allah gum kok su kapre mato kapyo sor. Sangge.
50004021	Ji ki ndo mo nin yé gato onyar kem mo Yesus Kristus mone sino. Nin bi nji, nin bi nyanggon gato onyar kem mo Yesus Kristus gato si ji kem more, án sino ki ndo mo nin dom.
50004022	Ye gato onyar kem mo Yesus Kristus gato kem mo kota ré, án sino ki ndo mo nin. Yé gato ben suk mo Kaisar bi nu more, án ki ndo mo nin dom.
50004023	Men bi Yekwesu Yesus Kristus ete mewa nin sino sor. Ndo mo nin sor, kadit Paulus si Timotius
51001001	-
51001002	Ji, gato gum do Paulus, gato Yefun Allah bes gum yerasul wa ben Yesus Kristus bi suk-i, ji si men bi nji, Timotius anato bi sukdu mo surat ré wa nin. Ji bi nji, ji bi nyanggon, men ka we krom surat ré wa nin yé gato onyar kem mo Yesus Kristus mo kota Kolose. Men ka we krom surat ré wa nin yé gato ben Kristus bi suk-i sor sisu ri-roi, gato kem mone. Men bi Ai, Yefun Allah, ete mewa nin. Yefun Allah ete uttok nin petok sor.
51001003	-
51001004	Men jam sukdu subot nin do, nin sa, onyar kem mo Yesus Kristus, ete nin bi sukjimnut sye kas subot ye gato onyar kem mo Yefun Yesus ne sino. Sane men ki suk su men bi Yekwesu Yesus Kristus bi Ai, Yefun Allah ne sa, men ki ndo mo An wa nin petok sor.
51001005	Nin jam sukdu subot os ndo gato Yesus Kristus kak ne, sukdu ne sangge, Yefun Allah fro suk gato ndo wa bere nin ku mo gu. Nin bi sukjimnut kem pe mo sukdu ne, sane anato nin onyar kem pe mo Kristus ete nin bi sukjimnut sye kas subot Yefun Allah bi rus-i ne.
51001006	Sukdu subot os ndo gato Yesus Kristus kak ne, ye ki frekbot yé mwa jam mo bur ré iwedewe re, anato ye mwa ne napyo simo os ndo ete ku sukndo mo sukdu ne re. Sane dom, nin waii jammo sukdu ne. Kadit kam ketke gato sukdu ne frekbotnin sa, nin simo os ndo ete nin ku sukndo mone re. Nin jam rer do, kapre nin yo ben suk yo nyim wa Yefun Allah nde, An dakai bi sukjimnut sye kas subot nin sor. Sukdu ne nin jam kom mo mit re.
51001007	Sukdu ne Epafras ki nai nin jam mó re. Epafras ré gato men ka we jimnotku, an si men ka we ben suk wa Kristus. Epafras ben bi suk-i ne ri-roi tepsu Kristus mit wa os men sino.
51001008	Epafras anato ma ki nai men more do, Yefun Allah Gen ben nin mo kota Kolose ne nggiwa nin bi sukjimnut sye kas subot yu re.
51001009	Men jam sukdu mwa ré subot nin re, sane anato men ki suk su Yefun Allah wa nin petok sor. Men ndek mo Yefun Allah subere Yefun Allah Gen kak nin bi sukjimnut wa nin jammo suk mwa ne sino gato Yefun Allah iwa nin ben ne rer kom mo mit.
51001010	Men ki suk su Yefun wa nin sane subere nin kem mo bur ré, nin ben nin bi suk-i tepsu Yefun Allah mit, nin ben suk gato An iwa nin ben ne petok sor. Nin ben sane yo, bere suk gato bor kadit suk mwa gato nin ben ne ndo sino, bere nin jam Yefun Allah sisu ndo wai o kadit nyim neya o re.
51001011	Men ki suk su Yefun subere Yefun Allah ben nin nggi su An bi suktinggi gato ndo wai ne, subere kapre nin ku sukye yo, nin misyar Yefun nde, wo nin ben Yefun bi suk-i ne sisu njep ete ndo petok sor. Nin mit at wa Yefun,
51001012	nin ki ndo mo men bi Ai, Yefun Allah gato nai men gum wa men sok mo An bi rus-i it. Sane bere men ku suk gato An fro wa men yé gato onyar kem mo Yefun Yesus mo pe gato An jowa men mone. Bere men si An sino kem mo pe gato rer.
51001013	Yefun Allah nai men wé kadit biris bi yekwesu gato jom men ne. Yefun nai men wé kadit ndendu bi os-i ete An nai men gum sok mo An bi Gan bi rus-i ne it. Sane An bi Gan gato An jimnotku ne jom men mone re.
51001014	An syo An bi Gan ma wa bi An nggwa wa tot suktot mo sukibit gato men ben ne wé re, sane mone An yo maskwa men mo sukibit mwa gato men ben ne o nde, An yo nutbot sukibit ne o nde.
51001015	Men yo me Yefun Allah su men gro nde, sarewo Kristus gato men ku ne, An tepsu Yefun Allah dakai. Kristus ré, An gum kok wai kadit suk mwa gato Yefun Allah ut ne sino, sane anato ye kendo An gum do, Yefun Allah bi Pa doketke.
51001016	Yefun Allah anato tepsu i-ke wa fro suk mwa gato mo bur ré si gu nim ne sino, wo Ye gato ut suk mwa ne anato Yesus Kristus, sane anato An gum kok wai o re. Yesus Kristus ut suk gato men me su men gro. An ut suk gato men yo me su men gro nde. An ut suk mwa gato i-mok mone. An ut malaikat mwa ne sino. An ut suk mwa ne sino gato nggiwa jom yetu mo bur ré si gu nim ne. Kristus ut suk mwa gato mo gu nim ne si bur ré sino, subere Kristus tepsu Yekwesu wa jom sukmwa gane.
51001017	Yefun Allah yo fro wa ut suk yo mo nde tó, Yesus Kristus mó re. Kristus anato ut suk mwa gato mo bur ré si gu nim ne mo bi nat-i re, subere suk mwa ne sino kas sisu ndo sor.
51001018	Men sino gato onyar kem mo Yefun Yesus mo nu ari mwa ne anato tepsu Kristus kaim ne. Kristus anato tepsu su mo men kaim ne. Sane Kristus anato tepsu i-ke wa men yé gato onyar kem mo An re. An anato tepsu Pa doketke gato Yefun Allah sun kadit sukkwop, subere An wadigan sor ete gum kok wai kadit suk mwa neya.
51001019	Yefun Allah dakai mit iwa suk mwa gato An ki ne, si, suk mwa gato An ben ne sino, An bi Gan waii ki ete ben sane petok dom.
51001020	An syo An bi Gan ma wa kak os subere suk mwa gato mo bur ré si gu nim ne sino kem ndo su Yefun Allah satu. An syo An bi Gan ma kwop mo kwesukwin ete An bi Gan de sye tepsu suktot anato kak os wa suk mwa ne sino si Yefun Allah kem ndo satu.
51001021	Suga nyim nin yo onyar kem mo Yesus Kristus nde tó, nin kem ko kadit Yefun Allah. Nin ben nin bi suk-i ne ibit. Nin bi sukjimnut ibit ket Yefun o anato nin bariket Yefun bi suk-i ne re.
51001022	Wo, su ré, Yefun Allah syo An bi Gan ma kwop subere kak os wa nin si An kem ndo satu it. Yefun Allah fro os ré subere An bi Gan kar nin ma mo An, ete mone, An nutbot nin do, nin sa, tepsu An dakai bes wa nin ben An bi suk-i sor, ye yo ku os wa ki nin gum ibit mo Yefun gwem nde. Sane dom, Yefun nutbot nin do, sukibit wokgan yo ut mo nin o nde, we An bi Gan kwop wa tot sukibit ne wé re.
51001023	Nin onyar kem mo sukdu subot os ndo ne tepsu jam biro kom mo kwe guk ne yo, bere Yefun Allah nai nin gum sok mo An bi rus-i. Nin brek kadit os ndo ne nde, wo nin jom sukdu ne krat yo, bere nin si Yefun Allah kem ndo mo An bi nat-i. Sukdu ne anato sukdu gato yé ki nai nin jam re. Sukdu ne, yé mu ki frekbot bur ré iwedewe re. Ji gato gum do Paulus ré anato tepsu pakwerut wa ji mu kibot sukdu ne.
51001024	Su ré ji mit at mo sukye gato ji ku wa nin, we sukye gato Kristus ku ne anato ji waii ku nap ta ré. Kristus ku sukye nap sye wa bi rus-i or re. Or o ji waii ku sukye ne napta wa yé mwa gato onyar kem mo Kristus, yé mwa ne tepsu Kristus kaim.
51001025	Yefun Allah bes ji tepsu pakwerut wa ós nin. An syogat ji ki subot An bi sukdu mwa ne ai nje jam or sino, kwa yo gwet mo nde.
51001026	An syogat ji ki subot sukdu gato kam nyim tuya Yefun Allah gurik kadit yetu mwa ne sino, wo su ré, An ki An bi sukdu ne rer nai yé gato onyar kem mo Yefun Yesus ne jam it.
51001027	Yefun Allah iwa An bi rus-i gato ma kadit yewis yi neya jam sukdu gato ndo ré, gato nyim tuya An gurik ne. Yefun Allah iwa yetu mwa ne sino jam An bi sukdu ré gato bi sukjimnut kru ete ndo wai ne. Sukdu gato suga nyim An gurik ne anato sukdu subot Yesus Kristus gato ma ete si nin tepsu yedik sino. Men kwabom kam mo Yesus Kristus gato kak os ndo wa men kem mo Yefun Allah bi nat-i gato ndo wai o re.
51001028	Sane men kibot Yesus Kristus nai yé mwa ne sino jam. Men ki suknapa wa nje e, men duno nje e, men ki men bi sukdu-i ne, men nutbot sisu ndo, orete men kibot. Men ki men bi sukdu-i sane subere men kar yetu kadik-kadik ma mo Yefun Allah tepsu ye gato onyar kem pe mo Kristus, subere án sino tepsu yenggras gato bi sukjimnut kak mo Kristus bi suk-i.
51001029	Ji samok, ji wergat ji dakai su suktinggi gato ma kadit Kristus ne. Kristus ben ji nggiwa ji benbot suk bok yo gato ji kibot ré kas sisu ndo.
51002001	Ji iwa nin jam do, ji wergat ji nggwa wa ji ben sukndo su nin si ye gato kem mo kota Laodikia, si yé yi neya gato yo ku ji nde tó.
51002002	Suk mwa ré ji ben subere nin si án sino bi sukjimnut nggi, eteyo nin si án bi sukjimnut sye kas subot yu tepsu yedik. Ji ben suk mwa ne subere sukdu gato Yefun Allah gurik kadit men suga nyim tuya ne, nin si án sino jam wa pe kom mo brot marum kai. Sane ji ben suk mwa ne subere án jam do, Kristus gato Yefun Allah yo kadum bor wa men jam suga nyim tuya ne nde, su ré án jam do Kristus bor it.
51002003	Kristus anato kadum suk mwa gato Yefun Allah gurik suga nyim tuya ne, ete An ki bor wa men jam, subere kak men bi sukjimnut ko ete ós men jam suk mwa.
51002004	Ji ki ji bi sukdu-i ré nai nin jam nyim subere ye yi do ma ki bi sukdu-i meret os wa ben kidar nin yo, nin jambot nde. Kapre án ki suk su án syokwet ndo, nin jambot dom nde.
51002005	Ji kaim yo si nin kem mone nde, wo ji gen ne kem sisu nin mone re. Ji mit at, we ji jam do, nin bi sukjimnut dik tepsu yu ete nin onyar kem pe mo Yesus Kristus re.
51002006	Nin nai Yesus Kristus tepsu nin bi Yekwesu it, sane anato nin ben nin bi suk-i tepsu ye gato sok mo Kristus bi nje-i petok sor.
51002007	Nin onyar kem pe mo An sato kwebrot marum kom krat mo bur ré ne et. Mo suk mwa gato nin ben ne, nin jammo An pe. Nin onyar kem mo An nggi o et, tepsu sukduno gato yé duno nin su ne. Nin ki ndo mo Yesus Kristus wam dik sor nde, wo nin ki ndo mo An petok sor.
51002008	Nin mewa nggwa sisu ndo et, sawe ye deyo ma wergat nin subere nin jambot yetu bi sukdu-i gato bere yo ós nin nde. Yetu bi sukdu-i ne bere ben kidar nin ete gwat nin mu ges mo os ibit o re. Yetu bi sukdu-i ne yo ma kadit Kristus nde, wo sukdu ne ma kadit yenggras bi sukdu-i si suk gato nggiwa jom bur ré gato i-mok mone bi sukdu-i. Yé ne yo duno nin subot Kristus nde.
51002009	Nin jambot sukdu sane nde, we sukdu gato sangge bor mo Yesus Kristus gato ma mo bur ré su kaim tepsu men yetu. Yesus Kristus, anato tepsu Yefun Allah dakai mo suk mwa ne sino, kwa yo gwet mo nde. Suk mwa gato An ben si An bi suktinggi ne, suk mwa ne tepsu Yefun Allah dakai.
51002010	Sane dom, nin gum sok mo Kristus bi rus-i anato nin ku suktinggi ne, kwa yo gwet mo nde. Kristus anato Yekwesu gato nggi wai kadit suk mwa ne sino gato i-mok mone. Kristus anato nggi wai kadit yekwesu mwa ne sino gato jom nje mo bur ré re.
51002011	Nin si Kristus tepsu dik it, sane tepsu ye bisunat nin it anane. Sunat gare yo tepsu sunat gato yetu ben mo yetu kaim ne nde, wo sunat ne ma kadit Kristus. Sunat gato ma kadit Kristus ben sato kum nin bi sukjimnut gato tik nin mit iwa nin ben sukibit bu ne toko wé re.
51002012	Sukjimnut gato tik nin mit wa nin ben sukibit bu ne toko or wé kadit nin anato ye ras nin mo syur dom. Yé bok nin mo syur yo, tepsu nin kwop ete ye bi nin mo bur sato Kristus kwop ete ye bi Kristus mo bur anane. Sane o, nin syesyar kadit syur ne yo, tepsu nin sun kadit sukkwop sato Kristus sun kadit sukkwop ne. Nin sun kadit sukkwop, we nin onyar kem mo Yefun Allah bi suktinggi gato An sun Yesus Kristus su ne.
51002013	Suga nyim nin yo onyar kem mo Kristus nde tó, nin ben sukibit ket nin í petok sor. Sukjimnut gato tik nin mit wa nin ben sukibit bu ne, Kristus yo kum toko wé nde tó, ben sato nin kwop mo sukibit ne. Wo su ré, ben sato Yefun Allah sun nin kadit sukkwop, tepsu An sun Kristus ne. Sane Yefun Allah yo maskwa nin mo sukibit mwa gato nin ben ne o nde, An yo nutbot o nde.
51002014	Bit gato Yefun Allah syat mo sukibit mwa gato nin ben ne, An tik wé re. Sukduno gato ben sukye wa nin, An nai wé re. Nin ben suk tepsu An bi sukduno-i ne yé teker wa nin, wo Kristus kwop mo kwesukwin wa An tik bit gato Yefun Allah syat mo sukibit ne wé re.
51002015	Yesus Kristus kwop mo kwesukwin ne anato suk gato i-mok mone yo nggiwa jowa bur ré o nde. Biris si bi suktinggi ne yo nggiwa jowa bur ré o nde. Kristus nai biris bi suk gato i-mok mone bi suktinggi ne wé re. Ben sato Kristus gwat suk gato i-mok mó sato yerom e, aboksye e, suk yi e ne ma kadum nai ye mwa ne sino. Sane tepsu yepasye kadum pakwerut gato an but ne wa ye mwa me do, yepasye ne nggi digane, ye mwa ne sino jam do, suk gato Kristus ben mo kwesukwin ne kadum do, Kristus anato nggi wai kadit suk mwa ne o re.
51002016	Sane nin jambot ye gato ma ki nin gum ibit mo suk gato nin git si suk gato nin da ne nde. Nin jambot ye gato ma ki nin gum ibit mo suk gato nin ben su kam sye gato nin som Yefun Allah su ne nde. Nin jambot sukdu gato ye ki nin gum ibit mo suk gato nin konwa aina be si kam sye kam Sabat ne nde.
51002017	Ye yi bi sukduno-i mone nin jambot nde, we sukdu subot suk bok gare yo sangge kai nde, wo sukdu bok ne anato tepsu sukamno wa kadum sukdu gato sangge, gato men me bor mo Kristus dakai re.
51002018	Ye gato ma ki do, malaikat gato an som ne kadum suk bok yo rer wa an me re, ete an kidar do, an yo bes an nggwa kok mo suk ne nde, sane yo, nin jambot ye ne bi sukdu-i nde, we sukdu ne gwat nin ko kadit sukndo gato bere Yefun Allah syo nai nin ne. Ye gato ki bi sukdu-i sane jam nde Yefun. An dakai bes an nggwa kok mo suk mwa gato an me ne, sarewo sukkidar sye yo ko ré. An ki subot malaikat bi sukdu-i sane sor kom mo mit kai,
51002019	wo an yo jammo Kristus tepsu an bi Yekwesu o nde. An sombok kadit Kristus, tepsu yetu kaim sombok kadit i-su. Kristus anato tepsu yetu su gato jom kaim ne tepsu dik. Men yetu brot si men dini rit ne ós jom men kaim ne krat tok yu ete ut mo men su. Kristus jom An bi rus-i digane, subere men sino tepsu dik, ete tepsu men kaim kom sye o, men ut mo Kristus krat waii o tepsu Yefun Allah dakai imo ne.
51002020	-
51002021	Kristus kwop sa, ben sato nin si An kwop sino. Sane ben sato nin kwop kadit suk gato nggiwa jom bur ré gato i-mok mone si bi sukdu-i ne it. Nin yo jambot sukdu ne o nde. Sane, suma ben anato nin werwa nin jammo sukdu sane tó ne? Sukduno gato ye ki do, "Nin jom suk ré nde! Nin rim suk ne nde! Nin rot suk ne nde!" Nin jambot sukdu gato ye ki sato ré wa suma ne?
51002022	Sukduno gare yo kem nam nde, bergan sukduno ne ye yo nutbot o nde, we sukduno ne ma kadit yetu bi sukjimnut-i sor re.
51002023	Sangge ye nut do sukduno ne bi sukjimnut ko, sarewo yo mo nde. Ye duno men subere men som malaikat e, men is men nggwa ga tepsu pa wokgan e, men ben sukye nai men dakai e ne. Men nut do, sukduno ne ndo mone, sarewo sukduno bok ne yo tep wa mewa men kadit suk gato men iwa men ben siri kadit Yefun mit bu ne nde.
51003001	Yefun Allah sun Kristus kadit sukkwop, sane dom, ben sato nin si Kristus sun mone sino. Sane nin bi sukjimnut sye mo suk gato ndo mo gu nim ne sor. Mone Kristus kem tak Yefun Allah de syim ge. An si Yefun Allah jom suk mwa ne sino.
51003002	Nin bi sukjimnut kem pe mo Yefun bi suk-i mo gu nim ne sor, nin bi sukjimnut kem mo bur ré bi suk-i o nde,
51003003	we ben sato nin kwop kadit bur ré bi suk-i it. Ben sato nin si Kristus kem mo gu si Yefun Allah.
51003004	Kristus anato kak os wa nin anato nin kem ndo. Sane An satu ma mo bur ré yo, bere Yefun Allah bes nin si An gum kok sino.
51003005	Bere nin si Kristus kem ndo sino, sane anato sukibit gato nin iwa nin ben mo bur ré, nin bare wé et. Nin bare sukibit gato jom nin ne wé sato ré: yebris si nggon ben siri su yu daret e, nin da bro wa ben sukdaret ket nin í e, nin da bro wa nggon bu e, nin bi sukjimnut nggiwa men nin sukibit bu e, nin gro sye wa nai suk mwa wa nin dakai sor e ne. (Nin gro sye wa nai suk mwa ne yo, tepsu nin onyar kem mo suk daret wai kadit Yefun Allah ne o re.)
51003006	Ye gato bariwa jammo Yefun Allah bere iwa ben sukibit mwa gane, sane anato bere Yefun Allah on sa ket ye ne.
51003007	Sugato nyim nin dakai benbot sukibit mwa ne bu, we sugane sukibit mwa gato nin ben ne ben sato jom nin tó.
51003008	Sarewo, su ré nin ben sukibit bok yo ó gato ji krom more ne o nde. Nin bare sukibit sato ré wé kadit nin dakai et: nin grem sukmaskwa nde, nin maskwa ete saiye su nde, nin iwa ben suk ibit nai ye yi nde, nin kiket ye yi nde, nin njak ye yi gum nde,
51003009	nin kidar yu o nde. Nin ben nin bi suk-i saga nyim ne o nde, we sukibit mwa ne nin bare wé it.
51003010	Su ré, nin tepsu yetu gato be or re. Sane nin ben nin bi suk-i tepsu yetu gato be it. Yefun Allah gato ut suk mwa ne sino, an kak nin bi sukjimnut subere nin ben nin bi suk-i be tepsu An mit ne mwa wai kadit nyim ne o re. An dakai kak nin bi sukjimnut sye o subere nin jam An kom mo mit re.
51003011	Nin jam An kom mo mit yo, nin jam do Yefun Allah yo wat ye Yahudi tara kadit yewis yi nde. An yo wat ye gato yo simo sunat si ye gato simo sunat nde tara kadit yu nde. An yo wat yedamok e, yeban e, pakwerut e, ye gato dakai ti mo dakai e ne, yé mwa ne sino, An yo wat tara kadit yu nde, we yé mwa gato bi sukjimnut or mo Kristus yo, yé ne si Kristus ne sino tepsu dik re.
51003012	Nin anato sok mo Yefun Allah bi rus-i, An dakai jimnotku nin ndo nde, An bes nin wa nin ben An bi suk-i. Sane anato, nin dakai jimnotku ye yi, nin ben sukndo su ye yi et. Nin bes nin nggwa kok nde, nin ben nin bi suk-i njep su ye yi sor. Kapre nin ku sukye, nin benbot Yefun bi sukdu-i petok sor.
51003013	Ye yi ben sukye nai nin yo, nin misyar sor. Ye yi ben sukibit ma nai nin yo, nin maskwa an mo sukibit ne nde, nin nutbot o nde. Kristus yo maskwa nin mo sukibit gato nin ben ne nde, An yo nutbot o nde, sane nin waii nutbot sukibit gato ye yi ben ma nai nin o nde, tepsu men bi Yekwesu Kristus ben An bi suk-i ne.
51003014	Nin benbot suk mwa gare anato ndo, wo kwa gato ndo wai anato nin bi sukjimnut sye kas subot yu. Nin bi sukjimnut sye kas subot yu mo suk mwa ne yo, bere nin tepsu dik, kwa yo gato nin ben tara kadit yu mo nde.
51003015	Kristus nai nin sok mo An bi rus-i subere nin kem ndo su yu. Sane mo suk mwa gato nin nai sukjimnut wa nin ben ne, sukjimnut ndo kadit Kristus ben nin bi sukjimnut not mo suk ne yo, nin ben sor, ete nin ki ndo mo An.
51003016	Kristus bi sukduno-i gato ndo wai ne, nin nai ma nin grem pe mo nin mit si nin onyar et. Nin grem Kristus bi sukduno-i ne pe mo nin mit or wé ete nin duno yu e, nin ki suknapa wa yu e ne. Nin do ki Kristus bi sukduno-i nai yu yo, nin nutbot suk ne pare et. Nin kos sukos mazmur e, nin kos sukos gato nin un Yefun su si sukos gato Yefun Allah Gen ben nin mit it wa nin kos ne. Nin kos, ete nin mit at wa Yefun Allah dom et.
51003017	Suk mwa ne sino gato nin ben e, nin kibot e ne yo, nin me mo suk gato men bi Yekwesu, Yefun Yesus dakai ben ne, orete nin waii ben nin bi suk-i tepsu An ben ne sor. Nin ki ndo mo men bi Ai, Yefun Allah, mo os ndo gato Yefun Yesus kadum nai nin ne et.
51003018	Nggon kra, nin jammo nin bi ya et, we nggon gato jammo Yesus Kristus bere ben bi suk-i sane et.
51003019	Yekra, nin bi sukjimnut sye kas subot nin bi nggon et. Nin ben nin bi suk-i ot su nin bi nggon nde.
51003020	Pa wokgan, nin jammo nin bi ai si nin bi im petok sor, we Yefun Allah mit iwa nin ben sane.
51003021	Yenggras, nin du ot nai nin bi pa nde, sawe bere pa ne bi sukjimnut ibit mo koi rut o re.
51003022	Pakwerut, nin jammo nin bi yenggras petok sor. Nin jammo yenggras ne, kapre an si nin mone e, an yo si nin mone nde e, nin ben sukndo wa nin bi yenggras su nin bi sukjimnut dik ri-roi petok sor. Nin bes nin bi Yekwesu, Kristus ne, gum kok, ete nin ben suk wa nin bi yenggras sisu nin mit dik si nin onyar dik mone sor.
51003023	Suk gato nin bi yenggras ki ne, dogato sye kom mo wok, nin ben sor, nin ben su nin mit dik si nin onyar dik et. Suk mwa gato nin ben ne, nin nut do, nin yo ben suk wa yenggras mo bur ré nde, wo nin ben suk ne wa nin bi Yekwesu mo gu sor,
51003024	we nin jam wa pe do, bere nin bi Yekwesu, Kristus, syo suk nai nin mo nin bi kamba mo suk gato nin ben ne. Suk gato Yefun frowa An syo nai An bi rus-i ne, bere nin ku mone tó. Nin nut do, nin bi yenggras gato nin ben suk wa ne anato Kristus.
51003025	Ye to ben sukibit, bere Yefun Allah ben sukye nai ye ne tepsu sukibit gato ye ne ben ne, we kapre ye ne gum pasye e, ye ne gum wok e, Yefun yo nutbot yetu gum nde re, An ben suk su ye gato gum pasye sor kom mo gum wok ne tepsu yu sino.
51004001	Yenggras gato bi pakwerut ne, nin ben nin bi suk-i ri-roi su pa ne et. Nin ben nin bi suk-i su pa mwa ne sino tepsu yu et, we nin jam do, nin dom tepsu pakwerut wa nin bi yenggras mo gu.
51004002	Nin ki suk su Yefun Allah petok sor. Nin ki suk su Yefun yo, nin mewa nin nggwa, nin ki suk su nin mit dik si nin onyar dik. Nin ki suk su Yefun yo, nin ki ndo mo Yefun Allah dom et.
51004003	Nin do ki suk su Yefun yo, nin ki suk su Yefun wa men more dom, subere Yefun Allah kak os ndo wa men ki sukdu subot Kristus ne frek subot ye yi neya. Sukdu ne, suga nyim neya Yefun Allah gurik re. Ji kibot sukdu ne anato ye sok ji mo sel.
51004004	Nin ki suk su Yefun wa ji subere ji nggiwa ji ki sukdu ne rer nai nje jam, tepsu Yefun iwa ne.
51004005	Nin ben suk su ye gato yo onyar kem mo Yefun nde tó yo, nin nutbot suk gato nin ben ne sisu ndo et. Nin kamo su án sor nde, wo nin werwa nin ben suk su án subere án waii jammo Yefun et.
51004006	Nin ki suk su yé gato jam nde Yefun yo, nin ki nin bi sukdu-i njep, nin ki sukdu gato ben yé ne mit ndo, nin ki sukdu gato tik án mit sor. Nin fro nin nggwa subere án do ndo nin subot suk yo, nin owa nin ki sukdu gato ndo satu nai án.
51004007	Tikhikus, men bi nji gato men jimnotku, bere an ba ku nin ete an kibot suk mwa gato ji ben ne nai nin jam. An si men sino ben suk wa Kristus, an ben an bi suk-i ne ri-roi tepsu Kristus mit.
51004008	Bere ji syogat an ba ku nin subere nin jam sukdu subot suk gato bor mo men more, ete nin bi sukjimnut yo waiyu subot men nde, wo nin mit ndo sor.
51004009	Onesimus bere si Tikhikus ba ku nin. Onesimus anato nin dakai bi nje-i. An sa, ben an bi suk-i ri-roi tepsu Kristus mit, men jimnotku an. An si Tikhikus bere kibot suk mwa gato men ben more ne nai nin jam.
51004010	Aristarkhus gato si ji kem sino mo sel ré sino, an ki ndo mo nin. Barnabas bi mben, gato gum do Markus dom, an ki ndo mo nin. Suga nyim nin jam sukdu subot an re. An do ba ku nin it yo, nin mewa an sisu ndo et.
51004011	Yetu ge dik yo gato gum do Yesus, an gum yo o do Yustus, an ki ndo mo nin. Ye Yahudi ka gri ré sor ete si ji ben suk sino. An ka gri si ji mu kibot Yesus Kristus subere kar nje sok mo Yefun Allah bi rus-i. An ka gri ré sa, os ji su sangge.
51004012	Epafras ki ndo mo nin. An ré, nin dakai bi ye-i. An ré tepsu Yesus Kristus bi pakwerut. An ki suk su Yefun sisu an mit dik si an onyar dik sisu sangge wa nin petok sor. An ndek mo Yefun Allah wa nin subere nin bi sukjimnut kem pe mo Yefun, tepsu yenggras gato bi sukjimnut kak, subere nin bi sukjimnut brek wokgan kadit Yefun Allah dom nde, ete nin benbot suk mwa ne sino gato Yefun iwa ne.
51004013	Epafras ré, an sa, ben suk, an kamba wa nin si yé gato kem mo Laodikia si Hierapolis, ji dakai me su ji gro re.
51004014	Lukas gato gum dokter gato men jimnotku si Demas, an we ki ndo mo nin dom.
51004015	Nin ku ye gato onyar kem mo Yefun Yesus mo kota Laodikia yo, nin ki do, men ki ndo mo án sino. Nin ku Nimfa si ye gato onyar kem mo Yefun gato sum wa ben ari mo Nimfa bi nu ne yo, nin ki do, men ki ndo mo án.
51004016	Nin do baca surat ré or, eteyo nin meret os yo subere ye yo gwat surat ete yé baca surat ré wa ye gato onyar kem mo Yefun Yesus mo Laodikia ne waii jam dom et. Sane nin do ku surat dik yo kadit Laodikia yo, nin waii baca wa nin sino jam dom et.
51004017	Nin ki nai Arkhipus do, "Nan ben suk gato men bi Yekwesu, Yefun Yesus syogat nan ben ne kom mo pe gato or mó et."
51004018	Ji, gato gum do Paulus ré, ki ndo mo nin sor. Ji dakai krom sukdu kwa gato wari ré su ji syim. Ji kem mo sel tó, nin mbrinket ji nde. Yefun Allah ete mewa nin sino sor. Ndo mo nin sor, kadit Paulus
52001001	Men ka gri gato gum do, Paulus, Silas si Timotius anato krom surat ré wa nin. Men ka gri krom sukdu ré wa nin yé gato onyar kem mo men bi Yekwesu Yesus Kristus, nin yé gato sok mo men bi Ai, Yefun Allah bi rus-i mo kota Tesalonika. Men bi Ai, Yefun Allah si men bi Yekwesu Yesus Kristus ete mewa nin. Yefun Allah si Yesus Kristus ete uttok nin petok sor.
52001002	Men ka gri ki ndo mo Yefun Allah wa nin sino petok sor. Men ka gri ki suk su Yefun sa, men napawa nin petok sor.
52001003	Men ki suk su Yefun Allah, men bi Ai sa, men napawa nin, we men jam do, nin sa, nin onyar kem mo Yefun Yesus, sane anato nin ben suk gato ndo. Men jam do, nin bi sukjimnut sye kas subot ye yi neya, sane anato nin samok wa nin ben sukndo. Men jam do, nin kwabom kam mo men bi Yekwesu Yesus Kristus, sane anato nin misyar Yefun mo nde, wo nin ben An bi suk-i petok sor.
52001004	Men bi nji, men bi nyanggon, men jam do, Yefun Allah bi sukjimnut sye kas subot nin, ete An nai nin gum sok mo An bi rus-i,
52001005	we suga nyim men ki sukdu subot os ndo gato Yesus Kristus kak wa men yetu ne nai nin jam sa, sukdu ne pet mo nin mit re. Sukdu ne men ki su men syokwet sor nde, wo Yefun Allah Gen bi suktinggi bor mone dom. Men ki sukdu su men syokwet sor nde, wo men ki sukdu ne tepsu ye gato jam rer do, sukdu ne sangge. Nin jam do, men si nin kem mone sino sa, men bi sukjimnut sye wa men ós nin mo nin bi suk-i ne sor.
52001006	Nin me suk gato men ben ne, ete nin waii benbot re. Sane dom nin benbot suk gato men bi Yekwesu Yefun Yesus ben ne. Kapre nin ku sukye ndo nde, nin grem Yefun Allah bi sukdu ne kem pe mo nin mit si nin onyar, nin iwa sor. Yefun Allah Gen ben nin mit iwa An bi sukdu ne.
52001007	Sane nin dakai kadum os wa yé mwa gato onyar kem mo Yefun Yesus ne sino gato kem mo bur Makedonia si bur Akhaya.
52001008	Sane kadit nin ré, yé mo bur Makedonia si bur Akhaya jam men bi Yekwesu bi sukdu-i re. Yé jam sukdu subot nin onyar kem mo Yefun Allah mo bur we ne sor nde, wo yé ki subot nin sor, yé ki frekbot yé gato kem mo bur ré iwedewe jam sino. Sane men yo mitwa men ki suk yo subot nin o nde,
52001009	we yé mwa mo bur ré iwedewe ne nuk subot sukndo gato nin ben su men tomgato men ma si nin kem mo kota Tesalonika ne. Yé mwa ne nuk do, nin iwa men ma ku nin mone. Yé mwa ne nuk o do, nin misyar sukdaret mwa mo bur ré gato nin som daret, orete nin brek ma nin bi nin nggwa mo Yefun Allah gato sangge, ete nin ben Yefun Allah gato gesyos ne bi suk-i sor.
52001010	Yé mwa ne nuk o do, nin eswa Yefun Allah bi Gan, Yesus Kristus, satu ma mo bur ré kadit gu. Yesus Kristus ne, Yefun Allah sun An kadit sukkwop re. Yefun Yesus ne nai men wé kadit sukmaskwa gato bere ma kadit Yefun Allah mo sukibit gato men yetu ben ne.
52002001	Men bi nji, men bi nyanggon, nin jam do, men ba kem su nin mone sa, suk gato men ma wa ben mone kas sisu ndo re.
52002002	Men yo ba ku nin mo Tesalonika nde tó, yé ben sukye nai men, yé kabor men ket kwayo-kwayo mo kota Filipi wé re, nin dakai jam re. Sarewo kapre yé mwa duwer men kete sane, men bi Ai, Yefun Allah syo suktinggi nai men anato men nggiwa men ki sukdu subot os ndo gato Yesus Kristus kak wa men yetu, gato Yefun Allah fro ne, men ki nai nin jam re.
52002003	Men kiwa nin simo sukdu subot os ndo ne sa, men meret os wa nin mone nde, men yo syeret os wa men dakai gum kok nde, men yo syeret os wa men ku sugum nde, men kidar nin dom nde.
52002004	Men ki men bi sukdu-i sane nde, wo Yefun Allah bes men ete syogat men mu ki An bi sukdu-i subot os ndo gato Yesus Kristus kak wa men yetu ne. Men yo werwa men ben suk tepsu yetu mit nde, wo men werwa men ben suk tepsu Yefun Allah mit sor, we An anato jam men bi sukjimnut kom mo mit re.
52002005	Nin dakai jam do, tomgato men kem su nin, men yo ki suk su men syokwet wik nde. Sane dom, men ki Yefun Allah bi sukdu-i nai nin sa, men yo meret os wa men ku suk mwa kadit nin dom nde. Yefun Allah dakai jam men mit re.
52002006	Men yo meret os wa nin un men gum nde. Men yo meret os wa ye yi un men gum dom nde. Yesus Kristus bes men gum yerasul wa ben An bi suk-i, sane anato men do mitwa nin syo suk nai men yo, bere men syogat nin syo suk nai men sor.
52002007	Sarewo men si nin kem mone sa, men yo syogat nin syo suk yo nai men mo nde, wo men ben men bi suk-i sisu njep sor, tepsu nggon mewa mom bi pa wokgan.
52002008	Men bi sukjimnut sye kas subot nin sye teker anato men iwa men frot sukdu subot os ndo gato Yesus Kristus kak ne nai nin sor nde, wo men bi men nggwa mo nin wa men ós nin mo suk mwa neya, we men jimnotku nin ndo nde.
52002009	Men bi nji, men bi nyanggon, men ki Yefun Allah bi sukdu subot os ndo gato Yesus Kristus kak ne nai nin sa, men yo ndek suk kadit nin nde, wo men samok, men wergat men nggwa wa men ben suk mwa noru nombrak subere men ku suk gato men yewa ne, subere men syogat nin syo suk nai men nde, nin dakai napawa suk mwa gato men ben ne re.
52002010	Men si nin yé gato onyar kem mo Yefun Yesus kem mone sino sa, men bi men nggwa mo Yefun wa ben Yefun bi suk-i. Men ben men bi suk-i ne ndo tepsu Yefun Allah mit sor, kwa yo gato ibit mo nde. Suk gato men ben ne, nin dakai me su nin gro re, Yefun Allah dakai jam dom re.
52002011	Nin jam do, suk gato men ben su nin kadik-kadik mone, men ben suk ne tepsu yenggras ben suk su an dakai bi pa-i.
52002012	Men duno nin, men ós nin ben suk tepsu suk gato men duno nin su ne. Men wergat nin subere nin ben suk tepsu Yefun Allah mit sor, we Yefun Allah nai nin sok mo An bi rus-i, subere nin si An kem mo pe gato ndo wai o re.
52002013	Men ki ndo mo Yefun Allah mo suk dik yo o gato nin ben ne, sare do, tomgato men ki Yefun Allah bi sukdu nai nin jam, nin nai sukdu ne tepsu yetu bi sukdu-i nde, wo nin nai sukdu ne tepsu Yefun Allah bi sukdu-i. Sangge, sukdu ne ma kadit Yefun Allah. Yefun Allah bi sukdu-i ne kak nin yé gato onyar kem mo Yesus Kristus ne bi sukjimnut-i subere nin nggiwa nin ben An bi suk-i ne sor.
52002014	Sane men bi nji, men bi nyanggon, nin dakai bi yewis-i deyo ben sukye nai nin mo gato nin onyar kem mo Yesus Kristus tepsu Yefun bi rus-i mo bur Yudea ku sukye dom. Nin ku sukye tepsu ye Yahudi deyo ben sukye nai án dakai bi yewis-i gato onyar kem mo Yesus Kristus mo bur Yudea ne.
52002015	Ye Yahudi deyo anato gu men bi Yekwesu Yefun Yesus ne si yenabi bok yo kwop re. Ye Yahudi ne ben sukye nai men, án syun men kadit pe ne. Án ben sukibit su yetu mwa ne sino. Yefun Allah yo iwa án nde.
52002016	Ye Yahudi bok gane ben sukye wa men, subere men yo ku os wa men ki Yefun Allah bi sukdu nai yewis yi nde. Sukdu subot os ndo gato Yesus Kristus gato kak wa men subere men kem ndo to kapyo mato kapyo ne, ye Yahudi ne bariwa men ki nai yewis yi neya jam. Án ben sukibit mwa gat sane sor, tep more it. Su ré, bi kam-i ne tep it, Yefun Allah bi sukmaskwa kom mo án re.
52002017	Men bi nji, men bi nyanggon, yé syun men titi kadit nin kom mo kam bok yo rek, men kaim sa, mu re, wo men gen kem su nin re. Yé syun men kadit nin, sarewo men jimnotbot nin ndo nde anato men werwa men ba ku nin mone o et.
52002018	Men iwa men ba ku nin. Ji dakai wergat ji nggwa wam bok yo ware, biris bi yekwesu ben sukye wa os wa men re.
52002019	Men iwa men ba ku nin, we nin anato ben men mit at. Nin benbot suk gato men duno nin su ne, sane bere su kam gato men bi Yekwesu Yesus Kristus satu ma mo bur ré, men kwabom kam mo Yefun do, men ku Yefun Yesus mone yo, bere Yefun mit iwa men, we suk gato men ben su nin ne kas sisu ndo. Sane mo Yefun Yesus gwem, bere men mit at mo nin.
52002020	Sangge, mo suk gato bor mo nin, men mit at mo, men mit iwa sor.
52003001	Men iwa men ba ku nin mo Tesalonika, men mit iwa men ku nin. Sukjimnut ne ben men sane sor men yo ndo o nde, sane anato men ka gri nut do, ndo sa, men ka we wadigan kem mo kota Atena,
52003002	ete men syogat men bi nji, Timotius ba ku nin mo Tesalonika. Timotius ré, Yefun Allah bes an ben suk si men ka we wa mu ki sukdu subot os ndo gato Yesus Kristus kak ne. Men syogat an ba wa ós duno nin subere nin onyar kem mo Yefun Yesus nggi wai o.
52003003	Sane kapre men sino ku sukye, nin yo brek kadit Yefun bi os-i nde. Nin dakai jam do, Yefun Allah fro sukye wa men sino ku re.
52003004	Tomgato men si nin kem mone sino tó, men ki sukdu nai nin sare do, bere men sino ku sukye. Sangge, sukye ne bor it, nin dakai jam re.
52003005	Sane ji jimnotbot nin ndo nde anato ji syogat Timotius ba ku nin mone. Ji syogat an ba ku nin subere an jam kret nin do, nin onyar kem mo Yesus Kristus tó bado nde e? Ji nokwa sawe biris bi yekwesu meret os wa nin sawe ben nin ges mo os ibit re. Sane bere suk mwa gato men ben su nin yo ós nin o nde.
52003006	Su ré Timotius satu ma more re. An ma ki nai men do, nin onyar kem mo Yesus Kristus tó, nin bi sukjimnut sye kas subot yu tó, sane men mit iwa sukdu ne. An ki o do, nin jimnotbot men ndo nde. An ki do, nin mit iwa ku men, tepsu men dom, men mit iwa ku nin.
52003007	Saneyo, men bi nji, men bi nyanggon, kapre men ku sukye mwa gato ben men kwabom dek bot suk mwa neya, su ré men mit ndo satu, we men jam do, nin onyar kem mo Yesus Kristus sor, nin yo brek kadit Yefun bi os-i nde.
52003008	Sane, ré ne, men mit ndo wai o re, men kem sisu ndo sor, we men jam do, nin onyar kem mo Yesus Kristus pe sor, nin si Yefun tepsu yedik re.
52003009	Men jam sukdu subot nin sa, men mit at wa, sane men ki ndo mo Yefun Allah wa nin, men ki ndo mo An sor, bere yo or nde.
52003010	Noru nombrak men ki suk su Yefun Allah, subere Yefun kak os wa men ba ku nin satu o, subere men duno nin subot suk gato nin yo jam ri nde tó, subere nin onyar kem mo Yesus Kristus nggi wai o et.
52003011	Men bi Ai, Yefun Allah dakai, si men bi Yekwesu Yesus Kristus ete fro os wa men ba ku nin mone et.
52003012	Men bi Yekwesu Yefun Yesus ete ben nin sane sor nin bi sukjimnut sye kas subot yu mwa o et. Yefun ete ben nin bi sukjimnut sye kas subot yé mwa ne sino sye wai kadit nyim neya, tepsu men bi sukjimnut sye kas subot nin re.
52003013	Sane bere Yefun ben nin mit kem mo Kristus nggi wai o, subere men bi Yekwesu Yefun Yesus si ye gato sok mo An bi nje-i ne, satu ma mo bur ré yo, bere nin ti mo men bi Ai, Yefun Allah gwem, ete bere nin tepsu ye gato ben nin bi suk-i ndo sor, kwa gato ibit yo mo nde.
52004001	Sane, men bi nji, men bi nyanggon, men duno nin su sukduno gato kadum os wa nin subere nin jam suk gato ndo wa nin ben tepsu Yefun Allah mit it. Nin benbot sukduno ne napyo it. Sarewo su ré men kiwa nin jammo sukduno gato men bi Yekwesu Yefun Yesus tarubot men ne. Nin jammo ete nin werwa nin benbot sukduno mwa ne sino wai kadit nyim neya o re.
52004002	Nin benbot sukduno mwa ne, we nin jam do, sukduno gato men duno nin su ne ma kadit men bi Yekwesu Yefun Yesus.
52004003	Yefun Allah mit iwa nin ben nin bi suk-i sare do, nin ben Yefun bi suk-i tepsu Yefun mit petok sor, kwa gato ibit yo mo nde, nin mewa nin nggwa subere nin ben siri su yu nde, nin ben siri su yu wam dik yo dom nde.
52004004	Nin yebris, nin gedik-gedik mewa nin nggwa subere nin si nin bi nggon kem not sor. Nin bi nin nggwa mo Yefun Allah wa ben suk gato ndo sor tepsu pe gato Yefun Allah si yetu mwa ne sino iwa et.
52004005	Nin da bro wa nggon tepsu ye gato jam nde Yefun da bro ne nde.
52004006	Sane nin ben siri su nin bi nji mo Kristus bi rus-i ne bi nggon nde. Nin kidar yé ne dom nde. Tomga nyim men ki suknapa wa nin wam bok yo mó re, sare do, bere Yefun Allah syo sukye nai ye gato ben suk siri kadit sukduno ne.
52004007	Yefun Allah nai men sok mo An bi rus-i subere yebris si nggon men sem su yu daret nde, wo An nai men subere men ben men bi suk-i ndo sor, sukibit wokgan yo dom nde.
52004008	Sane ye gato bariwa sukduno ne it yo, án bariwa yetu bi sukduno-i nde, wo án bariwa Yefun Allah bi sukduno-i. Yefun Allah anato bok An Gen mo nin, sane nin bariwa An bi sukduno-i nde.
52004009	Nin bi sukjimnut sye kas subot ye gato onyar kem mo Yefun ne, sane men yo mitwa men krom subot sukduno ne wa nin jam o nde. Yefun Allah dakai duno nin mó re, sane anato nin bi sukjimnut sye kas subot yu sisu ndo it.
52004010	Sane dom, nin bi sukjimnut sye kas subot yé mwa gato onyar kem mo Yefun Yesus ne sino mo bur Makedonia re. Sarewo men bi nji, men bi nyanggon, men kiwa nin wergat nin nggwa wa nin ben suk sane mwa wai kadit nyim ne o et.
52004011	Nin nai sukjimnut do, ndo sa nin kem not sor. Nin dakai ben nin bi suk-i, nin iswen ye yi mo an bi sukdu-i nde, wo nin wergat nin nggwa, nin ben suk su nin samok subere nin meret suk gato nin yewa ne, tepsu tomgatu men duno nin mó re.
52004012	Nin ben suk sane sor, subere nin yo git mo ye yi syim nde. Sane bere ye gato jam nde Yefun un nin gum mone o re.
52004013	Men bi nji, men bi nyanggon, men mitwa nin jam sukdu gato sangge subot ye gato kwop ne. Men bariwa nin kwabom dek subot yekwop teker tepsu ye yi neya gato yo kwabom kam mo Yefun subot suk ne nde.
52004014	Men jam do, Yefun Yesus kwop, orete Yefun Allah sun An kadit sukkwop re. Sane anato men kwabom kam mo Yefun Allah do, bere Yefun Allah sun ye gato onyar kem mo Yefun Yesus kadit sukkwop, orete An kar ye ne ma kem su Yefun Yesus mo Yefun Allah bi de-i.
52004015	Tepsu Yefun bi sukdu gato An ki nai men, men waii ki rer nai nin jam sare do, men yé gato mbau su kam gato Yefun Yesus satu ma mo bur ré yo, men yo it mo gu nyim kadit ye gato kwop nyim ne nde.
52004016	Bere malaikat bi yekwesu dik yo saiye nggi, ete yé jam Yefun Allah bi trompet ba, subere yé jam do, Yefun Yesus ma it anane. Orete Yefun Yesus dakai is ma kadit gu. Yefun Yesus is ma, ete ye gato onyar kem mo Kristus gato kwop nyim ne yo, Yefun sun yé mwa ne, ete yé mwa ne it mu nyim mo gu.
52004017	Orge men yé gato mbau tó si yé gato kwop nyim ne it mu sino ku men bi Yekwesu Yefun Yesus mo nyotem mo gu. Orete men si Yefun Yesus kem sino sane sor to kapyo mato kapyo.
52004018	Saneyo, nin ki sukdu ne nai yu, subere nin ós yu subere nin kwabom dek subot yekwop teker o nde.
52005001	Men bi nji, men bi nyanggon, men yo mitwa men krom sukdu subot kam gato bere Yefun Yesus satu ma mo bur ré o nde,
52005002	we nin dakai jam rer do, kam gato Yefun Yesus ma ne bere men yetu gensu An, tepsu men gensu ye gato ma wa syimsi suk su noru.
52005003	Bere yetu mo bur ré ki do, "Men kem not it anare, men nyuwa suk yo mo nde." Sugane án ku sukye ndo nde, án gensu sukye ne ma tepsu nggon far gensu i wa kem su pa ne. Yé mwa ne ku sukye sor, ye yo ku os wa titi wé kadit nde.
52005004	Sarewo men bi nji, men bi nyanggon, nin yo tepsu ye gato kem mo ndendu nde. Ye gato kem mo ndendu bere gensu kam gato Yefun Yesus ma ne. Yé gato kem mo ndendu gensu Yefun Yesus ma tepsu ye gensu ye gato syimsi suk ma ne. Sarewo bere nin yo gensu nde re,
52005005	we nin sino ben nin bi suk-i ne bor su nombrak, sane nin tepsu ye gato kem mo pe gato rer sor. Men ben men bi suk-i ne, tepsu ye gato kem mo ndendu nde. Yé ne ben an bi suk-i su noru subere an gurik sukibit gato an ben ne.
52005006	Sa ndo sa, men yo sem tepsu ye gato jam nde Yefun o nde, wo men fro men nggwa wa bere men ku An su kam gato An ma ne. Men mewa men nggwa su sukjimnut gato ndo sor kom mo kam gato An ma su ne.
52005007	Ye gato sem yo, an sem su noru. Ye gato da nau yo, bere an yenau su noru.
52005008	Sarewo men ré anato tepsu ye gato ben bi suk-i su nombrak. Sane men mewa men nggwa su sukjimnut gato ndo sor. Men onyar kem mo Yefun, men bi sukjimnut sye kas subot ye yi anato tepsu men it san gato krat kewa men kaim, san krat ne mewa men. Sane dom, men kwabom kam mo Yefun do, bere An ós men kem gesyos anato tepsu men bom topi krat kewa men su.
52005009	Yefun Allah yo fro men wa men ku sukye mo An bi sukmaskwa nde, wo men bi Yekwesu Yesus Kristus anato kak os wa nai men wé kadit sukmaskwa ne subere men kem ndo to kapyo mato kapyo.
52005010	Yefun Yesus kwop wa men subere men si An kem ndo su yu sino. Su kam gato Yefun Yesus satu ma mo bur ré, men mbau o, men kwop o, bere men si An kem ndo su yu re.
52005011	Sane it yo, ndo sa, nin ós yu, nin duno yu subere nin onyar kem mo Yefun Yesus nggi wai o et, tepsu nin ben su ré re.
52005012	Men bi nji, men bi nyanggon, men kiwa nin jammo ye gato samok wa duno nin. Nin jammo ye gato men bi Yekwesu Yefun Yesus bes tepsu yekwesu wa kadum os gato ndo wa nin.
52005013	Ye gato Yefun bes ne ben suk mwa wa nin, sane nin bes án gum kok sor, nin bi sukjimnut sye kas subot án dom. Nin si yekwesu ne sino kem ndo su yu sor.
52005014	Men bi nji, men bi nyanggon, men kiwa nin ben suk sato ré do, nin duno ye gato bambrai, subere án iwa án ben suk; nin ós ye gato nyuwa suk mwa, subere an yo nyuwa suk yo o nde; nin ós ye gato yo nggi nde; nin ben nin bi suk-i sisu njep su yé mwa ne sino.
52005015	Nin mewa nje mone subere yetu ge dik yo ben sukibit ma nai nin it yo, nin waii ben sukibit satu mu nai ye ne nde. Wo nin wergat nin nggwa subere nin ben sukndo su yu si yé mwa ne sino et.
52005016	Nin mit at wa Yefun sisu nin petok sor.
52005017	Nin ki suk su Yefun petok sor.
52005018	Mo suk mwa ne sino gato nin ku ne, nin ki ndo mo Yefun Allah, we Yefun iwa men yé gato onyar kem mo Yesus Kristus ne ki ndo mo An petok sor.
52005019	Yefun Allah Gen ben suk mo men mit tepsu bot ru, sane men te wé nde.
52005020	Yefun Allah Gen taru suktaru bot yetu ge dik yo it yo, men bare sukdu ne wé nde.
52005021	Sukdu mwa gato yé ki nai men yo, men nutbot sisu ndo et, orete kwa gato ndo yo, men jowa pe,
52005022	wo kwa gato ibit, men bare wé ko kadit men.
52005023	Yefun Allah gato ós men kem ndo su yu, Yefun dakai ete kak nin bi sukjimnut subere nin ben An bi suk-i sisu nin mit dik nin onyar dik petok sor. Yefun Allah ete mewa nin da kridek si nin da gesyos sino sane sor subere nin ben nin bi suk-i ibit yo mo nde, kwa dik yo dom nde, subere men bi Yekwesu Yesus Kristus satu ma mo bur ré it yo, ye yo ku os wa ki nin gum ibit mo suk yo mo nde.
52005024	Yefun Allah gato nai nin sok mo An bi rus-i, sangge, bere An anato mewa nin, we An dakai benbot suk gato An tom ne.
52005025	Men bi nji, men bi nyanggon, nin ki suk su Yefun Allah wa men petok sor.
52005026	Nin ku ye gato onyar kem mo Yefun Yesus it yo, nin i yu tepsu nin yedik mo Yefun bi rus-i et.
52005027	Ji kiwa nan tom su ji mo Yefun Yesus gwem do, bere nin baca sukdu mwa gato ji krom ré nai yé gato onyar kem mo Yefun ne sino.
52005028	Men bi Yekwesu Yesus Kristus ete mewa nin sor. Ndo mo nin sor, kadit Paulus
53001001	Men ka gri gato gum do, Paulus, Silas si Timotius anato krom surat ré wa nin. Men krom sukdu ré wa nin yé gato onyar kem mo men bi Yekwesu Yesus Kristus. Men krom sukdu ré wa nin yé gato sok mo men bi Ai, Yefun Allah bi rus-i gato kem mo kota Tesalonika.
53001002	Men bi Ai, Yefun Allah si men bi Yekwesu Yesus Kristus ete mewa nin. Yefun Allah si Yesus Kristus ete uttok nin petok sor.
53001003	Men bi nji, men bi nyanggon, men jam sukdu do, nin onyar kem mo Kristus nggi wai kadit nyim neya o re. Sane men ki ndo mo Yefun Allah mone. Sane dom, nin bi sukjimnut sye kas subot yu sye wai kadit nyim ne o re, sane men ki ndo mo Yefun Allah noru nombrak sor.
53001004	Sane men mubot ye gato onyar kem mo Kristus mo nu ari mo nat yi neya yo, men ki sukdu subot nin petok sor. Men mit at wa men ki sukdu subot nin sare do, nin sa, kapre yé ben sukye nai nin, kapre yé ben nin ket kwayo-kwayo, nin yo misyar Yefun nde, wo nin onyar kem pe mo Kristus sor.
53001005	Sane men jam do, bere Yefun Allah syo sukye nai yé gato ben sukibit nai nin mone tó. Nin ku sukye mo gato nin jammo Yefun Allah tepsu nin bi Yekwesu. Nin ku sukye, ete nin yo misyar Yefun nde, anato Yefun Allah ki subot nin do, nin sa, ben nin bi suk-i tepsu yé gato An iwa An nai sok mo An bi rus-i.
53001006	Yefun Allah syo sukye nai nje tepsu sukibit gato yé ben ne sor. Sane yé gato ben sukye nai nin ne, bere Yefun Allah waii ben sukye satu nai yé ne.
53001007	Sane su kam gato men bi Yekwesu Yefun Yesus si malaikat gato nggi is ma kadit gu kadum nggwa nai men yetu, sugane Yefun nai nin si men sino wé kadit sukye gato yé gane ben nai men ne.
53001008	Bere Yefun Yesus si malaikat ne is ma, án gwat bot gato ru sye kadit gu ne ma wa án ben sukye nai yé ne. Án syo sukye nai yé gato misyar Yefun Allah. Án syo sukye nai yé gato bariwa simo os ndo gato men bi Yekwesu Yesus Kristus kak ne.
53001009	Yé gane bere ku sukye to kapyo mato kapyo sor. Bere Yefun Yesus syun yé mwa ne kadit Yefun bi nat-i re. Yé mwa ne yo karowa men bi Yekwesu gato gum kok sye wai ne bi suktinggi o nde.
53001010	Suk mwa ne bere bor su kam gato Yefun Yesus satu ma mo bur ré. An ma ne yo, bere An bi rus-i bes An gum kok sye wai o re. Bere yé mwa ne sino gato onyar kem mo An un An gum. Sugane nin dom si yé mwa ne sino sok mo Yefun Allah bi rus-i mone, we nin jammo sukdu gato men frot nai nin re.
53001011	Men jam do, nin sok mo Yefun bi rus-i, sane anato men ki suk su Yefun Allah wa nin petok sor. Men ki suk su Yefun wa nin subere Yefun Allah nut mo nin do, nin sa, tep wa nin ben suk gato An fro wa nin ben ne. Suk ne sor nde, wo men ki suk su Yefun Allah subere Yefun syo An bi suktinggi wa ben nin nggiwa nin ben sukndo mwa gato nin iwa nin ben ne dom. Men ki suk su Yefun subere nin nggiwa nin ben suk mwa gato nin iwa nin ben, we nin onyar kem mo Yefun Yesus ne dom.
53001012	Men benadi sane, subere yé bes men bi Yekwesu Yefun Yesus gum kok sye wai mo suk gato nin ben wa An. Sane dom, Yefun Yesus waii bes nin gum kok mo suk gato nin ben ne, we Yefun Allah si men bi Yekwesu Yesus Kristus ben sukndo su nin.
53002001	Men bi nji, men bi nyanggon, ré yo, men krom sukdu subot kam gato men bi Yekwesu Yesus Kristus satu ma mo bur ré, ete men si An kem sino. Men krom sukdu ré rer subere nin jam. Men ki suknapa wa nin sino sare do,
53002002	nin jam ye yo ki do, men bi Yekwesu Yefun Yesus satu ma mo bur ré it yo, nin gensu sukdu sane nde, nin kwabom kro mo sukdu sane nde. Kapre ye yo ki do, Yefun Allah Gen kadum nai án do, Yefun Yesus ma it yo, nin jambot sukdu sane nde. Kapre ye yo o ki do án jam sukdu do, Yefun Yesus satu ma mó re yo, nin jambot sukdu sane nde. Kapre ye yo o ki nai nin do, men krom sukdu mo surat dik yo do, Yefun Yesus satu ma mo bur ré, an jam mó re yo, nin jambot sukdu sane dom nde.
53002003	Ye gato ma ki bi sukdu-i sane ben kidar nin kone. Nin jambot sukdu sane nde. We sare, Yefun Yesus yo satu ma mo bur ré nde tó, bere suk bok yo bor nyim wé re, sare do, bere yé mwa bariwa jammo Yefun bi sukduno-i o re, ete yetu ge dik yo gato Mise bere bor mone dom. Yetu gato Mise gare, bere ri ma Yefun Yesus bare mo bot gesyos.
53002004	Sarewo Yefun yo bare ye gato Mise ne mo bot gesyos nde tó, ye gato Mise ne bes nggwa kok ete duwer Yefun Allah mo suk mwa neya. Bere ye Mise ne ki do, an sa, gum kok sye wai kadit suk mwa gato yetu mo bur ré som tepsu Yefun Allah ne. Ye ne bes an nggwa kok, sane anato bere an sok mo Yefun Allah bi nu mit. Bere an kem mone, ete an ki do, an anato Yefun Allah.
53002005	Nin napawa tomgato ji si nin kem mone, sukdu mwa ne, ji ki napyo nai nin jam mó re.
53002006	Su ré nin dakai jam suk gato yawa yetu gato Mise ne anato an yo bor nde tó. Suk yo yawa an yei, subere an bor tepsu bi kam-i gato Yefun Allah dakai fro ne et.
53002007	Su ré suktinggi gato bere bor mo ye Mise ne da kas mó re. Suktinggi ne ben nje bariwa jammo Yefun Allah bi sukdu. Suktinggi ne da kas, sarewo yé jam nde re, we suktinggi ne yo bor ri nde tó. Suk yo yawa ye Mise ne yei, subere an yo bor nde sane sor Yefun Allah nai suk ne wé,
53002008	ete bere yetu gato Mise ne bor it anane. Sane men bi Yekwesu Yefun Yesus satu ma mo bur ré yo, bere Yefun gu yetu gato Mise ne. Yefun Yesus ki bi sukdu-i pet mo yetu gato Mise ne sor re, bere yetu gato Mise ne kwop it anane. Yefun Yesus satu ma, An tepsu yepasye gato gum kok sye wai it yo, bere An ben ye Mise ne ibit o re.
53002009	Yefun Yesus yo ben an ibit nde tó, yetu gato Mise ne ma su suktinggi kadit biris bi yekwesu. Sane bere an ben an bi suk-i yo, an ben kidar nje do, an ben nje yeket e, an ben suk gato ben nje nutbot ndo nde, an kadum an bi suktinggi ne, sarewo suk gato sangge yo mo nde, an ben kidar nje kaii.
53002010	An ben kidar nje su suk gato mise ket kwayo-kwayo. An ben kidar nje subere an gwat yé gato bere Yefun Allah bare mo bot gesyos ne muket os ibit. Yé mwa ne bere ges mo bot gesyos, we yé mwa ne bariwa án jammo Yefun Allah bi sukdu-i gato sangge. Sane bere Yefun Allah yo nai yé mwa ne wé kadit bot gesyos nde, án yo ku os wa kem ndo to kapyo mato kapyo nde.
53002011	Sane anato Yefun Allah ben án bi sukjimnut waiyu ndo nde sane sor án jam nde suk subere án onyar kem mo sukkidar sor re.
53002012	Sane ye gato iwa ben sukibit ete bariwa jammo suk gato sangge ne, bere Yefun Allah syo sukye nai án sino mo bot gesyos o re.
53002013	Men bi nji, men bi nyanggon gato Yefun Yesus jimnotku, Yefun Allah fro nin su ketke subere nin kem ndo to kapyo mato kapyo mo Yefun Allah bi nat-i. Sane men ki ndo mo Yefun noru nombrak sor. Yefun Allah Gen kak nin bi sukjimnut anato nin jambot Yefun Allah bi sukdu gato sangge. Yefun Allah Gen kak nin bi sukjimnut anato nin brek kadit os ibit, ete nin tepsu Yefun Allah bi rus-i gato ben Yefun bi suk-i petok sor. Sane anato nin kem ndo to kapyo mato kapyo it anare.
53002014	Men ba ku nin, ete men ki sukdu subot os ndo gato Yesus Kristus kak ne. Nin jammo sukdu ne anato nin kem ndo to kapyo mato kapyo. Sane mo sukdu gato men ki ne ben sato Yefun Allah kendo nin mone, subere nin si men sino ku suk gato ndo wai mo Yefun Allah bi nat-i tepsu men bi Yekwesu Yesus Kristus ku suk gato ndo wai mone.
53002015	Sane men bi nji, men bi nyanggon, nin misyar Yefun bi sukduno nde, wo nin grem sukduno gato men duno nin su ne pe mo nin mit sor. Sukduno ne, deyo men ki su men syokwet, deyo men krom, sane sukduno mwa ne sino, nin jom krat sor.
53002016	Men bi Yekwesu Yesus Kristus, An dakai si men bi Ai, Yefun Allah gato bi sukjimnut sye kas subot men ne, Yefun dakai bi sukjimnut sye kas subot men anato An ós men kem ndo to kapyo mato kapyo. An kak men bi sukjimnut anato men kwabom kam mo An do, sangge, bere An ben sukndo su men sino.
53002017	Mo sukndo mwa gato nin ben si nin ki ne sino, Yefun Allah si Yesus Kristus ete ben nin nggi. Yefun Allah si Yesus Kristus ete ben nin mit iwa nin ben An bi suk-i mo suk mwa ne sor.
53003001	Men bi nji, men bi nyanggon, men bi sukdu gato wari mo surat ré wa nin anare, nin ki suk su Yefun Allah wa men subere men ku os wa men mu ki sukdu subot men bi Yekwesu Yefun Yesus ne nai yé mwa mo peyo-peyo. Nin ki suk su Yefun subere sukdu frekbot yé mwa ne kekro. Nin ki suk su Yefun subere yé mwa ne mit iwa sukdu ne, tepsu tomgatu nin iwa sukdu ne.
53003002	Nin ki suk su Yefun wa men subere Yefun Allah mewa men kadit ye gato ben sukot si ye gato ben sukibit nai men dom, we yé mwa ne sino onyar yo kem mo Yefun bi sukdu-i nde.
53003003	Yetu ben sukibit, sarewo Yefun Allah sa, An benbot suk gato An tom ne. Bere An ben nin nggi. Bere An mewa nin kadit biris bi yekwesu re.
53003004	Men kwabom kam mo Yefun Yesus do, sukduno gato men duno nin su ne, nin benbot su ré, ete bere nin benbot su kam sari ne ma petok sor.
53003005	Yefun ete kak nin bi sukjimnut ne ko wai o subere nin jam sukdu sato ré do, Yefun Allah bi sukjimnut sye kas subot nin petok sor. Sane dom, Yesus Kristus ben nin nggi subere kapre nin ku sukye, nin yo misyar Yefun nde, wo nin nggiwa ben An bi suk-i petok sor.
53003006	Men bi nji, men bi nyanggon, men bi Yekwesu Yesus Kristus ki sukdu nai men, sane men waii syaugat nin do, ye gato onyar kem mo Yefun do bambrai wa ben suk it yo, nin mu karowa ye ne nde. Ye gato onyar kem mo Yefun do bariwa benbot men bi sukduno-i it yo, nin mu karowa ye ne dom nde.
53003007	Nin dakai jam do, nin ben suk nin konembot suk gato men ben ne ete ndo. Men si nin kem mone sa, men yo bambrai wa men ben suk nde.
53003008	Men yo git ye yi bi sugit-i yi nde, wo men bi sugum wa sugit ne re. Sane men wergat men nggwa men samok noru nombrak wa men ben suk wa men ku suk gato men mitmo ne, subere men yo syimfar nin nde.
53003009	Men da bi os wa men ndek suk mo nin, Sarewo men yo ndek suk kadit nin nde, wo men dakai ben suk subere men ku suk gato men yewa ne, subere men kadum os gato ndo wa nin waii benbot.
53003010	Sane tomgato men si nin kem mone tó, men duno nin su sukduno kwa dik yo subot ye gato bambrai wa ben suk sato, ben nggwe e, nggo nu e ne sare do, "Ye to dakai bambrai wa ben suk it yo, men syo sugit nai an git nde."
53003011	Men jam sukdu do, nin deyo bambrai wa ben suk mone. Kapre sukwokgan án yo ben dom nde, wo án iwa mu ki sukdaret bot nu sor re.
53003012	Men bi Yekwesu Yesus Kristus ki sukdu nai men, sane yo men waii syaugat ye gato bambrai ne do, án dakai mu ki sukdaret bot nu o nde, wo án kem not, án ben suk án samok et, subere án ku suk gato án yewa ne.
53003013	Men bi nji, men bi nyanggon, nin ben sukndo sor, nin bambrai wa nde.
53003014	Nin mewa nin nggwa kadit nje gato bariwa jammo men bi sukduno mo surat ré, nin mu karowa án dom nde, subere án damen.
53003015	Sarewo nin nut mo án do, án tepsu yeko wa nin nde, wo nin nut mo án tepsu nin bi nji ete nin ki suknapa wa án et.
53003016	Men bi Yekwesu gato ós men kem ndo su yu, An dakai ete ben nin kem ndo su yu mo suk mwa ne sino petok sor. Yefun ete sisu nin sino sor.
53003017	Ji, gato gum do Paulus, ji ki ndo mo nin sor. Ji dakai krom sukdu wari ré su ji syim. Ji anato krom sukdu su ji syim sato ré, subere nin jam rer do, ji anato bi sukdu-i mo surat ré sino.
53003018	Men bi Yekwesu Yesus Kristus ete mewa nin sino sor. Ndo mo nin sor, kadit Paulus
54001001	-
54001002	Ji gato gum do Paulus anato krom surat ré wa nan. Ji krom sukdu ré wa nan, Timotius. Nan anato tepsu ji bi pa mo Yefun bi de-i, we ji duno nan anato nan onyar kem mo Yesus Kristus. Yefun Allah gato fro os ndo wa men kem ndo to kapyo mato kapyo, An bes ji gum yerasul wa ben Yesus Kristus bi suk-i. Yesus Kristus gato men kwabom kam mó, An bes ji ete syogat ji mu wa ji ben An bi suk-i tepsu yerasul. Men bi Ai, Yefun Allah si men bi Yekwesu Yesus Kristus ete mewa nan. Yefun Allah si Yesus Kristus ete jimnotku nan. Yefun Allah si Yesus Kristus ete uttok nan petok sor.
54001003	Su kam gato ji mu kadit nan mu mo bur Makedonia, ji wergat nan subere nan kem pe mo kota Efesus. Ji wergat nan kem pe mone subere nan duyawa yé bok yo gato duno nje su sukduno gato siri.
54001004	Nan syaugat yé bok ne misyar sukdu suski si sukdu subot yetu kadik-kadik bi binke dom, we kom mo rut yé duwer yu mo sukdu mwa gane sor re. Ye kibot sukdu sane, bere yo ós yé jammo suk gato Yefun Allah fro wa án ben ne nde. Wo men onyar kem mo Yefun Yesus sa, bere men jam suk gato Yefun Allah iwa men ben ne.
54001005	Sane ji ki do, nan syaugat yé bok ne kem not, subere men sino bi sukjimnut sye kas subot yu, men yo maskwa yu o nde. Men onyar kwo e, men nai sukjimnut gato ndo mo men mit e, men onyar kem mo Yefun Yesus sisu sangge e ne yo, bere men bi sukjimnut sye kas subot yu.
54001006	Yé bok ne, án misyar sukdu gato ndo ne. Án brek kadit sukdu ne, ete án ki subot sukdu gato yo ós men yetu nde.
54001007	Án da iwa án duno nje su Yefun Allah bi sukduno, sarewo án jam nde sukduno gato án ki ne ware. Án duno nje, án ki bi sukdu-i ne tepsu án jam, sarewo án jam nde i-ke ne ware.
54001008	Men jam do, Yefun Allah bi sukduno ne ndo sino, wo yé duno nje su sukduno ne tepsu sukduno ne bi sukjimnut-i sa, ndo it anane.
54001009	Men jam do, Yefun Allah bi sukduno, ye krom wa ye gato ben sukndo tepsu Yefun Allah mit nde, wo ye krom wa ye gato ben bi suk-i ibit sato ré, ye gato ben sukibit wai mo sukduno ne e; ye gato ben siri kadit sukduno ne e; ye gato jam nde Yefun Allah e; ye gato ben bi suk-i ibit bu e; ye gato misyar Yefun e; ye gato bi sukjimnut sye mo bur ré bi suk-i e; ye gato gu an bi im si bi ai kwop e; ye gato gu nje daret kwop e;
54001010	yekra gato ben siri su nggon daret si nggonkra gato ben siri su ye daret e; yebris si yebris gato ben siri su yu e; nggon si nggon gato ben siri su yu e; ye gato but pakwerut ete so mo ye yi e; ye gato kidar suk e; ye gato ki do, án sa, bi sukdu-i sangge, ondewo án syeret os wa nje e; ye gato ben suk siri kadit Yefun Allah bi sukduno gato sangge e ne. Ye krom Yefun Allah bi sukduno ne wa yé mwa gato ben sukibit sane, subere án jammo sukduno ne et.
54001011	Sukduno gato sangge ne anato sukdu gato ndo wai subot os ndo gato Yesus Kristus kak wa men yetu ne. Yefun Allah gato gum kok wai anato fro sukdu ne, ete An tarubot ji, subere ji ki frekbot nje mo peyo-peyo.
54001012	Ji ki ndo mo men bi Yekwesu Yesus Kristus. An syo suktinggi nai ji wa ji ben An bi suk-i re. An nut mo ji do, ji sa, bere ben An bi suk-i ri tepsu An mit anato An bes ji wa ji ben An bi suk-i re,
54001013	wo suga nyim tuya ji kiket Yesus Kristus gum ibit, ji ben sukye, ji ben sukot nai An bi nje-i, ji kabor An ket kwayo-kwayo. Ji da ben sukibit mwa ne, sarewo An ben sukndo su ji, An dakai jimnotku ji sor, we tomgato ji ben ji bi suk-i ibit ne, ji jam nde suk, ji yo onyar kem mo An nde tó, anato ji ben sukdaret sane.
54001014	Sarewo Yesus Kristus, men bi Yekwesu ne, kapre ji ben sukibit su An, An ben An bi suk-i ne ndo wai su ji sor anato ji brek kadit os ibit ne, ete ji onyar kem mo An it. Yesus Kristus anato ben ji nggiwa ji onyar kem mo An. Yesus Kristus ben ji nggiwa ji bi sukjimnut sye kas subot ye yi neya dom re. Men sino gato tepsu dik su Yesus Kristus yo, bere men ku suktinggi sane.
54001015	Sukdu gato ji ki ré suksangge, men nai ma, men grem kem pe mo men mit sor, sare do, "Yesus Kristus ma mo bur ré wa ós men yetu gato ben sukibit, subere men ges mo bot gesyos nde, wo men kem ndo to kapyo mato kapyo." Mo yé mwa gato ben sukibit mo bur ré, ji anato ben sukibit mwa wai kadit yé mwa ne sino o re.
54001016	Kapre ji ben sukibit mwa Yefun Allah ben An bi suk-i ne ndo su ji, subere Yesus Kristus kadum ji tepsu os wa yé mwa ne me. Ji anato ben sukibit mwa wai kadit ye yi neya. Ji ben sukibit, ji ben sukibit sane sor, wo Yesus Kristus yo nutbot sukibit gato ji ben ne nde. Kristus yo misyar ji nde, wo Yefun ben sukndo su ji sane sor, ji kwet, or ji onyar kem mo Yefun Yesus re. Sane ye yi neya me suk gato Kristus ben su ji yo, yé mwa ne jam do, kapre án ben sukibit, Yefun Yesus bere ben sukndo su án dom, sane sor, án kwet, án onyar kem mo Yefun Yesus, orete án kem ndo to kapyo mato kapyo.
54001017	Sane men un Yefun Allah gato men bi Yekwesu kadit kapyo sor kom mo kapyo. Men bes Yefun Allah gato gesyos ne gum petok sor. Yefun Allah gato men me su men gro nde, men un An sor. Men un Yefun Allah dik ne sor, men bes An gum kok su ré to kapyo mato kapyo. Sangge.
54001018	Timotius, ji bi pa mo Yefun bi de-i, ji ki sare do, nan benbot suk gato ji krom ré et, sare, nan jambot sukdu gato Yefun Allah tarubot yenabi mo nu ari wa nan sor. Nan jom suktaru ne subere nan nggiwa nan duwer yé gato ki bi sukduno gato siri.
54001019	Nan jom sukdu subot Yefun Yesus gato sangge, ete nan duwer yé gane sor. Sane dom nan kidar nan dakai nde, wo nan jammo sukjimnut gato ndo mo nan mit petok sor. Yé bok yo jammo án bi sukjimnut gato ndo mo án mit o nde anato án ges mo os siri, án yo onyar kem mo Yefun Yesus o nde,
54001020	sato Himeneus si Aleksander ne. Ji syo sukye nai an we, ji bi an we mo biris bi yekwesu syim-i, subere biris bi yekwesu ben sukye nai an we, subere an we yo ku os wa kiket Yefun Allah gum ibit o nde.
54002001	Nan jambot suk gato ji krom ré et. Ketke, men ndek suk mo Yefun Allah yo, men ki ndo mo Yefun, ete men ki suk su Yefun wa yé mwa mo bur ré or sino.
54002002	Men ki suk su Yefun Allah wa men bi yekwesu si yepasye bok ne sino mo bur ré, subere yekwesu ne jom men sisu ndo, subere men kem not, subere men kem ndo su yu, men ben men bi suk-i tepsu Yefun mit, men ben men bi suk-i ne ndo petok sor.
54002003	Men ki suk su Yefun wa yepasye ne yo, Yefun Allah gato fro os ndo wa men kem ndo to kapyo mato kapyo, Yefun Allah ne mit iwa.
54002004	Yefun Allah iwa men yetu mwa ne sino si An kem ndo to kapyo mato kapyo. An iwa men sino jam An bi sukdu gato sangge.
54002005	Yefun Allah ne ka dik sor. Ye gato tepsu yegweswai wa men si Yefun Allah ne ka dik sor. Yegweswai ne gum do Yesus Kristus.
54002006	An bi An nggwa wa tot suktot mo sukibit gato men yetu sino ben ne wé re. Sane tepsu bi kam gato Yefun Allah fro ne, Yefun Yesus kak os ndo ne wa yé mwa ne sino ku os wa kem ndo to kapyo mato kapyo re.
54002007	Sane anato Yefun Allah bes ji gum yerasul wa ji mu ki sukdu ne frekbot nje. Sangge, ji yo kidar nde, Yefun Allah syogat ji mu wa ji ki subot sukdu ne nai ye Yahudi sor nde, wo An syogat ji mu wa ji ki subot sukdu ne nai yewis yi neya mo bur ré jam.
54002008	Ji mit iwa yebris jammo sukdu ne mo pe mwa ne sino, ete án bes án syim, án ki suk su Yefun Allah su án mit dik án onyar dik, ete án maskwa ket ye yi nde, án duwer ye yi kete dom nde.
54002009	Sane nggón mwa ne sino dom, ji mit iwa nggón ne it san gato tep yi sor. Nggón it san gato bi sugum sye nde. Nggón it san wa ben kidar yebris nde. Nggón mbrau nggwa tep yi sor. Nggón sur sugo ndo teker nde. Nggón mbrau nggwa su emas si mutiara dom nde.
54002010	Nggón werwa án mbrau nggwa teker eta nde, wo nggón werwa ben suk gato ndo sor, tepsu nggón gato onyar kem mo Yefun ne ben re.
54002011	Nggón jammo yé gato duno án su Yefun Allah bi sukduno mo nu ari. Nggón kem not syaretwa sukduno gato yé ki ne sor.
54002012	Ji bariwa ye bes nggón gum kok wa duno yebris su Yefun Allah bi sukduno-i, we yebris yo jammo nggón nde, wo nggón kem not ete jammo sukdu gato yebris duno nggón su ne sor,
54002013	we Yefun Allah ut Adam nyim, orete An ut Hawa wari.
54002014	Sane dom, biris bi yekwesu ben kidar Adam nyim nde, wo biris bi yekwesu ben kidar Hawa nyim, ete Hawa ges mo os ibit re.
54002015	Sarewo ndo sa, nggón kem not, ete nggón pe bi pa-i sor. Nggón pe bi pa-i, ete nggón onyar kem mo Yefun Yesus e, nggón ben Yefun bi suk-i e, nggón bi sukjimnut sye kas subot ye yi e ne yo, bere nggón ne kem ndo to kapyo mato kapyo re.
54003001	Sukdu gato ji ki ré suksangge, "Ye to mit iwa ye bes an gum yekwesu mo nu ari, an iwa an ben suk gato ndo wai o re."
54003002	Sane, ye gato gum yekwesu mo nu ari, an ben an bi suk-i sato re, an ye gato ben sukndo sor, ye yo ki an gum ibit mo nde; an kra nggon ge dik sor, an mewa nggwa kadit an ben sukdaret, an mewa nggwa kadit an ben sukibit, an ben sukndo sor; yé yo ma mo an bi nu yo, an iwa, an syo sugit nai yé ne sor; an jam an duno nje sisu ndo;
54003003	an yenau nde; an ben sukot nde, wo an ben an bi suk-i njep sor, an duwer ye yi daret nde, an gro sye wa sugum nde.
54003004	An mewa an bi rus sisu ndo; an duno an bi pa sisu ndo, subere pa ne jammo an sisu pa mit dik sor,
54003005	we, ye gato jam nde mewa an bi rus-i sisu ndo yo, bere ye ne mewa Yefun Allah bi rus-i mo nu ari sa u ne?
54003006	An ye gato onyar kem mo Yefun Yesus sim yo, men bes an gum yekwesu mo nu ari nde, sawe an mit at ndo nde, orete Yefun syo sukye nai an, tepsu Yefun bere syo sukye nai biris bi yekwesu.
54003007	Sarewo ye gato men bes gum yekwesu mo nu ari ne, men me ye gato ben bi suk-i ndo anato yé mwa kas mo an gum ne, ete men bes ye ne et. Wo men bes ye gato gum ndo nde yo, bere ye ki ye ne gum ibit ket kwayo-kwayo. Sane bere biris bi yekwesu ku os wa ben sukye nai ye ne tepsu bus sip suge.
54003008	Sane dom, ye gato ós yekwesu mo nu ari, an ben an bi suk-i sato ré, ye yi un an gum, an ye gato ben bi suk-i ne ri-roi sor, an brek nden we nde; an bariwa an da nau mwa teker; an gro sye wa sugum nde.
54003009	Yefun Allah bi sukduno gato Yefun Yesus ki rer wa men, an jom pe et, an iwa sukduno mwa ne sino, an bi sukjimnut gato ndo mo an mit ne, siri kadit sukduno ne mo nde.
54003010	Men yo bes an nde tó, men watbot an or et. An ben suk tepsu sukduno gato ji krom more yo, men bes an sor, wo an yo ben suk tepsu nde yo, men bes an gum tepsu ye gato ós yekwesu mo nu ari nde.
54003011	Sane dom, an bi nggon ne nggon gato ye yi un mom gum mo sukndo gato mom ben ne. Nggon ne yo kiket ye yi gum ibit mo nde. Nggon ne mewa nggwa, mom ben sukdaret nde. Mo suk mwa gato mom ben ne, mom yo kidar suk mo nde, wo yé mwa ne onyar kem mo mom re.
54003012	Ye gato ós yekwesu mo nu ari ne, an kra nggon ka dik sor. An ye gato mewa an bi rus sisu ndo dom.
54003013	An ben suk wa ós yekwesu ne sisu ndo yo, bere yé mwa kas mo an gum. Sane dom, bere an ki sukdu subot Yesus Kristus gato an onyar kem mó, an yo nyuwa wokgan yo dom nde, wo an iwa an ki sukdu ne sane sor mwa wai kadit nyim ne o re.
54003014	Timotius, ji da iwa ji ba ku nan kekro, sarewo ji yo ba nde tó, ji krom sukdu mo surat ré wa nan,
54003015	sawe suk yo kwa yawa ji ba kekro ne yo, bere nan jam suk gato ndo wa Yefun Allah bi rus-i mo nu ari ben ne. Yefun Allah bi rus-i mo nu ari ne anato tepsu yé mwa gato onyar kem mo Yefun Allah, gato gesyos. Yefun Allah bi rus-i ne anato jowa An bi sukduno gato sangge tepsu kwedi si pondasi gato krat jowa nu dik yo nggi.
54003016	Suk gato men krom ré suksangge, men bi sukduno gato nyim neya Yefun Allah gurik ne ndo wai o re, sato ré: Yefun Yesus ma mo bur re, An kaim tepsu yetu kaim. Yefun Allah Gen kadum do, Kristus sa, ben bi suk-i ne sangge sino. Malaikat mwa ne sino me An re. Yé ki sukdu subot An frekbot yetu wisyo-wisyo. Yé mwa mo bur ré iwedewe onyar kem mo An re. An it mo gu nim, mo pe gato ndo wai o re.
54004001	Yefun Allah Gen ki rer nai men do, kam sari ne ma, yé bok yo brek kadit Yefun bi os-i, bere yé ne bariwa Yefun Allah bi sukduno-i or re. Bere yé bok ne brek ma jammo sukduno sukkidar kadit biris bi rus-i sato yerom e, aboksye e, semda e ne.
54004002	Yeguru gane gwat sukduno ne ma, yeguru ne kidar suk nggi, án bi sukjimnut gato ndo yo mo án mit yo mo nde.
54004003	Yeguru ne duno nje do, yé fowa kra yu. Yeguru ne duno nje do, yé fowa git sugit wis bok yo. Yeguru ne ki do, men yetu fowa git sugit ne, sarewo Yefun Allah ut sugit mwa ne ndo sino wa men git. Men yé gato onyar kem mo Kristus, ete jam Yefun Allah bi sukduno-i gato sangge, men ki ndo mo Yefun wa sugit ne sa, men git sor, men yo fowa sugit ne nde.
54004004	Suk mwa gato Yefun Allah ut ne ndo sino, sane men yo fowa sugit wis dik yo dom nde. Men ki ndo mo An wa sugit gato An ut ne, sane sa, men git sor, men yo fowa nde.
54004005	Men git sor, we Yefun Allah ki do, sugit ne ndo sino. Sane dom, men ki ndo mo An wa sugit ne anato ben sugit ne ndo wa men git sor, men yo fowa nde.
54004006	Nan duno nan bi nji, nan bi nyanggon, ye gato onyar kem mo Kristus ne su sukduno mwa gane yo, bere nan tepsu ye gato ben Yesus Kristus bi suk-i sisu ndo. Nan ben Kristus bi suk-i sisu ndo, nan sibot Yefun Allah bi sukdu gato men onyar kem mone kadit nan pa wokgan sor kom mo nan sye it anare, nan benbot sukduno gato ndo ne.
54004007	Nan ki subot yenggras kam nyim bi sukdu suski ne nde. Sukdu ne yo ós men nde. Nan kibot sukdu ne o nde, wo nan wergat nan dakai subere nan ki subot sukdu gato ós nan subere nan nggiwa ben Yefun bi suk-i sor.
54004008	Men wergat men dakai subere men kaim budat nggi wai o yo, da ndo, sarewo men wergat men dakai subere men nggiwa men ben Yefun Allah bi suk-i anato ndo wai kadit ne o re. Men nggiwa ben Yefun Allah bi suk-i, sane bere kak os ndo wa men su kam gato men kem mo bur ré si kam sari ne ma sino.
54004009	Sukdu ne sangge, men nai ma, men grem kem pe mo men mit sor.
54004010	Sane men samok, men wergat men dakai, men ben Yefun bi suk-i ne, we men kwabom kam mo Yefun Allah gato gesyos ne do, bere An nai men wé kadit sukye, bere An kak os wa men kem ndo to kapyo mato kapyo. Yefun Allah kak os ne wa yetu mwa ne sino mo bur ré. Wo ye gato onyar kem mo An anato ye gato kem ndo si An mo An bi nat-i ne.
54004011	Nan duno yé mwa su sukduno mwa ne sino gato ma kadit Yefun Allah. Nan syogat yé mwa ne benbot sukduno mwa ne sino sor.
54004012	Ye ki mo nan do, nan pa wokgan kamekre sor re yo, nan jambot sukdu sane nde, wo nan wergat nan dakai wa nan kadum os gato ndo wa ye gato onyar kem mo Yefun ne sibot sor. Nan ki nan bi sukdu-i ne sisu ndo. Nan ben nan bi suk-i ne ndo. Nan bi sukjimnut sye kas subot ye yi neya. Nan onyar kem mo Yesus Kristus. Nan bare sukibit gato ben nan ibit ne wé kadit nan, nan onyar kwo sor. Nan ben suk mwa sane, subere nan kadum os ndo wa yé mwa gato nan duno ne.
54004013	Nan baca Yefun Allah bi sukdu sye mo yé mwa gwem. Nan duno nje, nan wergat nje subere án iwa án benbot sukdu gato nan duno án su ne. Nan ben suk sane su nan mit dik sor kom mo kam gato ji ba ku nan.
54004014	Suktinggi gato Yefun Allah Gen syo nai nan sugato yekwesu mo nu ari sum ete ak syim mo nan ne, ete yenabi ki sukdu kadit Yefun Allah mone, nan ben suk su suktinggi ne, nan misyar nde.
54004015	Nan benbot suk mwa gato ji krom ré sisu nan mit dik si nan onyar dik, subere yé mwa ne me do, nan sa, ben suk mwa ne ndo wai kadit nyim ne o re.
54004016	Nan mewa nan nggwa kadit nan ben sukibit, wo nan ben suk gato ndo petok sor. Nan mewa nan nggwa kadit sukduno gato siri, wo nan jom sukduno gato sangge krat sor. Nan werwa ben suk gato ndo, nan werwa jom sukduno gato sangge petok sor, we nan ben sane it yo, bere nan kak os wa Yefun Allah nai nan si yé gato jammo nan bi sukdu-i ne sino wé kadit bot gesyos, ete nin sino kem ndo to kapyo mato kapyo.
54005001	Nan ndantom ye gato sye nyim kadit nan nde, wo nan duno ye gato sye nyim pare, tepsu nan duno nan dakai bi ai. Nan ben suk su pa yemsok tepsu nan ben suk su nan bi nji.
54005002	Nan ben suk su nggon gato sye nyim kadit nan tepsu nan ben suk su nan bi im. Nan ben suk su nggon gato bi im pe wari kadit nan tepsu nan ben suk su nan bi nyanggon. Nan mewa nan nggwa subere nan ben suk mwa su nggon ne sisu ndo sor, kwa gato ibit wokgan yo dom nde.
54005003	Nan mewa nggonna gato yé yo ós nde,
54005004	wo nggonna gato bi pa si bi dat mó it yo, nan duno bi pa ne subere pa benbot sukduno gato men onyar kem mó, sare do, pa mewa pa dakai bi im si bi dat gato nggonna ne sor. Suga nyim nggonna ne kamba wa kon bi pa si bi dat ne, sane pa ne waii mewa bi im si bi dat ne tepsu nggonna ne bi kamba mo an, we Yefun Allah iwa men ben sane.
54005005	Nggonna gato ye yo ós nde, wo mom wadigan sor re, nggonna ne kwabom kam mo Yefun Allah, mom ki suk su Yefun noru nombrak sor, subere Yefun Allah ós mom.
54005006	Sarewo nggonna gato ben bi suk-i ket mom í sor, mom da mbau, sarewo Yefun Allah bi sukjimnut mo nggon ne do, nggon ne kwop re.
54005007	Nan duno nggonna si bi rus ne sino, subere ye yo ku os wa ye ki án gum ibit mo nggonna ne nde.
54005008	Ye gato yo mewa an bi nje mo sukye gato yé ne ku nde, tepsu an misyar Yefun bi sukduno-i it anane. Sane dom, ye gato yo mewa an dakai bi rus-i nde anato ibit wai o re, an ben an bi suk-i ibit wai kadit ye gato jam nde Yefun.
54005009	Sagana mo men bi nu ari men krom nggonna gato yewa suk ne gum subere men mewa nggonna ne. Sane nan krom nggonna gum sok mo daftar ne daret nde. Nggonna gato nan sok gum mo daftar ne yo, nggonna sato ré, nggonna gato din, gato kaim sye tepsu kom mo tahun musyu mumat wai, ete nan krom nggonna ne gum mo daftar. Nggonna gato suga nyim kem not su bi ya ge dik sor, ete nan krom nggonna ne gum mo daftar.
54005010	Nggonna ne yé mwa jam do, mom ben bi suk-i ndo sato ré, mom kon mom bi pa sisu ndo e; yé yo ma mo mom bi nu yo, mom iwa, mom syo sugit nai e; mom ben suk tepsu pakwerut wa ós ye gato onyar kem mo Yefun Yesus e; mom ós ye gato ku sukye e; mom ben suk mwa gato ndo petok su mom mit dik mom onyar dik sor e ne.
54005011	Nggonna gato ben bi suk-i sane, nan krom mom gum sok mo nggonna bi daftar mo nu ari, sarewo nggonna gato yo din nde tó, nan sok nggonna ne gum nde, sawe nggonna sane bere mit at wa yebris wa mom kra o wai kadit mom ben Kristus bi suk-i, sane bere mom misyar Yesus Kristus bi suk-i or re.
54005012	Sato mom tom do, mom ben Kristus bi suk-i sor, orete mom yo benbot suk gato mom tom ne nde, wo mom kra kadit it yo, bere siri re. Bere Yefun Allah syo sukye nai mom mone.
54005013	Sane dom, nggonna gato ben bi suk-i sane, mom owa mom kamo, mom mubot nu, mom yo ben suk nde. Suk sane sor nde, wo nggonna gane ben suk gato ibit wai sato ré, mom ki sukwok e, mom sok mom bi sukdu-i daret mo ye yi bi et-i gato ye kibot ne e, mom nukbot sukibit bu e ne.
54005014	Sane anato ji dakai duno nggonna gato yo din nde tó subere mom kra sor, mom pe pa, mom mewa mom bi pa si mom bi ya mo bi nu-i, subere ye gato bariket men yo ku os wa ki men gum ibit mone nde.
54005015	Ye ki men gum ibit mó re, we nggonna ge bok yo brek kadit Yefun Allah bi os-i, ete sibot biris bi yekwesu bi os-i o re.
54005016	Sarewo nggon gato onyar kem mo Kristus ne, mom bi im e bi dat mo mom bi rus-i gato nggonna it yo, nggon ne mewa nggonna ne sor re. Nggon ne ndekwa yekwesu mo nu ari mewa nggonna ne nde, subere yekwesu mo nu ari mewa nggonna gato bi nje-i gato ós mom yo mo nde.
54005017	Yekwesu mo nu ari gato ben suk mone sisu ndo yo, men bes án gum kok, men syo suk nai án mo án bi kamba mone tep yi sor nde, wo mwa wai kadit ne et. Yekwesu gato faiya si duno nje, men bes án gum kok, men syo suk nai án wai kadit yekwesu yi ne,
54005018	we, ye krom mo Yefun Allah bi sukdu suga nyim tuya ne do, "Sapi yakos gandum gro syesyar kadit i-dar yo, men far sapi syokwet mone nde, " Ye krom o do, "Ye gato ben suk, ye syo sugum nai an tepsu an bi kamba mone et."
54005019	Yetu ge dik yo nuk yekwesu mo nu ari ne gum ibit yo, nan misyar sor, wo yetu ge we yo, ge gri yo, nuk yekwesu mo nu ari ne gum ibit, nan jambot sukdu ne,
54005020	Yekwesu mo nu ari gato ben sukibit ne yo, nan ndantom mo yé mwa gwem, subere yé mwa mone nyuwa ben sukibit.
54005021	Ji kiwa nan benbot ji bi sukdu-i ré, nan tom su ji mo Yefun Allah, Yesus Kristus si malaikat gato Yefun fro suga nyim wa ben Yefun bi suk-i sino ne gwem et. Nan tom su ji subere nan benbot suk gato ji krom ré sisu ndo et. Nan ben suk su yé mwa ne tepsu yu sino, nan ós deyo, nan misyar deyo nde, wo nan ós yé mwa ne sino tepsu yu sor.
54005022	Sane, nan ak nan syim mo yetu ge dik yo wa bes an wa ben Yefun bi suk-i kekro nde, nan bes nje daret nde, nan nut subot sisu ndo et. Nan bes an kekro teker nde, sawe an ben sukibit ete ye ki nan gum ibit mone o re. Nan mewa nan nggwa subere nan ben nan bi suk-i ndo sino, kwa gato ibit yo mo nde.
54005023	Ji jam do, nan i dek, nan on i dek, sane nan da syur sor nde, wo nan da nau anggur wokgan dom et, subere ós nan on, subere nan on yo i teker nde.
54005024	Sukibit gato yetu deyo ben ne, napyo bor wa yé mwa jam do, bere yé ne ku sukye mone tó. Sarewo sukibit gato yetu deyo o ben ne, yo bor sugane nde, wo kom mo rut sa, bere yé mwa ne jam mone tó.
54005025	Sane dom, sukndo gato ye ben ne, bere bor wa yé mwa jam. Sane o, sukndo gato yo bor nde, bere kom mo rut sa, yé mwa jam mone tó.
54006001	Ye Kristen gato gum kwerut wa yenggras dik yo, an nut mo an bi yenggras ne do, yenggras ne gum kok, ete an jammo an bi yenggras sisu ndo sor, subere ye yo ku os wa ki Yefun Allah gum ibit nde. An jammo an bi yenggras subere ye yo ku os wa ki do Yefun Allah bi sukduno ibit dom nde.
54006002	Pakwerut gato bi yenggras onyar kem mo Kristus ne, ete pakwerut ne nut do, yenggras ne tepsu an bi nji sor re, sane an yo jammo yenggras ne sisu an mit dik nde, bere siri re. Kapre an nut do yenggras ne tepsu an bi nji, an ben suk su an mit dik wai o re, we an jam do, an ós an bi yenggras gato onyar kem mo Kristus, an ós an bi yenggras gato an jimnotku ne. Nan duno nje, nan wergat nje subere yé benbot sukduno mwa gato ji krom ré et.
54006003	Yé gato duno nje su sukduno daret gato siri kadit men bi Yekwesu Yesus Kristus bi sukduno-i gato sangge, yé gato duno nje su sukduno gato siri kadit Yesus Kristus bi sukduno-i gato kadum Yefun bi os-i nai men ne yo,
54006004	yé ne jam nde suk, yé ne at ndo nde. Án bi sukjimnut ne kwop re, án iwa án duwer ye yi, ete án maskwa ye ne subot sukdu kwa bok yo gato án ki ne. Sane anato ri ma yé on sa ket yu mo sukdu ne, yé ben sukndi su yu, yé ki yu ket kwayo-kwayo, yé syidem syu yu subot suk gato ibit.
54006005	Sane yé gato bi sukjimnut ibit maskwa yu petok sor. Yé ne jam nde Yefun Allah bi sukduno gato sangge ne ware. Án nut do, án ben Yefun bi suk-i subere án ku suk mwa mone.
54006006	Sarewo men kem not su suk gato men ku ne, men yo bi sukjimnut mwa subot suk ne nde, ete men ben Yefun bi suk-i ne yo, bere men ku suk mwa gato ndo it anane,
54006007	we men bi im kem su men it yo, men yo gwat suk yo ma mo bur ré nde. Sane dom, bere men kwop it yo, men yo gwat suk yo mu kadit bur ré dom nde.
54006008	Sane men bi sugit si san do mó yo, tep it anane, men kem not sor, men bi sukjimnut waiyu bot suk mwa neya o nde.
54006009	Sarewo ye gato iwa ku suk mwa ne, bere an ges mo os ibit re. Ye gato iwa ku suk mwa ne, an tepsu suge gato bus sip, ete an ku sukye mwa ndo nde mone. Suk mwa gato an iwa ne ben an bi sukjimnut ibit. Suk mwa ne ben an bi sukjimnut tepsu ye gato jimgon, anato kom mo rut yo, suk mwa gato an iwa an ku ne ben an ibit or re,
54006010	we men bi sukjimnut sye kas subot sugum yo, bere men ben sukibit mwa bor mone. Yé bok yo werwa ku sugum mwa teker anato án misyar Yesus Kristus bi sukdu-i or re, ete án ku sukye mwa ndo nde. Án kem, án nderbot án nggwa ndo nde.
54006011	Sane, Timotius, nan gro sye wa sugum nde, wo nan mu tara kadit re. Nan gum sok mo Yefun Allah bi rus-i, sane nan ben sukibit nde. Nan wergat nan dakai subere nan ben nan bi suk-i ndo tepsu Yefun Allah mit sor. Nan bi nan nggwa mo Yefun Allah wa ben Yefun bi suk-i sor. Nan onyar kem mo Kristus. Nan bi sukjimnut sye kas subot ye yi neya. Kapre nan ku sukye, nan misyar Yefun nde, wo nan ben An bi suk-i njep su ye yi neya petok sor.
54006012	Nan wergat nan dakai su nan mit dik nan onyar dik, subere nan ben nan bi suk-i tepsu ye gato onyar kem mo Kristus, subere nan kem ndo to kapyo mato kapyo, we kam gato nan ki rer mo yé mwa gwem do, nan onyar kem mo Kristus it, Yefun Allah anato nai nan wa nan si An kem ndo to kapyo mato kapyo mone.
54006013	Sane su ré, ji kiwa nan tom suk yo mo Yefun Allah si Yesus Kristus gwem et. Nan tom suk ne mo Yefun Allah gato bi mas mo suk mwa gato mbau mo bur ré ne gwem. Nan tom suk ne mo Yesus Kristus gato ki bi sukdu-i rer mo Pontius Pilatus ne gwem.
54006014	Nan tom Yefun Allah si Yesus Kristus ne do, bere nan benbot sukdu mwa gato men duno nan su ne, kwa yo gwet mo nde. Nan benbot sukduno ne sor kom mo kam gato men bi Yekwesu Yesus Kristus satu ma mo bur ré re.
54006015	Kam gato Yefun Yesus satu ma mo bur ré, Yefun Allah dakai fro re. Yefun Allah anato Yekwesu gato gum kok wai kadit yesu mwa ne o re. An sor ete jowa yé mwa mo bur ré or sino. An anato Yeraja gato nggi wai kadit yeraja mwa ne sino. An anato Yekwesu gato nggi wai kadit Yekwesu mwa ne sino.
54006016	An ka dik sor yo kwop nde, wo An ye gato gesyos. An kem mo pe gato rer teker, men yetu yo ku os wa men karowa An mone nde. Men yetu yo me An su men gro nde, men gro nokwa re. Men yetu bes An gum kok, An nggiwa jowa men su ré to kapyo mato kapyo. Sangge.
54006017	Nan syaugat ye gato ku suk mwa mo bur ré, subere án yo bes án nggwa kok mone nde. Suk mwa ne bergan mó, or o bergan or kadit men re. Nan duno án subere án kwabom kam mo suk mwa gato án ku mo bur ré dom nde. Suk mwa ne yo ós án kem ndo to kapyo mato kapyo nde. Nan duno án subere án kwabom kam mo Yefun Allah gato syo suk mwa ne sino gato men mitmo, Yefun Allah syo suk mwa ne wai o re, subere men ben suk tepsu pe gato men imo.
54006018	Nan syaugat ye gato ku suk mwa mo bur ré subere án ben suk gato ndo, subere án ben sukndo ne mwa, tepsu suk mwa gato án ku ne. Nan duno án subere án yo gro er wa suk nde, wo án iwa án syo suk mwa nai ye yi neya sor.
54006019	Sane ye gato ku suk mwa, ete án do syo suk mwa ne napyo nai nje it yo, tepsu án sum suk mwa mo gu wa kam sari ne ma it anane. Sane bere án kem ndo sisu sangge to kapyo mato kapyo.
54006020	Timotius, Yefun Allah bi sukduno mwa gato Yefun grem kem su nan wa nan duno nje su ne, nan mewa sisu ndo et, nan jamwa pe sor. Sane ye ki subot sukduno gato siri kadit Yefun Allah mit yo, nan si nje kibot sukdu sino mone nde. Sane dom, ye duwer nan mo Yefun bi sukduno-i it yo, nan si nje duwer yu mo sukduno ne nde. Sukduno ne, yé bok ne ki do, "Sukjimnut kru," anane, sarewo ye kidar kone. Nan si nje duwer yu mo sukduno ne nde,
54006021	we yé bok yo gato jammo sukduno gato bi sukjimnut kru gane ges mo os siri or re. Suga nyim án ki do, án onyar kem mo Yefun Yesus bi sukduno-i, sarewo su ré án misyar Yefun bi sukduno-i ne o re. Yefun ete mewa nan sor. Ndo mo nan sor, kadit Paulus
55001001	-
55001002	Surat ré, ji krom wa nan, Timotius, ji bi pa gato ji jimnotku ndo nde. Ji gato gum do Paulus anato krom surat ré wa nan. Yefun Allah bes ji gum yerasul wa ji ben Yesus Kristus bi suk-i. Ji mu ki sukdu subot os ndo gato Yefun Allah tom su men yetu subere men kem ndo. Yesus Kristus anato kak os ndo ne wa men kem ndo to kapyo mato kapyo. Men bi Ai, Yefun Allah si men bi Yekwesu Yesus Kristus ete mewa nan. Yefun Allah si Yesus Kristus ete jimnotku nan. Yefun Allah si Yesus Kristus ete uttok nan petok sor.
55001003	Ji ki ndo mo Yefun Allah. Ji ben Yefun Allah bi suk-i tepsu ji bi amui, ji ben Yefun Allah bi suk-i sisu ji mit dik, kwa yo gato siri kadit ji bi sukjimnut gato ndo mo ji mit yo mo nde. Ji ki suk su Yefun Allah sa, ji napawa nan petok sor, ji ki ndo mo Yefun wa nan. Noru nombrak, ji ki ndo mo Yefun Allah wa nan petok sor.
55001004	Ji napawa tomgato men ka we top yu, nan wo, nan jimnotku ji ndo nde. Sane ji da o wa men ka we ku yu o et. Ji iwa men ka we ku yu subere ji mit at wa wai o re.
55001005	Ji napawa do, nan sa, nan onyar kem mo Kristus sisu sangge tepsu nan bi dat gato gum do Lois si nan bi im, Eunike. Ji nut do, sangge, nan onyar kem pe mo Kristus sato nan bi im si nan bi dat ne dom.
55001006	Sane, ji krom suknapa wa nan do, nan wergat nan nggwa, subere suktinggi gato Yefun Allah Gen syo nai nan tomgato ji ak ji syim mo nan, nan misyar nde, wo nan werwa suktinggi ne bor mo suk gato nan ben ne mwa o et,
55001007	we Yefun Allah Gen gato bok nggwa mo men, yo ben men nyuwa suk nde, wo An Gen ben men nggi wai kadit suk bok neya. An Gen ben men nggiwa men bi sukjimnut kas subot ye yi neya. An Gen ben men nggiwa men mewa men nggwa subere men ben sukdaret nde.
55001008	Sane nan nyuwa nan ki sukdu subot men bi Yekwesu Yefun Yesus nai nje nde. Nan damen wa ji gato ye grem mo sel ré nde, we ji ki subot os ndo gato Yesus Kristus kak ne anato ye grem ji mo sel more. Nan ki subot os ndo gato Yefun Yesus kak wa men yetu ne, nan nyuwa nde, wo Yefun Allah ete ben nan nggiwa nan waii ku sukye mone sato ji ku re.
55001009	Yefun Allah fro os ndo wa nai men wé kadit bot gesyos, subere men kem ndo to kapyo mato kapyo. Yefun Allah kiwa men brek ma kadit os ibit gato men muket ne, ete men tepsu An bi rus-i ben An bi suk-i gato ndo petok sor. An yo me mo sukndo gato men ben ne nde, wo An dakai fro An bi os-i, An dakai bi sukjimnut sye kas subot men yi sor, men yo ben suk yo nyim wa An nde. Sane anato An yo ut bur ré nde tó, An fro os ndo ne su Yesus Kristus nyim wé re, subere ri ma Kristus ma wa kak os ne wa men re.
55001010	Sane su ré, Yefun Allah bi sukjimnut sye gato kas subot men dakai yi ne bor re. An syogat Yesus Kristus ma mo bur ré subere Kristus kak os ndo wa men kem ndo to kapyo mato kapyo ne it. Yesus Kristus kak os ndo wa men, An ben suktinggi gato gu men yetu kwop ne ibit or re, ete An kak os wa men kem gesyos sor.
55001011	Sukdu subot os ndo gato Yesus Kristus kak ne anato Yefun Allah syogat ji mu kibot re. Yefun Allah bes ji gum yerasul si yeguru wa ji mu ki subot sukdu ne re.
55001012	Ji ki subot sukdu ne anato ji ku sukye mwa ré, sarewo suk yo nde, ji yo damen nde, we Yefun Yesus gato ji onyar kem mó, ji jam kom mo mit re. Sukdu gato Yefun Yesus bes ji wa ji ki subot ne, bere An mewa sukdu ne sor, sukdu ne yo ges nde. Bere An mewa sor, kom mo kam gato An satu ma mo bur ré, ji jamwa re.
55001013	Sane nan simo sukdu gato sangge, gato ji duno nan su ne sor, nan simo sisu nan mit dik si nan onyar dik et. Nan simo sukdu ne yo, nan onyar kem mo Yefun Yesus, nan bi sukjimnut sye kas subot ye yi petok sor, tepsu Yesus Kristus ben ne.
55001014	Yefun Allah bes nan wa nan ki subot sukdu gato ndo wai o re, sane nan mewa sukdu gato Yefun Yesus grem kem su nan, subere napyo ges nde. Bere Yefun Allah Gen, gato bok nggwa mo nan, bere ben nan nggiwa mewa sukdu ne.
55001015	Nan jam do, yé mwa ne sino mo bur Asia misyar ji re. Figelus si Hermogenes dom misyar ji re.
55001016	Sarewo Onesiforus si bi rus ma ku ji, án ma ben ji mit ndo wam bok yo re. Kapre ji kem mo sel, an yo damen wa an ma ku ji more nde. Yefun ete dakai ben sukndo su án sor.
55001017	Onesiforus ma kom mo kota Roma sa, an meret ji it anane. An werwa an meret ji sane sor, an ku ji mo sel ré re.
55001018	Nan jam do, tomgatu ji kem mo kota Efesus tó, Onesiforus ós ji mo suk mwa mone. Yefun Allah ete dakai ben sukndo su an su kam gato Yefun Allah ma ndobot yetu mwa ne sino.
55002001	Timotius, ji bi pa, Yesus Kristus dakai bi sukjimnut sye kas subot men yi, men yo ben suk yo nyim wa An nde, sane nan jom sukdu ne pe subere nan bi sukjimnut nggi mone.
55002002	Sukdu gato nan jam tomgatu ji duno nan mo yé mwa gwem ne, nan waii duno ye gato jam duno ye yi sisu ndo, gato ben bi suk-i ri-roi et, subere án waii duno nje su sukduno ne o.
55002003	Nan dom, bere ku sukye tepsu men. Nan tepsu Yesus Kristus bi yesukmise gato benbot nan bi Yekwesu bi sukdu. Sane nan ku sukye yo, nan misyar Yefun nde, wo nan ben An bi suk-i petok sor.
55002004	Yesukmise gato benbot án bi yekwesu bi sukdu it yo, án yo ben suk yi nde, wo án iwa án ben suk tepsu án bi yekwesu mit sor.
55002005	Sane dom, ye gato simo sukkamo, ete an yo simo tepsu pe gato ye fro ne sisu sangge nde yo, bere ye yo syo suk yo nai an tepsu juara mone nde.
55002006	Ye gato samok wa ben nggwe, ete sukjan mo nggwe ne do kri it yo, an anato mu nai sugit mone nyim kadit ye yi neya.
55002007	Nan nutbot sukdu gato ji krom ne sisu ndo et, bere Yefun Allah kak nan bi sukjimnut subere nan jam sukdu bok ne rer re.
55002008	Nan bi sukjimnut kem mo Yesus Kristus sor. An anato Daud bi dat. An anato sun kadit sukkwop o re. Yesus Kristus ne kak os ndo wa men yetu ne. Ji duno nje subot os ndo ne
55002009	anato ji ku sukye re. Ye rai ji su rantai tepsu ye rai ye gato ben sukibit. Sarewo ye yo bi os wa ye rai Yefun Allah bi sukdu ne su rantai nde.
55002010	Sane sukye bok yo gato ji ku ne, ji misyar, ji duno nje gat sor, we ji bi sukjimnut mo yé gato Yefun Allah fro suga nyim wa An nai sok mo An bi rus-i ne. Ji duno án su sukdu subot Yesus Kristus, subere án kem ndo to kapyo mato kapyo mo os gato Yesus Kristus kak ne. Ji duno án subere án si Yefun Allah kem ndo su yu mo Yefun bi nat-i gato ndo wai o re.
55002011	Sukdu gato ji krom ré sangge, "Men do kwop su Yefun Yesus yo, bere men si An kem ndo to kapyo mato kapyo dom.
55002012	Kapre men ku sukye, men misyar Yefun nde, wo men simo An pe sor, sane yo, bere men si An tepsu yekwesu sino. Men do rewa An yo, bere An rewa men dom.
55002013	Men do misyar An yo, bere An yo misyar men nde, we An mit kem mo men, sane An yo ben suk siri kadit An mit nde."
55002014	Nan ki subot sukdu ré subere yé mwa napawa pe. Nan duyawa nje subere án duwer yu mo sukdu kwa wokgan bok neya nde. Yé duwer yu mo sukdu wokgan sane bere yo ós nje nde, wo yé duwer yu sane bere ben nje ibit mo koirut sor.
55002015	Nan wergat nan dakai subere nan ben Yefun Allah bi suk-i, subere Yefun Allah imo suk gato nan ben ne. Nan wergat nan dakai subere nan damen mo suk gato nan ben nde. Nan wergat nan dakai subere nan duno nje su sukduno gato sangge kadit Yefun Allah sisu ri-roi sor.
55002016	Ye ki subot sukduno gato siri kadit Yefun Allah mit yo, nan si nje kibot sukdu sane nde. Yé gato iwa nukbot sukdu sane yo, bere án ben bi suk-i ibit mwa wai kadit nyim ne o re.
55002017	Sukduno siri gato ye nukbot ne tepsu suki wip mok gato git men ku mbu ete dat sane sor men kwop mone. Ye ka we gato gum do Himeneus si Filetus an we duno nje su sukduno siri sane re.
55002018	An we misyar Yefun Allah bi sukduno-i gato sangge. An we duno nje su sukduno gato siri. An we ki do, yé mwa gato Yefun Allah fro wa sun kadit sukkwop ne, Yefun Allah sun ete gwat mu mo gu or re. Sane an we ki do, bere kam sari ne ma Yefun Allah yo sun ye yi yo o nde. An we duno nje sane anato yé bok yo onyar kem mo Yefun Allah bi sukduno-i ne o nde.
55002019	Sarewo Yefun Allah bi sukduno-i kem pe kadit ketke. Yetu yo nggiwa rus sukduno kwa wokgan yo wé dom nde. Yefun Allah bi sukduno-i tepsu nu bi pondasi gato ye ut mo bur ketke wa ye syut kwedi mó. Mo pondasi mo bur ne ye krom do, "Yefun Allah jam ye gato sok mo An bi rus-i." Ye krom o do, "Ye gato ki rer do, sangge an sok mo Yefun Allah bi rus-i yo, an kwet kadit sukibit mwa gato an ben suga nyim ne wé et."
55002020	Mo nu sye mit sagana ye grem suk mwa sato, mbem e, brek e, ansyok e ne. Suk mwa ne ye ben deyo su perak e, deyo su emas e, deyo su bur ndak e, deyo su kwe e ne. Suk ne deyo ye ben suk su kamdik-kamdik sor. Suk ne deyo ye fro wamdik-wamdik wa yepasye ma git mó.
55002021	Ye gato mewa nggwa kadit an ben sukibit mwa neya, an tepsu mbem gato tep wa yepasye git mone. Ye gato mewa nggwa sane, an tepsu an bi yenggras bi suk-i gato yenggras grem wa ben suk gato ndo su. Yenggras ne grem ye ne kem ndek sane sor yenggras ne iwa ben suk gato ndo, ete yenggras nai ye ne wa ben suk ne.
55002022	Nan ben suk tepsu yemsok gato at wa sukdaret ne nde, nan misyar, nan mu tara kadit re. Nan wergat nan dakai subere nan ben nan bi suk-i ndo tepsu Yefun Allah mit sor. Nan wergat nan dakai subere nan ben suk tepsu ye gato onyar kem mo Yesus Kristus. Nan wergat nan dakai subere nan bi sukjimnut sye kas subot ye yi neya. Nan wergat nan dakai subere nan si ye yi kem ndo su yu. Nan grem sukmaskwa mo nan mit nde. Nan si ye gato onyar kwo gato ndek Yefun Allah wa ós án ne ben suk sane sino sor.
55002023	Nan me ye gato jimgon duwer yu mo sukdu daret it yo, nan si ye ne duwer yu mo sukdu ne nde, we nan jam do, kom mo rut bere ye maskwa ket yu mo sukdu ne or re.
55002024	Men yé gato ben Yefun Allah bi suk-i, men ki men bi sukdu-i it yo, men maskwa su nde, wo men ki men bi sukdu-i ne njep su yé mwa ne sino. Men duno nje sisu ndo, men duno pare, men maskwa kekro nde.
55002025	Men duno nje gato duwer men it yo, men duno sisu njep sor. Men duno sisu njep, we men iwa kapyo tak Yefun Allah kak ye ne bi sukjimnut subere an kwet kadit os ibit, ete an jammo sukdu gato sangge.
55002026	Men duno an sisu njep subere an jam nggwa, ete an simo sukduno gato sangge, subere an titi fro wé kadit biris bi yekwesu gato but an wa ben biris bi suk-i ne.
55003001	Nan napawa suk gato ji krom ré et, su kam gato karowa bur ré kru, yetu mo bur ré bere ku sukye mwa ndo nde.
55003002	Su kam ne, bere yetu dakai nutbot án dakai, án nutbot ye yi nde, án gro sye wa sugum, án un án dakai gum mo suk gato án ki ne, án bes nggwa kok, án kabor ye yi, án bariwa jammo án bi yenggras, án jam nde án ki ndo mo ye yi mo suk gato ye ne ben, án bariwa Yefun bi suk-i.
55003003	Án bi sukjimnut sye yo kas subot ye yi mo nde, án grem sukmaskwa mo sukibit gato ye yi ben ne pe sor, án ki ye yi ket kwayo-kwayo, án ben án bi suk-i ne krat, án yo mewa nggwa nde, án ben sukot, án bariwa suk mwa gato ndo.
55003004	Án iwa ben suk tepsu yeketut, án ben bi suk-i daret, án yo nutbot nde, án bes nggwa kok wai o re, án iwa ben án bi suk-i ket án í ne sor wai kadit án iwa jammo Yefun Allah bi sukduno-i.
55003005	Án da sok ari e ne, ye nut do, án tepsu ye gato jammo Yefun, sarewo án mit-i tara re, án bariwa Yefun bi suk-i re. Sane nan mu karowa yé gato ben án bi suk-i sane nde.
55003006	Ye gato ben bi suk-i sane mu sok os ibit bot nu pare, ye jam nde re. Án kidar nggon gato bi sukjimnut yo nggi nde. Nggon gato ben sukibit mwa, gato bi sukjimnut kas ram mo suk mwa gato ibit ne, án kidar sane sor nggon ne jammo án bi os-i re.
55003007	Nggon ne ndek gat án wa án duno nggon ne su Yefun Allah bi sukduno, sarewo nggon ne jam nde Yefun Allah bi sukduno gato ri ne ware.
55003008	Yé gato ben bi suk-i ibit ne tepsu Yanes si Yambres, suga kam nyim tuya ye we ne duwer Musa. Sane dom, yé gato ben bi suk-i ibit gane duwer men mo Yefun Allah bi sukduno-i gato sangge ne. Án bi sukjimnut ibit it, án yo onyar kem mo Yefun Allah o nde, Yefun bariwa án re.
55003009	Sane án yo kom mo pe yo nde, bere yé mwa ne misyar án o re, we bere yé mwa ne jam rer do, án jam nde suk, tepsu yé mwa suga nyim tuya jam rer do Yanes si Yambres jam nde suk, ete yé misyar an we dom.
55003010	Sarewo nan sa, nan jammo ji bi sukduno re. Nan jam suk gato ji ben kamdik-kamdik. Nan jam suk gato ji mit wa ji ben mo bur ré re. Nan me su nan gro do, ji onyar kem mo Yesus Kristus sisu sangge, ji jom An bi sukdu-i pe sor. Nan jam do, ji bi sukjimnut sye kas subot ye yi neya sor. Kapre ji ku sukye, ji misyar Yefun nde, wo ji simo An pe sor.
55003011	Nan dakai me nje gu ji mó re, nan me sukye mwa gato ji ku ne. Nan jam sukdu subot sukye mwa gato ji ku mo kota Antiokhia e, kota Ikonium si kota Listra. Sane, nan jam subot sukye mwa gato ji ku mone. Ji ku sukye, sarewo ji yo misyar Yefun nde, wo ji simo Yefun pe sor. Yefun Allah ós ji kadit sukye mwa ne re.
55003012	Ye gato onyar kem mo Yesus Kristus ete iwa ben Yefun bi suk-i, sangge, bere yé gu an, bere an ku sukye mwa.
55003013	Sarewo yé gato ben sukibit bere ben bi suk-i ibit wai kadit nyim ne o re. Sane dom yé gato kidar nje ket kwayo-kwayo, bere kidar nje mwa wai kadit nyim ne o re. Án kidar ye yi neya, or o ye yi waii kidar án dakai dom.
55003014	Sarewo Timotius, nan jowa sukduno gato sangge gato ye duno nan su ne pe sor. Sukduno gato nan onyar kem mone, nan jowa pe. Nan jam men yé gato duno nan, sane nan jowa sukduno ne pe sor.
55003015	Kadit nan ka pawok, nan jam Yefun Allah bi sukdu re. Yefun bi sukdu ne kak nan bi sukjimnut subere nan onyar kem mo Yesus Kristus. Sane anato nan sibot os ndo gato kak os wa nan kem ndo to kapyo mato kapyo it anare.
55003016	Yefun Allah grem An bi sukdu mwa ne sino mo yetu ge bok yo mit si onyar, ete yé bok ne waii krombot. Sukdu ne ndo wa men duno yu su. Sukdu ne ndo wa duyawa men subere men ben suk gato siri kadit Yefun Allah mit nde. Sukdu ne ndo wa kadum os gato ndo, subere men simo os ibit o nde, wo men simo Yefun bi os-i sor. Sukdu ne ndo wa duno men subere men jam suk gato Yefun Allah mit iwa men ben ne.
55003017	Sane Yefun bi sukdu kadum os nai ye gato ben Yefun Allah bi suk-i, subere ye ne jam sukdu subot os ne or sino, kwa dik yo gwet mo nde, subere an nggiwa ben suk mwa gato ndo ne sino.
55004001	Kam sari ne ma, ete bere Yesus Kristus satu ma mo bur ré wa ndobot yetu mwa ne sino, ye gato mbau si ye gato kwop ne sino. Bere Yesus Kristus ma jowa men yetu ne sino tepsu men bi Yekwesu. Ji kiwa nan tom su ji mo Yefun Allah si Yesus Kristus gwem subere nan benbot suk gato ji ki ré et:
55004002	Nan ki subot os ndo gato Yefun Allah fro wa yé mwa jam sisu ndo et. Nan duno nje gat, ye bari o, ye iwa o, nan duno nje gat sor. Nan me ye gato ben sukibit yo, nan ki mo án, nan ndantom án subere án kwet kadit sukibit gato án ben ne, ete án ben suk gato ndo. Nan wergat nje subere án benbot sukduno gato nan duno án su ne. Nan duno nje sisu njep sor. Kapre ye yo jammo nan bi sukduno kekro nde, nan maskwa wokgan dom nde, wo nan werwa kom-kem petok sor.
55004003	Nan duno nje gat sor, we kapyo tak bere yé bariwa sukduno gato sangge, wo yé iwa yé jam sukduno gato tepsu án mit sor. Bere án sum yeguru bok yo gato duno án su sukduno gato án iwa án syaretwa ne sor re.
55004004	Bere án bariwa án jam sukduno gato sangge, wo án iwa án jam sukdu suski sor re.
55004005	Án do bariwa sukduno gato sangge yo, nan mewa nan nggwa subere nan bi sukjimnut kak mo suk mwa petok sor. Kapre nan ku sukye o, nan misyar Yefun nde, wo nan simo Yefun pe sor. Nan ki sukdu subot os ndo gato Yesus Kristus kak ne nai ye gato jam nde Yefun. Nan ben Yefun Allah bi suk-i mwa ne sino sor kom mo pe gato or mó, nan misyar kwa dik yo dom nde.
55004006	Nan sa, nan duno nje, wo ji dakai, yo nam nde ge, bere ye gu ji kwop wé tepsu ye gu suge wa som Yefun su ne. Karowa ji mu kadit bur ré it anare.
55004007	Ji sa, ji wergat ji nggwa sor kom mo pe gato or mó, tepsu ye gato kas bitanding yu kas sor kom mo pe gato or mó. Ji sa, ji onyar kem pe mo Yefun Yesus sor kom mo pe gato or mó, ji yo brek kadit An nde.
55004008	Ré yo, Yefun Allah fro suk gato bere An syo nai ji mo suk gato ji ben ne, Yefun fro ndek. Bere kam gato bur ré kru re, men bi Yekwesu Yefun Yesus ma ndobot men yetu mo bur ré. Bere Yefun ndobot men sisu ri-roi sor. Bere Yefun syo suk gato An fro ne nai ji mo suk gato ji ben tepsu An mit re. Bere An syo suk gato An fro ne nai ji wadigan sor nde, wo An syo nai ye gato eswa Yefun Yesus satu ma mo bur ré su án mit iwa wai ne dom.
55004009	Nan wergat nan dakai subere nan ma ku ji kekro et,
55004010	we, Demas mu kadit ji re. An bi sukjimnut sye mo suk mwa mo bur ré re. An mu kadit ji, an mu mo kota Tesalonika. Kreskes mu mo bur Galatia, Titus mu mo bur Dalmatia.
55004011	Lukas wadigan sor anato si ji kem more tó. Nan mu kar Markus, ete nan si an ma more, we Markus sa, bere ós ji ben Yefun bi suk-i.
55004012	Ji syogat Tikhikus mu mo kota Efesus.
55004013	Nan ma it yo, nan gwat ji bi sun nogi gato ji grem kem su Karpus mo kota Troas. Nan gwat ji bi buku bok ne dom. Nan mbrinket buku bok yo gato ye krom mo suge da ne dom nde.
55004014	Aleksander gato ben suk su tembaga ne, an ben sukot wai nai ji o re. Bere Yefun Allah waii ben suk yo nai an tepsu sukibit gato an ben nai ji ne re.
55004015	Nan mewa nan nggwa kadit an, we an maskwa ket men, an duwer men mo sukdu gato men ki nai nje ne.
55004016	Su ketke ye gwat ji mu mo yepasye wa yepasye ne ndobot ji mo sukdu gato ji ki ne sa, ji wadigan ki suk sor re. Ji bi yesyim bok yo misyar ji re, yé yo ós ji mo nde. Ji ki suk su Yefun wa yé gane subere Yefun Allah yo ben sukye nai án mo gato án misyar ji ne nde.
55004017	Ye yi yo ós ji nde, wo Yefun Allah sa, sisu ji. Yefun Allah ben ji nggi, subere ji ki sukdu subot os ndo gato Yesus Kristus kak ne. Yepasye ndobot ji sa, yewis yi mone jam sukdu subot os ndo gato Yesus Kristus kak gato ji ki ne dom re. Yé da iwa gu ji kwop wé, sarewo Yefun nai ji kadit re.
55004018	Sane dom, yé da syeret os wa futma gu ji ket kwayo-kwayo, sarewo Yefun Yesus ós ji kadit yé mwa ne sane sor kom mo kam gato An gwat ji mu mo An bi nat-i mo gu re. Sane men bes An gum kok to kapyo mato kapyo. Sangge.
55004019	Nan ki nai Priska si Akwila do, ji ki ndo mo an we. Nan ki nai Onesiforus si bi rus-i do, ji ki ndo mo án sino dom.
55004020	Erastus kem mo kota Korintus. Trotimus, an i mo kota Miletus, sane ji mu kadit an, an kem mone tó.
55004021	Nan wergat nan dakai subere kom mo aina gato nden dek nde tó, nan ma ku ji more nyim wé re. Ebulus, Pudes, Linus si Klaudia si yé mwa ne sino gato onyar kem mo Yesus Kristus, án ki ndo mo nan.
55004022	Yefun ete sisu nan sor. Yefun ete mewa nin sino mone sor. Ndo mo nin sor, kadit Paulus
56001001	Ji gato gum do Paulus anato krom surat ré wa nan, Titus, gato ji bi pa. Ji anato Yefun Allah bi pakwerut. Ji anato Yesus Kristus bi yerasul. Yefun Allah bes ji, ete syogat ji mu duno yé gato Yefun Allah fro suga nyim wa An nai sok mo An bi rus-i ne. Ji mu duno án subere án jam sukdu gato sangge, subere án onyar kem mo Yefun Allah, subere án ben Yefun bi suk-i.
56001002	Án jammo Yefun Allah, we án kwabom kam mo Yefun Allah do, bere Yefun nai án gum sok mo Yefun bi rus-i, bere án si Yefun kem ndo to kapyo mato kapyo, tepsu Yefun Allah tom su men sugato An ut bur ré nde tó. Suk gato Yefun Allah tom su men ne, bere An benbot sor, An yo kidar nde.
56001003	Tepsu bi kam-i ne it, suk gato Yefun Allah tom ne bor wa yé mwa jam re. Suk ne bor mo suk gato An tarubot ji. Yefun Allah gato fro os ndo wa men kem ndo to kapyo mato kapyo, An syaugat ji ki subot sukdu ne. Sane ji ki subot sukdu gato An tarubot ji ne sor.
56001004	Titus, sangge, nan anato ji bi pa, we nan si ji men ka we sino onyar kem mo Kristus re. Men bi Ai, Yefun Allah si Yesus Kristus men bi Yekwesu gato kak os ndo wa men kem ndo to kapyo mato kapyo, Yefun Allah si Yesus Kristus ete uttok nan petok sor.
56001005	Ji mu kadit ef Kreta sa, ji kiwa nan kem mone, nan fro suk mwa mo nu ari gato men yo fro or nde. Sane ji kiwa nan kem mone subere nan bes yekwesu mo nu ari mo kota mwa ne sino tepsu ji duno nan su ne dom. Nan napawa sukduno gato ji duno nan subot yekwesu mo nu ari sare do:
56001006	Ye gato nan bes gum yekwesu mo nu ari, an ye gato ben an bi suk-i ne ndo sor, kwa gato ibit yo mo nde; an ye gato kra nggon ge dik sor; an ye gato bi pá onyar kem mo Kristus, an bi pá ben bi suk-i ne ndo sor, ye ki an bi pá gum ibit mo gato pá ben sukdaret e, pá su krat e ne nde.
56001007	Yekwesu mo nu ari ne Yefun Allah fro wa ben Yefun bi suk-i mo bur ré, sane an ye gato ben an bi suk-i ndo sor, kwa gato ibit yo mo nde. An yo at nde, an yo maskwa dek nde. An yenau bu nde. An iwa ben sukndi nde. An gro sye wa sugum nde.
56001008	An ben an bi suk-i sane nde, wo an iwa nje ma kem si an mo an bi nu ne sor. An iwa suk gato ndo sor. An mewa an nggwa subere an ben sukdaret nde. An ben suk su sangge sor, an yo kidar suk nde. An ben Yefun Allah bi suk-i sor. An fro nggwa subere suk gato an ben ne kas sisu ndo.
56001009	Sukduno gato sangge gato men duno an su ne, an grem sukduno ne pe mo an mit sor, subere yekwesu ne nggiwa an duno nje su sukduno ne. An jom sukduno gato sangge ne pe, subere an nggiwa an duwer ye gato ki bi sukduno-i siri kadit Yefun Allah bi sukduno-i ne.
56001010	Nan bes yekwesu gato jom sukduno gato sangge ne, we yé mwa bariwa jammo sukduno gato ndo. Yé mwa ki sukdaret gato yo ós nje nde, yé mwa ne ki bi sukdu-i kidar nje sor re. Yé gato ki bi sukdu-i sane mwa wai kadit ye yi anato ye gato simo ye Yahudi bi sukduno-i. Yé gane duwer men subere men simo sunat.
56001011	Nan duyawa yé gato ki bi sukdu-i sane, subere án yo ki sukdu sane o nde, we án duno nje su sukduno gato yo ri nde, anato án gwat rus bok yo mu ges mo os ibit mone. Án duno nje, án kidar nje sane, subere án ku suk mwa mone wa án dakai sor re.
56001012	Án bi yenabi ge dik yo gato ontu mo ef Kreta, wam dik yo ki sare do, "Ye Kreta kidar suk nggi bu. Ye Kreta tepsu suge krok gato iwa git sugit mwa, ete bambrai wa ben suk."
56001013	Sukdu gato yenabi ki ne sangge. Sane nan ndantom ye Kreta mone, subere án misyar sukibit gato án ben ne wé, ete án grem sukduno gato sangge ne pe mo án mit sor.
56001014	Nan ndantom án subere án jammo ye Yahudi bi sukdu suski gato kam nyim ne o nde. Nan ndantom án subere án jammo ye gato bariwa sukduno gato sangge ne bi sukduno-i ne o nde.
56001015	Ye gato ben Yefun Allah bi suk-i it yo, án nut do, suk mwa ne ndo sino. Wo ye gato bi sukjimnut ibit mo án mit, ye gato bariwa jammo Yefun it yo, suk mwa ne sino yo ndo wa án mo nde, we án bi sukjimnut mo án mit ne ibit it.
56001016	Án da ki do, án jam Yefun Allah, sarewo men me mo sukibit gato án ben ne anato men jam do, án jam nde Yefun Allah or re. Yefun Allah bariwa án. Án su krat, án yo nggiwa ben suk gato ndo mo nde.
56002001	Titus, nan dakai duno nje su sukduno gato sangge sor.
56002002	Nan duno yebris gato sye nyim kadit nan sare do, án mewa nggwa kadit nau, án ben án bi suk-i ndo, subere ye un án gum mone. Án mewa nggwa kadit sukibit. Án jowa Yefun Allah bi sukduno gato sangge ne pe mo án mit sor. Án bi sukjimnut sye kas subot yé mwa ne tepsu yu. Án ku sukye yo, án misyar Yefun nde, wo án simo Yefun pe sor. Nan duno yenggras sane.
56002003	Sane dom, nan duno nggon gato sye nyim kadit nan sare do, nggongras ben án bi suk-i tepsu ye gato bi nggwa mo Yefun Allah wa án ben Yefun bi suk-i sor. Nggongras ki nje ket kwayo-kwayo nde. Án iwa án da nau nde, wo án duno nje su sukduno gato ndo sor.
56002004	Nggongras do ben án bi suk-i sane it yo, bere án kadum os gato ndo nai nggon kra gato nggi tó, subere nggon kra ne bi sukjimnut sye kas subot án bi ya si án bi pa,
56002005	subere nggon ne mewa nggwa sisu ndo dom, ete án ben án bi suk-i ndo petok sor, kwa gato ibit yo mo nde. Nggongras duno nggon kra subere án fro án bi nu ne sisu ndo, si án jammo án bi ya. Nggon kra ben suk sane subere ye yo ku os wa ki sukibit ket Yefun Allah bi sukduno nde.
56002006	Sane dom, nan duno yemsok, subere án mewa nggwa.
56002007	Nan ben suk mwa ne ndo sino sor, subere kadum os wa yemsok waii benbot. Nan duno nje yo, nan duno sisu sangge, nan kidar wokgan yo dom nde, wo nan duno nje sisu nan mit dik si nan onyar dik sor.
56002008	Nan duno nje yo, nan bok sukdu kwa gato ibit dom nde, subere ye gato meret os wa duwer nan ne damen, we án yo ku os wa ki men gum ibit mo suk yo mo nde.
56002009	Nan duno pakwerut do, án jammo án bi yenggras mo suk mwa gato án ben ne. Án ben suk tepsu án bi yenggras mit, án duwer án bi yenggras nde.
56002010	Án syimsi án bi yenggras bi suk nde, wo án ben bi án suk-i ndo sor, subere án bi yenggras mit kem mo án. Án ben suk mwa sane subere ye yi me suk gato án ben tepsu Yefun Allah bi sukduno-i, ete ye mit iwa Yefun Allah bi sukduno-i mone. Yefun Allah anato fro os ndo wa men kem ndo to kapyo mato kapyo.
56002011	Nan duno nje su sukduno ne, we Yefun Allah dakai bi sukjimnut sye kas subot men yetu yi sor, men yo ben suk yo nyim wa An nde. Sane An syogat Yefun Yesus ma mo bur ré wa kak os ndo wa men kem ndo to kapyo mato kapyo.
56002012	Men jam Yefun Allah bi sukjimnut sye kas subot men dakai yi anato kak men bi sukjimnut, sane men bariwa men ben suk siri kadit Yefun Allah mit. Men bariwa men ben suk ket men i sato yetu mo bur ré ben ne re. Sarewo men kem mo bur ré, men mewa men nggwa, men ben suk gato ndo sor, men ben suk ri tepsu Yefun Allah mit sor,
56002013	men eswa Kam gato Yesus Kristus satu ma mo bur ré. Men kwabom kam mo Kristus do, bere An ma sor, sane men eswa. Su kam gato An ma su ne yo, bere yetu mo bur ré sokme Yefun kaim rer-rik su bi suktinggi ndo yé re. Yesus Kristus gato bere ma ne, An anato tepsu Yefun Allah gato gum sye kok wai o re. Yesus Kristus anato men bi Yekwesu gato kak os wa men kem ndo to kapyo mato kapyo.
56002014	Yesus Kristus bi An nggwa wa tot suktot mo sukibit mwa ne sino gato men ben ne wé, subere men tepsu nje gato ben sukibit o nde, ete men sok mo An dakai bi rus-i gato mit iwa ben suk gato ndo sor.
56002015	Nan duno nje su sukduno mwa ne sino. Nan bidek nje su sukduno ne. Nan ndantom nje subere án ben suk siri kadit sukduno mwa ne o nde. Nan duno nje sisu ndo subere yé jammo nan, ete yé yo ku os wa duwer nan mo sukdu ne nde. Nan duno nje subere yé yo ki nan gum ibit mone nde, wo yé un nan gum sor.
56003001	Nan ki suknapa wa yé gato onyar kem mo Yefun Yesus mone subere án jammo án bi yekwesu si yepasye gato jowa bur ré, subere suk gato yekwesu ne ki yo, án benbot sor, án fro nggwa wa ben suk gato ndo.
56003002	Nan kiwa án subere án kiket ye yi nde, án maskwa dek nde, wo án kem ndo su yé mwa ne, án ben án bi suk-i njep, án bes nggwa kok nde.
56003003	Suga nyim tuya men dakai dom jam suk nde, men su krat, men bariwa Yefun bi os-i. Suk gato men dakai iwa men ben ne, ben sato rai men tepsu men gum kwerut wa men ben suk ket men í ne sor. Sugane men iwa ben sukibit nai ye yi, men maskwa ye yi mo suk mwa gato án ku wai kadit men. Men bariket ye yi, ete ye yi neya bariket men dom.
56003004	Suga nyim men ben men bi suk-i sane, sarewo Yefun Allah gato fro os ndo wa men kem ndo to kapyo mato kapyo ne, An bi sukjimnut sye kas subot men, An ben sukndo su men.
56003005	Sane anato An nai men wé kadit bot gesyos subere men kem ndo to kapyo mato kapyo. An nai men mo sukndo gato men ben tepsu An mit ne nde, wo An dakai ben sukndo su men yi sor re. An ós men kem ndo. An syo An Gen ma bok nggwa mo men anato men tepsu yetu be. Men tepsu pabom gato bi im kem su ne. Sane sukibit gato men ben suga nyim ne, Yefun Allah Gen was or wé kadit men, ete men win su suk gato ndo sor.
56003006	Men bi Yekwesu Yesus Kristus gato kak os ndo wa men kem ndo to kapyo mato kapyo ne, Kristus ne anato kak os wa Yefun Allah syo An Gen bok nggwa mo men dom re.
56003007	Yefun Yesus dakai ben sukndo su men yi, men yo ben suk yo nyim wa An nde, anato An yo ben sukye nai men tepsu sukibit gato men ben ne nde, wo An ki do, men sa, tep wa sok mo Yefun Allah bi rus-i. Sane anato suk gato men bi sukjimnut kem pe mone do, bere men kem ndo to kapyo mato kapyo ne yo, men jam men ku it.
56003008	Sukdu ne sangge sor. Nan kibot sukdu ne gat sor, subere yé gato onyar kem mo Yefun Yesus ne wergat án nggwa wa án ben suk gato ndo su án mit dik án onyar dik sor, subere án ós yé mwa ne sino.
56003009	Wo nan si nje duwer yu subot sukdu daret nde. Ye ki sukdu subot yetu gedik-gedik dakai bi binke-i, ye duwer yu ete ye maskwa yu subot ye Yahudi bi sukduno-i e ne it yo, nan misyar, nan mu kadit re, we ye duwer yu subot suk sane, yo ós men nde, yo ndo wa men dom nde.
56003010	Yeketut gato ben nje maskwa ket yu ete ye wat yu mo sukdu daret ne yo, nan duyawa an wam dik yo, wam we yo ware, an yo jammo nan nde yo, nan misyar an sor, nan mu karowa an o nde.
56003011	Nan jam do, ye gato ben bi suk-i sane bi sukjimnut ibit it. Sukibit mwa gato bor mo suk gato an ben ne kadum do, bere an dakai ku sukye mone.
56003012	Bere ji syogat Artemas yo e, Tikhikus yo e, ba ku nan et. Ye we ne dik yo do ba ku nan it yo, nan wergat nggwa, nan ma ku ji kekro mo kota Nikopolis, we ji iwa ji kem mone sor aina gato nyot dek ne or wé et.
56003013	Nan wergat nggwa wa nan ós Zenas, gato owa ki an bi sukdu-i mo yepasye gwem sisu ndo, si nan ós Apolos subere an we mubot os yo, an we yo yewa suk mone nde.
56003014	Men bi nje-i gato men duno ne, án ben suk gato ndo sor, subere kamdik-kamdik án ku suk gato án mitmo ne, subere án kem mo bur ré, án bambrai wa ben suk nde.
56003015	Yé mwa ne sino gato si ji kem more ki ndo mo nan. Nan ku ye gato onyar kem mo Yefun gato jimnotku men yo, nan ki do, men ki ndo mo án sino. Yefun ete mewa nin sino mone sor. Ndo mo nan sor, kadit Paulus
57001001	Ji gato gum do Paulus, gato ye rai ete bok mo sel mo gato ji ben Yesus Kristus bi suk-i ne, ji si men bi nji, gato gum do Timotius, men ka we anato krom surat ré wa nan. Men ka we krom sukdu ré wa nan, Filemon, men bi yesyim gato men jimnotku, gato si men ka we ben Kristus bi suk-i sino.
57001002	Men ka we krom surat ré wa yé gato onyar kem mo Yefun Yesus gato sum mo Filemon, nan bi nu ne sino. Men ka we anato krom surat ré wa Apfia, men bi nyanggon. Men ka we krom surat ré wa Arkhipus, men bi yesyim gato si men sino werwa ben Yefun Allah bi suk-i.
57001003	Men bi Ai, Yefun Allah si men bi Yekwesu Yesus Kristus ete mewa nin, Yefun Allah si Yesus Kristus ete uttok nin petok sor.
57001004	Ji ki suk su Yefun Allah saresa, ji ki kom mo nan gum yo, ji ki ndo mo Yefun Allah wa nan,
57001005	we, ji jam sukdu do, nan sa, onyar kem mo men bi Yekwesu Yefun Yesus sisu nan mit dik. Sane dom, ji jam sukdu o do, nan bi sukjimnut sye kas subot ye gato onyar kem mo Yefun Yesus mone sino.
57001006	Ji ki suk su Yefun Allah subere nan si ye gato onyar kem mo Kristus ki sukdu subot suk gato Kristus ben ne sino it yo, bere nin sino jam subot sukndo mwa gato Yesus Kristus dakai syo yi nai men wai kadit nyim ne o re.
57001007	Filemon, ji bi nji gato ji jimnotku, ji jam do, nan bi sukjimnut sye kas subot ye gato onyar kem mo Yefun Yesus ne sino anato ji mit ndo wa, ji mit at wa. Ye gato onyar kem mo Yefun Yesus ne sino dom mit at wa.
57001008	Ji si nan sino onyar kem mo Kristus, sane kapre ji nggiwa syaugat nan benbot suk gato ndo mone,
57001009	ji yo syaugat nan nde, wo ji ndek mo nan sor re, we ji bi sukjimnut sye kas subot nan. Ji, gato gum do Paulus, ré ne ji yenggras rok it, ye rai ji, orete ye bok ji mo sel mo gato ji ben Kristus bi suk-i.
57001010	Su ré, ji ndek mo nan do, nan jambot ji bi sukdu subot ji bi pa, Onesimus ne et. Tomgato ji si pa ne mo sel, ji tepsu pa ne bi ai mo Kristus bi de-i, we ji duno pa subot Kristus mone re.
57001011	Suga nyim, pa yo ben suk ri su nan nde, wo su ré pa iwa pa ben suk ri su nan si pa ben suk ri su ji dom.
57001012	Su ré, ji syogat pa gato ji jimnotku sye teker ne ba satu wa nan.
57001013	Ji da syogat pa ba wa nan, sarewo ji iwa pa si ji kem more subere pa ós ji win nan. Ji ki sukdu subot os ndo gato Yesus Kristus kak wa men yetu anato yé bok ji mo sel, sane ji iwa pa kem su ji subere pa ós ji more.
57001014	Sarewo ji bariwa ji syaugat pa si ji kem more, wo ji jam do, nan imo yo, bere ji iwa pa si ji kem sino. Ji bariwa ji syaugat nan, wo nan iwa nan ben suk gato ndo wa ós ji yo, nan ben su nan mit iwa sor anato ndo, ji bariwa ji wergat nan mone.
57001015	Yefun Allah fro os wa Onesimus si nan wat yu wikgan, subere ri ma, pa satu ma si nan kem pe mone bayok.
57001016	Su ré pa gum kwerut wa nan sor nde, wo pa ne gum kok wai kadit ne o re. Pa ne tepsu nan bi nji mo Kristus bi de-i, men sino jimnotku pa ne. Ji sa, ji jimnotku pa ne ndo nde, wo bere nan jimnotku pa ne wai kadit ji o re, we pa ne bere ben bi suk-i ndo wa ós nan, si pa ne tepsu nan bi nji mo Kristus bi de-i dom.
57001017	Sane nan nut mo ji do, nan si ji tepsu yedik mo Kristus bi de-i it yo, nan kak nan mit wa Onesimus satu ba tepsu nan kak nan mit wa ji ba ku nan.
57001018	Pa ben suk yo ibit mu nai nan, ete nan bi suktik yo kem mo pa ne it yo, bere ji win re.
57001019	Ji dakai krom sukdu ré su ji syim, subere nan jam rer do: Ji gato Paulus ré, ji tom do, bere ji dakai win nan bi suktik ne re. (Nan mbrinket nde, suga nyim ji duno nan, ete ré ne, nan kem ndo it, sane ji bi suktik sye kem mo nan mone tó.)
57001020	Men tepsu yedik mo Yefun, sane ji iwa nan ós ji et. Nan tepsu ji bi nji mo Kristus bi de-i, sane nan ben ji mit ndo, nan nai Onesimus satu ma sisu ndo et.
57001021	Ji jam do, sangge, bere nan benbot suk gato ji ndek mo nan sor nde, wo bere nan ben wai kadit ne o re, anato ji krom surat ré wa nan re.
57001022	Ji ndekwa nan fro gumwak dik yo wa ji dom et, we ji kwabom kam mo Yefun Allah do, bere Yefun jam suk gato nin sino ki nai An, ete An kak os wa ji satu ba ku nin sino mone.
57001023	Epafras gato ye rai ete bok mo sel mo gato an ben Yesus Kristus bi suk-i ne, an si ji kem mo sel tó. An ki ndo mo nan.
57001024	Sane dom, yé gato si ji ben suk sino gato gum do, Markus, Aristarkhus, Demas si Lukas ki ndo mo nan dom.
57001025	Men bi Yekwesu Yesus Kristus ete mewa nin sor. Ndo mo nan sor, kadit Paulus
58001001	Suga nyim tuya Yefun Allah tarubot yenabi wa men bi amui. An yo bi suktaru ne dik nde, wo An bi suktaru ne mwa. Yenabi mwa ne gwat sukamno subot Yefun Allah bi suktaru ket kwayo-kwayo.
58001002	Wo su kam gato karowa bur kru ré sa, Yefun Allah syo An bi Gan ma, An tarubot An bi Gan wa men re. Su ketke Yefun Allah syo suktinggi nai An bi Gan anato su ketke An bi Gan ut suk mwa mo bur ré si gu nim ne sino. Yefun Allah bes An bi Gan subere suk mwa ne sok mo An bi Gan bi suk-i ne sino.
58001003	Yefun Allah dakai ben sato An rer-rik wai o re tepsu kam, ete An bi Gan ne ben sato An rer-rik wai o re dom tepsu kam yor gato gat men. Yefun Yesus gwat Yefun Allah bi rer ne ma wa men jam. Sane An bi Gan ré anato tepsu Yefun Allah dakai ne it, tara kadit Yefun Allah wokgan yo dom nde. An bi Gan ki bi sukdu-i gato nggi wai subere An bi Gan mewa suk mwa mo bur ré si gu nim ne sino subere suk mwa ne kas sisu ndo sor. An bi Gan kak os wa men yetu subere Yefun Allah yo nutbot sukibit gato men ben ne o nde, ete Yefun Allah nai men gum sok mo An bi rus-i. Orete An bi Gan ne kem tak An de syim ge mo gu, mone An bi Gan si Yefun Allah gato sye wai o re, jom suk mwa ne sino.
58001004	Sane Yefun Allah bes An bi Gan gum-i kok wai kadit malaikat mwa ne gum-i sino re. Yefun Allah bes An bi Gan gum-i, sane anato An bi Gan gum-i kok sye wai kadit malaikat gum-i o re,
58001005	we, Yefun Allah ki sukdu ré nai malaikat dik yo dom nde, wo An ki nai An bi Gan sor re, sare do, "Nan anato Ji bi Gan. Su kam ré it, Ji anato tepsu Nan bi Ai it." Sane dom, Yefun Allah ki sukdu ré subot malaikat dik yo mo nde, wo An ki subot An bi Gan sor re, sare do, "Ji anato Pa ne bi Ai, Pa ne anato tepsu Ji bi Pa-i," Yefun Allah yo ki sukdu kwa we ne subot malaikat yo mo nde.
58001006	Sarewo Yefun Allah syogat An bi Gan gato gum kok wai o re ma mo bur ré sa, Yefun Allah ki do, "Ji bi malaikat mwa ne sino som Pa ne et!"
58001007	Yefun Allah ki sukdu subot malaikat mwa ne sare do, "Ji ben Ji bi malaikat ne ben bi suk-i nggi tepsu nofuf gato kas nggi. Ji ben Ji bi malaikat gato tepsu Ji bi pakwerut-i ne ben bi suk-i nggi tepsu bot ru gat suk."
58001008	Sarewo Yefun Allah ki sukdu subot An bi Gan sare do, "Pa, Nan anato tepsu Ji, Yefun Allah, Nan kem mo yekwesu bi kursi, we Nan gum Yekwesu to kapyo mato kapyo. Nan jom Nan bi rus-i sa, Nan ben Nan bi suk-i mu nai Nan bi rus-i mone ri-roi pe sor.
58001009	Nan mit iwa yé ben sukndo tepsu Ji mit sor, Nan bariwa yé ben sukibit re, Sane anato Ji gato jom Nan ne, Ji anato bes Nan gum kok wa Nan ben Ji bi suk-i, Ji ben Nan mit at wa Nan ben Ji bi suk-i, Nan mit at wai kadit Nan bi yesyim gato si Nan mone sino o re."
58001010	Yefun Allah ki sukdu subot An bi Gan o do, "Pa o, Nan anato tepsu Yekwesu, su ketke Nan anato ut bur ré kadit i-ke ne sor, Nan dakai anato ut gu nim ne dom re.
58001011	Suk mwa mo bur ré si gu nim ne sino bere ibit or re, wo Nan dakai sor ete kem pe. Suk mwa mo bur ré si gu nim ne sino bere ibit tepsu san bere ibit or re.
58001012	Suk mwa ne bere yo ndo o nde, bere Nan nai tepsu ye nai san gato ibit ete bare wé re. Bere suk mwa ne, Nan win su dogato be o re, tepsu ye win san ibit su san be. Sarewo Nan dakai sor anato kem pe, Nan ben Nan bi suk-i tara mo nde. Nan sor anato kem gesyos to kapyo mato kapyo, pe gato or mó, yo mo nde."
58001013	Yefun Allah yo ki sukdu tepsu sukdu ré nai malaikat ge dik yo dom nde, wo Yefun ki sukdu ré nai An bi Gan sor re, sare do, "Nan kem tak Ji de syim ge, Nan si Ji tepsu Yekwesu sino mone sane sor Ji syo yeko gato iwa gu Nan mo Nan syim, subere án jammo Nan et."
58001014	Yefun yo ki sukdu bok ne subot malaikat nde, sane malaikat ne te suma gei ne? Malaikat ne anato suk gato da kridek yo mo nde, wo malaikat da gesyos sor ete mó. Yefun Allah yo bes malaikat tepsu An bi Gan gato Yekwesu si Yefun sino nde, wo Yefun syogat malaikat mu ós nje gato bere kem ndo to kapyo mato kapyo mo Yefun Allah bi nat-i ne sor re.
58002001	Yesus Kristus gwat Yefun Allah bi suktaru gato be ne ma wa men re, sane men werwa men jom sukduno subot Kristus gato ye duno men su ne krat o et, subere men mu brek kadit sukdu gato men onyar kem mone nde.
58002002	Suktaru rok gato malaikat ki nai men bi amui, suktaru rok ne sangge sor, men jam rer it. Sane ye gato yo simo Musa bi sukdu-i ne nde, ye gato yo benbot sukdu ne nde, án ku sukye mo suk gato án ben siri kadit suktaru rok gato malaikat ki ne, Yefun ben sukye nai án re.
58002003	Sane men misyar suktaru be gato ndo wai ne te, bere men titi fro kadit sukye mo bot gesyos sa u ne? Bere men yo ku os nde go! Ketke Yefun Yesus dakai ma kom mo bur ré sa, An kibot suktaru ne nai nje jam. Or o ye gato jam sukdu gato Yefun Yesus ki ne, yé ne waii ki nai men jam o, ete men jam rer do, sukdu ne sangge it.
58002004	Yé gato ki Yefun bi sukdu-i nai men, án ki bi sukdu-i sa, Yefun Allah kadum An bi suktinggi bor mone anato men jam rer do, sukdu ne sangge. Yefun Allah bi suktinggi bor sato ré, ye gato kwop ne, sun e, ye gro ndu, gro rek e, ye gato gwes út ne, mu e ne. Yé mwa ne yeket, ye nutbot ndo nde. Yefun Allah Gen syo An bi suktinggi subot yé gato ki Yefun bi sukdu tepsu pe gato Yefun Allah Gen dakai iwa fro ne.
58002005	Men ki sukdu subot bur be gato bere Yefun Allah fro wa men yetu kem mó, bur ne bere bor su kam sari ne ma. Mo bur be ne bere Yefun Allah yo bes malaikat tepsu yesu wa jom men yetu nde.
58002006	Sarewo bere men yetu anato jom yetu mo bur be ne tepsu ye krom mo Yefun Allah bi sukdu sare do, "Yefun Allah, suma ben anato Nan bi sukjimnut kas subot men yetu ne? Nan iwa Nan mewa yetu bi pa mwa ne sino wa suma ne?
58002007	Nan is yetu mwa ne gum ga wokgan mo bur kadit malaikat, bergan sor re, orete Nan bes yetu gum yekwesu gato gum kok sye wai o re. Suk mwa neya sino un yetu gum ne or re.
58002008	Nan ben yetu nggiwa yetu jom suk mwa ne sino or re, suk dik yo gato yetu yo jom nde ne yo mo nde." Mo sukdu ne, ye ki do, Yefun Allah ben yetu nggiwa jom suk mwa ne sino or re. Sane sukdu ne bi sukjimnut do, suk dik yo gato yetu yo jom nde, bere yo mo nde, suk yo gwet mo nde, bere suk mwa ne sino jammo yetu. Sarewo su ré, men jam do, yetu yo jom suk mwa ne nde tó.
58002009	Sarewo men me do, Yefun Yesus sa, jom suk mwa ne sino it. Yefun Allah is Yefun Yesus gum-i ga wokgan mo bur kadit malaikat gum-i ne bergan sor re, subere Yefun Allah bi sukjimnut sye dakai kas subot men yetu anato An syogat Yefun Yesus ma ku sukye ete kwop wa men yetu sino. Sane su ré Yefun Allah bes An gum kok tepsu Yekwesu, ete yé mwa un Yefun Yesus or re.
58002010	Yefun Allah sa, ben bi suk-i tep sino. Yefun gato ut suk mwa ne sino wa An dakai, An misyar yé ben sukye mwa nai Yefun Yesus subere kadum do, Yefun Yesus gum ndo wai o re, kwa yo gwet mo nde, sane Yefun Allah bes Kristus wa kak os ndo wa men yetu. Yefun Yesus ku sukye ket kwayo-kwayo ete An bi An nggwa subere An kak os wa Yefun Allah kar bi pa mwa si Yefun Yesus sino kem mo bi nat-i gato ndo wai o re.
58002011	Yefun Yesus gato tot sukibit gato men yetu ben ne or wé kadit men, An si men yé gato onyar kwo ne sino bi Ai dik sor. Sane anato Yefun Yesus nut mo men do, men tepsu An bi nji, An bi nyanggon, An yo damen wa men nde.
58002012	Yefun Yesus ki nai Yefun Allah do, "Bere Ji ki sukdu subot Nan nai Ji bi nji, Ji bi nyanggon. Bere Ji kos, Ji badek un Nan gum. Ji si yé mwa ne sino gato sum wa un Nan gum ne, bere Ji si yé mwa ne un Nan gum sino."
58002013	Or o Yefun Yesus ki o do, "Ji dakai kwabom kam mo Yefun Allah do, bere Yefun Allah top pa mwa nai Ji tepsu Ji bi nji, Ji bi nyanggon mone re." Or o Yefun Yesus ki o do, "Ji anare, Ji si pa mwa gato Yefun Allah top nai Ji anare."
58002014	Pa mwa ne tepsu yetu gato da kridek. Sane anato Yefun Yesus dakai ben nggwa tepsu yetu gato da kridek mó dom. An ben nggwa tepsu yetu subere An kwop sa, An ku os wa An nai biris bi yekwesu bi suktinggi gato gwat sukkwop ma wa men yetu ne wé. Yefun Yesus ben biris bi yekwesu ibit it anare, Yefun syat suktinggi ibit ne wé re.
58002015	Yefun Yesus kwop wa ben biris bi yekwesu ibit sor nde, wo An kwop wa sombok men wé kadit suknyu dom. Ye gato nutbot sukkwop pe, ete nyuwa an kwop ne, bere ben an gum kwerut wa suknyu it. Sarewo su ré Yefun Yesus ma wa sombok ye gato nyuwa sukkwop ne wé kadit suknyu ne it.
58002016	Sane men jam rer do, Yefun Yesus yo ma wa ós malaikat nde, wo An ma wa ós Abraham bi yewis-i
58002017	Sane An ma tepsu yetu gato da kridek. Mo suk mwa ne sino An kaim tepsu men yé gato sok mo Yefun Allah bi rus-i. Sane bere An ku os wa An ben suk tepsu Yekwesu gato gum kok wai kadit yekwesu yi neya mo Yefun Allah bi nu. An sa, tepsu yegweswai gato ben bi suk-i ri-roi wa men si Yefun Allah, subere men si Yefun kem ndo. An dakai jimnotku yetu ndo nde. An kak os wa men yetu, An bi nggwa win men, subere Yefun Allah yo maskwa men mo sukibit gato men ben ne o nde, Yefun yo nutbot sukibit ne o nde.
58002018	Biris bi yekwesu meret os wa Yefun Yesus subere Yefun ges mo os ibit mó re. Yefun ku sukye mone, wo An yo ges mo os ibit nde. Sane anato An nggiwa os men yé gato biris bi yekwesu werwa ben kidar ges mo os ibit ne dom. Yefun Yesus sa, nggiwa mewa men kadit sukye gato men ku mone.
58003001	Sane ji bi nji, ji bi nyanggon, nin si men sino anato yé gato Yefun Allah nai sok mo An bi rus-i. Sane men nutbot Yefun Yesus sisu ndo o et. Yefun Allah syogat Yesus Kristus gwat Yefun bi sukdu ne ma wa men tepsu Yekwesu gato gum kok wai mo Yefun Allah bi nu. An sa, tepsu yegweswai wa men si Yefun Allah gato men onyar kem mó.
58003002	Yefun Allah bes Yesus Kristus wa ben Yefun Allah bi suk-i ne sino. Yesus Kristus ben suk mwa ne sisu ri-roi sor, tepsu suga nyim tuya Musa dom ben bi suk-i ri-roi sor. Yefun Allah bes Musa wa an fro suk mwa ne sino gato yesu ben mo Yefun Allah bi nu. Yesus Kristus si Musa, an we ka we ne sino jammo Yefun Allah.
58003003	Sarewo Yesus Kristus sa, ben suk ndo wai kadit Musa anato Yefun Allah bes Yesus Kristus gum-i kok wai kadit Musa gum-i. Yefun Allah un Yesus Kristus gum-i kok wai kadit Musa gum-i, tepsu yé un ye gato nggo nu sye ne gum kok wai kadit yé un nu sye ne kaim.
58003004	Men un ye gato nggo nu ne gum anato ndo, we yé gato nggo nu mwa ne sino mó re. Wo men nutbot sisu ndo sa, bere men jam do, Yefun Allah ut suk mwa mo bur ré sino, sane Yefun Allah gum kok sye wai kadit yé gato nggo nu mwa ne mo bur ré sor.
58003005	Musa ré, an ben suk mo Yefun Allah bi nu-i sisu ri-roi sor, tepsu Yefun Allah imo ne. Musa tepsu Yefun Allah bi pakwerut mo nu ne. Musa ki sukdu nai nje mone subot sukdu gato bere Yefun Allah dakai ki bor wa yé mwa jam su kam sari ne ma.
58003006	Sarewo Kristus, An tepsu pakwerut sato Musa nde, wo An ben suk tepsu Yefun Allah dakai bi Gan. An ben An bi suk-i mo Yefun Allah bi nu sisu ri-roi sor. Kristus jom suk mwa mo nu ne tepsu Yefun Allah mit. Men anato tepsu yé gato Kristus jom mo Yefun Allah bi nu, wo men bi sukjimnut kem krat mo An, men jammo An su men mit dik si men onyar dik sor.
58003007	Sane men ben suk tepsu ye Israel nde, wo men jammo Yefun Allah bi sukdu-i pe sagato Yefun Allah Gen ki sare do, "Su kam ré nin do jam Yefun Allah ki sukdu nai nin it yo,
58003008	nin su krat wa nde, sagato nin bi amui bariket sukdu gato Yefun Allah ki nai án tomgatu án kem mo pe gato kwe yo kom mo nde. Tomgane nin bi amui bariket sukdu gato Yefun Allah ki ne, án su krat ndo nde sor bergan Yefun Allah yo jimnotku án o nde.
58003009	Yefun Allah ki do, 'Nin bi amui da me sukndo mwa gato Ji ben kom mo tahun musyu at su án mo pe ne mó re, sarewo án bariket Ji ket kwayo-kwayo sane sor bergan Ji yo jimnotku án o nde.'
58003010	Sane anato tomgane Ji maskwa ket án it. Ji ki do, 'Yé mwa ne bariket Ji, án bariwa jammo Ji bi sukdu-i o re.'
58003011	Sane Ji maskwa ket án, ete Ji tom su án do, 'Mara! Nat gato Ji fro wa Ji si án kem not mone yo, bere án yo kom mone nde go!' "
58003012	Sane ji bi nji, ji bi nyanggon, men kadik-kadik mewa men nggwa sisu ndo subere men bi sukjimnut ibit nde. Men mewa men nggwa subere men yo bariwa men jammo Yefun Allah nde. Men mewa men nggwa sane subere men mu brek wé kadit Yefun Allah gato gesyos ne bi os-i nde.
58003013	Wo men duno yu su sukdu gato ndo kamdik-kamdik petok sor, sawe suk yo gato ibit tik men mit ete ben kidar men bariket Yefun Allah o re. Sane men duno yu tepsu bi kam-i gato Yefun Allah syo nai men wa men kem mo bur ré sane sor kam dik yo gwet mo nde.
58003014	Tepsu men onyar kem pe mo Yefun Yesus su ketke ne, men waii werwa men onyar kem pe mo Yefun sane sor kom mo pe gato or mó. Sane bere men sino si Yesus Kristus tepsu dik mo suk mwa gato An ben ne.
58003015	Ye krom sukdu ré mo Yefun Allah bi sukdu do, "Su kam ré nin do jam Yefun Allah ki sukdu nai nin it yo, nin su krat wa nde, sagato nin bi amui bariket sukdu gato Yefun Allah ki nai án tomgatu án kem mo pe gato kwe yo kom mo nde. Tomgane nin bi amui bariket sukdu gato Yefun Allah ki ne."
58003016	Sane, je u anato jam sukdu gato Yefun Allah ki ne, ete bariket Yefun Allah mone ne? Yé mwa ne sino gato Musa gwat syesyar kadit bur Mesir anato jam sukdu gato Yefun Allah ki ne, bado, ye yi sor ete jam sukdu ne e? Ye gato Musa gwat kadit bur Mesir jam sukdu ne fe!
58003017	Je u anato Yefun Allah maskwa ket sor kom mo tahun musyu at ne? Yefun Allah maskwa ket ye gato ben sukibit, gato ri ma kwop mo pe gato kwe yo kom mo nde, bado, Yefun Allah maskwa ket ye yi e? Yefun maskwa ket ye gato ben sukibit mo pe gato kwe yo kom mo nde fe!
58003018	Yefun Allah tom su do, "Mara! Nat gato Ji fro wa Ji si nin kem not mone yo, bere nin yo kom mone nde go!" Sane, Yefun Allah tom su je u mone ne? Yefun Allah tom su ye gato bariket An bi sukdu-i ne, bado, Yefun Allah tom su ye yi e? Yefun tom su ye gato bariket An bi sukdu-i fe!
58003019	Su ré men jam it, men bi amui gato bariket Yefun Allah bi sukdu-i ne yo sok mo nat gato Yefun Allah fro wa án nde, we án yo onyar kem mo Yefun Allah nde.
58004001	Suk gato Yefun Allah tom su ye Israel subere ye Israel kem not mo Yefun Allah bi nat-i ne kwop mone it. Suktom ne ndo wa men tó. Sane men mewa men nggwa subere Yefun Allah do watbot men it yo, men ge dik yo gwet mo nde, wo men yé mwa ne sino kem not mo An bi nat-i tepsu suk gato Yefun tom ne.
58004002	Suk gato Yefun tom ne ndo wa men mó tó, we yé ki sukdu subot os ndo gato Yesus Kristus kak ne nai men. Yé kibot Yefun Allah bi sukdu nai ye Israel dom, sarewo án yo onyar kem mo sukdu ne nde, án su krat ware, sane sukdu ne yo ós án wa ku suk gato Yefun tom ne nde.
58004003	Sarewo men yé gato onyar kem mo sukdu ne, bere men kem not mo Yefun Allah bi nat-i tepsu suk gato Yefun tom ne. Men sa, bere kom mo nat ne, sarewo Yefun ki subot yé gane, yé gato bariket Yefun bi sukdu-i sare do, "Ji maskwa ket án, ete Ji tom su án do, 'Mara! Nat gato Ji fro wa Ji si án kem not mone yo, bere án yo kom mone nde go!' " Yefun Allah da fro nat ne tomgatu An ut suk mwa mo bur ré, sarewo yé gato bariket Yefun yo kom mo nat ne nde.
58004004	Yefun fro nat ne tomgatu An ut suk mo bur ré, tepsu ye krom mo Yefun bi sukdu, Yefun ki sukdu subot kam domufit sare do, "Kam domufit ne, Yefun Allah kem not kadit suk mwa gato An ben ne sino." Sane Yefun fro nat ne nyim wé kadit kam domufit ne re.
58004005	Ye krom sukdu gato Yefun ki subot nat gato Yefun fro ne o sare do, "Mara! Nat gato Ji fro wa Ji si án kem not mone yo, bere án yo kom mone nde go!"
58004006	Sane ye Israel gato jam Yefun Allah bi sukdu gato ndo su kam nyim ne, án yo si Yefun Allah kem not mo nat ne nde, we án bariwa jammo Yefun Allah bi sukdu-i ne. Ye yi neya sa, ye gato jammo Yefun bi sukdu-i ne, bere ku os wa án si Yefun Allah kem not mo bi nat-i ne mó tó, suk gato Yefun tom ne ndo mó tó.
58004007	Sane Yefun Allah fro bi kam-i gato ye kendo mo Yefun Allah bi sukdu do, "Kam ré" ne mó re. Su "Kam" gato ye ki subot ré bere men si Yefun Allah kem not mo An bi nat-i. Yefun Allah ki subot "Kam ré" si ye Israel suga nyim tuya. Or o, nam o, Yefun Allah ki sukdu ne nai yeraja Daud, ete Daud waii krom napyo anato men jam. Sukdu ré ye krom mo Yefun Allah bi sukdu, tepsu gado ji krom ne, sare do, "Su kam ré, nin do jam Yefun Allah ki sukdu nai nin it yo, nin su krat wa nde."
58004008	Yosua fro ye Israel ne kem not mo bur det gato Yefun Allah tom su án sisu sangge ne sa, bere Yefun Allah yo ki sukdu subot kam yi yo o nde, wo Yosua yo kak os wa ye Israel kem not mo Yefun bi nat-i nde, sane Yefun ki sukdu subot kam dik yo o re.
58004009	Sane Yefun Allah tom su An bi rus-i do, An fro bi kam-i gato men kem not ne mó re, tepsu Yefun Allah kem not su kam domufit ne, bere men si Yefun kem not mone tó.
58004010	We, sare, men yé gato kem not mo Yefun bi nat-i tepsu Yefun Allah tom ne, bere men kem not kadit suk mwa gato men ben wa Yefun mo bur ré, tepsu Yefun Allah dakai ut suk mwa ne, orete An kem not kadit suk gato An ben ne.
58004011	Sane men sino wergat men nggwa sisu men mit dik si men onyar dik, subere men si An kem not mo An bi nat-i, tepsu Yefun Allah tom su men ne. Men werwa, subere men bariket Yefun Allah bi sukdu nde, saga nyim ye deyo ben ne, subere ri ma Yefun Allah do watbot men ne yo, men ge dik yo gwet mo nde, wo men yé mwa ne sino kem not mo Yefun Allah bi nat-i.
58004012	Men jammo Yefun Allah bi sukdu sor, we sukdu gato Yefun ki ne bere ós men kem ndo. An bi sukdu-i ne pet mo men mit. An bi sukdu-i ne pet mo men mit kru wai kadit nyom gato ot de we gato ye syer men su ne. Ye syer men su nyom ot de we it yo, nyom ne bere kom mo de nden sor nde, wo kom mo men de mit kai. Sane dom Yefun Allah bi sukdu-i pet mo men de nden sor nde, wo pet mo men de mit kai, bere kru wai kadit nyom ne o re. An bi sukdu-i pet kom mo men mit kai, mo pe gato men da kridek si men da gesyos miten. An bi sukdu-i pet kom mo mit kai, kom mo pe gato men yetu dini rit si men gus mo men dini ne miten. An bi sukdu-i kak men bi sukjimnut subot suk gato men nutbot si suk gato men iwa men ben ne. Sane Yefun bi sukdu-i pet kom men mit sane sor men jam suk gato ndo kadit suk gato ibit mone.
58004013	Men yo ku os wa gurik suk yo kadit Yefun Allah mo nde, sukwokgan yo dom nde. Yefun jam suk mwa ne o re. Suk mwa ne sino gato Yefun Allah ut ne, suk yo kewa nde, An me suk mwa ne dakai bor yi sor. Men yo ku os wa gurik suk gato men ben ne nde, sane bere men ki subot suk gato men ben ne rer nai Yefun Allah gato ndobot men su kam sari ne ma sor.
58004014	Men bi Yekwesu gato gum kok wai mo Yefun Allah bi nu, An sa, mu kom mo Yefun Allah dakai gwem mo gu, An ki suk wa men mone. Men bi yegweswai ne gum do, Yesus, Yefun Allah bi Gan. Men ki do, men onyar kem mo An, sane men jom An bi sukdu-i gato men onyar kem mone krat et.
58004015	Men bi yegweswai gato gum kok wai mo Yefun Allah bi nu ne, An kem mo bur ré sa, An da kridek tepsu men yetu gato yo nggi nde. An kaim rere tepsu men yetu kaim rere. Sane suk yo da ma tik Yefun Yesus mit wa ben sukibit ket kwayo-kwayo tepsu men yetu sino mó re, sarewo An yo ben sukibit yo mo nde.
58004016	Sane men yo nggi nde yo, men karowa Yefun et. Men nyuwa men ki men bi sukdu-i su Yefun Allah nde, wo men ki sor, men damen wa nde. Men jam do, men yo ben suk yo nyim wa An nde, wo Yefun ben An bi suk-i su men yo, An dakai bi sukjimnut sye kas subot men yi sor, bere Yefun ós men mone. Sane men ndekwa An os men et, subere An syo suk mwa gato ndo nai men dakai yi tepsu bi kam gato men mitmo suk ne su.
58005001	Suga nyim tuya, Yefun Allah bes ye Israel ge bok yo tepsu yekwesu gato gum kok wai mo Yefun Allah bi nu. Yekwesu ne ben suk tepsu yegweswai wa Yefun Allah si ye Israel. Yekwesu ne tepsu ye gato mo miten wa Yefun Allah si An bi rus-i. Suksom gato Yefun Allah bi rus-i ne syo wa som Yefun Allah su ne, yekwesu ne syo nai Yefun Allah. Yekwesu ne gu suge ne kwop tepsu suktot wa tot sukibit gato ye Israel ben ne wé dom.
58005002	Yekwesu ne dakai yo nggi nde, án tepsu yetu mo suk mwa ne sino, án jam án nggwa mone, sane anato bere án bi sukjimnut kak wa án ben án bi suk-i ne njep su ye gato jam suk nde, án ben án bi suk-i ne njep su ye gato muket os siri ne.
58005003	Yekwesu ne dakai ben suk siri kadit Yefun bi sukdu dom, sane anato án gu suge kwop tepsu suktot wa án tot sukibit gato ye Israel ben ne sor nde, wo án gu suge kwop tepsu suktot wa án tot sukibit gato án dakai ben ne dom.
58005004	Yetu ge dik yo dakai bes nggwa tepsu yekwesu ne mo nde, wo Yefun Allah dakai bes an gum tepsu yekwesu, tepsu Yefun bes Harun ne.
58005005	Sane dom, Yefun Allah bes Kristus. Kristus dakai yo bes nggwa tepsu yekwesu gato gum kok wai mo Yefun Allah bi nu nde, wo Yefun Allah bes An ete ki nai An do, "Nan anato tepsu Ji bi Gan. Su kam ré it, Ji anato tepsu Nan bi Ai it."
58005006	Yefun Allah ki mo bi sukdu mo nat yi yo o do, "Nan anato gum yekwesu mo Yefun Allah bi nu to kapyo mato kapyo. Nan tepsu yegweswai gato sok mo Melkisedek bi de-i."
58005007	Yefun Yesus kem mo bur ré tó sa, An ki suk su Yefun Allah, An benadi, ete An wo su. An ki suk nggi su Yefun Allah gato nggiwa nai An wé kadit yé gato iwa gu An kwop ne. Yefun Yesus iwa jammo Yefun Allah, sane anato Yefun Allah iwa jam suk gato An ki nai Yefun Allah ne.
58005008	An gum Yefun Allah bi Gan, sarewo sukye gato An ku ne tepsu sukduno wa An, subere An benbot suk gato An bi Ai imo.
58005009	Sane An ben suk mwa gato Yefun Allah fro wa An ben ne or sa, An kak os wa men yetu gato jammo An muket, subere An nai men wé kadit bot gesyos, subere men kem ndo to kapyo mato kapyo.
58005010	Yefun Allah bes Yefun Yesus gum Yekwesu gato kok wai o re, tepsu yegweswai gato sok mo Melkisedek bi de-i.
58005011	Ji bi sukdu mwa gato ji iwa ji ki subot Yekwesu gato gum kok wai, Yesus Kristus ne, sarewo ji werwa ji ki rer nai nin jam, bere sukye, we nin yo nggiwa nin but sukdu ne kekro nde, nin bi sukjimnut yo kak ndo nde tó.
58005012	Nin da jam Yefun Allah bi sukdu nam it. Men nut do, ye gato jam sukdu nam bere nggiwa duno ye yi su sukdu ne o, sarewo men me do, nin yo nggiwa duno ye yi su sukduno ne nde tó. Nin jam suk kom mo pe yo nde tó. Sa ndo sa, ye ba duno nin su Yefun Allah bi sukdu mo i-ke ne satu o et. Nin bi sukjimnut kak tep wa nin jam sukduno gato kru nde tó. Nin tepsu pabom gato da sus rom sor, nin yo tep wa nin git sugit krat nde tó.
58005013	Pa gato da bi im sus rom tó yo, pa ne tepsu pabom tó. Suk gato pabom ben ne pa jam nde os koirut ware, ndo bado, ibit bado, pa jam nde wa.
58005014	Sarewo ye gato jam Yefun bi sukdu kom mo mit, an bi sukjimnut kak tepsu yenggras. Yenggras sor ete git sugit gato krat. Ye gato ka yenggras, án sa, án jam Yefun bi sukdu gato kru ne nam it, tepsu án git sugit gato krat ne nam it. Sane yenggras jam suk gato ndo si suk gato ibit ne kom mo mit re, yenggras o mó it.
58006001	Sane it yo, men yo krom sukdu subot Yesus Kristus mo i-ke ne o nde yei. Sukdu gato ndaf mo i-ke ne tep wa ye gato jam Yefun sim, tepsu pabom da sus rom sim, wo ré ne, men ki subot sukdu gato kru o et. Men krombot sukdu kru gato tep wa yenggras mo Yefun Allah bi sukdu-i ne et. Men krombot sukdu gato ndaf mo i-ke ne o nde yei, sukdu bok gato mo i-ke, men kibot mó re, sato ré do, men kwet kadit sukibit gato men ben ne, ete men ben suk tepsu ye gato onyar kem mo Yefun Allah ne sor.
58006002	Sukdu bok yo o gato ndaf mo i-ke ne mó, sato ré: sukdu subot ye ras nje mo syur e, sukdu subot ye ak syim mo nje wa bes an wa ben Yefun bi suk-i mo pe yo e, sukdu subot kam sari, bere Yefun sun nje kadit sukkwop e, sukdu subot ye ku sukye mo bot gesyos to kapyo mato kapyo e ne.
58006003	Yefun Allah imo yo, men wai kadit sukdu bok gato mo i-ke ne, ete men krombot sukdu gato kru ne o et.
58006004	Men krombot sukdu gato kru ne o, we ye gato ketke onyar kem mo Yefun Allah, orete an bariket Yefun Allah ete mu tara kadit Yefun bi os-i o re yo, men yo ku os wa kar ye ne satu ma mo Yefun o nde. Suga nyim Yefun Allah bi sukdu gato rer ne, an jam re. Yefun Allah syo suk gato ndo nai an mó re. Yefun Allah Gen dom pet mo an mó re, an jam an nggwa mone it.
58006005	Mo suk bok yo gato bor mo an dakai ne, an jam do, Yefun Allah bi sukdu ne ndo. Yefun Allah bi suktinggi gato bere bor sye su kam sari ne ma, bor mo an mó re.
58006006	Sarewo an do bariket Yefun Allah ete an mu tara kadit Yefun it yo, bere men yo ku os wa kar an satu ma mo Yefun o nde. Men yo ku os wa duno an subere an brek kadit os ibit ete satu ma mo Yefun Allah o nde, we an do brek satu ma mo Yefun o it yo, tepsu an gu Yefun Allah bi Gan wam dik yo o anane. An do brek satu ma mo Yefun o it yo, tepsu an kamo su Yefun Yesus gum mo yé mwa gwem anane.
58006007	Ye gato onyar kem mo Yefun Allah, an tepsu bur ka gato nogi wam bok yo mbras mone, bere sukjan mo bur det ne kom kur ndo wa ye gato ben nggwe mone. Ye gato ben nggwe ne ku suk mwa gato ndo kadit Yefun Allah mo an bi bur det-i ne.
58006008	Sarewo ye gato onyar kem mo Yefun Allah, orete ri ma an bariket Yefun Allah it yo, an tepsu un si jak gato kom mo bur det ne. Bur det ne yo ndo wa sukjan o nde. Bere Yefun Allah dufo mo bur det ne, ete ri ma Yefun syo bot git es mo bur det gato ibit ne wé re.
58006009	Sarewo ji bi nji ji bi nyanggon gato ji jimnotku, men da ki sukdu subot ye gato bariket Yefun, sarewo men bi sukjimnut kem mo nin sare do, nin sa, nin ben nin bi suk-i ne ndo wai kadit ye gane o re. Men nut do, sangge, nin ben nin bi suk-i ndo tepsu ye gato Yefun nai sok mo An bi rus-i wé kadit bot gesyos ne re.
58006010	Yefun Allah ben An bi suk-i ri-roi petok sor. An yo mbrinket suk gato nin ben wa An nde, kwa dik yo dom nde. Suk gato nin ben wa nin ós ye Kristen yi kadit nyim neya kom more, nin ben sane, tepsu nin jimnotku Yefun Allah it anane. Yefun Allah yo mbrinket suk gato nin ben ne dom nde.
58006011	Men mit iwa nin ben Yefun Allah bi suk-i sisu nin mit dik si nin onyar dik sane sor kom mo pe gato or mó, subere suk gato nin mit iwa ku ne, gato nin eswa ne, bere nin ku sor.
58006012	Men bariwa nin bambrai, wo men mit iwa nin nutbot yé gato onyar kem mo Yefun Allah, yé ne eswa suk gato Yefun Allah tom su án ne sane sor suk ne bor mó re. Nin nutbot yé gane ete nin waii ben nin bi suk-i tepsu án et.
58006013	Yefun Allah tom su Abraham, An syo An syim ete An ki An gum su do, "Bere Ji benbot suk gato Ji tom su nan ne sor." Ye yo gum kok wai kadit Yefun Allah yo mo nde, sane An dakai tom su Abraham sa, An dakai ki An gum mó.
58006014	Yefun Allah ki do, "Ji tom do, sangge, bere Ji ben sukndo su nan sor, bere nan bi wis-i ne mwa."
58006015	Sane Abraham kem ete eswa suk gato Yefun Allah tom su an, an eswa sane sane sor, suk gato Yefun tom su an bor mone, Abraham ku it.
58006016	Men yetu tom suk su ye yi it yo, bere men syo men syim su, men syo men syim tok ye gato gum kok wai kadit men. Men syo men syim sane subere men yo duwer yu mo sukdu gato men kibot mone o nde, wo sukdu ne kwop mone it, sangge, bere men benbot sor.
58006017	Sane dom, Yefun Allah iwa ki rer nai yé gato bere ku suk gato An tom ne, subere yé mwa ne jam do, suk gato Yefun Allah tom kwop mone it, bere Yefun yo brek kadit sukdu ne wokgan yo dom nde. Sane anato Yefun Allah ki suk gato An tom ne sa, An syo An syim su, An ki tok An dakai gum, subere yé jam do, sangge, bere Yefun yo brek kadit suk gato An tom ne nde, wo bere An benbot sor.
58006018	Yefun Allah yo kidar subot suk gato An tom su men ne nde. Yefun tom suk su men, or o Yefun syo An syim su sukdu ne dom. Yefun ben suk we ne, anato men jam do, suk gato An tom ne kwop mone it. Sane anato men yé gato brek kadit sukdu yi neya ete kas ma jom suk gato Yefun tom ne, men yo mit we subot sukdu ne nde, wo men mit at wa sukdu ne wai o re.
58006019	Men kwabom kam mo suk gato Yefun tom ne. Suktom ne tepsu kamutu gato jom kapal krat. Sane suk gato Yefun tom ne jom men krat, subere ye yo ku os wa gwat men mu mo os ibit nde, wo Yefun Allah uttok men, we men ut krat mo suk gato An tom ne. Men ut krat mo suk gato Yefun tom ne yo, ben sato men bi kamutu kas mu kom mo Yefun Allah bi gumwak fo mo Yefun bi nu mo gu ne. Men bi kamutu kom mo gumwak fo mit ne gato san det sye kok yawa, ete men bi kamutu kas mu mo san det ne de dari mo gumwak fo mit kai. Mone men bi kamutu ut krat mo Yefun dakai.
58006020	Yefun Yesus duk os mu nyim mo men gwem sok mo gumwak fo ne it. An sok mone tepsu yegweswai wa men si Yefun Allah. Yefun Yesus ben suk tepsu yekwesu gato gum kok wai mo Yefun Allah bi nu wa men sane sor kem to kapyo mato kapyo, tepsu yegweswai gato sok mo Melkisedek bi de-i.
58007001	-
58007003	Melkisedek ré, an yeraja mo kota Salem. An yekwesu gato ben suk tepsu yegweswai wa ye Salem si Yefun Allah gato gum kok sye wai o re. Melkisedek ré, an gum bi sukjimnut sare do, "Yeraja gato ben bi suk-i ri-roi." Sane dom, Melkisedek gato yeraja mo kota Salem ne, an gum bi sukjimnut dik yo o sare do, "Yeraja gato ós an bi rus kem not, we 'Salem' bi sukjimnut do, 'Men kem not.' " Melkisedek ré, ye yo krom sukdu subot an bi ai mo nde, an bi im mo nde. An bi amui dom ye yo krombot mo nde. Ye yo krombot kam gato an bi im pe an mo nde. Ye yo krombot kam gato an kwop mo nde. Bergan Melkisedek tepsu Yefun Allah bi Gan rok, we Melkisedek anato tepsu yegweswai gato kem to kapyo mato kapyo. Wam dik yo Melkisedek ku Abraham mo os mit. Abraham si bi yeko-i ben sukndi su yeraja ge at si bi yeko-i ne sa, Abraham si bi yeko-i anato nggi wai kadit yeraja ge at si bi yeko-i ne, orete Abraham do satu ma mo bi nat-i ne saresa, Melkisedek ku Abraham mo os mit. Mone Melkisedek ki suk su Yefun Allah subere Yefun Allah ben sukndo su Abraham. Sane suk gato Abraham nai kadit yeraja ge at si bi yeko-i gato an gu ne, Abraham syo napyo nai Melkisedek . Suk mwa gato Abraham nai kadit yeraja ge at ne, Abraham nai suk musyu dik yo, an syo suk ne dik nai Melkisedek sane sor.
58007004	Sane men nutbot sisu ndo et, Melkisedek tepsu yepasye anato men bi amui Abraham syo suk gato an nai kadit yeraja ge at ne napyo nai Melkisedek. Suk mwa ne Abraham ku musyu dik yo, an syo suk dik yo nai Melkisedek. Abraham ben sane anato men jam do Melkisedek gum-i kok wai kadit Abraham gum-i o re.
58007005	Sane dom, Yefun syogat ye Israel syo suk napyo nai Lewi bi yewis-i gato Yefun bes gum tepsu yesu wa ben suk mo Yefun Allah bi nu. Yesu ne mu nai suk kadit ye Israel. Ye Israel ku suk musyu dik yo, Lewi bi yewis-i gane nai suk dik yo kadit án. Ye Lewi nai suk kadit án dakai bi nji anane, we ye Lewi si ye Israel mwa ne sino bi amui mo Abraham. Sane Abraham bi pa-i, gato ye Israel ne, syo suk napyo nai yesu gato ben suk mo Yefun Allah bi nu, gato Lewi bi yewis-i.
58007006	Abraham dom, syo suk napyo nai Melkisedek, sarewo Melkisedek sok mo yewis Lewi nde. Melkisedek yo tepsu yesu gato ben suk mo Yefun Allah bi nu mo Lewi bi yewis-i nde, sarewo an ku suk napyo kadit Abraham. Orete an ki suk su Yefun Allah subere Yefun ben sukndo su Abraham gato Yefun Allah tom suk bok yo su mó re.
58007007	Men jam do, ye gato gum-i kok sor anato ye gato ki suk su Yefun Allah subere Yefun ben sukndo su ye gato gum-i wok mo bur kadit an. Sane men jam mone do, Melkisedek gum-i kok wai kadit Abraham gum-i re.
58007008	Yesu gato ben suk mo Yefun Allah bi nu mo Lewi bi yewis-i ne, ye syo suk napyo nai án, sarewo yo nam nde ge, án kwop re, wo Melkisedek sa, Abraham syo suk napyo nai Melkisedek gato kem gesyos, tepsu ye krom mo Yefun Allah bi sukdu ne.
58007009	Ben sato Lewi, gato si bi yewis-i nai suk napyo kadit ye Israel, Lewi ne syo suk napyo nai Melkisedek subot Abraham mone dom,
58007010	we sugane, kapre ye pe Lewi nde tó, tomgato Abraham syo suk nai Melkisedek, ben sato Lewi dom syo suk nai Melkisedek mone, we kam sari ne ma Abraham bi yewis-i pe Lewi, Abraham bi dat ne. Sane Melkisedek ré sa, an gum kok wai o re.
58007011	Yefun Allah bes ye Lewi tepsu yesu gato ben suk mo Yefun Allah bi nu, ye Lewi ben bi suk-i tepsu yegweswai wa ye Israel si Yefun Allah. Ye Lewi kibot Musa bi sukduno-i nai ye Israel jam, sarewo sukduno ne yo tep wa kak os wa nje sok mo Yefun Allah bi rus-i nde. Sane anato men mitmo yegweswai dik yo o, tepsu yegweswai gato sok mo Melkisedek bi de-i ne et. Men mitmo yegweswai gato ma kadit Lewi bi dat, Harun si bi yewis-i ne nde, wo men mitmo yegweswai dik yo o gato tepsu Melkisedek et.
58007012	Ye do win yegweswai ye Lewi su yegweswai gato tepsu Melkisedek it yo, bere ye win sukduno gato rok ne su sukduno gato be o re.
58007013	Yegweswai be gato win yegweswai mwa gato mo Lewi bi wis-i ne anato men bi Yekwesu Yesus Kristus dakai. Yesus Kristus ma kadit yewis yi. Yefun Allah yo bes nje mo Kristus bi yewis-i ne gum tepsu yegweswai ge dik yo mo nde. Yesus Kristus bi yewis-i ne ge dik yo ben suk mo Yefun Allah bi nu-i yo mo nde.
58007014	Yé mwa ne jam do, men bi Yekwesu ne ma kadit Yehuda bi yewis-i. Musa ki subot yekwesu mo Yefun Allah bi nu sa, an yo ki kom mo wis ne dom nde. Sane Yesus Kristus tepsu Yekwesu be gato tara kadit ye Israel bi yekwesu mwa mo Yefun Allah bi nu suga nyim ne o re.
58007015	Men ki sukdu subot Yekwesu be gato ma ne rer o wa nin jam et. Yesus Kristus ma tepsu Yekwesu be tepsu yewis daret nde, wo Yesus Kristus tepsu Melkisedek anato Yefun Allah bes Yesus Kristus tepsu Yekwesu be ne.
58007016	Yesus Kristus kem gesyos tepsu Melkisedek, sane Yefun Allah bes Yesus Kristus tepsu Yekwesu mo Yefun Allah bi nu, kadit An sok mo Lewi bi yewis-i tepsu Musa bi sukduno-i nde, wo Yefun Allah bes An tepsu Yekwesu, we Yesus Kristus nggiwa kem to kapyo mato kapyo, yo or nde.
58007017	Yefun Allah bes Yesus Kristus tepsu Yekwesu, tepsu ye krom mo Yefun Allah bi sukdu sare do, "Nan anato ku gum yekwesu mo Yefun Allah bi nu to kapyo mato kapyo, Nan tepsu yegweswai gato sok mo Melkisedek bi de-i."
58007018	Yefun Allah bes yegweswai be, sane anato Musa bi sukduno-i gato rok ne men misyar wé, we sukduno ne yo nggi o nde. Sukduno ne yo kak os ndo wa men si Yefun Allah kem ndo nde.
58007019	Sukduno ne yo ós ben suk yo ndo mo nde. Sane su ré Yefun Allah fro os gato ndo wai wa men o re. Men kwabom kam mo Yefun Allah do, sukduno be gato An fro ne anato kak os wa men subere men karowa Yefun Allah it.
58007020	Sane dom, Yefun fro os be ne sa, An tom su men, An syo syim su do, An bes Yesus Kristus tepsu yegweswai wa men mone petok sor. Wo yegweswai yi neya gato An bes, An tom suk yo su men mo nde.
58007021	Wo Yefun Allah bes Yefun Yesus tepsu yegweswai ne sa, An tom su, An syo syim ete Yefun Allah dakai ki Yefun Allah dakai gum su do, "Ji tom su Nan mó re. Suk gato Ji tom ne, Ji yo brek kadit nde, Ji ki do, 'Nan anato ku gum yekwesu mo Yefun Allah bi nu to kapyo mato kapyo sor.' "
58007022	Sane men jam do, sangge, os be gato Yefun Yesus tepsu yegweswai wa ne anato ndo wai kadit os rok mo Musa bi sukduno-i ne o re.
58007023	Yegweswai ye Lewi gato yesu mo Yefun Allah bi nu, yegweswai gato benbot os rok ne mwa yé re, we án yo kem gesyos nde, wo án kwop kadit re.
58007024	Sarewo Yefun Yesus kem gesyos. Sane Yefun Yesus ben suk tepsu yegweswai sane petok sor, yo or nde, Yefun Allah yo win An nde.
58007025	Sane anato Yefun Yesus nggiwa ben suk tepsu yegweswai wa ós men yé gato iwa ma mo Yefun Allah bi nat-i sor to kapyo mato kapyo. Yefun Yesus kem gesyos, An ós wa ki suk su Yefun Allah tepsu yegweswai wa men petok sor.
58007026	Sane, Yefun Yesus sa, An dakai anato Yekwesu gato gum kok wai o re. Yefun Yesus sa, tep wa ós men mo suk mwa gato men yé mone. An bi An nggwa wa ben Yefun Allah bi suk-i sor. An yo ben sukibit mo nde, kwa dik yo dom nde. An ben suk mwa ne ndo sino. An ben An bi suk-i tara kadit men yetu gato ben sukibit. Yefun Allah bes An gum kok wai kadit suk mwa neya mo gu o re.
58007027	An yo ben bi suk-i tepsu yekwesu gato gum kok wai mo Yefun Allah bi nu dogato nyim neya nde, An bi An nggwa wam dik wa tot sukibit gato men yetu ben ne sor re. Sarewo suga nyim tuya, kamdik-kamdik yekwesu mo Yefun Allah bi nu ne gu suge, suge ne dé sye wa tot sukibit gato án dakai ben ne mu nai Yefun Allah ne or wé, ete án waii gu suge yo o wa tot sukibit gato ye Israel yi neya ben ne o. Yekwesu ne ben suk sane gat sor. Sarewo Yefun Yesus dakai bi An nggwa, An kwop, An dé sye tepsu suktot wa tot sukibit gato men yetu mwa ne sino ben ne mu nai Yefun Allah wam dik sor re, tep wa kapyo mato kapyo.
58007028	Suga nyim tuya, yé sibot Musa bi sukduno-i, sane yekwesu gato gum kok wai mo Yefun Allah bi nu, gato ye bes ne, án yo nggiwa ben bi suk-i ri-roi mo nde. Sarewo tepsu suk gato Yefun Allah tom ete syo syim su, gato bor wari kadit Musa bi sukduno-i ne, Yefun Allah bes An bi Gan gum Yekwesu gato gum kok wai mo Yefun Allah bi nu o re. An bi Gan sa, Yekwesu gato ben bi suk-i ne ri-roi sane sor to kapyo mato kapyo.
58008001	Sukdu subot men bi Yekwesu gato men ki ne, i-ke mó, sare do, men bi Yekwesu gato gum kok wai ne mó re. An kem tak Yefun Allah de syim ge mo gu, An si Yefun Allah gato sye wai mo gu ne jom suk mwa neya sino re.
58008002	An ben suk tepsu yegweswai gato gum kok mo Yefun Allah dakai bi gumwak-i, gato fo mo Yefun Allah bi nu mit mo gu. Nu mo gu ne yetu yo nggo nde, wo Yefun Allah dakai sor anato nggo An bi nu-i gato sangge mo gu ne.
58008003	Suga nyim tuya, ye Israel bi yekwesu gato gum kok wai mo Yefun Allah bi nu ne sino, Yefun bes yekwesu ne wa som Yefun Allah su suksom bok yo, ete gu suge wa tot suktot mo sukibit gato yé ben ne wé. Sane Yesus Kristus, men dakai bi Yekwesu gato gum kok wai, An dom tot suktot mo sukibit gato men ben ne wé re.
58008004	An do kem pe mo bur ré yo, bere An yo ben suk tepsu ye Israel bi yekwesu mo Yefun Allah bi nu nde, we yekwesu gato syo suksom nai Yefun tepsu Musa bi sukduno-i ne mó re.
58008005	Yekwesu mwa ne ben suk mo Yefun Allah bi nu-i mo bur ré konembot suk gato Yefun ben mo bi nu-i mo gu. Suk gato yekwesu mwa ne ben yo tepsu suk gato Yefun Allah ben mo bi nu-i mo gu ne sino nde, wo karowa. Musa ós yekwesu mwa ne konembot suk gato Yefun Allah ben mo bi nu-i mo gu, we Musa fro wa nggo Yefun Allah bi nu mo bur ré sa, Yefun Allah ki suknapa wa an sare do, "Nan nggo nu si bi suk mwa ne tepsu sukdu gato Ji ki nai nan mo banbo ne et."
58008006	Sarewo su ré, Yefun Allah bes Yefun Yesus tepsu yegweswai wa men yetu si Yefun Allah. Yefun Yesus ben An bi suk-i tepsu Yekwesu ne ndo wai kadit yekwesu mwa gato nyim neya o re, we os be gato Yefun Yesus gwat ma ne ndo wai kadit os nyim ne. Os be ne ndo wai, we os be ne i-ke mo suk gato Yefun tom su men gato ndo wai kadit suk gato Yefun tom mo os nyim ne o re.
58008007	Os doketke gato Yefun Allah tom su men bi amui ne do tep mone it yo, bere men yo mitmo os be ne nde,
58008008	sarewo Yefun Allah me do, ye Israel ben bi suk-i siri kadit os nyim ne. Sane Yefun Allah ki nai án do, "Bere bi kam gato tep wa os be ne bor, Bere Ji frot Ji bi os gato be ne su yewis ye Israel sisu yewis ye Yehuda ne sino.
58008009	Os be yo tepsu os gato Ji tom su yewis we ne bi amui tomgatu Ji gwat án bi amui syesyar kadit bur Mesir ne nde. Án yo sibot os gato Ji tom su án ne nde, wo án misyar re; Sane anato Ji misyar án re.
58008010	Wo su ré yo, Ji kak os be su yewis ye Israel tepsu suk gato Ji tom ne. Yefun Allah ki do, su kam sari ne ma, Bere Ji bok Ji bi sukduno-i mo án bi sukjimnut, Bere Ji krom Ji bi sukduno-i mo án mit re. Bere Ji, Yefun Allah anato án bi yenggras gato jom án ne, Bere án anato Ji bi rus-i re.
58008011	Ye yo duno án bi yesyim e, án bi nje e ne o nde. Yé yo duno án subere án jam Yefun Allah sisu ndo, sane o nde, we yé mwa ne, kadit pa wokgan sor kom mo yenggras ne sino bere jam Ji it.
58008012	Bere Ji misyar sukibit gato án ben ne wé re, Ji yo nutbot o nde, Ji yo napawa sukibit gato án ben ne o nde."
58008013	Mo sukdu ne Yefun Allah ki do, "Ji frot Ji bi os gato be su yewis ye Israel." Yefun Allah ki do, os ne anato os be. Sane os gato An tom su ye Israel suga nyim tuya ne, Yefun ki do, os gato rok ne yo ndo wa men sibot o nde, bergan os ne yo mó o nde.
58009001	Os gato Yefun Allah kak wa men yetu si An kem ndo suga nyim ne, bi sukduno-i mó re. Musa krom sukduno subot suk gato yé ben wa yé som Yefun Allah su ne. Sane dom, mo os gato nyim ne, yé nggo nu wa yé som Yefun mone.
58009002	Yé bes Yefun Allah bi nu kemah dik yo ti. Nu ne bi gumwak we, tak de gwem bi gumwak dik yo gato ye kendo do, "Yefun Allah bi gumwak." Mo gumwak ne sukbo wa sukru ti kwop mone. Meja dik yo gato ye grem roti wa som Yefun Allah su ne kwop mone dom.
58009003	Mo Yefun Allah bi nu ne mit, gumwak we, san det dik yo kewa gumwak de gwem syo. Or o san det dik yo o kok yawa mit kewa gumwak gato tak nap tuya, gato ye kendo do, "Yefun Allah bi gumwak fo."
58009004	Mo Yefun Allah bi gumwak fo mit ne, yé grem meja gato ye nggo su emas mone. Mo meja ne yé gre suk gato i-bu basmi grik ndo wa som Yefun Allah su. Mo gumwak ne dom, peti dik yo kwop mone. Mo peti ne, ye ut emas wairi wa. Mo peti mit ne yé bok sukbo emas su sugit napyo gato gum do manna. . Mo peti mit ne dom, yé bok Harun bi kwepu gato nyim tuya kwana kom mó re. Sane dom, yé bok jok det we gato Yefun Allah krom sukduno kwa musyu dik ne kwop mone dom re.
58009005	Ye ut suge we kadit emas gato i mó, suge we ne kwop mo peti ne yu. Mo suge we ndet ne Yefun Allah kadum An nggwa mó. Suge we ne ye kendo gum do Kerub. Mo peti yu ne, yesu gato ben suk mo Yefun Allah bi nu ne dar suge dé mone tepsu suktot wa tot sukibit gato ye Israel ben ne wé. Sarewo su ré, men yo ki subot sukdu mwa ne rek kom mo mit nde tó re.
58009006	Sane ye fro suk mwa ne mo nu kemah or wé, kamdik-kamdik ye Israel bi yesu gato ben suk mo Yefun Allah bi nu ge bok yo sok mo gumwak mo nu kemah ne de gwem. Yesu ge bok ne ben bi suk-i gato Yefun syogat án ben mo gumwak ne.
58009007	Wo yekwesu gato gum kok wai mo Yefun Allah bi nu sor ete sok mo gumwak fo mo nu kemah de dari. Yekwesu ne, an sok mo gumwak fo ne tahun dik, wam dik sor. Yekwesu ne sok mo gumwak fo ne yo, yekwesu ne sok yi nde, wo an gwat suge dé tepsu suktot wa tot sukibit gato an dakai si ye Israel ne sino ben ket jam nde.
58009008	Sane men nutbot suk mwa gato yekwesu mwa neya ben mo nu ne sa, bere men jam suk gato Yefun Allah Gen kadum rer nai men jam do, yesu ben suk mo gumwak de gwem ne do kas tó it yo, bere men yo ku os wa men mu ku Yefun Allah mo An bi gumwak fo nde tó.
58009009	Suk gato yesu ben ne tepsu sukamno wa men su kam ré, men nutbot sisu ndo et. Bere men jam rer do, suk gato yesu ben suga nyim ne yo kak os ndo wa men ku Yefun nde, we sare, suksom si suge dé gato yé som Yefun su ne, yo nggiwa ben yé gato som Yefun Allah ne bi sukjimnut mo án mit ne kem not nde, wo bere án bi sukjimnut waiyu mo sukibit gato án ben ne tó.
58009010	Sane os nyim gato Musa krombot ne bi sukduno-i kom mo men de nden sor re. Yé sibot sukduno subot sugit si syur e, yé de syur mo suk yo tepsu bi acara bok yo mone. Sarewo yé ben suk bok ne mo de nden sor re. Suk bok ne Yefun Allah syogat men benbot sane sor kas kom mo kam gato Kristus ma wa kak os be ne sor re.
58009011	Suga nyim ne ye fro suk mwa mo nu kemah ne, sarewo su ré, Kristus ma tepsu Yekwesu gato gum kok wai mo nu kemah gato tara o re. Nu kemah gato Kristus ben suk mone, yo tepsu nu gato yetu nggo nde. Nu ne yo sok mo suk mwa gato Yefun Allah ut mo bur ré nde. Nu ne ndo wai kadit nu kemah nyim gato mo bur ré re. Nu ne ndo wai o re, pe yo gwet mo nde. Kristus tepsu Yekwesu gato gum kok wai mo Yefun Allah bi nu mo gu ne o re. Kristus gwat os ndo wa men it.
58009012	An sok mo Yefun Allah dakai bi gumwak fo mo nu ne mit mo gu re. Kristus sok mone An ben suk wa men wam dik sor re, tep it, wam dik ne tep wa kapyo mato kapyo. An yo sok mone o nde. An sok mone sa, An yo gwat suge sato kambing si sapi gan ne dé-i nde, wo An gwat An dakai dé-i. An gwat An dé-i mone anato An tot suktot mo sukibit gato men yetu ben ne wé re, sane sukibit ne yo ut mo men o nde sor to kapyo mato kapyo.
58009013	Suga nyim yesu gato ben suk mo Yefun Allah bi nu nai kambing si sapi ge ndi dé-i. Yesu ne dar i-dé ne mo yé gato Yefun Allah bariwa ne mo suk gato án ben siri kadit Yefun Allah bi sukduno-i. Yesu ne dar suge dé mo án subere Yefun Allah yo bariwa án o nde. Sane dom, sapi gan gato yesu gre wa som Yefun su ne bi bofuf-i, yesu nai ete krer mo nje gato Yefun Allah bariwa ne, subere Yefun yo bariwa yé ne o nde.
58009014	Sane kambing si sapi dé-i, si sapi gato ye gre ne bi bofuf-i ne do nggiwa ós nje subere yé ne si Yefun Allah kem ndo su yu satu o it yo, bere Kristus dé-i ne te, sa u ne? Kristus dé-i nggiwa ós men wai kadit sapi dé-i ne o re fe! Yefun Allah Gen gato gesyos ne ben Kristus nggiwa Kristus dakai bi An nggwa mo Yefun Allah, An dé sye tepsu suktot win men. Kristus ben sukibit wokgan yo dom nde, sane suktot ne tep mó re. Kristus dé sye anato sombok men bi sukjimnut mo men mit ne wé kadit os gato nyim ne bi sukdu-i, subere men nutbot suk mone o nde, wo men bi sukjimnut sye mo suk gato Yefun Allah gato gesyos ne iwa men ben ne sor.
58009015	Kristus dé sye wa men, sane anato Kristus ma gwat os be gato Yefun Allah tom su men ne, subere yé gato Yefun Allah nai sok mo An bi rus-i, bere ku suk gato ndo wai mo gu, gato Yefun Allah tom su án ne. Suk gato ndo wai ne anato gesyos. Kristus kwop wa men yetu anato bere men ku suk mwa mone. Men yetu gato ben suk siri kadit os nyim bi sukduno-i ku sukye mone. Sane Kristus kwop wa An tik men yetu syim wé kadit sukye gato men ku mone.
58009016	Sato yetu ge dik yo, an kwop nde tó, an duno pa dik yo su an bi sukrok do, ri ma an do kwop it yo, bere pa ne wat an bi sukrok subot yé gato an tom su ne tepsu sukdu gato an ki ne. Sane yé jam do, an kwop it yo, sukdu ne kem su nje wa yé benbot it anane.
58009017	An mbau tó yo, yé yo benbot suk gato an tom su pa ne nde tó, wo an do kwop it yo, sukdu ne kem su nje it. Kadit kam ne, yé benbot an bi suk gato an tom ne it anane.
58009018	Sane dom, sukdu subot os nyim gato Yefun Allah tom su nje ne, yo kem su nje nde tó, wo suk yo kwop dé sye wa, ete sukdu ne kem su nje it. Kadit kam ne yé benbot it anane.
58009019	Suga nyim tuya Musa kibot Yefun Allah bi os nyim ne bi sukduno-i mwa ne sino nai ye Israel jam. Orete Musa nai sapi gan si kambing ge ndi dé ete fros su syur. Musa nai es mis gato gum do hisop gato ye far domba go er mone, ete ras mo suge dé su syur ne. Musa jom es ne sa, an dar suge dé mo kertas gato ye rum su os nyim ne bi sukdu-i gato ye krom mo mit ne. An dar suge dé mo ye Israel mwa ne sino dom.
58009020	Musa dar suge dé ne saresa, an ki do, "Ji dar suge dé mo men ré, bi sukjimnut do, su ré os gato Yefun Allah tom su men bi sukdu-i, kem su men it anare. Kadit kam ré, Yefun Allah syaugat men benbot, men jom pe sor."
58009021	Sane dom, Musa dar suge dé ne mo nu kemah si bi suk mwa ne sino gato yesú bok ne ben suk su wa som Yefun mo nu ne.
58009022	Sane tepsu os nyim ne bi sukdu-i do, men gu suge kwop, suge ne dé sye, ete ye dar i-dé mo suk bok neya subere suk bok ne bi sukibit ne or wé kadit re. Sane suge dé sye sa, bere men ku os wa sukibit mwa gato men ben ne or wé kadit men re.
58009023	Suk mwa mo nu kemah mit mo bur ré, tepsu sukkran subot suk mwa gato mo nu mo gu nim ne mit dom. Yé dar suge dé mo suk mwa gato mo nu kemah mo bur ré mit subere suk mwa ne tep wa ye ben Yefun bi suk-i su re, wo nu gato mo gu bi suk mwa ne, ye dar suge dé sane mó yo, bere yo tep nde, wo Yefun Allah mitmo suk gato ndo wai kadit ne o re.
58009024	Kristus dé anato win suge dé mo nu mo gu ne re. Sane anato Kristus yo sok mo nu kemah gato yetu nggo mo bur ré nde. Nu mo bur ré tepsu sukkran subot nu gato sangge mo gu ne sor re. Sane Kristus yo sok mo nu mo bur ré nde, wo Kristus dakai sok mo nu mo gu ne, anato su ré, An ki suk tepsu yegweswai su Yefun Allah wa men yetu mone.
58009025	Suga nyim, tahun dik wam dik ete yekwesu gato gum kok wai mo Yefun Allah bi nu sok mo gumwak fo mo nu kemah mo bur ré. Yekwesu ne gwat suge dé sok mone, wo an dakai yo gwat an dé-i nde. Sarewo Kristus sok mo gu sa, An gwat An dakai dé-i. Kristus yo bi nggwa ete An dé sye mone tahun dik wam dik sagato yekwesu gwat suge dé-i ne nde re.
58009026	Ben sato Kristus gwat An dé-i sok mo gu ne gat, tahun dik wam dik tepsu yekwesu gwat suge dé-i ne yo, sane tepsu An bi nggwa wa ku sukye tahun dik wam dik petok sor wa men kadit ketke Yefun Allah ut bur ré, sane sor kom mo pe gato or mó. Kristus yo gwat An dé-i sok mo gu gat sane nde, wo An sok mone wam dik sor re, tep wa men yetu mwa ne sino. Su kam gato karowa bur ré kru it yo, An sok mone, An bi An nggwa, An kwop wa men yetu subere An tot sukibit gato men yetu ben ne or wé.
58009027	Men yetu kwop wam dik sor, sagato Yefun Allah fro ne. Men yetu kwop wam dik or wé, eteyo Yefun ndobot men mo suk gato men ben mo bur ré.
58009028	Sane dom, Kristus bi nggwa kwop wam dik wa men yetu mwa ne tepsu suktot wa tot sukibit gato men ben or wé re. Or o, bere Kristus ma wam kedowe o. An ma o yo, An kwop wa tot men bi sukibit ne o nde, wo bere An ma wa nai men yé gato eswa An ma ne, ete An gwat men mu sok mo An bi nat-i.
58010001	Mo ye Yahudi bi sukduno-i ye krombot sukndo gato bere bor su kam sari ne ma. Mo sukdu ne yé konembot sukndo ne sor re, we suk gato sangge kai yo bor nde tó. Wo suk gato ye Yahudi ben tepsu sukdu ne mo bur ré yo tepsu suk gato Yefun ben mo gu kai nde. Sane anato kapre men iwa men karowa Yefun, sukdu ne yo nggiwa ós men ri nde. Kapre tahun dik wam dik men gwat suge wa yesu gato ben suk mo Yefun Allah bi nu gu kwop, orete yesu gwat suge dé ne wa tot suktot mo suk gato men ben siri kadit Musa bi sukduno-i ne yo, men benbot sukdu ne bere yo tep nde. Kapre yesu gwat suge dé mu tahun dik tahun dik sane sane petok sor, bere men bi sukjimnut yo kem not nde, wo men bi sukjimnut waiyu mo sukibit gato men ben ne tó.
58010002	Sato men yé gato bi nggwa mo Yefun Allah wa ben An bi suk-i ne jam rer do, suge dé ne nggiwa tot suktot mo sukibit gato men ben ne or wé, ete sukibit ne yo ut mo men o nde, orete men bi sukjimnut yo waiyu mo sukibit ne o nde yo, bere yesu yo gwat suge dé wa tot suktot ne o nde.
58010003	Tahun dik wam dik men gwat suge wa yesu gu subere an gwat i-dé sye wa tot sukibit gato men ben ne, sarewo suk ne yo ós ben men bi sukjimnut kem not nde, wo mone men napawa sukibit gato men ben ne pe sor, ete men bi sukjimnut waiyu mone mwa wai o re.
58010004	We, sare, sapi si kambing ge ndi dé ne yo nggiwa tot sukibit gato men ben ne or wé kadit men nde.
58010005	Sane anato Kristus ma mo bur ré sa, An ki nai Yefun Allah sare do, "Yé gu suge ete i-dé sye wa tot suktot mo sukibit gato yetu ben ne yo, Nan yo iwa nde. Sane dom, Nan yo iwa yé syo suksom bok yo daret nai Nan wa yé som Nan su nde, wo Nan dakai fro Ji kaim tepsu suktot ne o re.
58010006	Nan yo iwa yé gre suge wa som Nan su dom nde. Sane dom, Nan bariwa yé dar suge dé tepsu suktot mo sukibit gato yetu ben ne.
58010007	Orete Ji ki o do, 'Yefun Allah o, Ji anare! Ji ma wa Ji benbot suk gato Nan mit iwa ne, tepsu ye krom subot Ji mo Nan bi sukdu ne.' "
58010008	Suga nyim Kristus ki do, "Yé gu suge ete i-dé sye wa tot suktot mo sukibit gato yetu ben ne yo, Nan yo iwa nde. Sane dom, Nan yo iwa yé som Nan su suksom bok yo daret nde. Nan yo iwa yé gu suge ete gre suge wa som Nan su dom nde. Sane dom, Nan bariwa yé dar suge dé tepsu suktot mo sukibit gato yetu ben ne." Yé da gu suge e, ye gre suge e, ye syo suksom e ne sino tepsu yé Yahudi bi sukduno-i ne, sarewo Kristus ki mo sukduno ne do, Yefun Allah bariwa re.
58010009	Kristus ki sukdu ne, orete An ki o do, "Yefun Allah o, Ji anare! Ji ma wa Ji benbot suk gato Nan mit iwa ne." Sane suk gato Yefun Allah mit iwa anato Yefun Allah rus sukdu subot yé gu suge tepsu suktot ne wé, ete Yefun Allah win suge ne su Kristus kaim re. Sane yé gu suge kwop ne o nde, wo yé gu Kristus kwop tepsu suktot sor re.
58010010	Kristus benbot suk gato Yefun Allah mit iwa ne, sane anato Kristus bi An nggwa kwop wa men wam dik sor re, tep wa kapyo mato kapyo. An bi nggwa subere tot sukibit gato men ben ne or wé kadit men sino, men bi sukjimnut waiyu mo sukibit gato men ben ne o nde, wo men onyar kwo it.
58010011	Suga nyim tuya, kamdik-kamdik ye Yahudi bi yesu gato ben suk mo Yefun Allah bi nu bok ne sino ben suk tepsu yegweswai wa Yefun Allah si ye Yahudi. Yesu ge bok ne gu suge ete dar i-dé, si suk bok yo o tepsu Musa bi sukduno-i. Yesu ben suk sane sane sor, yé gu suge wam dik sor nde, wo yé gu suge deyo-deyo gat petok sor, sarewo suge bok gato yé gu ne yo tep wa tot sukibit gato men yetu ben ne nde, yo karowa wokgan dom nde.
58010012	Suge bok neya dé gato sye yo ós men nde, wo Kristus dakai bi nggwa kwop tepsu suktot wa men sa, tep mó re, sane bere Yefun Allah yo maskwa men o nde, An yo nutbot sukibit gato men ben ne o nde. Kristus bi nggwa ne wam dik sor re, tep wa kapyo mato kapyo. Kristus bi nggwa kwop or wé, ete An kem tak Yefun Allah de syim ge, An si Yefun Allah jom suk mwa neya mo gu ne it.
58010013	Su ré yo, Kristus eswa Yefun Allah syo yé gato bariket Kristus mo An syim, subere yé ne jammo Kristus et.
58010014	Sane Kristus kwop wam dik wa men anato An kak os wa men. An kwop wam dik ne tep wa men to kapyo mato kapyo it. Kristus tot sukibit gato men ben ne or wé kadit men, sane anato men bi sukjimnut yo waiyu mo sukibit ne o nde, sukibit ne yo ut mo men o nde it.
58010015	Yefun Allah Gen dom ki subot sukdu bok ré nai men. Ketke An ki sare do,
58010016	"Ji kak os be su ye Israel tepsu suk gato Ji tom ne. Yefun Allah ki do, su kam sari ne ma, 'Bere Ji bok Ji bi sukduno-i mo nin mit re. Bere Ji krom Ji bi sukduno-i mo nin bi sukjimnut dom re.' "
58010017	Or o, Yefun Allah Gen ki o do, "Bere Ji yo napawa sukibit si sukdaret mwa ne sino gato án ben ne o nde."
58010018	Sane Yefun Allah yo maskwa ket men mo sukibit si sukdaret mwa ne sino o nde it, Yefun Allah yo nutbot o nde. Sane men yo bi suktot mo sukibit ne o nde. Men yo gwat suge mu wa yesu gu ete ye dar i-dé mo gumwak fo mit ne o nde.
58010019	Sane ji bi nji ji bi nyanggon, Yefun Yesus kwop ete dé sye wa men. Sane su ré men karowa Yefun Allah mo gumwak fo mo Yefun Allah bi nu mo gu ne sor re, men yo nokwa o nde.
58010020	Yefun Yesus bi An nggwa anato ben sato An dakai syik san det sye gato kewa gumwak fo ne, subere men ku os wa men ku Yefun Allah mone. An kak os be wa men sok mo Yefun Allah bi gumwak fo ne it. Sane bere men kwop mo men bi sukibit ne o nde, wo men mbau tepsu Yefun Yesus dakai mbau mone.
58010021	Sane su ré Yefun Yesus ben suk tepsu yegweswai wa men si Yefun Allah. Kristus ben suk tepsu yekwesu gato gum kok wai wa men mo Yefun Allah bi nu mo gu.
58010022	Sane men karowa Yefun Allah su men mit dik si men onyar dik et, men onyar kem pe mo Yesus Kristus et. Men karowa Yefun Allah yo, men bi sukjimnut mo men mit waiyu mo sukibit gato men ben suga nyim ne o nde, we men jam do, Kristus tot sukibit ne or wé kadit men it. Men karowa Yefun Allah yo, men onyar kwo, ben sato men kaim kwo tepsu ye mus men su syur kwo it.
58010023	Sane men jom suk gato Yefun tom su men subot os be ne pe et. Men mit brek mo suk yi yo kadit suk gato Yefun tom ne wokgan dom nde, we suk gato Yefun Allah tom subot os be su men, sangge bere An benbot sor, An yo kidar nde.
58010024	Sane men nutbot os yo sa u subere men duno yu su sane sor men sino bi sukjimnut sye kas subot ye yi neya et. Men nutbot sisu ndo et, men meret os ndo subere men bi os ndo nai yu sane sor men sino ben sukndo su ye yi dom et.
58010025	Men sum, men ku yu petok sor. Men bambrai wa men ku yu nde, sagato yé bok neya bambrai wa ne, wo men werwa men ku yu pe sor subere men bi os gato ndo nai yu mwa o et, we men jam do, yo nam nde ge, bere Yefun Yesus ma it.
58010026	Men da jam sukdu subot os be gato sangge, ye duno men su sukdu ne mó re. Sarewo men dakai iwa ben suk siri kadit sukdu ne gat sor yo, bere or sor, men yo ku os o nde, Kristus bi nggwa wa tot suktot mo sukibit gato men ben ne yo ós men o nde it.
58010027	Ye gato jam sukdu gato sangge, ete ben suk siri kadit Yefun Allah mit gat sor yo, ye ne yo ku os o nde, wo an kwabom dek subot suk gato bere ri ma Yefun Allah ndobot an mone. Bere an kwabom dek subot Yefun Allah bi sukmaskwa gato tepsu bot gato ru sye. Bot sye ne bere git yé gato bariwa jammo Yefun or wé re.
58010028	Suga nyim tuya, yetu ge we yo, ge gri yo ma ki sukdu tepsu yu subot suk gato yetu ge dik yo ben siri kadit Musa bi sukduno-i ne sa, bere yepasye mone nai sukjimnut do, ye gane ben suk siri it anane, ete ye gu ye ne kwop mone sor, yepasye ne yo jimnotku ye ne wokgan dom nde.
58010029	Sane ye gato kamo su os gato Yefun Allah bi Gan kak ne, bere ye ne ku sukye wai kadit ye gato ye gu kwop mo suk gato an ben siri kadit Musa bi sukduno-i ne o re. Ye gato kamo su os gato Yefun Allah bi Gan kak ne yo bi sukjimnut kom mo Kristus dé gato sye wa os be bi sukdu-i ne kem su men ne nde. Ye ne da jam Kristus kwop wa tot sukibit gato an ben ne or wé kadit an, sarewo an ben an bi suk-i, an bi sukjimnut su do, Kristus dé sye dakai yi sane sor re, ben sato an yo nutbot suk gato Yesus Kristus ben ne teker eta nde. Mone an kabor Yefun Allah Gen gato bi os ndo nai an re. Sane ye gato kamo su os gato Kristus kak ne, bere ye ne ku sukye wai o re,
58010030	we men jam Yefun Allah gato ki bi sukdu-i sare do, "Bere Ji dakai sor ete maskwa nje tepsu sukibit gato án ben ne. Bere Ji anato syo sukye nai án tepsu sukibit gato án ben ne." Yefun bi sukdu kwa dik yo o sare do, "Ye gato gum sok mo Ji bi rus-i, ete brek dari tak Ji it yo, bere Ji syo sukye nai yé ne sor."
58010031	Ye gato ben suk siri kadit os be ne, do ges mo Yefun Allah syim-i it yo, bere ye ne kwabom dek subot sukye gato bere Yefun syo nai an ne.
58010032	Nin napawa tomgatu, nin jam sukdu subot Yesus Kristus sim sa, sukdu ne tepsu Yefun Allah bi sukru gato rer ku nin, ete mone nin onyar brek ete kem mo Yefun Yesus it. Tomgane nin ku sukye ndo nde, sarewo nin sa, nin wergat nin nggwa sane sor nin jom Yefun Allah bi sukdu ne pe sor, nin yo misyar nde.
58010033	Yé kabor nin, yé ben nin damen mo yé mwa gwem mo sukdu ne mó re. Wam bok yo nin sok to yé gato ku sukye ete nin si yé bok ne ku sukye sino.
58010034	Nin nutbot yé gato yé bok mo sel ndo nde, nin baoku yé mo sel ne ndo nde. Kapre yé nai nin bi suk mwa kadit nin o, nin yo maskwa nde, wo nin iwa, nin mit at wa sor, we nin jam do, nin bi suk mwa gato ndo wai mó re. Suk mwa ne anato tepsu suk mwa gato Yefun Allah tom su nin. Suk ne kem ndo to kapyo mato kapyo, ye yo ku os wa nai suk gato Yefun Allah fro wa nin ne wé kadit nin nde.
58010035	Sane su ré nin brek kadit Yefun Yesus nde, we nin onyar kem pe mo Yefun Yesus it yo, bere nin ku suk mwa wai mo Yefun bi de-i ne o re.
58010036	Nin jom Yefun Allah bi sukdu-i ne pe sor, subere nin nggiwa ben suk tepsu Yefun Allah mit. Nin werwa nin ben suk tepsu Yefun Allah mit petok sor subere nin ku suk mwa gato An tom su nin ne.
58010037	We, ye krom mo Yefun Allah bi sukdu subot Kristus sare do, "Bergan sor ete Ye gato Yefun tom do, bere An ma ne yo, bere An ma re; An yo eswa nam o nde.
58010038	Wo Ji bi rus-i gato ben bi suk-i tepsu Ji mit, bere án onyar kem mo Ji anato án kem ndo; sarewo án ge dik yo do brek dari tak Ji it yo, bere Ji yo iwa ye ne nde."
58010039	Sarewo men anato tepsu yé gato brek kadit Yefun Allah ete ges mo bot gesyos nde, wo men anato tepsu yé gato onyar kem pe mo Yefun Allah, ete kem ndo to kapyo mato kapyo.
58011001	Men onyar kem mo suk yo, sane bi sukjimnut do, suk gato men bi sukjimnut kem mone, men jam do, sangge, bere suk ne bor mone tó, men jam ware. Kapre men yo me suk ne su men gro nde, men bi sukjimnut dik do, bere suk ne bor re.
58011002	Men bi amui onyar kem pe mo sukdu gato Yefun Allah ki ne anato Yefun Allah mit iwa án.
58011003	Men onyar kem mo Yefun Allah, sane anato men jam do, Yefun Allah ki sukdu sor ete suk mwa mo gu nim si bur ré ne sino dakai bor subot An bi sukdu-i ne mó re. Sane suk gato men me su men gro gato bor ré, ma kadit sukdu gato Yefun Allah ki ne sor re, Yefun Allah yo nai suk yi neya wa An ut suk mwa su ne yo mo nde, wo An ki sukdu sor re, ete suk mwa ne bor re.
58011004	Habel onyar kem mo Yefun Allah, sane anato Habel gwat suksom gato ndo wai kadit suk gato Kain gwat ma ne ete gre wa som Yefun su ne. Habel ben bi suk-i, an onyar kem mo Yefun, Sane anato Yefun Allah iwa suksom gato Habel gwat ma ne sor re, ete Yefun Allah nut mo Habel ne do, an sa, tep wa Yefun nai sok mo Yefun bi rus-i. Habel ne kwop re, sarewo sukdu subot suk gato an ben tepsu ye gato onyar kem mo Yefun Allah ne kem su men tó anare.
58011005	Henokh onyar kem mo Yefun Allah, sane anato Henokh yo kwop nde, wo Yefun dakai gwat an it mu mo gu re. Ye yo ku an mukri mo nde, we Yefun dakai gwat an su gro mbau it mu mo gu re. Ye krom mo Yefun Allah bi sukdu do, Yefun yo gwat Henokh it mu mo gu nde tó, Henokh sa, an ben an bi suk-i tepsu Yefun Allah mit sor.
58011006	Ye gato yo onyar kem mo Yefun Allah nde tó yo, bere ye ne yo ku os wa ben suk tepsu Yefun Allah mit nde. We, ye gato ma mo Yefun Allah it yo, an onyar kem mo sukdu sare do, Yefun Allah ne sa, mó re, ete Yefun ben sukndo su ye gato meret An.
58011007	Yenggras Nowak onyar kem mo suk gato Yefun Allah ki ne, sane anato Yefun Allah ki subot suk gato bere Yefun ben bor mo bur ré nai Nowak jam nyim wé re. Kapre Nowak yo me suk gato bere Yefun ben ne su an gro nde tó, Nowak onyar kem mo Yefun Allah. Nowak jammo suk gato Yefun ki ne, ete Nowak tem kapal sye. Ri ma an si an bi rus-i it mo kapal mit kadit syur syé. Sane Yefun Allah syo sukye nai nje mo bur ré su syur syé. Syur syé gu nje kwop or, sarewo Nowak si bi rus-i kem ndo kadit syur ne. Nowak onyar kem mo suk gato Yefun ki ne, anato Yefun Allah nutbot do, Nowak sa, an tep wa Yefun nai an sok mo Yefun bi rus-i sor.
58011008	Yenggras Abraham onyar kem mo Yefun Allah, sane anato Yefun Allah do kendo Abraham ete syogat Abraham mu mo bur yi sa, Abraham mu sor, an jam nde pe gato an mu mone, wo an mu sor. Abraham mu mo bur yi gato Yefun tom su do, bere Yefun syo bur det mone nai Abraham re.
58011009	Abraham onyar kem mo Yefun, sane an mu kem mo bur gato Yefun tom su an do, bere Yefun syo bur det ne nai an mone tó. An kem mone tepsu yemabe mo ye yi bi bur-i. Mo bur ne, Abraham nggo nu kemah wa an kem mó. Sane dom Isak si Yakub nggo nu kemah wa an we kem mó. Mone Yefun Allah tom su an we tepsu an we bi ai ne dom, sare do, bere Yefun syo bur det mone nai an we re.
58011010	Abraham kem mo bur det ne sa, an onyar kem mo Yefun, we an es ndek wa kota gato Yefun Allah dakai fro ete nggo ne bor et. Kota ne bere bi pondasi nggi, ete kem to kapyo mato kapyo sor.
58011011	Kapre Abraham ka yenggras rok si Sara nukwerit pe re, Abraham onyar kem mo suk gato Yefun Allah ki nai an ne, an yo nutbot an kaim nde, wo Abraham bi sukjimnut dik do, bere Yefun Allah benbot suk gato Yefun tom ne, sane anato kom mo rut sa, Sara ku pa wa Abraham it.
58011012	Abraham yo ku pa nde tó, Abraham ka yenggras rok it, an yo nggi o nde, sarewo ri ma an bi wis-i ne mwa yé, ye yo nggiwa ne Abraham bi pa-i mwa ne sino or nde. Abraham bi wis-i mwa yé, tepsu bí mo gu re. Sane dom, an bi pa-i mwa wai o re, tepsu yen mo sem de.
58011013	Yenggras bok gato men krombot more onyar kem mo suk gato Yefun ki sane sor, án yo ku tepsu Yefun tom ne nde tó, án kwop kadit re, wo án dakai jam do, ri ma, suk mwa ne bere bor mone tó. Yenggras bok ne yo me suk mwa ne sino su án gro nde, wo án bi sukjimnut sor ete kom mone re. Án ki subot bur ré do, bur ré yo tepsu án bi nat-i nde, án tepsu yemabe gato muya-muma, án tepsu yedamok gato bergan sor ete mu kadit bur ré re.
58011014	Ye gato ki bi sukdu-i sane, men jam rer do, án mit iwa meret bur yi yo o gato tepsu wa án kem mó, ete bere án kendo bur ne do, án dakai bi bur-i.
58011015	Yenggras bok ne yo nutbot án bi bur det gato án ma kadit ne nde re, we án da bi os bok yo wa án satu mu me bur det gane ware, án misyar re.
58011016	Sarewo án bi sukjimnut kem mo bur gato ndo wai o re, án bi sukjimnut kem mo bur mo gu nim ne sor. Yefun fro kota dik yo wa án kem mone mó re. Sane anato yenggras bok ne kendo Yefun Allah tepsu án bi yenggras gato jom án, Yefun Allah yo damen wa nde.
58011017	Abraham onyar kem mo Yefun Allah, sane anato Abraham fro nggwa wa an gu an bi gan Isak, ete an gre wa som Yefun Allah su. Sugane Yefun Allah iwa me suk gato bere Abraham ben ne. Yefun Allah watbot sare do, "Bere Abraham jambot suk gato Ji syogat an ben ne, bado, nde, e?" anato Yefun syogat Abraham gwat an bi gan Isak mu gu, ete gre wa som Yefun Allah su. Abraham anato ye gato Yefun Allah tom su do, bere Abraham bi wis-i ne mwa yé. Abraham da jam suk gato Yefun Allah tom ne, sarewo Abraham fro nggwa wa gu an bi gan ge dik ne sor ete gre wa som Yefun su.
58011018	Yefun Allah ki nai Abraham mó re, sare do, "Kadit Isak ré bere nan ku nan bi wis-i ne mwa sagato Ji tom su nan ne."
58011019	Sane Abraham bi sukjimnut dik do, Yefun Allah sa, nggiwa sun an bi gan Isak satu kadit sukkwop o re. Sane Abraham yo nyuwa gwat pa ne gu kwop wa som Yefun su nde. Kom mo rut sa, kapre Abraham yo gu pa kwop nde re, ben sato Yefun Allah sun pa ne ete top satu nai Abraham tepsu Abraham bi sukjimnut ne o re.
58011020	Isak onyar kem mo Yefun Allah, sane anato Isak ki sukdu su Yefun Allah subot Yakub si Esau subere Yefun ben sukndo su an we, bere kam sari ne ma an we ku suk gato ndo kadit Yefun.
58011021	Yakub onyar kem mo Yefun Allah, sane anato Yakub yo kwop nde tó, Yakub ki sukdu su Yefun Allah subot an bi dat we, gato Yusuf bi pa we ne, subere Yefun ben sukndo su pa we ne, bere pa we ne ku suk gato ndo kadit Yefun su kam sari ne ma. Orete Yakub jom bi kwepu ós an ti saresa, an som Yefun mone.
58011022	Yusuf onyar kem mo Yefun Allah, sane anato karowa Yusuf kwop rok, an ki sukdu subot kam sari ne ma do, bere ye Israel mu kadit bur Mesir. Orete an ki sukdu kwa dik yo o sare do, an tom su nje mone do, su kam sari ne ma, ye Israel do mu kadit bur Mesir it yo, ye Israel ne gwat an dini mukri ne mu kadit pe ne dom et.
58011023	Musa bi yenggras onyar kem mo Yefun Allah, sane anato Musa bi im kem su Musa sa, Musa bi yenggras gurik Musa kadit ye Mesir ne sor kom mo aina gri. Musa bi yenggras me do pa kaim ne ndo, ete an we yo nyuwa ben suk wai mo yeraja mo bur Mesir bi sukdu-i nde. An we onyar kem mo Yefun Allah, sane an we yo jambot yeraja bi sukdu-i nde.
58011024	Musa onyar kem mo Yefun Allah, sane anato Musa sye tepsu yenggras sa, an bariwa ye kendo an do, yeraja Mesir bi mam bi pa mo an.
58011025	Musa iwa ku sukye sisu Yefun Allah bi rus-i kadit an simo os ibit gato ye Mesir ben nai yewis ye Israel ne nde.
58011026	Musa nut do, ye kabor an gum mo sukndo gato an ben anato ndo wai kadit an ku suk mwa mo bur Mesir ne sino, we an bi sukjimnut kas ko kom mo os ndo gato kam sari ne ma bere Kristus kak ne. An bi sukjimnut kas ko kom mo sukndo gato bere an ku mo Yefun bi nat-i.
58011027	Musa onyar kem mo suk gato Yefun Allah ki ne, sane anato an mu kadit bur Mesir. Musa da jam yeraja bere maskwa an mone, sarewo an yo nyuwa nde, an onyar kem mo Yefun Allah, sane an mu kadit sor. Musa werwa an mu sor, we kapre men yetu yo me Yefun Allah su men gro mo nde, Musa ben sato me Yefun Allah, anato an werwa an mu kadit bur Mesir re.
58011028	Musa onyar kem mo Yefun Allah, sane anato Musa fro sukdu su nje wa konwa Kam Sye Waiket. Musa syogat ye Israel dar domba dé mo ye Israel bi nusyo de si nusyo napnim subere malaikat gato ma wa gu yé mwa ne sino bi pa doketke ne, yo gu pa mo nu ne nde, wo malaikat ne wai ket sor.
58011029	Ye Israel onyar kem mo Yefun Allah, sane anato án sino nggiwa mubot sem gato gum do, 'Sem Er' ne miten tok mo deta ne tepsu ye mubot bur ka sá. Sarewo ye Mesir gato syun bot ye Israel waii mubot sem miten ne sa, sem nap sye ma ndom wairi wa án sane sor, án sino rap or re.
58011030	Ye Israel onyar kem mo suk gato Yefun Allah ki ne, sane anato án mu ndin wairi wa kota Yerikho sor kom mo kam mufit rek, ete kota ne bi ros gato kem krat wairi wa kota ne dakai krut o re.
58011031	Rahab, nggon gato ben siri mwa, mom onyar brek kem mo Yefun Allah, sane anato mom kendo ye Israel bok yo gato ndarwa kota Yerikho ne ma kem mo mom bi nu-i. Mom ben sukndo su yé bok ne, sane anato ye Israel do ma gu nje gato bariwa jammo Yefun Allah mo kota ne sa, ye yo gu nggon ne nde re.
58011032	Ji ki subot suk sato suma o ne? Ji ki sukdu subot yetu ge bok yo o gato onyar kem mo Yefun Allah sarewo bere sukdu ne syu yé re. Ji iwa ji ki sukdu subot nje sato Gideon e, Barak e, Simson e, Yefta e, Daud e, Samuel si yenabi bok neya, bere sukdu ne syu ndo nde.
58011033	Yé bok ne onyar kem mo Yefun Allah, sane anato yé bok ne nggiwa nai yeraja bok yo bi bur det kadit yeraja ne re. Yé bok ne onyar kem mo Yefun Allah, sane anato án syo sukye nai ye gato ben sukibit ne sor, án ku suk gato Yefun Allah tom su án ne. Yé bok ne onyar kem mo Yefun Allah, sane anato Yefun Allah ben án nggiwa án ben suk sato ré: án nggiwa jom suge sye gato gum do singa ne syokwet krat.
58011034	Án nggiwa te bot gato ru nggi ne wé. Ye yo ku os wa gu án su nyom gato ot de we ne nde, wo án titi fro kadit re. Án kaim rere, sarewo bergan án kaim nggi o re. Yé mwa gu yu yo, án sa nggi wai, án sa nggi wai kadit yewis yi neya bi yeko-i ne o re.
58011035	Nggon ge bok yo onyar kem mo Yefun Allah, sane anato Yefun Allah sun nggon ge bok ne bi nje-i gato kwop ne kadit sukkwop o re. Yé bok yo o gato onyar kem mo Yefun, ye ben sukye nai ndo nde, wo yé bok ne bariwa ye sombok án wé, wo án iwa án kwop mone sor, subere Yefun Allah sun án satu, ete bere án kem ndo wai mone o re.
58011036	Ye deyo o, ye kabor ete ye kwam. Deyo o, ye rai su rantai ete ye sok mo sel.
58011037	Deyo o, ye am su jok sor kwop, deyo o ye kum su gergaji mo mit toko o re, deyo o ye syek su nyom gato ot de we sor kwop. Deyo o muya-muma ete it san kadit domba si kambing da sor re. Án yo ku suk nde, án ku sukye, ye ben sukibit nai án ket kwayo-kwayo ndo nde.
58011038	Bur ré yo tep wa án kem mó o nde. Án muya-muma mo pe gato kwe yo kom mo nde sor. Án muya-muma mo banbo bok yo, án sem mo jokwak si bur wak mone re.
58011039	Án yé bok ne sino gato men krombot ne sa, án onyar kem mo Yefun Allah ete Yefun Allah bes án gum kok mo suk gato án ben ne, sarewo án yo ku suk mwa gato Yefun Allah tom su án nde tó.
58011040	Án yo ku nde tó, we Yefun Allah fro os gato ndo wai wa men si án sino. Yefun Allah fro os subere án si men sino si Yefun kem ndo sino tepsu dik mo pe gato Yefun Allah fro ne.
58012001	Sane yo, men jam sukdu mwa yé subot yé gato onyar kem mo Yefun Allah ne. Yé gato onyar kem mo Yefun Allah kam nyim ne, yé mwa ne ben sato án wairi wa men, án sokwa suk gato men ben wa Yefun Allah. Sane it yo, men bare suk gato kwawa men ben Yefun Allah bi suk-i wé kadit men et. Men am sukibit gato ut mo men wé kadit men et. Sane suk mwa gato Yefun Allah fro wa men ben ne, men ben sisu men mit dik si men onyar dik et, tepsu ye kas bitanding yu mo perlombaan, ye wergat ye nggwa sisu ye mit dik si ye onyar dik subere ye kas nggi mone sor kom mo pe gato or mó.
58012002	Men ben men bi suk-i yo, men bi sukjimnut kas ri mu kem pe mo Yefun Yesus et, we Yefun Yesus anato kak os wa men onyar kem mo Yefun Allah. Yefun Yesus anato ós men onyar kem pe mo Yefun sane sane sor kom mo pe gato or mó. Yefun Yesus ku sukye mo kwesukwin, sarewo Yefun Yesus simo sor, An yo damen wa kwop mo kwesukwin ne nde. An misyar, we An kok mo kwesukwin sa, An nutbot sukye gato An ku mone nde, wo An nutbot do, kam sari ne ma, bere An mit at ndo nde mo os gato An kak wa men yetu ne o re. Su ré An kem tak Yefun Allah de syim ge, mone An si Yefun jom suk mwa ne sino.
58012003	Men nutbot sukye gato Yefun Yesus ku ne sisu ndo et. Yé bok neya gato ben bi suk-i ibit ben sukye nai Yefun Yesus ndo nde. Sane, ye do ben sukye nai men it yo, men nutbot sukye ne teker eta sor men kaim rere su nde, men kwabom dek bot sukye ne dom nde, wo men simo sor sukye ne or wé kadit men sagato Kristus ben ne.
58012004	Ye da ben sukibit nai nin, ye duwer nin ket kwayo-kwayo mó re, wo nin yo werwa nin ti nggi sor ye gu nin dé sye sor nin kwop mone nde tó.
58012005	Sane dom nin mbrinket sukduno gato Yefun Allah ki subot sukye gato nin ku ne nde. Yefun Allah ki sukdu nai nin si men sino, ye gato tepsu An bi pá-i sare do, "Pa o, Yefun Allah gato gesyos do duno nin mo sukibit gato nin ben ne it yo, nin nutbot sisu ndo et. Yefun do ndantom nin mo sukibit gato nin ben ne it yo, nin nutbot sor nin kaim rere su nde,
58012006	we sare, ye gato Yefun bi sukjimnut sye kas subot ne, bere Yefun duno an mo sukibit gato an ben ne, sane dom, ye gato Yefun nai tepsu Yefun bi pa, bere Yefun kwam mo sukibit gato pa ben ne."
58012007	Sane men fro men nggwa wa men ku sukye tepsu sukduno kadit Yefun Allah et. Men nut do, Yefun Allah tepsu men bi yenggras anato An ben sato kwam men, we sare, yenggras bere kwam an bi pa mo sukibit gato pa ben ne, fe!
58012008	Yenggras mwa ne sino kwam bi pá-i gato ben sukibit, sane Yefun Allah yo kwam men tepsu An dakai bi pá-i nde yo, men gare yo tepsu An bi pá gato sangge nde, wo men tepsu yenggras yi bi pá-i kone.
58012009	Men bi ai gato pe men mo bur ré mó re. Men bi ai ne da kwam men mo sukibit gato men ben ne, ete men bes men bi ai gum kok mone tó. Sane it yo, men bi Ai-i gato mo gu nim ne do kwam men yo, men waii bes An gum kok wai kadit men bi ai-i mo bur ré o et. Men jammo men bi Ai-i mo gu ne subere men kem ndo.
58012010	Men bi ai-i mo bur ré duno men, bergan sor ete yenggras ne duno men tepsu os gato an dakai nut do ndo. Sarewo Yefun Allah duno men tepsu os gato ndo wa men, subere men ben men bi suk-i ndo petok sor, tepsu Yefun Allah ben ne, kwa gato ibit yo mo nde.
58012011	Men bi yenggras duno men, ete kwam men yo, sugane men nut do, yenggras kwam men yo tepsu men mit nde, men kaim yó ete men bi sukjimnut waiyu ndo nde. Sane dom, Yefun Allah syo sukye nai men mo sukibit gato men ben ne yo, men yo iwa nde. Sarewo kom mo rut, men jammo sukduno gato yenggras kwam men mone sa, sukduno ne kak os ndo wa men, anato men ben men bi suk-i ndo tepsu Yefun Allah mit, men kem ndo, men kwabom dek bot suk yo mo nde.
58012012	Yefun Allah kwam men subere ós men muket os gato ndo, sane anato nin nutbot sisu ndo et. Nin ti nggi et. Nin nokwa sukye gato nin ku ne nde.
58012013	Nin werwa nin ben nin bi suk-i ri-roi et, subere nin kak sukibit gato ut mo nin ne wé et. Sukibit ut mo nin yo, nin tepsu ye gato gwes út. Sane nin werwa nin gwes út krat tok o nde, wo nin ge kadit et.
58012014	Sane dom nin werwa nin si yé mwa ne sino kem ndo su yu sor. Nin werwa nin ben nin bi suk-i ndo petok sor, nin ben suk yo gato ibit mo nde. Nin yo werwa ben nin bi suk-i ndo petok sane nde yo, bere nin yo ku Yefun nde.
58012015	Nin mewa yu sawe nin deyo mu brek dari tak Yefun Allah gato ben bi suk-i ne ndo wai su men dakai yi. Nin mewa yu sawe nin deyo gwat os ibit wa nin. Tepsu sukjan gato bi ri mó, ete ri ne waii tok sukjan yi mwa neya, bere te re, nin mewa yu kadit ye gato gwat os ibit gane ma, sawe os ne ben sukye wa nin sino, ete kom mo rut ben nin ibit o re.
58012016	Nin mewa yu subere nin ge dik yo ben siri su nggon daret nde. Nin mewa yu subere nin deyo misyar Yefun bi suk-i sato Esau ben ne nde. Esau yo nutbot Yefun Allah nde anato Esau so sugit mbem dik su an bi sukrok gato bere an ku tepsu pa ketke ne.
58012017	Men jam do, ri ma, Esau mitwa nai an bi sukrok kadit an bi ai, sarewo an bi ai bari re. Kapre Esau wergat su an gro rom, an wo gat an bi ai, subere an bi ai yo nutbot suk gato an ben nyim ne o nde, an bi ai bari re, sane an yo ku os o nde.
58012018	Nin karowa Yefun Allah sa, nin yo ku sukye tepsu kam nyim yewis Israel ku ne nde. Ye Israel ne kom mo banbo Sinai sa, án me banbo ne su án gro, án me bot ru mone, nogi gwa án ndo nde, nowarek, nofuf kas, ndendu yut mone re.
58012019	Mone án jam trompet ba sye, án jam ye yo ba sye wai o re. Ye Israel jam suk gato ba sye ne sa, án bariwa suk ne ba o, án wergat Yefun Allah subere suk ne ba gat án o nde,
58012020	we án bariwa jam sukduno gato ba gat án, án yo nggi o nde it. Án bariwa, we ye ba gat án sare do, "Yetu si bi suksi ge yo do ma yakos banbo ré it yo, yé am su jok sor kwop et."
58012021	Suk bok ne sino gato ye Israel me ne, ben án nyu ndo nde, anato Musa ki do, "Ji nyu ji kaim kro ndo nde go!"
58012022	Nin yo ku sukye tepsu ye Israel ku ne nde, wo ben sato nin mu kom mo banbo Sion it, nin mu kom mo Yefun Allah gato gesyos ne bi kota re. Kota ne anato tepsu Yerusalem be gato Yefun fro mo gu nim. Mone malaikat mwa yé ndo nde sum, malaikat mwa ne wi, malaikat ambre mo sukndo gato Yefun Allah ben ne. Ben sato nin mu kom mo pe gato malaikat mwa kem mone re.
58012023	Ben sato nin mu kom mone, nin si yé mwa gato onyar kem mo Yefun Yesus sum sino, nin si yé mwa ne sino mit at wa. Yefun Allah nai yé mwa ne tepsu An bi pá doketke. Pa doketke ne ku an bi Ai bi sukrok si suk mwa ne sino. Sane Yefun Allah nai nin si yé mwa ne sok mo An bi rus-i. Yefun krom án gum mo gu re. Mone nin ku Yefun Allah gato ndobot men yetu sino. Mone nin ku yé mwa gato ben bi suk-i ri-roi tepsu Yefun mit ne dom. Yé mwa ne kwop suga nyim, orete Yefun Allah ben án ndo wai o re, kwa dik yo gato gwet yo mo nde.
58012024	Mone nin ku Yefun Yesus gato dé sye wa kak os be tepsu yegweswai wa men yetu. Yefun Yesus dé-i ne sa, ben sato ye dar mo nin mo sukibit gato nin ben ne subere tot sukibit ne or wé kadit nin re. Yefun Yesus dé-i gato sye wa kak os gato be ne sa, bi sukdu-i gato Yefun Allah tom su men ndo wai kadit sukdu subot Habel dé-i ne o re. Sane nin yo ku sukye tepsu ye Israel nde, wo ben sato nin ku suk mwa gato ndo mo gu ne it.
58012025	Sane yo, men mewa men nggwa subere men yo bariwa jammo sukdu gato Yefun Allah ki ne nde. Yé gato bariwa jammo Yefun Allah bi sukdu gato ye ki mo banbo Sinai ne sa, yé ne yo ku os wa titi kadit sukye gato Yefun Allah fro ne nde. Sane dom, men ré do bariwa jammo sukdu gato Yefun gato gum kok mo gu ki ne ma it yo, bere sa u ne? Bere men yo ku os nde go!
58012026	Tomgato Yefun Allah ki sukdu mo banbo Sinai sa, sukdu ne ben bur ré rek ram sor re. Sarewo su ré, An tom do, "Wam dik yo o, bere Ji ki sukdu yo, bere sukdu ne ben bur ré rek ram sor nde, wo gu nim ne ram dom et."
58012027	Yefun Allah ki mone do, "wam dik yo o," sane men jam do, suk mwa mo bur ré si gu nim ne sino gato Yefun ut ré bere ram kom mo iwedewe. Suk mwa mo bur ré gato yo kem krat nde yo, bere Yefun nai wé re, subere suk mwa gato kem krat sor ete kem.
58012028	Sane, men ki ndo mo Yefun Allah et, we An nai men gum sok mo nat gato An jom, gato kem krat ne it. Sane men ki ndo mo Yefun Allah, men som An et. Men bes An gum kok, men jammo An, sagato An dakai iwa men ben ne sor,
58012029	we men yo jammo An nde yo, bere Yefun Allah gato jom men ne anato tepsu bot sye gato git men.
58013001	Men ben sukndo su yu petok sor tepsu men yedik et.
58013002	Men me yemabe gato men jam nde yo, men kendo ye ne ma si men git sugit sino mo men bi nu-i et, men bariwa ye ne nde, we yé bok yo da kendo yemabe ma si án git sane mó re, wo yemabe ge yo, yetu nde, wo yemabe ge bok ne malaikat, sane ye ne da si malaikat git sino, sarewo án jam nde re.
58013003	Men napawa yé gato mo sel mit, men bi sukjimnut kas subot án. Men bi sukjimnut subot yé ne do, ben sato men si án kem mo sel mit ne sino, sane men kwabom dek bot án ndo nde. Sane dom, men nutbot yé gato ye ben sukibit nai ket kwayo-kwayo. Men nutbot yé ne do, ben sato men si yé ne ku sukye sino, sane men kwabom dek bot án ndo nde.
58013004	Yetu ge we kra yu it yo, suk ne ndo wai, sane men sino mewa sukra sisu ndo sor. Yebris si bi nggon bi nggwa nai yu sor re. Yebris si bi nggon ne bi nggwa nai ye yi yo dom nde, we ye ben suk siri sane it yo, bere Yefun Allah syo sukye nai ye ne. Sane dom, bere Yefun Allah syo sukye nai yé mwa ne sino gato ben siri.
58013005	Men gro sye wa sugum nde, sawe bere men gum kwerut wa sugum or re. Suk sane yo ós men nde, wo sa ndo sa, suk gato men ku ne, men nut do, tep mone it, we Yefun Allah dakai sisu men petok sor, tepsu An ki do, "Ji yo misyar nin nde, Ji yo mu kadit nin nde."
58013006	Sane men mit kem pe mo sukdu sare do, "Yefun Allah gato gesyos ne anato sisu ji, sane ji yo nyuwa suk daret nde. Yetu nggiwa ben sukye teker sato suma nai ji ne? Ji yo nyu nde."
58013007	Men napawa men bi yekwesu bok yo gato ki Yefun Allah bi sukdu nai men jam. Suk gato men bi yekwesu ben mo bur ré sor kom mo kam gato án kwop su ne, men nutbot sisu ndo et. Men nutbot suk mwa gato án ben ne, án tepsu ye gato onyar kem mo Yefun. Án nut do, suk gato Yefun Allah ki ne sangge anato án jammo Yefun Allah. Sane men waii benbot suk gato án ben ne dom et.
58013008	Kadit kam nyim, su ré, sor kom mo kapyo mato kapyo, Yesus Kristus ben An bi suk-i ne tepsu yu sor, An ben An bi suk-i tara mo nde.
58013009	Sane men jammo sukdu daret gato tara kadit Yefun Yesus bi sukdu-i ne nde, sawe sukdu ne gwat men mu mo os siri kadit Yefun bi os-i. Sa ndo sa, men nutbot sukndo gato Yefun Allah ben su men dakai yi sor. Sane bere men bi sukjimnut nggi, wo sukduno daret subot sugit e neya bere yo ós men nde. Ye gato simo sukdu ne yo kom mo pe yo dom nde.
58013010	Yesu gato ben suk mo Yefun Allah bi nu suga nyim tuya, án simo sukduno subot sugit mone anato an yo git nde. Sane dom ye gato simo os nyim ne bi sukduno-i bere yo ku os wa an sok mo Yefun Allah bi rus-i tepsu os be gato Yesus Kristus kak wa men ne nde.
58013011	Tahun dik, wam dik yekwesu gato gum kok wai mo Yefun Allah bi nu gwat suge dé mu sok mo gumwak fo mo Yefun Allah bi nu mit wa tot sukibit gato ye Israel ben ne, sarewo suge kaim ne ye gre ko mo nden kadit pe gato yé mwa kem mone.
58013012	Sane anato Yefun Yesus dom kwop mo kota de nden, wo An dakai dé ne, ben sato An gwat sok mo gumwak fo mo Yefun Allah bi nu mo gu nim ne. Mone Kristus dé sye wa tot sukibit gato men yetu ben ne or wé kadit men, subere men tep wa sok mo Yefun Allah bi rus-i re.
58013013	Sane it yo, men mu kadit os nyim ete men ut mo os be gato Kristus kak ne et. Men ut mo An yo, men si An sino ku sukye ket kwayo-kwayo mone.
58013014	Men si An sino, we mo bur ré men yo ku kota gato men kem gesyos to kapyo mato kapyo yo mo nde, wo men sisu An sa, tepsu men werwa men mu kom mo kota gato gesyos ne, men eswa kota ne bor tó.
58013015	Yefun Yesus kak os wa men sane it yo, men un Yefun Allah mone petok sor. Tepsu suga nyim ne, ye gwat suge ma wa som Yefun Allah su ne, su ré men bes Yefun Allah gum kok, men un Yefun gum su sukdu gato men ki nai An ne sor. Sane su ré men yo gwat suge ma wa men som Yefun Allah su o nde, wo men ki sukdu gato ndo wa som An su ne sor.
58013016	Men werwa men ben sukndo su yu et, men mbrinket nde. Men ós yu mo suk gato men ben ne et, men mbrinket nde. Men ben sukndo su yu, men ós yu anato tepsu men gwat suksom wa men som Yefun Allah su it anane, bere Yefun Allah iwa re.
58013017	Men jammo men bi yekwesu mo nu ari et. Yefun bes yekwesu mone, sane suk gato án ki ne men benbot sor. Yekwesu mewa men ete bere Yefun Allah ndo án subot suk gato án ben su men ne, sane men jammo án bi sukdu-i et. Men jammo án bi sukdu-i yo, bere án ben suk su án mit at wa. Wo men yo jammo án bi sukdu-i ne nde yo, bere án nutbot ndo nde. Men bariwa án bi sukdu-i ne yo, yo ós men dom nde.
58013018	Nin ki suk su Yefun wa men yé gato krom surat ré petok sor. Men dakai bi sukjimnut mo men mit ne sa, ndo sor, kwa gato ibit mo nde, we mo suk mwa gato men ben ne, men iwa men ben men bi suk-i ne ri-roi sor.
58013019	Ji dakai ndek mo nin do, nin ki suk su Yefun nggi wai o wa ji, subere yo nam nde ge, Yefun Allah kak os yo wa ji satu ba ku nin mone kekro et.
58013020	Yefun Yesus kwop, An dé sye anato An kak os be gato gesyos, os be ne kem su men kadit kam ne sor to kapyo mato kapyo. Sane Yefun Allah sun men bi Yekwesu Yesus Kristus satu kadit sukkwop, ete An bes Yesus Kristus gum kok wai wa mewa men yé gato sibot os be ne. Kristus mewa men tepsu yetu mewa bi suksi sato domba ne sisu ndo.
58013021	Yefun Allah ós men kem ndo ete fro men su sukndo mwa gato men mitmo ne subere men nggiwa ben suk tepsu An mit. Yesus Kristus kak os wa men it, sane Yefun Allah ete ben suk mo men mit tepsu pe gato An imo ne. Men bes Kristus gum kok sane sor to kapyo mato kapyo. Sangge.
58013022	Ji bi surat ré, ji yo krom syu teker nde, sane ji kiwa nin nutbot ji bi sukduno mwa ré sisu ndo et.
58013023	Su ré, ji iwa nin jam do, men bi nji gato gum do Timotius, ye syesyar an kadit sel it. An do ma ku ji more it yo, bere ji si an, men ka we ba ku nin mone.
58013024	Nin ku nin bi yekwesu si Yefun Allah bi rus-i gato kem mone sino yo, nin ki do, men ki ndo mo án sino. Yefun bi rus-i gato kem mo bur Italia ki ndo mo nin dom.
58013025	Yefun ete mewa nin sino mone sor.
59001001	Ji gato gum do Yakobus, ji ben suk wa Yefun Allah si men bi Yekwesu Yesus Kristus. Ji anato krom surat ré wa nin yé gato sok mo Yefun Allah bi rus-i mo bur ré or sino. Ndo mo nin sino.
59001002	Ji bi nji, ji bi nyanggon, kapre men ku sukye ket kwayo-kwayo, men nut mo men mit do, suk ne ndo wa men sor,
59001003	we men jam do, yé ben sukye nai men mo gato men onyar kem mo Yefun Yesus sa, men yo misyar Yefun mone nde, wo men nggiwa men jom An bi sukdu ne krat petok sor, men ó mó it.
59001004	Men mewa men nggwa mo sukye mwa gato men ku ne, subere men nggiwa men jom Yefun bi sukdu ne krat mo sukye mwa ne sino sor, kwa gato gwet yo mo nde, bere men yo ye mo suk yo o nde.
59001005	Nin yé gato jam suk yo ri nde tó, nin ndek mo Yefun Allah subere An kak nin bi sukjimnut et. Sane bere Yefun kak nin bi sukjimnut re. Yefun Allah yo nutbot sukibit gato men ben ne nde, wo An iwa An dakai ben sukndo su men sor, subere men jam suk.
59001006	Wo ye to ndekwa Yefun kak an bi sukjimnut it yo, an ndek sisu an mit dik si an onyar dik et. An ndek su sukjimnut mwa nde, we ye to ndek su sukjimnut mwa ne tepsu sem nap gato nobu ti mó, ete kas muya-muma, an yo kom mo pe yo nde, wo an waiyu mone sor.
59001007	-
59001008	Ye gato bi sukjimnut mwa mo suk gato an ndek mo Yefun ne, an bi sukjimnut mo suk dik yo pe mo nde. An ben an bi suk-i kas muya-muma daret sor. Sane an nut do, Yefun iwa syo suk yo nai an yo, bere siri re. Bere an yo ku suk kadit Yefun Allah nde.
59001009	Ye gato onyar kem mo Kristus, gato gum wok mo bur re, Yefun Allah bes an gum kok mo Yefun Allah bi de-i, sane an mit at wa et. Kapre an yewa suk, an mit at wa sor.
59001010	Sane dom ye gato onyar kem mo Kristus, dogato ku suk mwa yo, Yefun Allah yo bes an gum kok teker sato yetu bes nde yo, an mit at wa sor, we kom mo rut sa, ye gato ku suk mwa ne, bere kwop wé kadit bur ré tepsu es ú gu ete mbok ges or wé kadit es ne.
59001011	Kam it, ete kam gat yó, kam gat es u ne mbrai ete i-u ne ges re. Sane dom, ye gato ku suk mwa, an werwa sum suk mwa wa an dakai mo bur ré saresa, an dakai kwop su mit wé kadit bur ré re.
59001012	Ye to ku sukye, ete an yo misyar Yefun Allah nde, wo an jom Yefun Allah bi sukdu-i ne krat sor, bere an mit at wa, we án jam do, sukye ne or kadit an yo, bere Yefun Allah syo suk gato ndo nai an mone, bere Yefun ós an kem ndo tepsu Yefun Allah tom su ye gato bi sukjimnut sye kas subot Yefun Allah ne.
59001013	Suk yo do ma tik men mit wa ben men ges mo os ibit it yo, men ki do, "Yefun Allah anato ben suk ne ma tik men mit," sane bere siri re, we Yefun Allah yo meret os wa tik yetu mit wa men ges mo os ibit yo mo nde. Sane dom, suk yo ku os wa ma tik Yefun Allah ges mo os ibit dom nde.
59001014	Wo men yetu dakai bi sukjimnut ibit anato tik men mit wa men ges mo os ibit. Sukjimnut ibit ne gwat men mu ges mo os siri re.
59001015	Sukjimnut ibit ne ben men mit iwa ben sukibit, orete men simo. Men simo, orete men ges mo os ibit it anane. Sukibit ne ben kidar men sane sor, men ben sukibit ne gat anato kom mo rut sa, men ges mo bot gesyos re.
59001016	Ji bi nji, ji bi nyanggon gato ji jimnotku, men mewa men nggwa subere ye ben kidar men nde.
59001017	Suk mwa gato men ku kadit Yefun Allah ne ndo sino, suk gato ibit yo mo nde. Yefun Allah syo suk mwa ne nai men. Yefun Allah ne ut suk gato rer mo gu nim ne sato aina e, kam e bí e ne, sarewo Yefun Allah dakai yo win nggwa nde, suk mwa gato An ben kamdik-kamdik An ben tepsu yu sor, An yo gwat ndendu bi os-i nde.
59001018	Yefun Allah dakai iwa ki bi sukdu gato sangge ne ma kak os wa men subere men tepsu An bi pá-i. An kak os wa men subere men kem mo nat gato ndo kok wai kadit suk mwa gato An ut ne sino re.
59001019	Ji bi nji, ji bi nyanggon gato ji jimnotku, nin jammo sukdu gato ji krom ré sisu ndo et. Sukdu gato ye yi ki ne yo, men nutbot kekro et. Wo men ki men bi sukdu-i nde tó, men nutbot pare sisu ndo, orete men ki. Men maskwa kekro nde,
59001020	we, sukmaskwa yo ós men ben sukndo tepsu Yefun Allah mit nde.
59001021	Sane it yo, men bare sukibit mwa gato men ben ne wé. Sukdu gato Yefun Allah grem mo men mit si men onyar ne, men kak men mit wa, ete men jammo sukdu ne et, we sukdu ne kak os wa men subere men kem ndo to kapyo mato kapyo.
59001022	Men syaretwa Yefun Allah bi sukdu sor nde, wo men benbot dom. Men jam Yefun Allah bi sukdu, ete men yo benbot nde, orete men nut do bere Yefun Allah nai men kadit bot gesyos it yo, men kidar men dakai it anane.
59001023	Ye gato jam Yefun Allah bi sukdu, sarewo yo benbot nde anato tepsu ye gato me an gen mo cermin.
59001024	An sokme an gen mo cermin, orete an mu re. An mbrinket an gen gado an me ne. Ye ne me an gen, wo an yo ben suk yo subot suk gato an me ne nde.
59001025	Sarewo ye gato watbot Yefun Allah bi sukdu ne petok sor, ete an yo mbrinket nde, wo an benbot it yo, bere Yefun ben sukndo su an mo suk gato an ben ne sor. Yefun bi sukdu ne ndo wai o re, kwa gato gwet mo nde. Sukdu ne nggiwa sombok men wé kadit sukibit mwa gato jom men ne. Sane men werwa men benbot sukdu ne yo, bere Yefun ben sukndo su men mone re.
59001026	Ye to nut do, an sa, benbot Yefun Allah bi sukdu mwa ne sino, sarewo an yo mewa an syokwet nde, wo an ki an bi sukdu-i ibit it yo, tepsu an kidar an dakai it anane. Suk gato an ben wa Yefun Allah ne, yo ós an nde.
59001027	Suk gato an ben wa Yefun, gato men bi Ai, Yefun Allah nut do, ndo wai o re anato suk sato ré, an mewa pa ti si nggonna gato ku sukye. An mewa nggwa kadit sukibit mwa mo bur ré dom. An do ben suk sane it yo, an ben an bi suk-i ndo wai anane, kwa yo gato ibit mo nde.
59002001	Ji bi nji, ji bi nyanggon, nin onyar kem mo men bi Yekwesu Yesus Kristus gato gum kok sye wai o re. Sane nin ben suk su yetu mwa ne sino tepsu yu et, nin bes deyo gum kok wai kadit deyo daret nde, wo nin ben suk su yé mwa ne sino tepsu yu et.
59002002	Ji gwat sukamno wa nin sare do, sato yetu ge dik yo gato ku suk mwa ma si nin sum sino mo nu ari, ete an it cincin emas si san gato ndo ne. Or o yetu ge dik yo o gato yewa suk waii ma si nin sum mone o. Ye ne, an bi san ibit, san ne toko mo an da.
59002003	Orete ye gato it san gato ndo ne, nin ben sukndo wai su ne, ete nin ki nai an do, "Yenggras, nan ma nan kem mo kursi gato ndo ré et." Sarewo nin ki nai ye gato yewa suk do, "Nan ti mo neya sor re," ondeyo nin ki do, "Nan kem mone bur et."
59002004	Nin ben suk ne ndo anane bado? Nde re, nin yo bi sukjimnut ndo kas subot ye we ne tepsu yu nde. Nin me ye we ne, ete nin nai sukjimnut mone do, dik yo sa, nin ben sukndo su, wo dik yo nin misyar sor re. Nin bi sukjimnut ibit anato nin wat ye we ne kadit yu, ete nin ben suk su an we tara kadit yu mone.
59002005	Ji bi nji, ji bi nyanggon gato ji jimnotku, nin jammo suk gato ji krom ré sisu ndo et, Yefun Allah bes ye gato yewa suk mo bur ré subere an bi sukjimnut kem pe mo Yefun nggi wai kadit ye gato bi suk mwa mo bur ré. Sane dom, Yefun nai ye gato yewa suk ne sok mo Yefun Allah bi rus-i tepsu Yefun Allah tom su ye gato bi sukjimnut sye kas subot An ne.
59002006	Sarewo nin ben sukibit su ye gato yewa suk wa suma ne? Yé gato yewa suk ne ben sukibit nai nin yo mo nde, wo yé gato bi suk mwa ne anato ben sukye nai nin, ete yé ne werwa nai nin bi suk kadit nin ne fe! Yé gato bi suk mwa ne anato but nin ete gwat nin mu mo yesukmise subere yepasye ben sukye nai nin dom.
59002007	Yé gato bi suk mwa anato kiket nin bi Ai, Yefun Allah gum gato kok ne. Yé gato bi suk mwa anato kiket Yefun Allah gato nai nin sok mo An bi rus-i. Sane nin ben sukndo su ye gato bi suk mwa ne wai kadit ye gato yewa suk ne wa suma ne?
59002008	Nin iwa nin benbot sukdu gato sangge it yo, nin benbot Yefun Allah bi sukdu gato Yefun Allah kiwa An bi rus-i ben ne, sare do, "Men bi sukjimnut sye kas subot ye yi tepsu men bi sukjimnut sye kas subot men dakai et."
59002009	Sarewo nin me yé bok yo, ete nin bi sukjimnut sye kas subot yé bok ne tara kadit yu mo suk gato nin me mo án ne it yo, nin ben sukibit it anane. Nin ben suk siri kadit Yefun Allah bi sukduno-i anane.
59002010	Ye gato ben bi suk-i siri kadit Yefun Allah bi sukduno kwa dik yo sor re it yo, an gum ibit mone it, bere an ku sukye tepsu ye gato ben bi suk-i siri kadit sukduno mwa ne sino re.
59002011	We Yefun Allah gato ki do, "Nin ben siri daret nde," An ki o do, "Nin gu ye yi kwop nde." Sane kapre nin yo ben siri su nggon nde, wo nin gu yetu ge dik yo kwop it yo, nin gum ibit mone it.
59002012	Sane suk gato nin ben e, suk gato nin ki e ne sino yo, nin nutbot sisu ndo et, we kam sari ne ma bere Yefun Allah ndobot nin do, nin benbot An bi sukduno bado, nde e? Yefun Allah bi sukduno-i ne anato nggiwa sombok nin wé kadit sukibit mwa gato jom nin ne re, sane nin ben nin bi suk-i tepsu ye gato bere Yefun ndobot tepsu An bi sukduno-i ne.
59002013	Sane nin nutbot suk mwa gato nin ben sisu ndo et, we tepsu bi kam gato bere Yefun ndobot men yetu mo suk gato men ben ne, men yé gato bariwa ben sukndo su ye yi gato ben sukibit su men ne, bere Yefun waii bariwa ben sukndo su men re. Sarewo men ben sukndo su ye yi anato ndo wai kadit men syo sukye satu nai nje mo sukibit gato yé ne ben ne.
59002014	Ji bi nji, ji bi nyanggon, yetu ge dik yo ki do, "Ji onyar kem mo Yefun re," sarewo an yo benbot suk gato Yefun ki ne nde yo, bere ós an sa u ne? An dakai ki su an syokwet do, an onyar kem mo Yefun sane sor re, bere an gum sok mo Yefun Allah bi rus-i, ete kem ndo to kapyo mato kapyo bado? Mo nde.
59002015	Sato kamdik-kamdik men bi nji, men bi nyanggon deyo yewa san si sugit,
59002016	ete men ki nai án do, "Yefun ete mewa nan sor. Yefun ete ós nan ku san kam wa nan it. Yefun ete syo sugit wa nan git sor." Men ki su men syokwet sane sor re, wo men yo ós an su suk gato an yé mone nde yo, bere sa u ne?
59002017	Sane men ki do, men onyar kem mo Yefun, sarewo men yo ben suk gato Yefun ki ne nde yo, bere yo ós ye yo mo nde. Men syokwet wik sor re, wo suk yo mo nde.
59002018	Sato ye deyo ki do, "Yetu deyo onyar kem mo Yefun Yesus anato an kem gesyos. Sarewo yetu deyo o benbot suk gato Yefun ki ne anato an kem gesyos." Wo ji ki sare do, "Ye gato ki do, an gato onyar kem mo Yefun, sarewo an yo benbot suk gato Yefun ki ne nde, nin kadum ye ga sane nai ji me et. Sane bere ji waii kadum suk gato ji ben tepsu Yefun ki ne, ete mone yé jam do, ji onyar kem mo Yefun it."
59002019	Nin onyar kem mo sukdu do, Yefun Allah ne ka dik sor re, bado? Sangge! Sarewo yerom e, aboksye e, semda e ne sino onyar kem mo sukdu ne dom, ete án sino tetet mone, án nyuwa Yefun Allah ndo nde.
59002020	Nin gare jam suk nde go! Te, ji ben sa u subere nin jammo sukdu ré ne? Ye gato ki do, an onyar kem mo Yefun Allah yi sor re, wo an yo ben suk gato Yefun ki ne nde yo, suk gato an ki ne yo ós an nde. An onyar kem mo Yefun sisu sangge anane nde.
59002021	Men jam sukdu subot men bi amui gato gum do Abraham. An fro an bi gan Isak mo bot kot gato yé gre suge mó wa an som Yefun Allah su. An onyar kem mo Yefun, an benbot suk gato Yefun ki ne anato an fro Isak mone. Sane anato Yefun Allah nut mo Abraham do, an sa, tep wa Yefun nai an gum sok mo Yefun bi rus-i mone.
59002022	Men me mone do, Abraham onyar kem mo Yefun Allah anato an ben suk gato Yefun ki ne. Suk we ne kas sino. Sane men jam kadit suk gato Abraham ben ne, sangge, Abraham onyar kem mo Yefun, kwa yo gwet mo nde.
59002023	Suk gato Abraham ben ne, an ben tepsu Yefun Allah bi sukdu kwa dik yo gato duwe do, "Abraham onyar kem mo sukdu gato Yefun Allah ki nai an, sane anato Yefun Allah nut mo Abraham do, an sa, tep wa sok mo Yefun Allah bi rus-i it." Sane Yefun Allah ki do, An bi yesyim mo Abraham.
59002024	Sane, su ré men jam rer do, Yefun Allah nai nje sok mo An bi rus-i mo gato ye ne onyar kem mo Yefun yi sor nde, wo Yefun me mo suk gato ye ne ben dom et.
59002025	Sane dom, men jam sukdu subot nggon dik yo gato ben siri mwa. Mom gum do Rahab. Mom ós ye Israel ge bok yo gato ma ndarwa kota gato Rahab kem mone. Rahab kendo yé bok ne ma sem mo mom bi nu, orete mom syogat yé bok ne titi ket os yi kadit ye gato ma wa gu yé bok ne. Rahab ben suk ne anato Yefun nut mo Rahab do, mom sa, tep wa Yefun nai mom gum sok mo Yefun bi rus-i mone.
59002026	Yetu gato kaim mó, sarewo an gen mu kadit it yo, an yo mbau o nde, ye ne kwop it anane. Sane dom, men ki do, men onyar kem mo Yefun Allah, sarewo men yo ben suk gato Yefun ki ne nde yo, men tepsu yetu gato kwop, men onyar kem mo Yefun sisu sangge anane nde.
59003001	Ji bi nji, ji bi nyanggon, nin iwa nin ben suk tepsu yeguru nde, we nin jam do, men yé gato tepsu yeguru bere Yefun Allah ndobot an wai kadit ye yi neya.
59003002	Men sino ben sukibit ket kwayo-kwayo mó, wo ye gato mewa an syokwet, ete ki sukdu gato ibit mo nde yo, ye ne ben suk mwa ne ndo sino, an ye gato mewa an nggwa sisu ndo.
59003003	Men nut subot suge gato gum do kuda et. Men do bok sukwokgan mo kuda syokwet, ete men tik su jamtu it yo, bere kuda kaim ne sino brek mu mo pe gato men iwa men mu mone, kuda ne jammo men ne.
59003004	Men nut subot kapal dom et. Kapre kapal ne sye ete nobu krat ti mó ete gwat mu, kapal sye bi kemudi gato wokgan yi ne gwat kapal mu mo pe gato ye gato jowa kemudi ne iwa mu mone.
59003005	Sane dom, men syokwet ne sukwokgan yi mo men kaim, sarewo sukwokgan ne ki bi sukdu-i gato men bes men nggwa kok su ne. Sane dom, men nut subot bot wokgan et. Bot gato git nden sye ne or ma kadit bot wokgan yi.
59003006	Men syokwet dom tepsu bot. Mo men kaim ne, men syokwet anato i-ke mo sukibit gato men ben ne. Tepsu bot wokgan bere git nden sye or, men syokwet dom ben men ibit or re. Men syokwet anato tepsu bot gato ma kadit bot gesyos, sane men syokwet ben suk mwa gato men ben ne ibit.
59003007	Men yetu sa, tan suge wis mwa ne sino. Men tan suge krok gato muket bur sato nok e ne; men tan suge gato ok sato ndam e ne; men tan suge gato rut su on bet sato kwis e ne; men tan suge mo syur si sem sato boge e ne sino mo re.
59003008	Men yetu da tan suge mwa, sarewo yetu gato nggiwa tan an syokwet yo mo nde. Men mewa men syokwet kadit men ki sukibit, bere yé teker wa men. Men syokwet ne bi ri mwa mó sato kwis gato jau men yetu ete men kwop su re.
59003009	Men un men bi Ai, Yefun Allah gato men bi Yekwesu ne su men syokwet, sarewo men dufo mo yetu gato Yefun ut tepsu Yefun dakai ne. Men dufo mo yetu gum ibit su men syokwet ne dom re.
59003010	Kadit men syokwet dik ne men un Yefun si men kabor ye yi sino. Ji bi nji, ji bi nyanggon, men un si kabor nje sino su men syokwet sane nde.
59003011	Syur gato ndo si syur gato ibit yo syesyar kadit syur gro dik nde re.
59003012	Ji bi nji, ji bi nyanggon, kwe mbrus yo syesyar wai bo-i nde. Wai yo syesyar fot bo-i nde re. Sane dom syur gro gato ibit yo syesyar syur gato ndo yo mo nde. Sane men un si men kabor nje sino su men syokwet nde.
59003013	Mo men ré, te je u anato jam suk mwa ne? Je u anato bi sukjimnut ko ne? Ye gato bi sukjimnut ko ete jam suk mwa mó it yo, an ben an bi suk-i ne ndo sor. An nutbot sukndo gato an ben ne sisu ndo, an bes an nggwa kok su nde. Sane bere ye jam do, sangge, an jam suk mwa re.
59003014	Wo ye gato ki do an jam suk mwa, ete an on sa ket ye yi mo suk mwa gato ye ne ku wai kadit an, si an on sa ket ye yo gato gum yepasye, we an iwa an gum yepasye dom et, suk gato an ben ne siri kadit Yefun Allah bi sukduno gato sangge ne, sane an mit at mo suk mwa gato an jam ne nde.
59003015	Suk mwa gato an jam ne yo ma kadit Yefun Allah nde, wo sukjimnut ne ma kadit bur ré bi suk-i, kadit an dakai bi sukjimnut-i, kadit biris bi yekwesu bi sukjimnut-i ne re.
59003016	Ye nutbot ye dakai sor re, ete ye on sa ket ye yi mo suk mwa gato ye yi ku wai kadit an ne yo, bere ye ben sukdaret, bere sukibit mwa ne sino bor mone.
59003017	Sarewo ye gato Yefun Allah kak bi sukjimnut ko wa jam suk mwa ne bere ben bi suk-i sare do, kwa gato sye wai anato an ben an bi suk-i ndo petok sor, kwa gato ibit yo mo nde. Sane dom, an werwa subere an si ye yi kem ndo su yu sino, an ben an bi suk-i njep, an nutbot ye yi bi sukdu-i, an dakai jimnotku ye yi sye wai o re, an ben suk mwa ne ndo sino bor mone, an ben an bi suk-i su yé mwa ne tepsu yu, an ben suk tepsu suk gato an ki ne.
59003018	An ben an bi suk-i tepsu yegweswai gato iwa yetu mwa ne kem ndo su yu. Tepsu ye jan sukjan gro ete bere sugit bor mone, an werwa os yetu kem ndo su yu anato ri ma suk mwa gato ndo bor mone.
59004001	Nin duwer yu ete nin ben sukndi su yu ne te, i-ke mo suk sato suma ne? Suk gato nin dakai mit iwa nin ben ne anato tik nin kadik-kadik mit ne anato nin ben sukndi su yu.
59004002	Ye yi bi suk gato nin gro sye wa nin nai ne, nin yo ku nde, sane nin mitwa nin gu ye ne kwop subere nin ku suk ne. Suk gato nin mit iwa nin ku ne, nin yo ku nde, sane nin duwer yu, ete nin ben sukndi su yu subere nin ku suk ne. Sarewo nin yo ku suk ne nde, we nin yo ndek mo Yefun Allah wa suk ne nde.
59004003	Nin da ndek suk mo Yefun Allah, sarewo nin yo ku suk ne dom nde, we nin ndek suk mo Yefun Allah su nin bi sukjimnut-i gato siri ne. Nin yo ku nde we, nin ndek suk ne subere nin dakai mit at wa mone sor re.
59004004	Nin anato ye gato ben suk siri kadit Yefun Allah mit. Nin mit iwa bur ré bi suk-i, anato nin tepsu ye gato bariket Yefun Allah re, nin jam bado, nde e? Ye to nai sukjimnut do, an mit iwa bur ré bi suk-i anato tepsu yeko wa Yefun Allah it.
59004005	Nin nut do ye krom Yefun bi sukdu daret bado? Sane nde, Yefun Allah bi sukjimnut mó anato ye krom mo Yefun bi sukdu kwa yo sare do, "Men gen gato Yefun Allah bi nai men ne iwa ben suk mwa sisu nggi wai o re."
59004006	Kapre men gen iwa ben suk mwa daret, Yefun Allah dakai jimnotku men anato An ben men nggiwa men brek kadit suk mwa gato men gen iwa ben ne. Tepsu ye krom mo Yefun Allah bi sukdu do, "Yefun Allah bariket ye gato bes nggwa kok, wo An ben An bi suk-i ndo su ye gato ben an nggwa ga tepsu pa wokgan."
59004007	Sane nin jammo Yefun Allah et. Nin mise wa nin syun biris bi yekwesu wé kadit nin. Nin do ben sane it yo, bere biris bi yekwesu nyu ete titi wé kadit nin re.
59004008	Nin karowa Yefun Allah et. Sane bere Yefun Allah waii karowa nin. Nin yé gato ben sukibit, nin mus nin syim mo sukibit, nin ben sukibit o nde. Nin yé gato bi sukjimnut we, nin bi sukjimnut dik mo Yefun Allah sor.
59004009	Sa ndo sa nin nutbot sukibit mwa gato nin ben ne sisu ndo et. Nin wo, nin nderku nin nggwa mo sukibit mwa ne. Nin sa o nde, wo nin wo sor. Nin mit at o nde, wo nin nutbot sukibit mwa gato nin ben ne et.
59004010	Nin ben nin nggwa ga tepsu pa wokgan mo Yefun Allah gwem, sane bere Yefun Allah bes nin gum kok o re.
59004011	Ji bi nji, ji bi nyanggon, men kiket yu nde, we ye gato kiket yu ne, an ki an bi nji mo Kristus bi de-i ne gum ibit it yo, tepsu an kiket Yefun Allah bi sukduno-i it anane. Nin do ki do Yefun Allah bi sukduno-i ne kwa yo ibit it yo, tepsu nin yo benbot sukduno ne nde, wo nin dakai bes nin nggwa kok tepsu yepasye gato kibot sukduno ne anane.
59004012	Sarewo Yefun Allah dakai sor anato ki sukduno gato sangge wa men yetu. Bere An dakai sor anato Yekwesu gato ndobot men mo suk gato men ben ne. Yefun ka dik ne anato nggiwa bare men mo bot gesyos, An nggiwa nai men kadit bot ne, ete ós men kem ndo sor to kapyo mato kapyo. Sane nin yo nggi kom mo pe yo nde, sane nin ki ye yi gum ibit mo suk gato an ben ne nde.
59004013	Nin jammo suk gato ji krom more et, nin yé gato ki do, "Kam ré yo e, ik yo e, men mu mo kota dik yo, orete men kem mone kom mo tahun dik, ete men so suk wa men meret sugum mone."
59004014	Nin ki sane, sarewo nin dakai jam nde, bere kam sari ne ma suma ana bor mo nin ne? Nin anato tepsu bot bu gato ye me, orete bergan sor re, nofuf gwat mu or re.
59004015	Nin ki sane nde, wo nin ki sare do, "Yefun Allah do imo os gato men fro ré it yo, bere men kem mo bur ré, ete men benbot os gato men fro ne."
59004016	Sarewo su ré nin dakai bes nin nggwa kok. Nin fro nin bi os-i mo nin dakai, orete nin mit at mo ye yi gwem subot suk ne. Suk mwa gato nin ben sane, bere siri re.
59004017	Sane ye gato jam suk gato ndo wa an ben, ete an yo benbot nde it yo, an ben sukibit it anane.
59005001	Ji bi nji, ji bi nyanggon, nin yé gato ku suk mwa, nin jammo sukdu gato ji krom ré et. Nin wo, nin nderku nin nggwa, we bere nin ku sukye ndo nde.
59005002	Nin bi suk mwa ne mbu it. Nin bi san kundun git wak or re.
59005003	Nin bi emas si perak, on git it. Bere Yefun syo sukye nai nin mo gato nin sum suk mwa wa nin dakai, nin sum sugum, emas si perak e ne. Karowa bur ré kru re, sarewo nin grem suk mwa ne wa nin dakai anato on git suk ne. Bere Yefun syo sukye tepsu bot git nin kaim dakai or mone.
59005004	Nin yé gato ku suk mwa, nin yo syo sugum nai ye gato ben suk wa nin mo nin bi nggwe ne nde. Nin yo bi án bi kamba nde re. Su ré yé ne saiye ket nin gum mone. Yé mwa ne bi sukdu-i kom mo Yefun Allah gato nggi wai o re, Yefun jam sukdu ne it.
59005005	Nin yé gato ku suk mwa, nin kem mo bur ré si suk mwa ne not re. Nin ben suk su suk mwa ne ket nin í ne sor. Ben sato nin kon nin nggwa su suk mwa ne tepsu ye kon suksi sane sor suksi ne kaim ndo. Su ré nin tepsu suksi gato kaim sye ndo, tep wa ye gu kwop or re.
59005006	Nin yé gato ku suk mwa, nin syo sukye nai ye gato ben sukndo re. Nin gu ye gato ben sukndo kwop wé. Sarewo ye gane yo duwer nin mo suk yo mo nde.
59005007	Sane, ji bi nji, ji bi nyanggon, nin eswa Yefun Yesus satu ma sor. Nin me mo ye gato ben nggwe ne do, an jan an bi sukjan mo nggwe, orete an eswa, an eswa sane sor sukjan gato ndo ne kom, ete kri. An eswa nogi dom, an eswa nogi tepsu aina gato nogi ma su, ete an bi sukjan kom sisu ndo.
59005008	Sane nin dom, nin eswa men bi Yekwesu Yefun Yesus satu ma, Nin misyar Yefun nde, wo nin jom Yefun bi sukdu ne krat sor, we karowa An ma it.
59005009	Ji bi nji, ji bi nyanggon, men kiket yu nde, men ki ye yi gum ibit nde, sawe bere Yefun Yesus waii ki men gum ibit. Karowa men bi Yekwesu Yefun Yesus ma wa ndobot men it anare.
59005010	Ji bi nji, ji bi nyanggon, men nutbot suk gato yenabi ben ne. Án kadum os wa men mo sukye gato án ku ne. Án do ku sukye it yo, án eswa sane sor sukye ne or kadit án, án yo misyar Yefun Allah nde, wo án ki sukdu gato Yefun tarubot án petok sor.
59005011	Nin dakai jam do, ye gato ku sukye, ete an yo misyar Yefun nde, wo an jom Yefun bi sukdu ne krat yo, ye gato ben sane, men nut do, bere Yefun syo suk mwa gato ndo nai an. Men jam sukdu subot Ayub, tomgatu an ben suk sane mó re. Men jam do Ayub eswa sukye gato an ku ne or kadit an, an yo misyar Yefun Allah nde. Kom mo rut sa, Yefun Allah syo suk mwa nai an or re, we Yefun Allah dakai jimnotku men yetu, Yefun ben An bi suk-i ndo su men dakai yi petok sor.
59005012	Ji bi nji, ji bi nyanggon, sukdu ré sye wai kadit sukdu yi neya, sare do, men ki suk it yo, men syo men syim do, bur are, gu ana nim ne si suk yi neya dom nde. Men ki sane nde, wo suk gato men ki ne kwa we sor. Men bi sukjimnut subot suk yo do, sangge it yo, men ki do, "sangge" sor, wo men bi sukjimnut subot suk yo do, siri it yo, men ki do, "siri" sor. Men ki men bi sukdu-i sane subere Yefun Allah yo syo sukye nai men mone nde.
59005013	Nin deyo ku sukye it yo, an ki napyo nai Yefun jam subere Yefun ós an mone et. Nin deyo mit at subot suk yo it yo, an kos an un Yefun sor.
59005014	Nin deyo i it yo, an kendo yekwesu mo nu ari ma ki suk su Yefun wa an. Yekwesu ne es manik mo an, ete ki Yefun Yesus gum mone.
59005015	Yekwesu ne do ki suk su Yefun su an mit dik si an onyar dik mone, ete yekwesu ne kwabom kam mo Yefun do, bere Yefun nggiwa ben suk gato an ndekwa ne yo, bere Yefun ben ye ne ge kadit suki ne, bere ye ne sun or re. Yefun yo maskwa ye ne mo sukibit gato ye ne ben ne o nde, Yefun yo nutbot o nde.
59005016	Sane nin rek sukibit gato nin ben ne nai yu ete nin ki suk su Yefun wa yu subere Yefun ben nin ge kadit suki ne sor. Ye gato ben sukndo tepsu Yefun Allah mit, an do ki suk su Yefun it yo, Yefun Allah bere jam ete benbot suk gato an ndek ne.
59005017	Elia anato yetu tepsu men, sarewo an ki suk su Yefun su an mit dik si an onyar dik, an kiwa Yefun ben nokro. Orge mo bur ne nogi yo mo nde sor kom mo tahun gri nap.
59005018	Orete an ki suk su Yefun Allah ne o, an kiwa Yefun ben nogi, ete nogi satu, ete sugit kom ndo satu o re.
59005019	Ji bi nji, ji bi nyanggon, nin deyo ges mo os ibit kadit Yefun bi os-i it yo, orete yetu ge dik yo ós wa kar an satu ma mo Yefun Allah bi os-i yo,
59005020	nin napawa suk gato ji krom ré et. Ji krom sare do, ye to kar ye gato ges mo os ibit ne brek ma simo Yefun Allah bi os-i satu o it yo, bere ye ne ós ye gato ges mo os ibit ne subere an yo ges mo bot gesyos nde. Sane dom sukibit mwa gato an ben ne, Yefun Allah tot or kadit an re. Ndo mo nin sor, kadit Yakobus
60001001	Ji gato gum do Petrus, gato Yefun Allah syogat mu ben Yesus Kristus bi suk-i win Yesus Kristus mo bur ré tepsu Yesus Kristus bi yerasul, ji anato krom surat ré wa nin. Ji krom sukdu ré wa nin, ji bi nji, ji bi nyanggon, nin yé gato Yefun Allah fro suga nyim wa An nai sok mo An bi rus-i. Ji krom sukdu ré wa nin yé gato kem tepsu yedamok frekbot bur Pontus, bur Galatia, bur Kapadokia, bur Asia si bur Bitinia.
60001002	Yefun Allah ete mewa nin tep yi sor nde, wo wai o re. Sane dom, Yefun Allah ete uttok nin mo suk mwa ne sino petok sor. Men bi Ai, Yefun Allah nai nin gum sok mo An bi rus-i sagato An fro suga nyim tuya wé re. Yefun Allah Gen bok nggwa mo nin anato nin bi nin nggwa mo Yefun Allah wa nin ben Yefun bi suk-i sor. Sane anato nin jammo Yesus Kristus, ete Yesus Kristus dé gato sye ne ben sato ye dar mo nin mo sukibit gato nin ben ne subere tot sukibit ne or wé kadit nin re.
60001003	Men bes Yefun Allah, men bi Yekwesu Yesus Kristus bi Ai ne gum kok et. Yefun Allah dakai jimnotku men sye wai o re, sane anato An sun Yesus Kristus kadit sukkwop, ete An fro os mone wa men subere men kem ndo tepsu yetu gato be o re. Sane men kwabom kam mo An do,
60001004	bere men ku sukndo mwa gato An fro wa An syo nai An bi rus-i ne. Suk mwa gane Yefun Allah grem kem mo gu wa men. Mo gu ne suk mwa ne yo mbras nde, yo ibit nde, yo dum nde.
60001005	Yefun Allah grem suk mwa ne kem mo gu wa men. Bere men ku mone tó, wo men kem mo bur ré tó, men onyar kem pe mo Yefun Allah, sane An mewa men su An bi suktinggi ne sane sor, An nai men wé kadit bur ré, ete An gwat men mu sok mo An bi nat-i su kam gato bur ré kru re.
60001006	Sane nin mit at mo suk mwa gato Yefun Allah fro wa nin ne et. Su ré nin ku sukye ket kwayo-kwayo gato ben nin bi sukjimnut waiyu, sarewo bergan sukye ne or wé kadit nin re.
60001007	Nin ku sukye ket kwayo-kwayo sane, subere nin jam mone do, nin onyar kem mo Yefun Allah sisu sangge, bado, nde e? Ji gwat sukamno sare do, nin onyar kem mo Yefun anato tepsu emas. Sukye anato tepsu bot gato ye kon emas mone. Emas tepsu men yetu, bere mbras re. Wo ye kon emas gato sangge mo bot yo, bere bot yo ben emas ne ibit nde, wo bot ne ós wa git sukkwik wé kadit emas ne or re. Sane dom nin onyar kem mo Yefun sisu sangge yo, bere sukye yo ben nin misyar Yefun nde, wo sukye ne ben nin onyar kem mo Yefun nggi wai kadit nyim ne o re. Suk gato ndo wai kadit emas anato nin onyar kem mo Yefun sisu sangge. Sane nin onyar kem mo An nggi wai o yo, bere su kam gato Yesus Kristus satu ma mo bur ré, Yefun Allah un nin e, Yefun bes nin gum kok, ete Yefun ki nin gum ndo mone o re.
60001008	-
60001009	Kapre nin yo me Kristus su nin gro mo nde, nin bi sukjimnut sye kas subot An re. Kapre nin yo me An su nin gro su ré nde, nin onyar kem mo An re. Nin onyar kem mo Yefun sor, sane anato An nai nin gum sok mo An bi rus-i, ete bere An nai nin wé kadit bur ré sok mo An bi nat-i re. Sane anato nin mit at wa, nin wi, nin ambre, nin mit iwa teker mone et. Nin mit iwa nin un Yefun gum mone.
60001010	Sukdu subot os ndo gato Yefun Allah fro wa nai men yetu ne anato yenabi bok yo suga nyim ne werwa jam kom mo mit. Yenabi bok ne mit iwa jam sukdu ne, án meret, án meret, án watbot suk mwa pare subere án jam sukdu subot os ndo gato bere Yefun fro dakai yi wa men, orete yenabi ki napyo nai men jam re.
60001011	Yenabi bok ne jam sukdu subot sukye gato bere Kristus ku ne. Kristus Gen bok nggwa mo yenabi, ete ki sukdu napyo nai yenabi bok ne jam re. Yenabi jam do, bere ye bes Kristus gum kok mo os ndo gato An kak ne. Sane yenabi werwa án jam kom mo mit o et, án ndobot do, "Os ne bere Yefun kak sa u ne? Kam ot ete bere Yefun kak os ne?" Yenabi ne ndobot, sarewo án yo jam sukdu mwa ne or sino nde.
60001012	Sukdu subot os ndo gato Yefun Allah tarubot yenabi ne, Yefun Allah tarubot yenabi wa ós yenabi dakai nde, wo yenabi ki subot suktaru ne subere ós nin. Suktaru gato yenabi ki nyim ne kom mo nin sare do, Yefun Allah syo An Gen ma kadit gu bok nggwa mo yetu ge bok yo anato yé bok ne nggiwa ki sukdu subot os ndo gato Yesus Kristus kak ne nai nin jam re. Sukdu subot os ndo gato yé bok ne kibot ne, malaikat dom iwa jam.
60001013	Nin jam sukdu subot os ndo gato Yesus Kristus kak ne, sane anato nin fro nin nggwa wa ben An bi suk-i petok sor. Nin kem su nin fra, nin kwabom kam mo Yefun Allah do, tepsu kam gato Yesus Kristus satu ma ne, bere Yefun Allah ben sukndo su nin re.
60001014	Nin jammo Yefun Allah sisu nin mit dik si nin onyar dik et. Suga nyim ne nin jam Yefun Allah nde tó, nin ben nin bi suk-i ibit ket nin í sor, wo su ré nin ben suk saga nyim ne o nde.
60001015	Sarewo nin ben nin bi suk-i tepsu Yefun Allah mit et. Yefun Allah nai nin sok mo An bi rus-i ne. Yefun ben An bi suk-i ndo petok sor, kwa gato ibit yo mo nde. Sane mo suk mwa gato nin ben ne, nin ben nin bi suk-i ndo petok sor, kwa gato ibit yo mo nde.
60001016	Ye krom mo Yefun Allah bi sukdu sare do, "Ji ben Ji bi suk-i ndo petok sor, kwa gato ibit yo mo nde, sane dom nin ben nin bi suk-i ndo petok sor, kwa gato ibit yo mo nde tepsu Ji ben ne et."
60001017	Nin ki suk su Yefun Allah yo, nin kendo An gum do, nin bi Ai. Bere Yefun ndobot nin si yé mwa ne sino tepsu yu re. Ye gato ben sukibit bere An syo sukye nai ye ne. Yefun yo ben An bi suk-i su ye gato gum sye si ye gato gum wok tara kadit yu nde, wo An ben suk su yé mwa ne tepsu yu sino. Sane nin kem mo bur ré tepsu yedamok yo, nin jammo Yefun Allah, nin bes An gum kok et.
60001018	Nin bes An gum kok, we nin jam do, suga nyim ne, nin jammo nin bi amui bi sukduno-i sa, sukduno ne yo kak os wa nin sok mo Yefun Allah bi rus-i nde. Nin bi amui bi os-i gato ye duno nin su ne yo ós nin wokgan yo dom nde. Wo su ré sa, Yesus Kristus bi An nggwa wa tot suktot mo sukibit gato nin ben ne wé. Yesus Kristus sombok nin wé kadit nin bi amui bi os-i ne o re. Kristus yo tot suktot ne su suk gato bere ibit sato perak e, emas e, ne nde,
60001019	wo Yesus Kristus dé sye, An bi An nggwa wa men yetu anato tepsu suktot gato kok wai kadit suk mwa neya gato ye tot suktot su ne o re. Yesus Kristus anato tepsu domba gan ge gato kaim ndo sino, ibit wokgan yo dom nde.
60001020	Yefun Allah ut bur ré nde tó, An fro Yesus Kristus tepsu suktot nyim wé re. Yefun Allah fro Yesus Kristus kadit ketke ne it, wo su ré, karowa bur ré kru sa, Kristus bor mo bur ré. An ma wa tot sukibit gato men ben ne wé, subere nin dom ku os ndo wa nin sok mo Yefun Allah bi rus-i re.
60001021	Sane Kristus ma ete kak os wa men yetu anato nin onyar kem pe mo Yefun Allah it. Yefun Allah sun Kristus kadit sukkwop ete bes An gum kok sye wai kadit ye yi neya o re. Sane anato nin onyar kem pe mo Yefun Allah, ete nin kwabom kam mo An mone dom.
60001022	Nin benbot Yefun Allah bi sukdu gato sangge it, sane anato nin bare sukibit gato ben nin ne wé kadit nin re, nin onyar kwo re. Sane dom, ye yi gato onyar kem mo Yefun Allah ne, nin mewa sisu sangge re. Sane nin mewa yu su nin mit dik si nin onyar dik sisu ndo wai o et.
60001023	Nin mewa yu sane, we Yefun Allah bi sukdu gato kem gesyos ne ben nin tepsu ye gato be it. Nin bi im pe nin wam dik yo, wo ben sato Yefun Allah bi sukdu anato pe nin wam dik yo o. Sane nin tepsu ye gato be it.
60001024	Men yetu da kridek, wo Yefun Allah bi sukdu kem gesyos tepsu sukdu gato ye krom mo Yefun Allah bi sukdu ne ki sare do, "Yetu mwa ne sino mo bur ré tepsu es gato kom mo bur, sarewo es ne bergan te re. Suk mwa gato yetu ben gato ndo yé anato tepsu es u gato ndo yé, sarewo bergan es ne te re, ete es u ne ges or re,
60001025	sarewo Yefun Allah bi sukdu ne sor anato kem ndo to kapyo mato kapyo." Yefun Allah bi sukdu gato kem gesyos ne anato sukdu subot os ndo gato Yesus Kristus kak ne, gato yé ki nai nin jam re.
60002001	Men ki Yefun Allah bi sukdu gato kem gesyos nai nin jam it. Sane nin bare sukibit gato nin ben nai ye yi ne or wé kadit nin et. Nin kidar ye yi o nde. Nin ben suk tara kadit suk gato nin ki ne o nde. Nin on sa ket ye yi mo suk mwa gato an ku wai kadit nin ne nde. Nin ki ye yi gum ibit ket kwayo-kwayo o nde.
60002002	Sarewo nin mit iwa Yefun Allah bi sukdu ne tepsu pabom er sosa wa da bi im sus et. Sane bere nin nggiwa nin ben nin bi suk-i tepsu Yefun Allah mit nggi wai kadit nyim ne, ete Yefun nai nin sok mo An bi rus-i.
60002003	Ye krom mo Yefun Allah bi sukdu sare do, "Men bi Yekwesu ben An bi suk-i ndo wai su nin, nin dakai jam re."
60002004	Sane nin karowa Kristus et. An anato tepsu jok gato mbau, wo yetu nut do, jok ne ibit, ete yé misyar An re. Wo Yefun Allah nai An tepsu jok gato ndo wai wa nggo Yefun bi nu su ne re.
60002005	Nin dom, nin tepsu jok mwa gato mbau. Ben sato yé nggo Yefun Allah bi nu su nin. Sane nin tepsu yesu gato ben Yefun Allah bi suk-i mo An bi nu ne. Yesus Kristus kak os wa nin subere nin syo suksom gato tepsu Yefun Allah mit mo nu ne.
60002006	Yesus Kristus tepsu jok gato mbau, we ye krom mo Yefun Allah bi sukdu sare do, "Nin me more et! Ji nai jok gum dik yo gato ndo wai, ete Ji grem jok ne mo kota Sion. Jok ne nggi wai o re. Ye gato kwabom kam mo jok ne yo, bere ye ne damen nde, wo ye ne jam do, suk gato jok ne fro bere bor mone sor."
60002007	Nin yé gato onyar kem pe mo jok ne yo, bere jok ne ndo wai wa nin. Wo ye gato yo onyar kem mo jok ne nde yo, Yefun Allah bi sukdu ki nai ye ne do, "Jok gato ye nggo nu su ne, ketke yé bariwa, yé nut do, jok ne ibit re, wo ri ma sa, yé nai jok ne tepsu jok gato ndo wai wa yé nggo nu su ne o re."
60002008	Sane dom, "Bere yé gwes ti mo jok ne, bere jok ne wai nje, ete yé ges mone." Yé gato kwabom kam mo jok ne nde, án yo jambot Yefun Allah bi sukdu-i nde anato án gwes ti mo jok ne. Án ku sukye mone tepsu pe gato Yefun Allah dakai fro wa án re.
60002009	Wo nin sa, Yefun Allah nai nin tepsu An dakai bi rus-i it. Nin anato tepsu yewis gato Yefun Allah bes tepsu yesu mo Yefun Allah bi nu wa nin ben suk wa Yefun gato gum kok wai o re. Nin anato yewis gato Yefun Allah fro tepsu An bi rus-i wa nin ben An bi suk-i sor. Yefun Allah kiwa nin mu kadit pe gato ndendu ma mo An bi pe gato rer ndo yé. Sane nin ki subot suk gato An ben ndo wai ne nai ye yi jam.
60002010	Suga nyim nin yo tepsu Yefun Allah bi rus-i nde, wo su ré sa, nin tepsu An bi rus-i it. Suga nyim Yefun Allah dakai jimnotku nin ndo nde, sarewo nin jam nde re. Wo su ré sa, nin jam rer it. Yefun Allah dakai jimnotku nin anato An nai nin sok mo An bi rus-i it.
60002011	Ji bi nji ji bi nyanggon gato ji jimnotku, nin tepsu yedamok gato muya-muma mo bur ré. Sane nin jammo suk gato ji krom ré et, nin ben suk ket nin í ne o nde. Suk gato nin ben ket nin i ben sato ben sukndi su nin bi sukjimnut gato ndo mo nin mit ne.
60002012	Nin si yé gato jam nde Yefun Allah kem mo bur ré yo, nin werwa nin ben nin bi suk-i ne ndo wai, subere kapre án iwa ki nin gum ibit yo, án yo ku os wa án ki nin gum ibit mó nde, wo án me do, nin sa, ben sukndo. Sane bere su kam gato Yefun ma wa ndobot men yetu mo bur ré, bere án bes Yefun Allah gum kok sye wai mo sukndo gato nin ben ne.
60002013	Nin jammo yesu mwa neya mo bur ré et, subere án un Kristus gum mo suk gato nin ben ne. Nin jammo pemerintah bi yekwesu gato gum kok wai kadit yesu yi neya dom et.
60002014	Nin jammo yesu mwa ne sino gato yekwesu bes ne dom et. Yekwesu ne bes bi yesu ne subere yesu ben sukye nai yé gato ben sukibit, ete yesu bes yé gato ben sukndo ne gum kok.
60002015	Yefun Allah iwa nin ben nin bi suk-i ndo sor, subere yé gato ki nin gum ibit daret ne yo ku os nde, wo nin ben nin bi suk-i ndo subere yé bok ne not sor.
60002016	Nin kem mo bur ré yo, Yefun Allah nai nin wé kadit sukibit jom nin o nde. Sane nin tepsu pakwerut wa sukibit nde. Sarewo nin ki do, "Sukibit yo jom ji o nde, sane ji dakai ben sukibit wokgan ket ji í ne sor re," yo, sukjimnut sane bere siri re. Nin nai sukjimnut sane nde, wo sukibit yo jom nin o nde, sane nin bi nin nggwa mo Yefun Allah tepsu Yefun Allah bi pakwerut wa ben Yefun bi suk-i sor.
60002017	Nin ben sukndo su yetu mwa ne sino sor. Yé gato onyar kem mo Yesus Kristus, án si nin tepsu yedik mo Yefun Allah bi rus-i, sane nin bi sukjimnut sye kas subot án et. Nin jammo Yefun Allah. Nin jammo suk gato pemerintah bi padosye ki ne dom.
60002018	Nin yé gato gum pakwerut, nin jammo nin bi yenggras mo suk mwa ne sino sisu ndo et. Nin jammo yenggras gato ben bi suk-i ne ndo si njep su nin sor nde, wo nin jammo yenggras gato ben sukot su nin dom et.
60002019	Nin bi sukjimnut kem pe mo suk gato Yefun Allah iwa nin ben ne, sane nin bi yenggras do ben sukot is nin it yo, nin eswa sukye gato yenggras ben nai nin ne or kadit nin sor, bere Yefun Allah un nin gum o re.
60002020	Sarewo nin do ben sukibit, ye kwam nin mone, ete nin eswa, nin kem not mone yo, bere je u anato un nin gum mone ne? Bere yo mo nde, wo nin ben sukndo, ete nin do ku sukye mone ete nin eswa sukye ne or kadit nin it yo, bere Yefun Allah un nin gum mone re.
60002021	Yefun Allah fro nin wa nin ku sukye, we Yesus Kristus dakai ku sukye wa nin mó re. Mone An kadum os wa nin, subere nin waii ben nin bi suk-i tepsu An ben ne. An da ku sukye, sarewo
60002022	An yo ben sukibit yo mo nde. An yo kidar ye yi yo mo nde.
60002023	Yé kabor An sa, An yo kabor yé ne satu nde. An ku sukye sa, An yo ki nai yé gato ben sukye ne do, bere An waii ben sukye nai yé ne satu o nde, wo An bi An nggwa mo Yefun Allah sor. An jam do, Yefun Allah watbot suk mwa ne sisu ndo, orete bere Yefun syo sukye nai nje ne tepsu sukibit gato án ben ne. Wo Yesus Kristus dakai yo ben sukye satu nai ye ne mo nde.
60002024	Sukibit mwa ne sino gato men yetu ben ne tepsu sukde gato Yesus Kristus sam wa men. Ben sato Kristus sam men bi sukde ne mo An kaim mu kom mo kwesukwin. An kwop wa men, An tot suktot mo sukibit mwa gato men ben ne or wé mone, subere men gum pakwerut wa ben sukibit o nde, wo men ben men bi suk-i ndo tepsu Yefun Allah mit sor. Yé sap Kristus wip e, yé mban An mo kwesukwin e, yé ben sukye nai Kristus ket kwayo-kwayo e ne, anato nin ku os wa nin ge kadit nin bi suki mwa ne, orete nin kem ndo mone it.
60002025	Suga nyim neya nin jam nde os gato sangge sato domba gan gato muri, wo su ré sa, Yefun Allah kar nin satu, subere nin jammo Yefun Yesus gato mewa nin, tepsu suksi jammo ye gato mewa suksi ne sisu ndo ne. Yefun Allah kar nin satu ma mo Kristus subere Kristus uttok nin petok sor.
60003001	Nin jammo Yefun Allah sor. Sane dom, nin, nggonkra nin waii jammo nin bi ya et, subere kapre nin bi ya deyo yo jambot Yefun Allah bi sukdu nde, bere an brek ma jammo Yefun Allah o re. Nin bi ya do me nin jammo án ete nin ben sukndo mone yo, bere án brek ma jammo Yefun re. Nin yo mitwa nin ki sukdu kwa dik yo dom nde,
60003002	we nin bi ya me nin ben nin bi suk-i ri-roi, ete an me nin jammo an su nin mit dik, sane bere an onyar brek ete kem mo Yefun Allah o re.
60003003	Nin ben nin bi suk-i sane anato nin tepsu nggon gato kur mek sisu sangge anane, wo nggon gato mbrau nggwa mo de nden sor re, subere nggon ne kur mek ne yo, bere siri re. Sagana nggon mbrau nggwa su suk sato ré, nggon jamji mom su e, nggon ji yon e, nggon pis mbre e ne. Nggon mbrau nggwa su suk bok ne subere ye yi nut do, nggon ne kur mek yo, bere siri re.
60003004	Wo nggon gato kur mek sisu sangge anato nggon gato mbrau mom mit su suk sato ré, nggon ne kem not ete ben bi suk-i sisu njep sor. Nggon ben bi suk-i sane bere tepsu nggon ne kur mek mo an mit to kapyo mato kapyo anane. Yefun Allah nut do, nggon gato ben bi suk-i sane anato ndo wai,
60003005	we suga nyim tuya nggon gato iwa án ben Yefun bi suk-i pe sor, nggon ne kwabom kam mo Yefun, nggon mbrau nggwa su suk gato nggon it sor nde, wo ben sato nggon ne mbrau nggwa su suk gato nggon ben ne. Sane nggon gato kur mek sisu sangge anato nggon gato jammo bi ya sor.
60003006	Sara dom ben bi suk-i sane. Sara jammo Abraham, ete mom ki Abraham gum do, mom bi yesu. Sane su ré, nin ben nin bi suk-i ndo tepsu Sara ben ne, ete nin nyuwa ye gato ben sukot is nin nde yo, bere nin gum sok mo Sara bi pá-i it anane.
60003007	Sane dom, nin yebris gato kra ne, nin nutbot nin bi nggon sisu ndo et. Nin bi nggon yo ben bi suk-i nggi saga nin yebris nde. Sane nin nutbot suk gato nin ben su nin bi nggon sisu ndo et. Nin mewa nin bi nggon sisu ndo sor, we Yefun Allah dakai kak os wa nin si nin bi nggon ne sino sok mo An bi rus-i, ete nin sino kem ndo to kapyo mato kapyo. Nin mewa nin bi nggon ne sisu ndo et, subere nin do ki suk su Yefun Allah yo, nin ki suk sisu ndo sor, suk yo yawa suk gato nin ki su Yefun ne nde, wo bere Yefun iwa jam sukdu gato nin ki ne.
60003008	Ji yo krom sukdu mwa ok o nde, wo ji bi sukdu kwa bok yo sor wa nin yé bok ne sino do, nin werwa subere nin mit dik tepsu yu et. Nin bi sukjimnut dik tepsu yu et. Nin mewa yu tepsu yedik et. Nin dakai jimnotku yu sisu nin mit dik si nin onyar dik et. Nin is nin nggwa ga tepsu pa wokgan et.
60003009	Ye yi ben sukibit ma nai nin yo, nin ben sukibit satu nde. Ye yi kabor nin gum ibit yo, nin kabor ye ne gum ibit satu dom nde, wo nin ndekwa Yefun Allah ben sukndo satu su ye ne sor. Yefun Allah fro nin wa nin ben nin bi suk-i sane, subere Yefun Allah waii ben sukndo su nin dom sagato An tom ne.
60003010	Nin benbot sukdu gato ji krom ne, we mo Yefun Allah bi sukdu, ye krom sare do, "Ye to iwa kem not mo bur ré ete ku suk gato ndo yo, an mewa an syokwet ndo kadit an ki sukibit daret nde, an kidar suk daret dom nde.
60003011	An brek kadit os ibit, ete an muket os ndo sor. An werwa an ben sukndo sisu sangge subere an si ye yi kem ndo su yu.
60003012	An ben An bi suk-i sane, we Yefun Allah mewa ye gato ben sukndo tepsu Yefun mit, Yefun jamwa suk gato an ndek mo Yefun ne; wo Yefun on sa ket ye gato ben sukibit."
60003013	Nin werwa nin ben sukndo yo, bere je u anato ben sukye nai nin ne?
60003014	Wo nin do ku sukye mo sukndo gato nin ben ne it yo, nin wi nin ambre sor, we bere Yefun Allah ben sukndo su nin mo koirut o re. Nin nyuwa ye gato werwa ben sukye nai nin nde, nin nutbot sukibit gato an ben ne teker eta dom nde.
60003015	Sarewo nin jammo Yesus Kristus su nin mit dik si nin onyar dik, nin jammo An tepsu nin bi Yekwesu gato gum kok wai o re. Nin fro nin nggwa ndek, sawe ye ndobot nin do, "Suma ben anato nin kwabom kam mo Yesus Kristus ne?" Nin fro nin nggwa ndek su sukdu gato bere nin ki nai ye ne jam, nin fro sukdu ne nyim wé et.
60003016	Sarewo nin do ki sukdu ne yo, nin nutbot ye gato ndobot nin sisu ndo, ete nin ki sukdu ne kom-kem sisu njep. Nin werwa nin ben nin bi suk-i ndo petok, subere nin yo damen mo suk gato nin ben ne nde. Sane bere yé do iwa ki nin gum ibit mo sukndo gato nin ben tepsu Kristus bi yetuge-i ne yo, bere an yo ku os nde, ete ri ma an damen mo sukdu gato an ki nin gum ibit mone.
60003017	Men ku sukye mo sukndo gato men ben tepsu pe gato Yefun Allah imo ne anato ndo wai kadit men ku sukye mo sukibit gato men ben ne.
60003018	Ndo sa, men ku sukye mo sukndo gato men ben ne, we Kristus dom ku sukye mo sukndo gato An ben ne re. Kristus kwop wam dik sor, tep wa tot sukibit mwa gato men ben ne wé re. Kristus yo ben sukibit mo nde. An kwop wa men yé gato ben sukibit, subere An kak os wa men ma sok mo Yefun Allah bi rus-i. An da kridek kwop, wo Yefun Allah Gen sun An kaim gesyos satu kadit sukkwop ne o re.
60003019	Kristus mu su An kaim gesyos, An ki subot Yefun Allah bi sukdu nai yekridek da gesyos gato yé rai mo bur desnak ne.
60003020	Yekridek da gesyos anato ye gato kem mo bur ré suga nyim tuya Nowak ut kwem sye ne. Sugane yé mwa ne bariwa jammo Yefun Allah, sarewo Yefun Allah kem kret án sane sor án kwet ete án onyar brek ma kem mo Yefun ware, án bari re. Sane yé mwa ne rap mo syur sye, wo Yefun Allah kak os wa yetu ge munggwo sor ete sok mo kwem sye mit ne, ye ge munggwo mbau kadit syur syé gato sye ne.
60003021	Yefun Allah kak os wa yetu ge munggwo ne subere án titi fro kadit syur syé ne anato tepsu sukamno subot ye ras yetu mo syur. Su ré, ye ras nin mo syur anato kak os wa nin titi fro kadit sukye gato nin ku ne. Ye ras nin mo syur wa mus sukkwik kadit nin da nde, wo ye ras nin mo syur tepsu nin tom su Yefun do, bere nin jammo An pe sor, bere nin werwa nin sibot nin bi sukjimnut gato ndo mo nin mit ne. ye ras nin mo syur. Yefun Yesus kak os mo gato An sun kadit sukkwop. Sane An kak os wa nin titi fro kadit bot gesyos ete nin sok mo Yefun Allah bi rus-i re.
60003022	Yesus Kristus sun ete it mu mo gu re. Motu An kem tak Yefun Allah de syim ge, An si Yefun Allah jom suk mwa neya o re. An nggi wai kadit malaikat mwa ne sino e, yerom e, aboksye si suk mwa gato i-mok nggi mone sino o re.
60004001	Yesus Kristus ku sukye mo An kaim mó re. Sane nin dom, nin nai sukjimnut tepsu An. Nin fro nin nggwa wa nin ku sukye mo nin kaim tepsu An et. Nin nai sukjimnut sane, we nin ku sukye saga Kristus ku mo An kaim ne yo, bere nin yo ben sukibit ket nin í ne o nde.
60004002	Sane nin kem mo bur ré yo, nin benbot suk gato Yefun Allah mit iwa ne kadit suk gato yetu iwa ne nde.
60004003	Nin ben suk tepsu ye gato jam nde Yefun iwa ben ne o nde, tep it, tut mo suk gato nin ben suga nyim ne sor. Suga nyim nin ben suk siri dakai daret bu e, nin da bro wa nggon e, nin yenau bu e, nin iwa nin kamo noru nombrak, nin yenau su, nin ben siri mwa su e; nin si yé sum wa da nau mwa bu e, nin som sukdaret gato Yefun duyawa e ne.
60004004	Wo su ré, yé gato jam nde Yefun yeket nin, án jam do, nin yo si án ben sukibit mwa ket nin í saga nyim ne o nde. Nin yo si án ben sukibit mwa ne o nde anato án kabor nin ndo nde.
60004005	Wo yo nam nde ge, Yefun Allah ndobot yé gato mbau si yé gato kwop ne sino. Bere Yefun Allah ndobot án mo suk gato án kiket nin mone, ete Yefun syo sukye nai án o re.
60004006	Sane anato, yé ki subot os ndo gato Yesus Kristus kak ne, suga nyim tuya yé ki nai yé gato su ré kwop re, subere kapre án da kridek kwop tepsu yetu kaim kwop ne, bere án ku os wa án kem gesyos tepsu pe gato Yefun Allah imo ne.
60004007	Karowa bur ré kru it, sane nin mewa nin nggwa, nin kem su nin fra, subere nin nggiwa nin ki suk su Yefun Allah sisu ndo et.
60004008	Kwa gato ndo wai anato nin bi sukjimnut sye kas subot yu, nin mewa yu sisu nin mit dik si nin onyar dik et. Nin ben sane, we nin bi sukjimnut sye do kas subot yu it yo, bere nin yo nutbot sukibit mwa gato nin ben nai yu ne o nde.
60004009	Nin deyo ma ku nin yo, nin ketik yu ma, nin si git sugit sino e, nin nuk sukdu su yu e, nin kendo ma si nin sem mo nin bi nu et. Ye ne ma si nin kem mone yo, nin da nyar wa nde, nin dumu su nde.
60004010	Yefun Allah syo suktinggi mo nin kadik-kadik tara kadit yu wa ben nin nggiwa nin ben nin bi suk-i wa ós nje. Sane suktinggi gato Yefun Allah syo nai nin yi ne, nin ben suk su suktinggi ne sisu ri-roi wa ós ye yi et.
60004011	Ye gato ku suktinggi wa ki subot Yefun bi suktaru it yo, ye ne nutbot suktaru ne do, suktaru ne ma kadit Yefun Allah dakai, orete án ki suktaru ne sisu suktinggi ne sor. Ye gato ós ye yi yo, án ós ye yi su suktinggi ne et. Nin ben suk sane subere yé bes Yefun Allah gum kok mo suk mwa gato nin ben tepsu Yesus Kristus bi yetuge-i ne. Yefun Allah sa, bi suktinggi nggi wai o re. Yefun anato gum kok wai su ré sor to kapyo mato kapyo. Sangge.
60004012	Ji bi nji ji bi nyanggon gato ji jimnotku, su ré nin ku sukye ndo nde. Nin yeket mo sukye gato nin ku nde, wo nin ku sukye subere Yefun kak nin bi sukjimnut. Sukye ben nin ndobot nin dakai sare do, nin onyar kem ri mo Yefun Allah bado, nde, e? Nin yeket teker mo sukye gato nin ku ne nde. Nin wadigan yo ku sukye sane nde, yé mwa gato onyar kem mo Yefun ne sino ku sukye sane dom.
60004013	Nin nutbot sukye ne teker eta nde, wo nin mit at wa sor, we ben sato nin si Kristus ku sukye ne sino. Sane bere su kam gato Kristus kadum An bi suktinggi bor mo bur ré, nin mit at wa wai o re.
60004014	Yé kabor nin mo suk gato nin ben tepsu Yesus Kristus bi yetuge-i ne yo, bere Yefun ben sukndo su nin mone. Sane nin mit at wa sor, we Yefun Allah Gen gato nggi wai ne sisu nin mone petok sor.
60004015	Nin ku sukye it yo, nin ku sukye mo suk gato nin ben sato ré nde, nin gu yetu ge dik yo kwop e, nin syimsi suk e, nin ben sukibit nai ye yi e, nin duwer ye yi mo suk gato an ben e ne. Nin ku sukye mo sukibit sane nde,
60004016	wo nin ku sukye mo sukndo gato nin ben tepsu ye Kristen ne yo, nin damen wa nde, wo nin un Yefun Allah gum, we yé jam do, nin anato sok mo Kristus bi yetuge-i.
60004017	Yo nam nde ge, Yefun Allah ndobot yetu mwa mo bur ré mo sukibit gato án ben it anare. Yefun Allah ndobot An dakai bi rus-i nyim. Sane An ndobot men yé gato sok mo An bi rus-i ne yo, bere yé gato bariwa simo os ndo gato Yesus Kristus kak ne te, An ben suma su ne? Bere An syo sukye wai nai yé ne o re.
60004018	Mo Yefun Allah bi sukdu, ye krom sare do, "Ye gato ben sukndo tepsu Yefun Allah mit ne titi fro wé kadit sukye kom mo pe gato ndo ne yo ndaf nde, wo os ne yé re; sane ye gato bariket Yefun, ete ben sukibit mwa ne te, bere sa u ne? Bere án ku sukye wai kadit ne o re."
60004019	Sane ye gato ku sukye tepsu pe gato Yefun Allah fro ne yo, ndo sa, án ben bi suk-i ne ri-roi sor. Án nai sukjimnut dik do, án onyar kem mo Yefun Allah gato ut án ne et. Yefun ne sa, benbot suk gato An tom ne petok sor.
60005001	Ji ré anato tepsu yekwesu mo nu ari dik yo. Ji dakai me sukye gato Kristus ku su ji gro re. Bere mo Yefun Allah bi nat-i ji sisu Kristus ku suk gato ndo wai o mone. Sane ji kiwa nin, yekwesu mo nu ari, nin jammo suk gato ji ki ré et, sare,
60005002	nin mewa Yefun Allah bi rus-i gato An syo nai nin sisu ndo et. Yefun Allah iwa nin mewa An bi rus-i sisu nin mit iwa sor, nin bariwa nde. Nin mewa Yefun bi rus-i, nin gro sye wa nin ku suk mwa wa nin dakai sor nde, wo nin dakai mit iwa nin ós Yefun bi rus-i ne, ete nin mewa Yefun bi rus-i mone sor.
60005003	Nin mewa án yo, nin bes nin nggwa kok tepsu nin gum yepasye gato jom án nde, wo nin ben nin bi suk-i ndo subere nin kadum os ndo wa án benbot et.
60005004	Sane bere, Kristus gato gum kok sye wai kadit yekwesu mwa ne sino ma ne, Kristus gato mewa Yefun Allah bi rus-i sisu ndo ne do bor mo bur ré it yo, bere An syo suk gato ndo wai nai nin yekwesu mo nu ari mo suk gato nin ben ne o re. Bere, ri ma, suk gato nin ku ne, kem ndo gesyos sor, suk yo ben ibit wokgan dom nde.
60005005	Sane dom, nin yemsok si nggonnak, nin jammo ye gato ka yenggras et. Nin sino ben suk njep nai yu et. Nin bes nin nggwa kok dom nde, we mo Yefun Allah bi sukdu, ye krom sare do, "Yefun Allah bariket ye gato bes nggwa kok, wo An ben An bi suk-i ndo su ye gato ben an nggwa ga tepsu pa wokgan."
60005006	Sane nin ben nin nggwa ga tepsu pa wokgan mo Yefun Allah gwem et. Nin ben nin nggwa ga mo Yefun gato nggiwa mewa nin sisu ndo wai ne. Bere An dakai bes nin gum kok tepsu bi kam gato An fro ne.
60005007	Yefun Allah iwa mewa nin, sane suk gato nin nutbot teker eta, nin nutbot teker sane sor nin bi sukjimnut waiyu nde, wo nin ki subot sukjimnut mwa ne sino nai Yefun Allah jam subere Yefun nai sukjimnut ne wé kadit nin et.
60005008	Nin kem su nin fra et. Nin fro nin nggwa petok sor. Biris bi yekwesu iwa ben sukibit nai nin. Biris bi yekwesu muya-muma sato suge krok gato mise, gato gum do singa. Biris bi yekwesu ne meret yetu ge dik yo wa ben an sukye nai, tepsu suge singa sok suge dik yo wa an gu kwop, ete an git.
60005009	Sane dom, nin gato onyar kem pe mo Kristus ne, nin mise wa biris bi yekwesu ne, nin syun biris bi yekwesu wé kadit nin, subere sukye gato biris bi yekwesu mitiwa ben nai nin ne yo kas nde. Nin ben sane, we nin jam do, yé mwa ne sino gato si nin onyar kem mo Yefun Yesus mo bur ré iwedewe ku sukye sagato nin ku ne dom.
60005010	Nin ku sukye mone bergan sor re, orete yo, Yefun Allah dakai nai nin wé kadit sukye subere nin kem ndo kadit sukye gato nin ku ne o re. Yefun Allah ben An bi suk-i ndo su men dakai yi sor, sane bere Yefun ben nin onyar kem mo An nggi wai o. Bere Yefun ben nin bi sukjimnut kem mo An nggi wai o. Bere Yefun ben nin bi sukjimnut yo kas ram kadit An o nde, wo kem pe mo An sor. Nin tepsu Kristus bi yetuge-i ne anato Yefun Allah fro nin subere nin ku suk gato ndo wai mo Yefun bi nat-i to kapyo mato kapyo.
60005011	Yefun Allah ete nggiwa jowa men to kapyo mato kapyo. Sangge.
60005012	Silas anato ós ji krom surat wokgan ré wa nin. Ji nut do, an sa, ye Kristen gato ben an bi suk-i ri-roi tepsu Kristus mit. Ji iwa ji frot sukdu bok ré subere nin jam do, sangge, kapre nin yo ben suk yo nyim wa Yefun Allah nde, An dakai bi sukjimnut sye kas subot nin sor. Ji krom sukdu subot sukndo gato Yefun Allah ben dakai yi su nin subere nin bi sukjimnut kem pe mo An. Sane nin bi sukjimnut ut krat mo sukdu ne
60005013	Yé gato onyar kem mo Yefun Yesus mo kota Babilon, yé gato Yefun nai sok mo An bi rus-i tepsu Yefun nai nin ne yo, yé mwa ne ki ndo mo nin. Sane dom, Markus, gato ji jimnotku tepsu ji bi pa ne, an ki ndo mo nin.
60005014	Nin ku yu yo, nin kambrut yu e, nin i yu tepsu nin yedik mo Kristus. Nin yé gato tepsu Kristus bi yetuge-i ne, Yefun Allah ete uttok nin sino sor. Ndo mo nin sor, kadit Petrus
61001001	Ji gato gum do Simon Petrus anato krom surat ré wa nin. Ji anato tepsu Yesus Kristus bi pakwerut. Yesus Kristus bes ji gum yerasul. Ji krom sukdu ré wa nin yé gato si men sino onyar kem mo Yesus Kristus. Yesus Kristus gato kak os wa men kem ndo kadit bot gesyos ne, Yesus Kristus gato tepsu Yefun Allah gato jom men ne, An ben An bi suk-i ri-roi su men sino anato nin onyar kem mo An tepsu men re.
61001002	Nin jam Yefun Allah si men bi Yekwesu Yesus Kristus kom mo mit anato Yefun Allah mewa nin tep yi sor nde, wo An mewa nin sisu ndo wai kadit ne o re. Sane dom, Yefun Allah ete uttok nin mo suk mwa ne sino petok sor.
61001003	Yefun Allah dakai ben sukndo su men. Yefun ben An bi suk-i ndo wai o re anato An nai men tepsu An bi pá-i subere men jam An kom mo mit. Men jam An kom mo mit sane anato An ben men nggi su An dakai bi suktinggi, subere men ku suktinggi wa men kem not mo bur ré. Men ku suktinggi wa men ben Yefun bi suk-i mo suk mwa ne sino sor.
61001004	Yefun gato gum kok ne ben bi suk-i ndo su men anato An tom suk bok yo su men gato ndo yé re. Suk gato An tom ne ndo wai o re. Suk bok gato Yefun tom su men ne, An kak os wa men subere men sombok kadit sukibit gato jom men mo bur ré. Sukibit gato men iwa ben ne ben men ibit re, wo men jom suk bok yo gato An tom su men ne yo, bere men nggiwa men ben men bi suk-i tepsu Yefun mit it.
61001005	An syo suk mwa nai men ne, sane yo, men onyar kem mo Yesus Kristus sor nde, wo men werwa men ben sukndo dom et. Men ben sukndo sor nde, wo men werwa men jam suk mwa kom mo mit dom et.
61001006	Men jam suk mwa sor nde, wo men werwa men mewa men nggwa kadit men ben sukdaret nde. Men mewa men nggwa sor nde, wo men do ku sukye yo, men misyar Yefun nde, wo men werwa men jom An bi sukdu ne krat dom et. Men werwa men jom An bi sukdu krat mo sukye gato men ku ne sor nde, wo men werwa men ben Yefun Allah bi suk-i dom et.
61001007	Men ben Yefun Allah bi suk-i sor nde, wo men werwa men jimnotku Yefun bi yetuge-i tepsu yedik jimnotku yu dom et. Men jimnotku Yefun bi yetuge-i tepsu yedik jimnotku yu ne sor nde, wo men werwa men jimnotku yé mwa ne sino dom et.
61001008	Men ben men bi suk-i sane et. Men ben men bi suk-i sane mwa o yo, bere men jam men bi Yekwesu Yesus Kristus sisu ndo, ete bere suk mwa gato men ben ne kas sisu ndo, orete men nggiwa men ós ye yi dom.
61001009	Sarewo men yo ben men bi suk-i sane nde yo, bere men tepsu ye gato gro ndu, men yo me suk sisu ndo nde, ete men mbrinket do, sukibit gato men ben suga nyim ne, Yefun Yesus tot or wé kadit men re.
61001010	Sane, ji bi nji ji bi nyanggon gato onyar kem mo Yefun Yesus, men wergat men nggwa nggi o et, subere suk gato Yefun Allah iwa men ben ne, men ben pe sor. Sane dom, men yé gato Yefun Allah fro suga nyim wa An nai sok mo An bi rus-i, An jam nyim wé re, sane men werwa men ben men bi suk-i tepsu Yefun Allah bi pá-i petok sor. Men ben sane it yo, bere men yo mu brek kadit Yefun Allah bi os-i nde.
61001011	Sane bere men bi Yekwesu Yesus Kristus kak An mit wa men sok mo pe gato gesyos, ete men si An kem mone. Men bi Yekwesu Yesus Kristus gato kak os wa men sok mo Yefun Allah bi rus-i ne, bere An jom yé mwa ne sino mo pe ne.
61001012	Sane anato ji ki suknapa wa nin subere nin simo sukdu gato ji krom more petok sor. Nin da jam sukduno ne kom mo mit, ete nin onyar kem mo sukduno ne, sarewo ji ki suknapa wa nin petok sor.
61001013	Sane ji kem mo bur ré tó yo, ji nut do, ndo sa, ji wergat nin, ji ki suknapa subere nin nutbot sukdu gato nin jam ne mwa o et.
61001014	Ji ki suknapa sane, we ji jam do, yo nam nde ge, bere ji kwop re. Men bi Yekwesu Yesus Kristus ki nai ji jam rer it.
61001015	Sane ji werwa ji ben sa u, subere, ji do kwop it yo, nin ku os wa nin napawa sukdu gato ji krom more petok sor.
61001016	Yesus Kristus kem mo bur ré sa, men dakai me An bi suktinggi ne bor su men gro re. Men bi Yekwesu gato men me su men gro ré, men ki sukdu subot An nai nin jam mó re. Sane sukdu gato men ki ré ma kadit sukdu suski gato yetu ki wa kidar nje nde, wo men dakai me Yefun Allah bes Yesus Kristus gum kok wai o re, men me su men gro, orete men waii ki subot sukdu ne nai nin jam re.
61001017	Su kam gato men bi Ai, Yefun Allah un Yesus Kristus ete bes An gum kok wai o re, men tiwa nden dom. Men jam Yefun Allah gato gum kok wai ne, ki sukdu kadit gu nai Yesus Kristus do, "Ji bi Gan gato Ji jimnotku anare. Suk gato An ben ne Ji mit iwa."
61001018	Men dakai jam sukdu kadit gu nim ne tomgato men sisu Yefun Yesus mo banbo gato men bes gum kok ne.
61001019	Men dakai jam sukdu ne mo banbo anato men jam do, suktaru gato Yefun Allah tarubot yenabi ne sangge it. Sa ndo sa, men jom suktaru ne pe, we suktaru ne tepsu sukru gato rer ku pe gato ndendu sor kom mo nden rer mone. Men jammo suktaru ne sor kom mo kam gato Kristus satu ma ete An waii ru nggi o sor kom mo men mit, tepsu men me bí ik it, bergan nyot rer ku men it.
61001020	Sukdu kwa dik yo gato nggi wai wa nin napawa anare: men wadigan yo nggiwa men ki rer subot sukdu gato Yefun Allah tarubot yenabi ne nde, wo Yefun Allah Gen kak men bi sukjimnut sa, bere men ku os wa men jam,
61001021	we sukdu ne yo ma kadit yetu bi sukjimnut-i nde, wo ye gato Yefun Allah Gen bok nggwa mó anato ki suktaru ne ma kadit Yefun Allah dakai.
61002001	Suga nyim tuya yenabi gato kidar Yefun Allah bi yetuge-i mó re. Sane, yeguru gato kidar suk bere bor mo nin bi nat-i ne dom. Yeguru gane iwa ki bi sukduno-i gato yo sangge nde. Yeguru bi sukduno-i ne napyo sye sangge wa tik yé mit, sarewo án bok sukduno siri fros Yefun bi sukduno-i gato sangge mone. Men jammo yeguru bi sukduno-i ne yo, bere sukduno ne ben men dakai ibit mo koirut. Men bi Yekwesu Yesus Kristus tot suktot wa men re, An nai men wé kadit sukibit subere sukibit yo jom men o nde, sarewo yeguru ne rewa Yefun Yesus. Yeguru bariket An o re. Yeguru kidar nje ket kwayo-kwayo, sane bergan sor re án dakai ben án dakai ibit mone re.
61002002	Yeguru bok ne ben án dakai ibit mone, sarewo bere yé mwa simo yeguru bi os-i. Bere yé mwa iwa ben siri su nggon e, yé mwa ben sukibit ket kwayo-kwayo e ne tepsu yeguru ben ne. Sane bere ye yi neya kiket Yefun Allah bi sukduno-i gato sangge ne do, sukduno ne ibit o re.
61002003	Yeguru ne gro sye wa án ku suk mwa wa án dakai. Sane án kidar nin su sukdu gato án dakai fro subere nin syo suk nai án. Sarewo nam it, Yefun Allah gato bere ndobot án fro wa syo sukye nai án. Yefun Allah fro wa bare án mo bot gesyos, Yefun Allah es ndek mo os koirut wa án re.
61002004	Bere Yefun Allah syo sukye nai án mo sukibit gato án ben ne, we suga nyim tuya Yefun syo sukye nai malaikat si nje mwa neya mo sukibit gato yé ben ne re. Malaikat gato ben sukibit, Yefun Allah yo misyar nde, wo Yefun syo sukye nai malaikat ne it. Yefun bare malaikat ne mo pe gato yé wai o re. Yefun Allah rai án ete bok án mo pe gato ndendu yut mo bur desnak kret kam gato Yesus Kristus satu ma ndobot men yetu si malaikat sino. Tepsu kam gane bere An syo sukye nai malaikat ne dom.
61002005	Sane dom, tomga nyim tuya Yefun Allah yo misyar yetu gato ben sukibit mo bur ré nde, wo sugane Yefun Allah ben syur syé sye gu nje gato bariket Yefun Allah mo bur ré wé. Nowak si bi rus ge mufit sor re anato Yefun Allah ós kem ndo kadit syur syé ne, we Nowak anato duno nje subere yé ben sukndo tepsu Yefun Allah mit.
61002006	Sane dom tomga nyim tuya Yefun Allah syo sukye nai nje mo kota Sodom si kota Gomora. An syo bot git kota we ne or wé. Yefun Allah syo sukye subere An kadum do, bere An syo sukye nai yé gato bariket Yefun Allah digane.
61002007	Sarewo Yefun Allah nai Lot wé kadit bot ne, we Lot ben bi suk-i ndo tepsu Yefun Allah mit sor. Lot jimnutbot yé gato ben sukibit mwa mone teker sane sor Lot kaim rere su, we yé mwa ne iwa ben siri su yu petok sor.
61002008	Lot gato ben sukndo ne, an si yé mwa ne kem sino mo kota Sodom. Kamdik-kamdik Lot dakai me sukibit mwa gato yé ben ne, ete an jam yé deyo ma nukbot sukibit yo o mone, sane an nutbot ware, sukibit mwa gato yé ben ne ben an suwar waiyu ndo nde.
61002009	Sane men me mone do, ye gato ben suk tepsu Yefun Allah mit do ku sukye yo, Yefun sa, owa nai yé ne wé kadit sukye ne re. Sane dom, Yefun Allah owa syo sukye nai yé gato ben sukibit ne sor kom mo kam gato An ndobot men yetu mo bur ré. Yefun rai yé gato bariwa ben suk tepsu Yefun mit ne yei, Yefun syo sukye nai yé ne sane sor kom mo kam gato An ndobot yetu mwa ne sino, bere An syo sukye mwa wai nai yé gane o re.
61002010	Yé gato ku sukye wai anato yé gato sibot sukjimnut gato tik án mit wa ben sukibit bu ne. Yé ne iwa ben sukibit ket kwayo-kwayo petok sor, án bariwa Yefun Allah jom án re. Án bariwa jammo Yefun re. Án bariwa jammo yekwesu mwa neya sino re. Yeguru gato kidar suk gane, án mise. Án bes án nggwa kok. Án bes án nggwa kok anato án kiket suk mwa neya gato gesyos mo gu gato gum kok ne, án yo nyuwa dom nde.
61002011	Sarewo malaikat gato nggi wai kadit yeguru gato kidar suk ne, án da bi suktinggi mwa wai kadit yeguru ne, sarewo án yo kiket suk mwa neya gato gesyos ne mo Yefun Allah gwem mo gu ne nde.
61002012	Yeguru gato kidar suk ne yo, án tepsu suge krok gato kem mo bur ré. Bere ye but suge krok, ete ye gu kwop wé sor re. Sane dom bere Yefun ben sukye nai yeguru mone tó. Yeguru ne yo nutbot suk sisu ndo nde, wo án ben suk tepsu sukjimnut gato kem mo án mit ne. Sane anato suk gato án jam nde, án ma duwer nje mó, ete án kabor nje mó dom. Sane kadit sukibit gato án ben ne, bere Yefun Allah gu án kwop wé tepsu ye gu suge krok ne wé.
61002013	Án ben sukye nai yé mwa, sane bere Yefun Allah waii ben sukye nai án dom. Án bi sukjimnut do, ndo sa, án kem mo bur ré wa án ben suk mwa ket án í sor, ete án iwa ben suk sane bor wa yé mwa jam. Án ma kem njepbot nin e, git sugit sino su nin yo, bere án ben nin gum ibit, we án ben sukibit ket án í sor.
61002014	Kamdik-kamdik yeguru ne da bro wa ben siri bu. Nggon gato iwa ben siri mwa ne, yeguru iwa án mu ku petok sor. Án werwa ben kidar yé gato yo onyar kem ri mo Yefun nde tó ne, subere án gwat mu ges mo os ibit o re. Án sa, owa án ku suk mwa gato án gro sye wa ne. Bere Yefun Allah ben sukye nai yeguru gane sino mo sukibit mwa gato án ben ne o re,
61002015	we án mu brek kadit os gato ndo ne, sane án bi sukjimnut yo ndo o nde. Án simo yenggras Beor bi pa, gato gum do Bileam ne bi os-i. Bileam ré iwa ben sukibit subere an ku sugum mone.
61002016	Sarewo Yefun Allah syo suktinggi nai keledai ge dik yo, ete keledai ne ki suk tepsu yetu ndantom Bileam mo sukibit gato Bileam mitwa bere an ben ne. Sane keledai duyawa yenabi Bileam, ete Bileam yo ben sukibit daret ne o nde.
61002017	Yeguru gato kidar suk anato tepsu syur nggrup gato sá re. Men nut do, án syo suk gato men mitmo nai men ne ware, án yo ós men wokgan yo dom nde. Yeguru ne tepsu nyotem gato ndu gato gwat nogi ma ware, nofuf krat gwat mu re. Men nut do, án ós men su sukduno gato ndo wa men ware, án yo ós men mo nde, suk yo mo nde. Yefun Allah fro nat gato ndendu yut wa bere yé ne kem mó.
61002018	Yeguru ne ki suk su án syokwet wik, án ki án bi sukdu-i, án dakai bes án nggwa kok. Sane yé gato sombok kadit os ibit sim ne, yeguru ne duno sare do, "Men da bro wa ben siri su nggon anato ndo." Yé gato ré ete sim titi fro kadit yé bok yo gato simo os ibit ne, yeguru duno án su sukduno daret bok yo digare, ete yeguru tik yé ne mit, subere án ges mo os ibit satu o re.
61002019	Yeguru ne tom su án do, "Su ré bur ré bi suk-i yo jom men o nde, sane sukduno gato nyim ne, men jambot o nde, men ben ket men í sor, bere Yefun Allah iwa men re." Sarewo bur ré bi suk-i gato ben yetu ibit mo koirut ne jom yeguru ne tepsu pakwerut, we suk gato nggi wai kadit men do jom men it yo, men tepsu pakwerut wa suk ne.
61002020	Yé gato jammo men bi Yekwesu Yesus Kristus gato ós men kem ndo to kapyo mato kapyo ne, Yesus Kristus ne sombok án kadit suktinggi mwa gato ben án ibit mo bur ré re. Sarewo suktinggi mwa gane do rai án satu, ete jom án tepsu bi pakwerut ne o yo, bere ri ma án ibit wai kadit nyim neya o re.
61002021	Sa ndo sa, án jam nde Yefun Allah bi os-i gato ri-roi ne anato ndo wai kadit án jam Yefun bi os-i, orete ri ma án brek án dari ket Yefun Allah bi sukdu-i gato yé duno án su ne. Ye gato jam Yefun bi os-i, orete an brek an dari ket Yefun it yo, bere an ku sukye wai o re.
61002022	Ye ne do brek an dari ket Yefun it yo, tepsu sukamno kwa we gato ye ki do, "Ndar gwi or, ndar satu ma git ndar gwi ne o re," si "Ye mus jot kwo re, orete jot ne satu ma ngga mo budat o re."
61003001	Ji bi nji ji bi nyanggon gato ji jimnotku, ji bi surat kedowe wa nin anare. Ji krom surat we ne sino tepsu suknapa wa wergat nin subere nin bi sukjimnut ne ndo sor.
61003002	Ji iwa nin napawa sukduno gato nyim neya Yefun Allah tarubot An bi yenabi wa nin ne. Sane dom ji iwa nin napawa sukduno gato Kristus men bi Yekwesu gato kak os wa men kem ndo to kapyo mato kapyo ne tarubot yerasul wa nin ne.
61003003	Sukdu kwa dik yo gato nggi wai wa nin napawa anare: Karowa kam gato Yesus Kristus satu ma mo bur ré yo, bere yé mwa gato ben sukibit bu ne, yé mwa ne ma o. Yé mwa ne ben sukibit ket án í ne sor. Yé ne bere kabor nin, ki nin gum ibit, ete sa nin mo gato nin nut do bere Yesus Kristus satu ma mo bur ré.
61003004	Yé ne sa nin ete ki do, "Yefun Yesus tom do, An ma, sarewo An kaim ana u ne? Yesus Kristus yo bor mo nde tó! Kadit kam gato men bi amui kwop ne sor kom mo kam ré, suk mwa ne kas sagato ketke Yefun Allah ut ne."
61003005	Sarewo yé gane dakai bariwa nutbot sukdu gato ki do, Yefun Allah benbot sukdu gato An ki ne. Suga nyim tuya Yefun Allah ut gu nim ne si bur ré, Yefun Allah ki su syokwet sor re ete suk mwa ne dakai bor tepsu sukdu gato An ki ne. Yefun Allah wat bur kadit syur, ete bur ré kem dor kadit syur re.
61003006	Yetu mwa gato kem mo bur suga nyim neya, Yefun Allah ki su syokwet sor re, ete syur syé ma gu yé mwa ne kwop or.
61003007	Sarewo su ré Yefun Allah ki sukdu subere mewa gu nim si bur ré sane sor kom mo kam gato An syo bot git suk mwa gato kem mo bur ré si gu nim ne wé re. Sane su ré, An mewa gu nim si bur ré sane sor kom mo kam gato An syo sukye nai yé gato bariket Yefun, ete bere An ben yé ne ibit mo koirut or re.
61003008	Sarewo ji bi nji ji bi nyanggon, nin napawa sukdu gato ji krom ré et, Yefun Allah bi sukjimnut do, kam dik yo, kam dik ne tepsu tahun ribu dik sor re. Sane dom, Yefun Allah bi sukjimnut do, tahun ribu dik yo, tahun ribu dik ne tepsu kam dik sor re.
61003009	Yetu ge bok yo nut do, suk gato Yefun Allah tom ne, An yo benbot kekro nde. Sarewo Yefun yo ben bi suk-i yó nde, wo An yo ma kekro nde, we An eswa men yetu kwet kadit sukibit gato men ben ne, ete men jammo An. An bariwa men yetu ge dik yo ges mo bot gesyos dom nde.
61003010	Sarewo kam gato Yesus Kristus ma ne, bere An ma tepsu yegitsi gato ma wa syimsi suk ne, bere men gensu sor re. Tepsu kam ne, ben sato suk yo pu mo gu, ete sugane gu ne fres re. Ete suk mwa gato kem mo gu nim ne bot git or re. Sane dom bur ré si suk mwa gato mo bur ré fres or re.
61003011	Bere Yefun Allah ben suk mwa ré ibit or re, sane men yé gato kem mo bur ré yo, men ben men bi suk-i sa u ne? Men ben sare, men ben Yefun Allah bi suk-i su men mit dik si men onyar dik, men bi men nggwa mo Yefun wa men ben An bi suk-i sor.
61003012	Men ben Yefun bi suk-i, men eswa kam gato Yefun Allah tom su men ne, men mit iwa kam ne ma kekro et. Su kam ne, bot git gu nim ne or re. Suk mwa gato kem mo gu nim ne, bere bot kam is nju or re.
61003013	Sarewo men eswa gu be si bur be gato Yefun Allah tom su men ne. Mone yé mwa ne sino ben sukndo tepsu Yefun Allah mit sor.
61003014	Sane it yo, ji bi nji ji bi nyanggon gato ji jimnotku, men eswa kam gato Yefun Yesus tom ré it yo, men kamo nde, wo men wergat men nggwa, subere men ben suk mwa ne ndo sor, kwa yo gato ibit mo An gwem mo nde. Sane dom, men werwa men si Yefun Allah kem ndo su yu petok sor.
61003015	Men nut do, men bi Yekwesu Yefun Yesus yo ma kekro nde, we Yefun eswa yei, subere yetu ge bok yo o ku os wa brek kadit os ibit, ete jammo Yefun Yesus subere án kem ndo to kapyo mato kapyo mo Yefun Allah bi nat-i. Men bi nji, Paulus gato men jimnotku ne krom bi sukdu-i digane dom re. Yefun Allah kak Paulus bi sukjimnut ko anato Paulus krom sukdu ne.
61003016	Surat mwa gato Paulus krom ne, an krom sukdu subot kam gato bere Yesus Kristus satu ma ne. An wergat men ben men bi suk-i mwa ne ndo sino. Sukdu bok yo mo an bi surat ne sukye wa men jam rer kom mo mit. Yé gato yo onyar kem ri mo Yefun nde, ete jam suk ri nde tó, yé ne ki subot Paulus bi sukdu-i siri kadit Paulus bi sukjimnut-i gato an krom mo bi surat ne re. Yé gato jam suk ri nde ki subot Yefun Allah bi sukdu gato ye yi krom mo surat yi neya siri dom re. Kom mo rut yo, bere Yefun Allah bare ye gane mo bot gesyos re.
61003017	Sarewo ji bi nji ji bi nyanggon gato ji jimnotku, nin dakai jam do, yé bok ne ki subot Yefun Allah bi sukdu siri mó re. Sane it yo, nin mewa nin nggwa subere yé gato ki bi sukdu-i daret ne yo ku os wa gwat nin mu mo án bi os-i gato siri kadit Yefun Allah bi sukdu-i ne nde. Nin mewa nin nggwa kadit yé gato ki bi sukdu-i daret sane, subere nin jom Yefun Allah bi sukdu-i gato sangge ne pe sor.
61003018	Men bi Yekwesu Yesus Kristus gato nai men kadit sukye ete jowa men yetu ne, An ben sukndo su men yetu dakai yi. Sane nin dom ben nin bi suk-i ne ndo mwa wai o kadit nyim ne sor. Nin jam Yesus Kristus sisu ndo o et. Men bes An gum kok su ré sor to kapyo mato kapyo. Sangge. Ndo mo nin sor, kadit Petrus
62001001	Men krom subot Sukdu gato ós men kem ndo to kapyo mato kapyo. Sukdu ne kem kadit ketke ne it. Sukdu ne men jam re. Sukdu ne men me su men gro re, men sokwa pe, men syimtok mó re. Sukdu ne men kibot subere nin jam re.
62001002	Sukdu gato ós men kem ndo ne bor mó re, men me re, ete men waii ki nai ye yi jam dom. Sukdu gato ós men kem ndo to kapyo mato kapyo, ketke kem su men bi Ai, Yefun Allah. Sukdu ne bor, men me, sane men waii kibot nai nin jam o.
62001003	Suk gato men me si men jam ne, sukdu ne anato men waii ki nai nin jam subere nin si men tepsu yedik mo Yefun bi de-i. Men ki nai nin jam subere nin si men si men bi Ai, Yefun Allah sisu An bi Gan, Yesus Kristus sino tepsu dik.
62001004	Men krom sukdu ré subere nin si men tepsu yedik sino subere men mit iwa wai o re.
62001005	Sukdu gato men jam kadit Yefun Allah bi Gan, Yefun Yesus anato men waii ki nai nin do, Yefun Allah ne tepsu nombrak rer, An ben sukndo sor. Yefun Allah yo tepsu ndendu nde, An yo ben sukibit yo mo nde.
62001006	Men ben sukibit kamdik-kamdik tepsu ye gato kem mo ndendu tó, ete men ki do, men si Yefun tepsu dik, sane it yo, men kidar kone. Sane o, suk mwa gato men ben ne yo tepsu Yefun Allah mit dom nde.
62001007	Sarewo men ben men bi suk-i ne ndo, men ben suk tepsu ye gato kem mo pe gato rer, mo Yefun Allah bi de-i yo, men sino kem ndo su yu tepsu yedik mo Yefun bi rus-i it anane. Yefun Yesus kwop wa sukibit gato men ben ne, ben sato Yefun Allah bi Gan dé mus men bi siri or wé kadit men re.
62001008	Men do ki do, men yo ben sukibit yo mo nde yo, men kidar men dakai anane, ete Yefun Allah bi sukdu gato sangge yo kem mo men mit nde.
62001009	Yefun Allah ben suk tepsu An tom su men ne, An ben An bi suk-i ri-roi su men, sane men rek sukibit gato men ben ne wa An jam yo, bere Yefun Allah yo maskwa men mo sukibit ne o nde, bere An nutbot sukibit gato men ben ne o nde. Orete An ós men subere sukibit gato men ben ne yo ut mo men o nde.
62001010	Yefun Allah ki do, men yetu sino ben sukibit mó re. Sane men do ki do, men yo ben sukibit yo mo nde yo, tepsu men ki do, Yefun Allah kidar it anane, sane Yefun Allah bi sukdu yo kem mo men mit nde.
62002001	Ji krom surat ré wa nin, ji bi pá mo Kristus bi de-i ne subere nin yo ben sukibit yo o nde. Sarewo ye do ben sukibit mó yo, men bi yegweswai mó. Men bi yegweswai anato Yesus Kristus gato ben bi suk-i ri-roi. An ki sukndo wa men mo men bi Ai, Yefun Allah gwem.
62002002	Yesus Kristus bi nggwa kwop wa tot men bi suktot mo sukibit gato men ben ne wé re. An tepsu suksom gato totwa sukibit gato men ben ne sor nde, wo An totwa sukibit gato men yetu mwa mo bur ré iwedewe ne sino ben ne or re.
62002003	Men benbot Yefun Allah bi sukduno-i ne yo, bere men jam mone do, men jam Yefun Allah sisu ndo mone, men si Yefun Allah tepsu dik.
62002004	Ye gato ki do, an sa, an jam Yefun Allah sisu ndo, sarewo an yo benbot Yefun Allah bi sukduno-i nde yo, ye ne kidar, Yefun Allah bi sukdu gato sangge yo kem mo an mit nde.
62002005	Ye gato benbot Yefun Allah bi sukduno-i ne yo, ye ne bi sukjimnut sye kas subot Yefun Allah sisu sangge it. Men ben suk sane anato men jam do, men si Yefun Allah tepsu dik it.
62002006	Ye to ki do, an sa, si Yefun Allah tepsu dik it yo, bere an ben an bi suk-i tepsu Yesus Kristus ben ne et.
62002007	Ji bi nji, ji bi nyanggon gato ji jimnotku, sukduno gato ji krom ré, sukduno be nde, wo sukduno rok gato nin jam kadit ketke nin mit si nin onyar kem mo Yesus Kristus. Yefun Allah bi sukduno ré nin dakai jam mó re.
62002008	Nin da jam, sarewo sukduno gato ji krombot ré anato sukduno gato be dom. Sukduno be ré bor mo suk gato Yesus Kristus ben ne. Or o sukduno be bor mo nin dakai dom. Sane ndendu bi suk-i ne titi wé, ete sukru gato sangge rer ku men it.
62002009	Ye gato ki do, an sa, ben suk gato ndo, tepsu ye gato kem mo pe gato rer ete an bariket an bi nji ne yo, ye ne tepsu ye gato kem mo ndendu tó, an ben an bi suk-i ibit anane.
62002010	Ye to bi sukjimnut sye kas subot an bi nji, an ben sukndo tepsu ye gato kem mo pe gato rer re. Sane an yo ben suk gato ben nje ges mo os ibit mo nde.
62002011	Sarewo ye to bariket an bi nji ne, an tepsu ye gato kem mo ndendu tó, an ben sukibit petok sor. An jam nde pe gato an mu mone ware, ndendu kewa an gro ré, an ben an bi suk-i daret sor.
62002012	Ji krom sukdu ré wa nin, ji bi pá, we men jam do, Yefun Allah yo maskwa nin mo sukibit gato nin ben ne o nde. An yo nutbot sukibit ne o nde, we Yesus Kristus tot wé re.
62002013	Ji krom surat ré wa nin, ji bi yenggrás, we nin mit kem mo Yefun Yesus gato kem kadit ketke ne it. Ji krom surat ré wa nin, ji bi yemsok ji bi nggónnak, we nin sa, nin nggi wai kadit biris bi yekwesu re.
62002014	Ji krom surat ré wa nin, ji bi pá, we nin mit kem mo men bi Ai, Yefun Allah it. Ji krom surat ré wa nin, ji bi yenggrás, we nin mit kem mo Yefun Yesus gato kadit ketke ne it. Ji krom surat ré wa nin, ji bi yemsok ji bi nggónnak, we nin bi sukjimnut nggi, nin grem Yefun Allah bi sukduno mo nin mit si nin onyar, nin nggi wai kadit biris bi yekwesu re.
62002015	Nin mit iwa sukibit mo bur ré nde. Suk mwa ne sino gato ibit mo bur ré, nin bariwa. Ye gato iwa sukibit mo bur ré, ye ne bariwa men bi Ai, Yefun Allah it anane.
62002016	Sukibit mwa gato mo bur ré sato, ye bi sukjimnut sye wa benbot sukjimnut gato tik ye mit wa ben sukibit ket ye í ne e, ye gro sye wa suk e, ye dakai un ye dakai mo suk gato ye ku si suk gato ye ben e ne. Sukibit mwa ne yo ma kadit men bi Ai mo gu nde, wo suk mwa ne ma kadit yetu mo bur ré kaii.
62002017	Sukibit mwa gato mo bur ré si sukibit gato ye iwa ye ben ne, yo nam nde ge, bere or re. Sarewo ye gato ben bi suk-i tepsu Yefun Allah mit yo, bere ye ne kem ndo to kapyo mato kapyo.
62002018	Ji bi pá, karowa bur ré kru it. Ye ki sukdu ré nai nin jam suga nyim sare do, karowa bur ré kru yo, yekwesu mo yeko wa Kristus ma. Ré ne biris bi yekwesu bi yeko wa Kristus ne deyo ma mó re. Sane men jam do, karowa bur ré kru it.
62002019	Suga nyim ye gato sok mo yeko ne, án sisu men, orge án mu kadit men re. Ye gare da si men, sarewo án yo mit dik su men nde. Sato án mit dik su men yo, bere án yo mu kadit men nde, sarewo án mu kadit men, ete mone men jam do, án yo mit dik su men mo nde.
62002020	Sarewo Yesus Kristus syo Yefun Allah Gen bok nggwa mo nin re. Sane anato nin yé mwa ne sino jam sukduno gato sangge it.
62002021	Ji krom surat ré wa suma ne? Ji krom surat ré we nin yo jam sukduno gato sangge ne nde bado? Sane nde, wo nin jam sukduno gato sangge ne it. Nin jam do, sukduno gato sangge ne, sukdu mone mwa ne sino sangge sor, kwa yo gato sukkidar yo mo nde.
62002022	Je u anato kidar suk ne? Ye gato kidar suk bere ki sato ré do, Yefun Allah yo bes Yefun Yesus gum Kristus nde. Yefun Allah yo syogat Yefun Yesus ma mo bur ré wa ós men yetu nde. Ye gato ki sukdu sane anato tepsu yekwesu mo yeko wa Kristus. Ye ne bariket men bi Ai, Yefun Allah si Yefun Allah bi Gan ne sino.
62002023	Ye gato bariket Yefun Allah bi Gan, bere ye ne si Yefun Allah yo tepsu dik nde. Sarewo ye to ki do, an onyar kem mo Yefun Allah bi Gan yo, bere ye ne si Yefun Allah tepsu dik dom.
62002024	Sane yo, sukduno gato nin jam kadit kam gato nin onyar kem mo Yefun su ketke ne, nin napawa pe. Nin do mewa sukduno ne sisu ndo yo, bere nin si nin bi Ai Yefun Allah si Yefun Allah bi Gan ne tepsu dik petok sor.
62002025	Sane Yesus Kristus dakai tom su men do, bere men kem ndo to kapyo mato kapyo.
62002026	Ji krom sukdu ré wa nin subot ye gato werwa ben kidar nin brek kadit os gato ndo ete simo os ibit.
62002027	Yesus Kristus syo Yefun Allah Gen bok nggwa mo nin dakai mo re. Yefun Allah Gen kem mo nin mit si nin onyar sane yo, nin yo mitwa ye yi ma duno nin nde, we Yefun Allah Gen mo nin mit ne dakai duno nin subot suk mwa ne sino. Sukduno gato Yefun Allah Gen duno nin su ne sangge, yo siri mo nde. Sane nin jambot sukduno ne, nin si Yesus Kristus tepsu dik mo suk mwa gato nin ben mo bur ré sor.
62002028	Sane ji kiwa nin, ji bi pá nin do, nin si Kristus tepsu dik petok sor, subere su kam gato An satu ma ne yo, bere nin ku An tepsu nin bi yesyim, bere nin damen wa An nde.
62002029	Nin dakai jam do, Kristus ben An bi suk-i tepsu Yefun Allah mit. Sane nin jam o do, ye gato ben suk tepsu Yefun Allah mit ne anato tepsu Yefun Allah bi pá-i anane.
62003001	Yefun Allah bi sukjimnut kas subot men sye teker anato An kendo men do, An bi pá-i. Sangge, men anato Yefun Allah bi pá-i. Yé gato ben sukibit mo bur ré jam nde Yefun, sane anato án jam nde men dom.
62003002	Ji bi nji ji bi nyanggon gato ji jimnotku, su ré men anato Yefun Allah bi pá-i it, sarewo suk gato bere bor mo men su kam sari ne ma, men jam ri nde tó. Su kam gato Yesus Kristus satu ma it yo, bere men kaim-i ne tepsu An kaim-i ne re.
62003003	Ye gato kwabom kam mo sukdu gare gato bere bor ne, bere an mewa an nggwa subere an yo ben sukibit o nde, wo an ben an bi suk-i ne ndo sor, tepsu Yesus Kristus dakai ben ne.
62003004	Ye gato ben sukibit bu, an ben an bi suk-i siri kadit Yefun Allah bi sukduno, we ye gato bariket Yefun Allah bi sukduno ne, bere an ben sukibit.
62003005	Sarewo sukibit mwa gato men ben ne, Yesus Kristus ma mo bur ré wa tot wé kadit men re, nin dakai jam re. Sane dom, nin jam do, Kristus dakai yo ben sukibit yo mo nde.
62003006	Sane ye gato si Yesus Kristus tepsu dik it yo, ye ne yo ben bi suk-i ibit gat o nde. Ye gato ben bi suk-i ibit gat yo, ye ne jam nde Yefun, ye gane yo jam Yefun wokgan yo dom nde.
62003007	Ji bi pa, nin jammo ye gato werwa ben kidar nin brek kadit os ndo ete nin simo os ibit nde. Sukdu gato sangge anare, ye gato ben bi suk-i ndo tepsu Yefun Allah mit, ye ne anato Yefun Allah nai sok mo An bi rus-i, tepsu Yesus Kristus sok mo Yefun Allah bi rus-i re.
62003008	Sarewo ye gato ben sukibit bu anato sok mo biris bi yekwesu bi rus-i, we biris bi yekwesu ben sukibit sane kadit ketke ne it. Sane anato Yefun Allah bi Gan ma mo bur ré subere An ben biris bi yekwesu bi os-i ibit or kai.
62003009	Ye gato sok mo Yefun Allah bi rus-i, án yo ben bi suk-i ibit gat o nde, we Yefun Allah Gen kem pe mo án mit si án onyar it. Yefun Allah anato tepsu án bi Ai, sane án yo ben bi suk-i ibit gat o nde.
62003010	Sane men jam Yefun Allah bi rus-i tara kadit biris bi yekwesu bi rus-i sato ré do, ye to bariwa ben suk tepsu Yefun Allah mit ne yo, ye ne yo sok mo Yefun Allah bi rus-i nde. Sane dom ye to bariwa bi sukjimnut sye kas subot ye yi ne yo, ye gane yo sok mo Yefun Allah bi rus-i dom nde.
62003011	Kadit ketke men duno nin do, men bi sukjimnut sye kas subot yu et.
62003012	Men ben suk tepsu Kain nde. Kain ne sok mo biris bi rus-i. An gu an dakai bi nji dowok kwop re. Suma ben anato Kain gu an bi nji dowok kwop ne? Kain bariket an bi nji dowok mo gato an bi nji dowok ne ben bi suk-i ndo, wo Kain ben bi suk-i ne ibit.
62003013	Sane ji bi nji ji bi nyanggon, ye gato ben sukibit mo bur ré, bere bariket nin tepsu Kain bariket an bi nji dowok ne, nin yeket suk sane nde.
62003014	Men bi sukjimnut sye kas subot men bi nji mo Kristus bi rus-i anato men jam do, men tepsu ye gato bere kwop o nde, men sok mo biris bi yekwesu bi de-i o nde, wo men sok mo Yefun bi de-i o re, men tepsu ye gato kem ndo to kapyo mato kapyo it. Sarewo ye gato bi sukjimnut sye yo kas subot ye yi nde, bere ye ne yo kem gesyos nde, wo bere an kwop rut re.
62003015	Ye gato bariket ye yi ne yo, an tepsu ye gato gu ye yi kwop. Nin jam do, ye gato gu nje kwop daret, bere an yo kem ndo to kapyo mato kapyo nde.
62003016	Men me mo Yesus Kristus sa, bere men jam suk gato men ben tepsu ye gato bi sukjimnut sye kas subot ye yi. An bi An nggwa wa kwop win men. Sane dom, men waii bi men nggwa wa men bi nji mo Kristus bi rus-i dom et.
62003017	Sane ye gato ku suk mwa mo bur ré, ete an me an bi nji mo Kristus bi rus-i deyo gato yewa suk, wo an yo jimnotku ye ne nde, ete an yo ós ye ne su suk yo mo nde, or an ki do, an bi sukjimnut sye kas subot Yefun Allah, sane yo, men jam do, ye ne kidar ko ne.
62003018	Ji bi pa, men ki su men syokwet do, men bi sukjimnut sye kas subot ye yi sane sor nde, wo men bi sukjimnut kas subot ye yi sisu sangge et, sane bere men ben suk yo bor mone.
62003019	Men bi sukjimnut sye kas subot ye yi sisu sangge sane yo, men jam do, sangge, men sok mo Yefun Allah bi rus-i it anane. Sane dom, men ki suk su Yefun it yo, men nokwa An nde. Men do karowa Yefun Allah it yo, men kwabom dek bot suk yo o nde.
62003020	Sane kapre men nut do men ye gato ben sukibit mwa, men yo nokwa Yefun nde, men karowa Yefun sor. Yefun Allah bi sukjimnut-i ne ko wai kadit men bi sukjimnut-i ne o re. Men jam do, Yefun jam suk mwa ne kom mo mit re.
62003021	Sane ji bi nji ji bi nyanggon gato ji jimnotku, men ben sukibit mwa, ete men kwet su sangge it yo, men jam do Yefun Yesus tot suktot wa men ne. Sane men karowa Yefun sor, men yo nyuwa An nde. Men karowa An, men ki suk su An sor.
62003022	Men do benbot An bi sukduno, ete men ben suk gato An iwa men ben ne yo, bere An syo suk gato men ndek mo An ne nai men sor.
62003023	Yefun Allah duno men sare do, men mit si men onyar kem mo An bi Gan, Yesus Kristus, ete men bi sukjimnut sye kas subot yu, tepsu suk gato Yesus Kristus duno men su ne.
62003024	Ye gato benbot Yefun Allah bi sukduno ne yo, bere ye ne si Yefun Allah tepsu dik. Sane dom Yefun Allah si ye ne tepsu dik. Men jam do, Yefun Allah si men tepsu dik, we An syo An Gen bok nggwa mo men it.
62004001	Ji bi nji ji bi nyanggon gato ji jimnotku, yé mwa ki do, Yefun Allah Gen bok nggwa mo án, sane sukdu gato án ki ne ma kadit Yefun Gen. Sarewo nin jammo án bi sukdu-i kekro nde, nin watbot sukdu ne kom-kem et, subere nin jam do, án ku án bi sukdu-i kadit Yefun Allah Gen bado, án ku án bi sukdu-i kadit suk yi neya e? Sane nin watbot sisu ndo et, we su ré yenabi mwa gato kidar suk mu ki bi sukdu-i bot peyo-peyo mó re.
62004002	Nin watbot sukdu gato ye ki ne subere nin jam do, sukdu ma kadit Yefun Allah Gen bado, kadit biris bi yekwesu gato jom ye ne e? Nin nutbot sare do, ye gato ki do, Yesus Kristus ma mo bur ré su kaim tepsu yetu yo, Yefun Allah Gen kem mo ye ne.
62004003	Sarewo ye gato ki do, Yesus Kristus ma mo bur ré yo tepsu yetu nde yo, Yefun Allah Gen yo kem mo ye ne nde. An ki an bi sukdu-i kadit biris bi yekwesu gato tepsu yeko wa Kristus ne. Nin dakai jam suga nyim ne do, biris bi yekwesu ne bere ma, ete ré ne, biris bi yekwesu ne ben bi suk-i bor mo bur ré re.
62004004	Sarewo ji bi pa, nin anato sok mo Yefun Allah bi rus-i. Nin sa, nin misyar yenabi gato kidar suk ne si án bi sukdu-i, we Yefun Allah Gen gato bok Nggwa mo nin, An bi suktinggi nggi kadit biris bi yekwesu bi suktinggi-i gato jom ye gato jam nde Yefun mo bur ré.
62004005	Yenabi gato kidar suk, án jam nde Yefun, sane án ki án bi sukdu-i ne ma kadit yetu bi sukjimnut-i sor re. Sane ye gato jam nde Yefun mo bur ré bere jambot yenabi ne bi sukdu-i.
62004006	Sarewo men ré sok mo Yefun Allah bi rus-i, sane ye gato mit kem mo Yefun Allah, bere an jambot men bi sukdu-i. Wo ye gato jam nde Yefun Allah, bere an yo jambot men bi sukdu-i nde. Sane kadit ne men jam do biris gne pet moe ye ne. Men jam do Yefun Allah Gen bi sukdu-i ne sangge, tara kadit biris bi yewkesu bi sukdu-i gato gwat nje ges mo os ibit.
62004007	Ji bi nji ji bi nyanggon gato ji jimnotku, men bi sukjimnut sye kas subot yu, we Yefun Allah ben men nggiwa men bi sukjimnut sye kas subot ye yi ne. Sane men bi sukjimnut sye kas subot ye yi, bere yé jam do, men anato ye gato mit kem mo Yefun Allah, gato Yefun Allah nai sok mo An bi rus-i ne.
62004008	Yefun Allah bi sukjimnut sye kas subot yetu petok sor, sane ye gato bi sukjimnut yo kas subot ye yi nde, ye ne jam nde Yefun Allah re.
62004009	Yefun Allah bi sukjimnut sye kas subot men yetu, An kadum nai men sare do, An syogat An bi Gan ka dik ne ma mo bur ré, subere men yetu ku os wa men kem ndo.
62004010	Men jam sukjimnut sye gato kas subot yetu sisu sangge anare: Men yetu bi sukjimnut sye kas subot Yefun Allah sisu sangge nde, wo Yefun Allah sa, bi sukjimnut sye kas subot men yetu sisu sangge, anato bor mo gato An syogat An bi Gan ma bi nggwa kwop wa tot men bi suktot mo sukibit gato men ben ne wé re.
62004011	Ji bi nji ji bi nyanggon gato ji jimnotku, Yefun Allah bi sukjimnut sye kas subot men, sane it yo, men waii bi sukjimnut sye kas subot yu dom et.
62004012	Men yetu yo me Yefun Allah su men gro mo nde, sarewo men do bi sukjimnut sye kas subot yu it yo, bere Yefun Allah si men tepsu dik, ete An ben men nggiwa men bi sukjimnut sye kas subot ye yi sisu sangge tepsu Yefun re.
62004013	Yefun Allah syo An Gen bok nggwa mo men anato men jam do, Yefun Allah si men tepsu dik, sane dom men si Yefun Allah tepsu dik.
62004014	Men dakai me Yefun Allah bi Gan su men gro re, ete men ki sukdu subot An frekbot nje subere ye jam do, Yefun Allah syogat An bi Gan ma mo bur ré wa An nai men kadit sukye, ete kak os ndo wa men kem ndo to kapyo mato kapyo.
62004015	Ye to ki an bi sukjimnut rer mo yé mwa gwem do, sangge, Yesus Kristus anato Yefun Allah bi Gan ne yo, bere Yefun Allah si ye ne tepsu dik. Sane dom, ye ne si Yefun Allah tepsu dik.
62004016	Men dakai jam do, sangge Yefun Allah bi sukjimnut sye kas subot men. Men kwabom kam mo An do, bere An bi sukjimnut sye kas subot men petok sor. Yefun Allah bi sukjimnut sye kas subot men yetu petok sor. Sane ye to bi sukjimnut sye kas subot ye yi petok ne yo, ye ne si Yefun Allah tepsu dik. Sane dom Yefun Allah si ye ne tepsu dik.
62004017	Sane men jam do, men bi sukjimnut sye kas subot ye yi sisu sangge yo, bere kam gato Yefun Allah ma ndobot men yetu, men yo nyuwa nde. Men ben men bi suk-i mo bur ré tepsu Yesus Kristus ben An bi suk-i, sane su kam ne yo, bere men yo nyuwa nde.
62004018	Yefun Allah bi sukjimnut sye kas subot men, sane men yo nyuwa Yefun nde. Yefun bi sukjimnut sye kas subot men sisu sangge anato syun sukjimnut gato ben men nyu ne or wé kadit men re. Sane ye gato nyuwa kam gato bere Yefun ma ndobot men yetu ne, ye ne yo jam Yefun bi sukjimnut sye kas subot an sisu sangge nde tó.
62004019	Yefun Allah bi sukjimnut sye kas subot men nyim, anato men waii bi sukjimnut sye kas subot An re.
62004020	Ye gato ki do, an bi sukjimnut sye kas subot Yefun Allah, sarewo an yo bi sukjimnut sye kas subot an bi nji mo Kristus bi rus-i nde yo, ye ne kidar kone, we ye gato ku an bi nji, ete an yo bi sukjimnut sye kas subot an bi nji nde yo, sane bere an bi sukjimnut sye kas subot Yefun Allah gato an yo me su an gro nde sa u ne? Bere yo mo nde.
62004021	Sane Yefun duno men su sukduno dik yo sare do, "Ye to bi sukjimnut sye kas subot Yefun Allah, an bi sukjimnut sye kas subot an bi nji ne dom et."
62005001	Ye gato nai sukjimnut do, sangge, Yefun Yesus anato Yekwesu gato Yefun Allah syogat ma mo bur ré kak os ndo wa men yetu tepsu Yefun Allah tom ne yo, ye ne sok mo Yefun Allah bi rus-i it. Sane ye gato bi sukjimnut sye kas subot an bi Ai mo gu bere bi sukjimnut sye kas subot bi Ai ne bi pá-i mwa ne sino dom.
62005002	Men jam men bi sukjimnut sye kas subot Yefun Allah bi pá mwa ne sare, men bi sukjimnut sye kas subot Yefun Allah, ete men benbot An bi sukduno ne sor,
62005003	we sare, men bi sukjimnut sye kas subot Yefun Allah, sane bere men benbot An bi sukduno ne sor. Men benbot Yefun Allah bi sukduno ne yo yé teker eta nde,
62005004	we Yefun Allah bi rus-i sa, nggi wai kadit biris bi rus-i gato ben sukibit mo bur ré. Men onyar kem mo Yefun Yesus, sane anato men nggi wai kadit biris bi rus-i ne o re.
62005005	Je u anato nggi wai kadit biris bi rus-i ne? Ye gato nai sukjimnut do, sangge, Yefun Yesus anato Yefun Allah bi Gan ne.
62005006	Yesus Kristus anato Yefun Allah bi Gan. An ma mo bur ré, Yohanes ras An mo syur. An kwop, An dé sye re. An ma mo bur ré wa An ku syur sor nde, wo An ma wa An kwop An dé sye dom. Yefun Allah Gen anato ki rer wa men jam do, Yefun Yesus anato Yefun Allah bi Gan dom. Sane men jam do, sukdu ne sangge, we Yefun Allah Gen yo kidar men nde.
62005007	Sukdu kwa gri gato kadum rer wa men jam do, Yesus Kristus anato Yefun Allah bi Gan ne anare:
62005008	Kwa dik anato Yefun Allah Gen ki rer nai men jam. Kedowe anato tomgato Yohanes ras Yefun Yesus mo syur ye jam sukdu subot An mone. Si kedogri o Yefun Yesus dé gato sye wa men anato men jam do, sangge, Yefun Yesus ne anato Yefun Allah bi Gan. Kwa gri gane bi sukdu tepsu yu re.
62005009	Yetu dakai ki bi sukdu-i sa, men jammo. Sarewo Yefun bi sukdu-i ne ndo wai wa men onyar kem mó, sane men jammo ete ndo wai. Yefun Allah ki bi sukdu subot An bi Gan ne rer wa men jam re, sane men jammo et.
62005010	Ye gato nai bi sukjimnut do, sangge, Yefun Yesus anato Yefun Allah bi Gan, ye ne onyar kem mo sukdu gato Yefun Allah ki ne re. Sarewo ye gato nai bi sukjimnut do, an bariwa sukdu gato Yefun Allah ki ne, tepsu an ki do, Yefun Allah kidar ko ne, we án nut do sukdu gato Yefun Allah ki subot An bi Gan ne yo sangge nde.
62005011	Yefun Allah bi sukdu-i anare do, An fro os wa men kem ndo to kapyo mato kapyo re. Yefun Allah syogat An bi Gan, Yefun Yesus ma mo bur ré kak os wa men yetu subere men kem gesyos re.
62005012	Sane men kak men mit wa Yefun Allah bi Gan it yo, men kem ndo to kapyo mato kapyo it anane, wo men yo kak men mit wa Yefun Yesus nde yo, men yo kem ndo to kapyo mato kapyo nde.
62005013	Ji krom surat ré wa nin yé gato onyar kem mo Yefun Allah bi Gan subere nin jam do, nin kem ndo to kapyo mato kapyo it.
62005014	Men yo damen wa men ki suk su Yefun Allah nde, we men jam do, men ndek suk gato tepsu Yefun Allah mit it yo, bere An jam men bi sukdu re.
62005015	Yefun Allah jam men bi sukdu subot suk gato men ndek mo An ne yo, sane men jam do, bere Yefun Allah syo suk ne nai men re.
62005016	Men do me ye Kristen ge dik yo ben sukibit, ete sukibit ne yo ben os yewa mit wa an si Yefun Allah nde yo, nin benadi wa, nin ndek mo Yefun Allah subere Yefun Allah ós ye ne kem ndo satu. Sarewo sukibit gato ben os yewa mit wa an si Yefun Allah, we an bariket Yefun Allah it yo, men ndek mo Yefun Allah wa ós ye gato ben sukibit sane nde.
62005017	Suk mwa gato men ben siri kadit Yefun Allah mit anato sukibit, wo sukibit mwa ne sino yo ben os yewa mit wa men si Yefun Allah nde.
62005018	Men jam do, Yefun Allah bi pá-i, án yo ben sukibit gat o nde, we Yefun Allah bi Gan mewa án re. Biris bi yekwesu yo ku os wa ben sukye nai án nde.
62005019	Biris bi yekwesu jowa yetu mwa ne sino gato ben sukibit mo bur ré, sarewo men jam do, men ré anato sok mo Yefun Allah bi rus-i.
62005020	Men jam o do, Yefun Allah bi Gan ma mo bur ré re, An ós men, An kak men bi sukjimnut, subere men jam Yefun Allah gato sangge ne. Men si Yefun Allah gato sangge ne tepsu dik. Men si An bi Gan Yesus Kristus ne tepsu dik it. An sor anato Yefun gato sangge re. An sor anato ós men kem ndo to kapyo mato kapyo re.
62005021	Ji bi pa, nin mewa nin nggwa subere nin som sukdaret win Yefun Yesus nde.
63001001	Ji, gato yekwesu mo nu ari anato krom surat ré wa nan, nggongras gato Yefun Allah bes wa nan ben Yefun bi suk-i. Ji krom surat ré wa nan si nan bi pa-i gato ji jimnotku ndo nde. Ji jimnotku nin sor nde, wo ye mwa ne sino gato jam Yefun Allah bi sukdu gato sangge ne jimnotku nin dom,
63001002	we Yefun Allah kem mo men mit si men onyar, Yefun sisu men petok sor to kapyo mato kapyo.
63001003	Men bi Ai, Yefun Allah si men bi Yekwesu, Yesus Kristus ete mewa men, Yefun Allah si Yesus Kristus ete jimnotku men, Yefun Allah si Yesus Kristus ete uttok men petok sor. Yesus Kristus anato men bi Ai bi Gan. Yefun Allah si An bi Gan ete sisu men yé gato bi sukjimnut sye kas subot yu ete jammo An bi sukdu gato sangge ne sor.
63001004	Ji jam do, nggongras, nan bi pá deyo benbot Yefun Allah bi sukduno, tepsu Yefun Allah syogat men ben ne. Sane ji mit iwa wai o re.
63001005	Nggongras, ji krom sukduno kwa be wa nan nde, wo ji krombot sukduno kwa dik yo gato nan jam kadit ketke nan onyar kem mo Yefun Yesus ne it. Ji ki sare do, men bi sukjimnut sye kas subot yu et.
63001006	Men bi sukjimnut sye kas subot yu it yo, ber men ben men bi suk-i sato ré: men benbot Yefun Allah bi sukduno. Sukduno gato nin jam kadit ketke nin onyar kem mo Yefun Yesus ne anato Yefun syogat subere men bi sukjimnut sye kas subot yu et.
63001007	Yé mwa gato kidar suk frekbot bur ré iwedewe mó re. Ye gane ki bi sukdu-i sare do, "Yesus Kristus ma mo bur ré yo, An yo ma su kaim tepsu yetu nde." Ye gato ki sukdu sane, an kidar, an ki bi sukdu-i tepsu yekwesu mo yeko wa Kristus.
63001008	Sane nin mewa nin nggwa subere suk gato men ben wa ós nin yo ges kadit nin nde, wo nin wergat nin nggwa subere Yefun Allah syo suk mwa nai nin dakai or sino tepsu suk gato nin ben ne.
63001009	Ye gato yo jom Yesus Kristus bi sukdu-i pe nde, wo mu brek bot os yi kadit ne yo, ye ne yo si Yefun Allah tepsu dik nde. Ye gato jom Yesus Kristus bi sukdu-i krat yo, ye ne si men bi Ai, Yefun Allah si bi Gan ne tepsu dik sino.
63001010	Sane ye gato ma, ete an ki bi sukdu-i tara kadit Kristus bi sukdu-i ne it yo, nin kendo ye ne ma si nin kem mo nin bi nu-i nde. Nin ós an mo suk gato an ben mone dom nde,
63001011	we nin do kendo an ma it yo, tepsu nin ós an mo sukibit gato an ben ne.
63001012	Ji iwa ji krombot sukdu mwa yo ó wa nin, sarewo ji bariwa ji krom mo kertas su tinta. Ji iwa ji dakai ba ku nin mone, ete ji ki ji bi sukdu-i nai nin mone, subere men sino mit iwa wai o re.
63001013	Nggongras, nan bi njim bi pá gato Yefun Allah bes wa ben An bi suk-i ne ki ndo mo nan.
64001001	Ji, gato yekwesu mo nu ari anato krom surat ré wa nan, Gayus gato ji jimnotku. Ji bi sukjimnut sye kas subot nan ndo nde.
64001002	Ji bi yesyim gato ji jimnotku, ji ki suk su Yefun Allah wa nan subere nan yo ku suki nde, wo ji benadi subere suk mwa gato nan ben ne kas sisu ndo, ete nan kem ndo mo bur ré sor, tepsu nan si Yefun Allah kem ndo su yu it.
64001003	Men bi nji, ye Kristen ge bok yo ma ki nai ji do, nan sa, jom Yefun Allah bi sukduno gato sangge ne pe, ete nan benbot petok sor, sane ji mit iwa wai o re.
64001004	Ji jam do, ji bi pa benbot Yefun Allah bi sukduno gato sangge sane yo, ji mit at wa wai o re. Suk yi yo ben ji mit at wa sane nde.
64001005	Ji bi yesyim gato ji jimnotku, nan ben suk gato ndo ne petok sor wa ós men bi nji, ye Kristen gato ma mone. Kapre nan jam nde yé bok yo gato ma mone, nan ós án re.
64001006	Ye gato nan ós ne ma ki napyo nai nje mo nu ari more jam subot sukndo gato nan ben ne re. Sane nan ós ye gato ma mone su suk gato án mitmo, subere án mu ben Yefun bi suk-i mo pe gato án mu mone. Sane bere Yefun Allah mit iwa re.
64001007	Nan ós yé gato ma ne, we án mu ben Yesus Kristus bi suk-i. Ye gato jam nde Yefun Allah ne bere yo ós án nde.
64001008	Sane men ye Kristen ós ye gato mubot os wa ben Kristus bi suk-i ne et. Men ós án yo, tepsu men si án ben suk sino wa frot Yefun Allah bi sukduno gato sangge anane.
64001009	Ji krom surat wokgan wa nje mo nu ari mone subot ye gato ma ne mó re, wo Diotrefes gato iwa bes an dakai gum kok tepsu yekwesu mo nu ari ne, an bariwa jambot ji bi sukdu-i ne.
64001010	Sane ji ba ku nin mone yo, ji kibot suk mwa gato an ben ne subere bor wa yé mwa jam. An ki men gum ibit ket kwayo-kwayo. An ki bi sukdu-i ibit subot men ne yo tep nde, wo an ben sukibit yo ó sare do, an bariwa men bi nji, ye Kristen ma mone. Or o, an duyawa yé gato iwa ós ye Kristen ne, ete an syun yé gato iwa ós ye Kristen gato ma ne titi wé subere yé ne yo sok ari si nje mo nu ari ne o nde.
64001011	Ji bi yesyim gato ji jimnotku, men konem sukibit gato yetu ben ne nde, wo men me sukndo gato ye ben ne, ete men waii benbot sor. Ye gato ben sukndo yo, Yefun Allah bi pá-i anane, wo ye gato ben sukibit yo, ye ne jam nde Yefun Allah re.
64001012	Yé mwa un Demetrius gum. Sane dom Yefun Allah un an gum dom, we an benbot Yefun Allah bi sukduno. Men dom un an gum. Nan jam do, suk gato men ki ne sangge.
64001013	Ji iwa ji krombot sukdu mwa yo o wa nan, sarewo ji bariwa ji krom mo surat re, we
64001014	yo nam nde ge, ji iwa ji dakai ba ku nan, ete ji si nan, men ka we ki men bi sukdu-i nai yu.
64001015	Yefun Allah ete uttok nan sor. Nan bi yesyim more ki ndo mo nan. Nan ki ndo mo men bi yesyim, án kadik-kadik gato si nan kem mone.
65001001	Ji gato gum do Yudas, gato Yesus Kristus bi pakwerut, gato bi nji mo Yakobus, ji anato krom surat ré wa nin yé gato men bi Ai, Yefun Allah nai sok mo An bi rus-i. Yefun Allah bi sukjimnut sye kas subot nin. Yesus Kristus mewa nin.
65001002	Yefun Allah ete dakai jimnotku nin sye teker. Yefun Allah ete uttok nin petok sor. Yefun Allah ete bi sukjimnut sye kas subot nin petok sor.
65001003	Ji bi nji ji bi nyanggon gato ji jimnotku, sangge ji da iwa krom surat wa nin subot os ndo gato Yefun Yesus kak wa men kem ndo to kapyo mato kapyo ne. Ji da iwa krom subot sukdu ne gato men sino jammo mó re, sarewo suk yo ben sato tik ji mit wa ji krom sukduno wa nin subere nin bes sukdu subot Yesus Kristus ne kok o et. Nin jammo suk gato ji krom ré et. Yefun Allah bi sukduno subot Yesus Kristus ne, An grem kem wam dik su men yé gato onyar kem mo Yesus Kristus. Sukdu ne kwa yo gwet mo nde. Sane nin werwa nin bes sukdu ne kok wai kadit sukdu yi neya et. Sane dom nin duwer yé gato ma wa duwer nin mo sukdu ne et. Ji syogat nin ben sane,
65001004	we, su ré ji jam do, yetu ge bok yo gato misyar Yefun Allah da ma fros men mo nu ari re, sarewo men jam nde án si men mone. Yefun Allah bi sukdu-i subot os ndo gato An fro wa men ne, yé ne brek sukdu ne tara kadit bi sukjimnut gato sangge ne or re, subere án ku os wa án dakai ben siri su nggon ket án í sor. Án bariket men bi Yekwesu ka dik ne sor. Án misyar Yesus Kristus gato gum kok sye wai o re. Sane kam sari ne ma án ku sukye tepsu ye krombot mo Yefun Allah bi sukdu suga nyim tuya re.
65001005	Sukdu mwa ré, nin dakai jam re, sarewo nin nutbot suk gato ji krom ré sisu ndo et, Yefun Allah da nai ye Israel wé kadit sukye mwa gato án ku mo bur Mesir ne, sarewo ri ma, yé Israel gato misyar An ne, An gu kwop wé re.
65001006	Sane dom, suga nyim tuya, malaikat gato ben bi suk-i tara kadit suk gato Yefun Allah fro wa án ben ne sor án mu kadit án bi nat-i ne sa, Yefun Allah rai án su bus gato kem krat to kapyo mato kapyo, ete Yefun Allah grem án mo pe gato ndu mo bur desnak re. Án kem mone sor kom mo kam sye gato Yefun Allah ma ndobot yetu mwa ne sino, ete su kam ne bere Yefun Allah bare malaikat gane mo bot gesyos re.
65001007	Sane dom, suga nyim tuya yé gato kem mo kota Sodom si kota Gomora si kota bok yo gato karo mone, án ben án bi suk-i ne ibit sato malaikat gane ben bi suk-i ne ibit dom. Ye Sodom si ye Gomora ne da bro wa ben siri su nggon e, yebris da bro wa ben siri su yu e, nggon da bro wa ben siri su yu e ne. Sane anato Yefun Allah syo bot git án sino or wé mone. Án sino ku sukye ne subere men sino me mone, ete men nyuwa bot gesyos git men tepsu bot git ye Sodom si ye Gomora mo sukibit gato án ben ne.
65001008	Sane dom, yeguru gato misyar Yefun gato ji krombot ré, yé ne bi sukjimnut-i kas muya-muma, án ben siri daret, án dakai ben án kaim ibit su ne, án bariwa jammo Yefun Allah bi sukdu-i, ete án kiket suk mwa neya gato gesyos mo gu gato gum kok ne.
65001009	Án ben sane, sarewo malaikat bi yekwesu dik yo gato gum do Mikhael yo kiket malaikat saga yeguru bok ne kiket nde. Suga nyim ne Mikhael si biris bi yekwesu duwer yu mo Musa mukri. Biris bi yekwesu ki do, "Ji ana nai et," wo Mikhael ki do, "Nde re, ji ana nai et." Sugane Mikhael yo nai sukjimnut wa kiket biris bi yekwesu nde, wo Mikhael ki sare do, "Bere Yefun sor ete ki nan gum ibit mo sukibit gato nan ben ré."
65001010	Wo yé gato misyar Yefun ré, án jam nde Yefun bi suk-i, sane án kabor nje daret subot Yefun bi suk-i mwa neya. Án ben bi suk-i tepsu suge krok, án yo nutbot suk gato án ben ne nde, wo án ben sukdaret tepsu sukjimnut gato kem mo án, orete ri ma án dakai ben án dakai ibit mo suk gato án ben ne.
65001011	Bere Yefun Allah syo sukye nai án sor. Án gu nje kwop daret tepsu Kain ben ne. Yeguru gane gro sye wa ku sugum anato án syi suk mo Yefun bi rus-i sato Bileam ben ne. Yeguru gane duwer suk nggi tepsu Korah ben ne. Sane bere Yefun Allah gu án kwop wé tepsu Yefun gu Korah kwop wé mo gato án duwer nje subot Yefun bi os-i ne nggi.
65001012	Yé gato ben bi suk-i sato yé bok ne, án si nin sum wa git sugit sino sa, án ben nin sino gum ibit mo sukdaret gato án ben ket án í mone sor, tepsu án jam nde án nggwa re, án yo damen dom nde. Án nutbot án dakai sor re, án yo nutbot ye yi nde re, tepsu ye gato mewa suksi, wo án dakai nai sugit wa án dakai sor, án yo syo sugit nai suksi ne nde, wokgan yo dom nde. Án tepsu nyotem gato nofuf sam ma, ndendu, men nut do bere nogi, sarewo nogi yo mo nde. Men nut do, bere án ós men tepsu nogi os men, sarewo suk yo mo nde. Án tepsu kwe gato bi aina tep wa bo, sarewo kwe ne yo bo mo nde. Men nut do, bere án syo suk gato ndo nai men, wo suk yo mo nde. Án tepsu kwe gato yé tik i-brot buk kadit bur re, sane bere kwe ne te re, yo kom o nde it. Án tepsu suk gato men nut do ndo wa ós men, ondewo suk yo mo nde.
65001013	Án tepsu sem nap sye wai gato sam sukkwik si i-bre mu bare mo nden. Sukkwik ne tepsu sukibit gato án ben ne, án nutbot sisu ndo yo, bere án damen mone, wo án yo nutbot sukibit gato án ben ne nde. Án tepsu bí gato waiyu muya-muma mo gu nim ne, sarewo án mu siri kadit pe gato Yefun Allah fro wa án muket ne. Sane anato bere Yefun Allah fro nat gato ndendu yut wa án kem mó to kapyo mato kapyo.
65001014	Henokh kibot yé bok gane kadit nyim tuya wé re. Henokh anato Adam bi dat. Adam ku bi pa-i, or o bi pa-i ne ku bi pa-i sor kom mo wam mumat anato pe Henokh re. Henokh ki do, "Bere men bi Yekwesu si malaikat mwa ndo nde gato ben Yefun bi suk-i ne ma. Malaikat ne, men yo ne ndo nde, mwa teker ware. Yefun si malaikat mwa ne ma
65001015	wa ndobot yetu mwa ne sino yo, bere Yefun ndobot yé gato bariket Yefun mo sukibit gato án ben ne. Bere Yefun ndobot án mo sukdu mwa gato án kiket Yefun ne, eteyo bere Yefun bare án mo bot gesyos or re."
65001016	Yé gato ben sukibit ré, án iwa kibot suk gato ibit bu, án duwer yé yi daret, án ki suk gato ndo mo nde, án ki kom mo sukibit gato yé yi ben ne petok sor. Án ben sukibit ket án í sor. Án ki án bi sukdu-i, án dakai bes án nggwa kok. Án ki án bi sukdu-i, án bes ye yi gum kok subere meret os wa án ku suk kadit ye ne sor.
65001017	Sarewo ji bi nji ji bi nyanggon gato ji jimnotku, men bi Yekwesu Yesus Kristus bi yerasul bi sukdu-i gato yerasul bok ne ki suga nyim ne yo, nin jammo, nin napawa pe et.
65001018	Yerasul bok ne ki nai men do, "Karowa kam gato Yesus Kristus satu ma mo bur ré it yo, yé mwa gato ki nin gum ibit e, sa nin mo Yefun bi sukdu-i e ne, bere mó re. Yé gane ben bi suk-i ibit ket án í sor."
65001019	Yé mwa gane bere meret os wa ben men dakai maskwa ket yu. Yé mwa ne, Yefun Allah Gen yo kem mo án mit nde, wo sukjimnut gato ibit anato jom án sor.
65001020	Sarewo sukdu subot Yesus Kristus anato ma kadit Yefun Allah dakai. Sukdu ne yo ma kadit yetu bi sukjimnut-i nde. Sane ji bi nji ji bi nyanggon, nin ós yu, nin duno yu su sukduno gato ndo wai subot Yesus Kristus ne petok sor, subere nin onyar kem mo Yesus Kristus nggi wai o et. Nin ki suk su Yefun su suktinggi gato Yefun Allah Gen syo nai nin ne et.
65001021	Nin eswa men bi Yekwesu Yesus Kristus ma ben bi suk-i ne ndo bor su nin sor. Bere An yo ben suk su nin tepsu sukibit gato nin ben ne nde, wo bere An gwat nin mu mo pe gato ndo wa nin si An kem ndo mone to kapyo mato kapyo. Nin eswa suk ne bor yo, nin ben nin bi suk-i, nin napawa pe do, Yefun Allah bi sukjimnut sye kas subot nin sor.
65001022	Ye gato bi sukjimnut we subot Yefun ne tó yo, nin dakai jimnotku ye ne.
65001023	Nin ós ye gato ku sukye subere án ges mo bot gesyos nde, ete án kem ndo to kapyo mato kapyo. Yé deyo o, nin dakai jimnotku án, nin ben suk su án tepsu sukibit gato án ben ne nde, wo nin ben suk gato ndo su yé ne sor. Nin mewa nin nggwa, sawe nin waii ges mo án bi os-i gato ibit ne. Nin bariket sukibit gato án ben ne, tepsu nin bariket án bi san dum gato án it ne. Nin nut mo sukibit mwa gato án ben ne tepsu án bi san gato dum teker ne, sane nin nai nde, nin syimtok dom nde.
65001024	Yesus Kristus ete nggiwa mewa nin kadit nin ges mo os ibit. An ete nggiwa gwat nin ma kem mo Yefun Allah gato gum kok ne gwem. Mo An bi nat-i gato ndo wai ne sukibit yo ut mo nin o nde, bere nin mit at wa sor.
65001025	Yefun wadigan anato gum kok sisu sangge sor. An anato fro os ndo wa men subere men kem ndo to kapyo mato kapyo. An syogat men bi Yekwesu Yesus Kristus ma kak os ne subere men si An kem ndo. An anato gum kok wai o re. An anato gum sye wai o re. An sa, bi suktinggi gato sye wai. An sor anato gum kok wai kadit yekwesu mwa ne sino kadit ketke sor, su ré, to kapyo mato kapyo. Sangge.
66001001	Sukdu mo buku ré anato sukdu gato Yesus Kristus kadum rer nai Yohanes subot suk gato bere men yetu me bor su kam sari ne ma. Yefun Allah kadum suk bok ne nyim nai Yesus Kristus, subere Yesus Kristus waii kadum rer nai Yefun Allah bi pakwerut mwa ne sino jam. Yo nam nde ge, bere Yefun Allah ben suk bok ré bor re. Yesus Kristus syogat An bi malaikat ge dik yo mu ki sukdu subot suk gato bere bor ne rer nai An bi pakwerut gato gum do Yohanes.
66001002	Sane Yohanes waii krombot suk bok ne sino gato an me ne. An krombot sukdu gato Yefun Allah ki ne. An krombot suk bok ne sino gato Yesus Kristus ki rer nai an jam ne.
66001003	Ye gato baca sukdu ré sye wa ye yi jam, ye ne anato mit at wa, we bere Yefun ben sukndo su an re. Ye gato jam ete benbot sukdu ré, ye ne anato mit at wa, we bere Yefun ben sukndo su an re. Ye ne mit at wa, we an jam nyim wé subot suk gato, yo nam nde ge, bere bor re.
66001004	Ji, gato gum do Yohanes, ji krom sukdu ré wa nin, yé gato onyar kem mo Yefun Yesus mo nu ari mufit mo bur Asia. Yefun Allah gato su ré mó, kadit ketke mó, si kam sari ne ma bere mó tó ne, Yefun Allah ete mewa nin. Yefun Allah ete uttok nin petok sor. Yefun Allah Gen ka mufit gato kem mo Yefun Allah bi kursi tak de gwem, Yefun Allah Gen ete mewa nin, Yefun Allah Gen ete uttok nin petok sor.
66001005	Yesus Kristus gato jam Yefun Allah sisu ndo, An ki bi sukdu-i subot Yefun Allah ri-roi petok sor. Yesus Kristus anato ye doketke gato Yefun Allah sun kadit sukkwop. Yesus Kristus anato jowa yeraja mwa ne sino mo bur ré. Yesus Kristus ete mewa nin. Yesus Kristus ete uttok nin petok sor. Yesus Kristus anato bi sukjimnut sye kas subot men ndo nde petok sor. Yesus Kristus anato kwop, An dé sye wa tot men bi suktot mo sukibit gato men ben ne wé.
66001006	Yesus Kristus anato bes men tepsu An dakai bi yewis-i dor kadit yewis yi neya. Yesus Kristus anato bes men tepsu yesu gato rer mo Yefun bi suk-i, men ben suk wa An bi Ai, Yefun Allah. Yesus Kristus anato nggiwa jowa suk mwa mo bur ré. An anato gum kok to kapyo mato kapyo sor. Sangge.
66001007	Sare, bere Yesus Kristus is kadit gu sisu nyotem ne ma. Yetu mwa ne sino bere me An dakai ma ne. Yé bok gato syer An bere ku An kaim ne dom. Sugane bere yé mwa ne sino mo bur ré iwedewe nderku nggwa mo An ndo nde. Digane it. Sangge.
66001008	Yefun Allah ki do, "Ji anato Yefun gato ut suk kadit ketke ete Ji jom suk mwa ne sane sor kom mo pe gato or mó. Ji anato Yefun gato su ré mó, kadit ketke mó, si kam sari ne ma bere mó tó ne. Ji anato Yefun Allah gato nggi wai kadit suk mwa ne sino o re."
66001009	Ji, gato gum do Yohanes anato tepsu nin bi nji mo Yefun Allah bi rus-i. Ji simo Yesus Kristus tepsu nin. Men sino bi Yekwesu mo Yesus Kristus. Men sino ku sukye tepsu yu. Kapre men ku sukye o, men yo misyar Yefun nde, men simo An pe sor. Ji ki sukdu subot os ndo gato Yefun Allah fro ne. Ji ki subot suk gato Yesus Kristus ben wa kak os ne, sane anato yé but ji, ete yé gwat ji mu yé grem kem mo ef Patmos.
66001010	Kam ari dik yo, ete Yefun Allah Gen pet mo ji. Orete ji jam ye yo saiye nggi mo ji dari, an ba sye tepsu ye fuf dut.
66001011	Ji jam ye ne ki sukdu sare do, "Suk gato bere nan sokme ne yo, nan krombot mo buku. Orete nan syo buku ne nai yé gato onyar kem mo Yefun Yesus mo nu ari mo kota Efesus e, Smirna e, Pergamus e, Tiatira e, Sardis e, Filadelfia si Laodikia ne et."
66001012	Ji ti brek satu me ye gato ki suk ne sa, ji me suk yo ka sa dem sor gato ye ben kadit emas wa ye dum sukru bo mufit mone.
66001013	Mo suk gato ka sa dem sor ne miten ji me yetu ge dik yo ka sato Yetu bi Pa. An it san gato syu kom mo An gwes tak. An far san emas mo An tunap.
66001014	An su si An gro e, An gwem e ne kwo sato duk kwo ne. An sugo kwo ndo tepsu ndaraf go kwo ne. An gro gan ru tepsu bot ru.
66001015	An gwes tak ru er tepsu tembaga gato ye kon tó ne ete ru er. An ki An bi sukdu-i yo, An ba syo-i sye tepsu syur sye ú mo tú.
66001016	An jom bí ge mufit mo An syim ge. Nyom gato ot de we syesyar kadit An syokwet. An gro ru nggi tepsu kam yor sugato kam ti ri.
66001017	Ji sokme An sa, ji bare ji nggwa mo An gwem tepsu ji kwop re. Orete An ak An syim ge mo ji, ete An ki do, "Nan nyu nde! Ji anato ut suk kadit ketke ete jom suk mwa ne sane sor kom mo pe gato or mó.
66001018	Ji anato Ye gato kem gesyos. Ji kwop, sarewo ré ne Ji mbau to kapyo mato kapyo. Ji anato nggiwa Ji sun nje kadit sukkwop. Ji anato nggiwa Ji sun nje kadit Yefun Allah bi gwinggri syo mo bur desnak ne mbau satu.
66001019	Sane suk mwa ne sino gato nan sokme ne yo, nan krombot mo buku et. Nan krombot suk mwa gato nan sokme su ré sisu suk mwa gato bere bor mone tó.
66001020	Ji ki rer subot bí mufit gato nan me mo Ji syim ge ne si suk gato ka sa dem sor gato ye ben kadit emas wa ye dum sukru bo mufit ne. Suk we ne bi sukjimnut ne Yefun gurik kadit yetu, wo su ré Ji ki bi sukjimnut ne rer wa nan jam. Bí mufit bi sukjimnut do, malaikat ge mufit gato mewa yé gato onyar kem mo Yefun Yesus mo nu ari mo kota mufit ne . Or o, suk gato ka sa dem sor wa ye dum sukru mufit mone bi sukjimnut do, yé gato onyar kem mo Yefun Yesus mo nu ari mo kota mufit ne."
66002001	Yefun Allah bi Gan ki nai ji do, "Nan krom sukdu wa malaikat gato mewa yé gato onyar kem mo Yefun Yesus mo nu ari mo kota Efesus sare do: Ji gato jom bí mufit mo Ji syim ge, ete mubot suk gato ka sa dem sor gato ye dum sukru bo mufit mone, Ji bi sukdu-i sare do:
66002002	Ji jam subot suk mwa gato nin ben ne. Ji jam do, nin ben nin bi suk-i, nin samok. Kapre nin ku sukye, nin misyar Ji nde, wo nin ben Ji bi suk-i pe sor. Ji jam do, nin yo kak nin mit wa ye gato ben sukibit bu ne nde. Ji jam do, nin watbot yé bok yo gato ki do, án sa, Yefun Allah bes án gum yerasul wa ben Yesus Kristus bi suk-i. Nin watbot yé bok gato ki sane sor nin jam do, yé bok ne kidar.
66002003	Ji jam do, nin simo Ji anato nin ku sukye mone, sarewo nin ben Ji bi suk-i petok sor, nin yo misyar Ji nde, wo nin simo Ji pe sor. Suk bok ne sa, nin ben sisu ndo.
66002004	Sarewo suk dik yo gato Ji bariket nin mone anare: nin bi sukjimnut sye yo kasbot Ji saga ketke ne o nde.
66002005	Sane nin napawa ketke nin bi sukjimnut sye kas subot Ji, wo su ré nin yo bi sukjimnut sye kas subot Ji sane o nde. Ré yo, nin brek satu ma et, nin kwet, ete nin bi sukjimnut sye kas subot Ji tepsu ketke ne satu o et. Nin yo kwet nde yo, bere Ji ma nai nin bi sukru ne wé kadit bi nat-i re.
66002006	Nin ben suk kwa dik ne ibit, sarewo nin ben kwa dik yo o gato ndo anare: Nin bariket suk mwa gato yé gato simo Nikolaus ben ne. Ji dom bariket suk gato yé bok ne ben re.
66002007	Sane nin brek nin dabe muya-muma kadit nde, wo nin jammo sukdu gato Yefun Allah Gen ki nai yé gato onyar kem mo Yefun Yesus mo nu ari ne et. Yé gato nggi wai kadit bur ré bi suk-i yo, bere Ji kak os wa án mu nai kwebo gato ben yetu kem gesyos wa án git. Kwe ne kom mo Yefun Allah bi nat-i gato ndo."
66002008	Yefun Allah bi Gan ki nai ji do, "Nan krom sukdu wa malaikat gato mewa yé gato onyar kem mo Yefun Yesus mo nu ari mo kota Smirna sare do: Ji gato ut suk kadit ketke ete jom suk mwa ne kom mo pe gato or mó, Ji gato kwop, orete sun satu o bi sukdu-i anare:
66002009	Ji jam do, nin ku sukye, nin yewa suk, sarewo Yefun syo suk mwa wa nin da gesyos ne mó re. Ye Yahudi bok yo ki do, án sa, Yefun nai án gum sok mo Yefun bi rus-i. Án ma ki nin gum ibit ket kwayo-kwayo. Ji jam sukibit gato án kiket nin su ne o re. Yé bok ne jam nde Yefun, wo yé gato ben bi suk-i sane sok mo biris bi yekwesu bi rus-i ne sor re.
66002010	Bere nin ku sukye, wo nin nyuwa nde. Ji ki sare do, bere biris bi yekwesu ben yetu ge bok yo but nin ge bok yo, ete sok nin mo sel. Sane bere biris bi yekwesu gato ben sukibit ne werwa gwat os wa nin subere nin misyar Yefun mone. Mo sel mit ne bere nin ku sukye sor kom mo kam musyu dik rek. Kapre karowa nin kwop rok mone, nin onyar kem mo Ji, nin ben Ji bi suk-i sane sor kom mo pe gato or mó yo, bere Ji bi os wa nin kem ndo to kapyo mato kapyo, tepsu ye gato nggi wai ku hadiah mo koirut.
66002011	Sane nin brek nin dabe muya-muma kadit nde, wo nin jammo sukdu gato Yefun Allah Gen ki nai yé gato onyar kem mo Yefun Yesus mo nu ari ne et. Yé gato nggi wai kadit bur ré bi suk-i yo, bere sukkwop wam kedowe yo tok án nde, án yo kwop to kapyo mato kapyo nde."
66002012	Yefun Allah bi Gan ki nai ji do, "Nan krom sukdu wa malaikat gato mewa yé gato onyar kem mo Yefun Yesus mo nu ari mo kota Pergamus sare do: Ji gato bi nyom gato ot de we ne bi sukdu-i anare:
66002013	Ji jam do, nin kem mo nat gato biris bi yekwesu kem mone. Nin da kem mone, sarewo nin onyar kem pe mo Ji, nin yo misyar Ji nde. Antipas gato ben Ji bi suk-i e, ki Ji bi sukdu-i ne petok sor, ye gu an kwop. Kapre ye gu an kwop wé mo nin gwem mo nin dakai bi kota, gato biris bi yekwesu kem mone, nin yo misyar Ji dom nde.
66002014	Sarewo suk bok yo gato Ji bariket nin mó anare: Yetu ge bok yo mo nin bi nu ari ne jom yenabi gato gum do Bileam bi sukduno-i. Kapre Bileam yo dufo mo ye Israel nde, an kadum os nai Balak, ye Israel bi yeko bi yekwesu dik yo, subere Balak gwat ye Israel ges mo os ibit. An ki bi sukdu-i wa tik ye Israel mit wa git sugit gato yé som sukdaret su ne. An ki bi sukdu-i wa tik nje mit subere yebris si nggon da bro wa ben siri su yu.
66002015	Sane mo nin bi nu ari dom, ge bok yo jom Nikolaus bi pakon bi sukdu-i.
66002016	Sane nin brek kadit sukdu gato ibit ne se! Nin yo brek kadit sukdu gato ibit ne nde yo, bergan sor ete Ji futma gu nin yé gato jom sukdu ne su nyom gato ot de we gato syesyar kadit Ji syokwet.
66002017	Sane nin brek nin dabe muya-muma kadit nde, wo nin jammo sukdu gato Yefun Allah Gen ki nai yé gato onyar kem mo Yefun Yesus mo nu ari ne et. Yé gato nggi wai kadit bur ré bi suk-i yo, bere Ji syo sugit gato ye kendo gum do, 'manna' ne napyo nai án git. Sugit ne yo bor wa yé mwa jam nde, wo tepsu suga nyim tuya Yefun syo manna nai ye Israel wa án kem mo bur ré, bere Ji syo manna nai yé gato nggi wai kadit bur ré bi suk-i subere yé ne nggiwa simo Yefun bi os-i pe sor. Sane dom, bere Ji syo jok kwo dik yo nai án. Mo jok ne ye krom gum be mó, wo yé gato ku jok ne sor ete jam gum gato ye krom mone."
66002018	Yefun Allah bi Gan ki nai ji do, "Nan krom sukdu wa malaikat gato mewa yé gato onyar kem mo Yefun Yesus mo nu ari mo kota Tiatira sare do: Yefun Allah bi Gan gato gro gan ru tepsu bot ru, Yefun Allah bi Gan gato gwes tak rup-rek tepsu tembaga gato ye kon ete nggri su san det sane sor nggren ne bi sukdu-i anare:
66002019	Ji jam subot suk mwa gato nin ben ne. Ji jam do, nin bi sukjimnut sye kas subot yu e, nin onyar kem mo Yefun e, nin ós ye gato yewa suk e; kapre nin ku sukye, nin misyar Yefun nde, wo nin jom An bi sukdu-i ne krat sor. Ji jam do, su ré, nin ben suk sane mwa wai kadit suk gato nin ben su ketke nin onyar kem mo Ji ne o re.
66002020	Sarewo suk dik yo gato Ji bariket nin mone anare: Nin kak nin mit wa nggon gato gum do Izebel ma duno nin, nin yo duyawa mom nde. Nggon ne ki do, Yefun Allah anato bes mom gwat Yefun Allah bi suktaru ma wa nin, sarewo nggon ne kidar Ji bi pakwerut-i ge bok yo mó re. Nggon ne ki bi sukduno-i gwat Ji bi pakwerut bok ne ges mo os ibit. Pakwerut ne ben siri su yu e, án git sugit gato ye som sukdaret su e ne.
66002021	Ji kewa nggon ne kwet kadit os ibit gato mom gwat ne ware, mom bari re, wo mom da bro wa yebris pe sor.
66002022	Sane bere Ji ben mom i ndo nde sane sor mom ku sukye, mom yo ndo o nde, mom sem sor. Sane dom, ye gato ben siri su nggon ne bergan sor, ete án si mom ku sukye ndo nde sino, wo án kwet kadit mom bi os-i yo, bere án yo ku sukye nde.
66002023	Yé bok ne sino gato simo nggon ne, bere Ji gu kwop wé. Ji gu yé bok ne kwop wé, subere yé gato onyar kem mo Yefun Yesus mo nu ari mwa ne sino jam do, Ji anato jam kadik-kadik bi sukjimnut-i kom mo mit re. Yé bok ne yo ku os wa gurik sukibit gato án ben ne nde. Bere Ji ben sukye nai kadik-kadik tepsu sukibit gato án ben ne.
66002024	Nin deyo mo nu ari mo Tiatira sa, nin yo jammo nggon ne bi sukduno-i gato ibit ne nde. Nin yo jam sukdu gato ye kendo do, sukdu gato kru, gato biris bi yekwesu dakai kadum ne nde. Sane Ji ki sare do, Ji yo syogat nin ben suk yo o gato tepsu sukde wa nin sam ne o nde,
66002025	wo nin jom Ji bi sukduno-i gato nin jom su ré ne pe sor Ji satu ma et.
66002026	Yé gato nggi wai kadit bur ré bi suk-i, ete ben suk tepsu Ji mit iwa ne sor kom mo pe gato or mó yo, bere Ji ben án nggiwa jom yewis bok ne sino mo bur ré re.
66002027	Bere Ji ben án nggi tepsu Ji bi Ai ben Ji nggiwa jom nje, tepsu Daud krombot Ji sare do, 'Bere An ben sukye nai nje su nggarmom muk. An ben sukye nai yé mwa ne sane sor, sane yé mwa ne sino jammo An, tepsu An gwa nje su nggarmom muk ne ndo nde sato ye gwa mbem, bere mbem ne mbrur re.'
66002028	Sane bere Ji syo bí ik nai yé gato nggi wai mone dom re.
66002029	Sane nin brek nin dabe muya-muma kadit nde, wo nin jammo sukdu gato Yefun Allah Gen ki nai yé gato onyar kem mo Yefun Yesus mo nu ari ne et."
66003001	Yefun Allah bi Gan ki nai ji do, "Nan krom sukdu wa malaikat gato mewa yé gato onyar kem mo Yefun Yesus mo nu ari mo kota Sardis sare do: Ji gato jom Yefun Allah Gen ge mufit gato mu ben Yefun Allah bi suk-i, Ji gato jom bí ge mufit ne bi sukdu-i sare: Ji jam subot suk mwa gato nin ben mone o re. Yé mwa ne nut do, nin sa, mbau, nin onyar kem mo Ji, sarewo Ji jam do, nin misyar Ji anato nin tepsu yé gato kwop re.
66003002	Sane nin sun tom! Kom more, nin yo ben suk tepsu pe gato Yefun Allah iwa ne nde tó, bergan nin tepsu yé gato kwop rok re. Sane nin misyar Yefun bi suk-i o nde, wo nin wergat nin nggwa subere nin ben suk tepsu Ji mit o et.
66003003	Sukduno gato yé duno nin su ne, nin napawa pe sor. Sukduno gato yé ki nai nin jam re, nin jam it, sane nin kwet kadit os ibit, ete nin benbot sukduno ne et. Sarewo nin sem su sukduno ne tó. Nin yo brek satu ma ete muket os gato ndo nde yo, bere Ji ba tepsu yegitsi. Kam gato Ji ba ku nin ne, bere nin gensu.
66003004	Sarewo nin gato mo kota Sardis, nin deyo sa, nin mewa nin nggwa kadit os ibit. Nin sa, ben sato nin bi san yo dum nde. Bere nin it san gato kwo ndo, ete nin si Ji mu sino, we Yefun Allah me do, nin sa, nin ben bi suk-i tepsu Yefun mit re.
66003005	Yé gato nggi wai kadit bur ré bi suk-i yo, bere án si yé bok ne sino it san gato kwo ndo. Bere Ji yo rus án gum wé kadit Buku Yegesyos nde. Bere Ji ki mo Ji bi Ai si malaikat mwa ne gwem do, Ji bi rus-i mo án.
66003006	Sane nin brek nin dabe muya-muma kadit nde, wo nin jammo sukdu gato Yefun Allah Gen ki nai yé gato onyar kem mo Yefun Yesus mo nu ari ne et."
66003007	Yefun Allah bi Gan ki nai ji do, "Nan krom sukdu wa malaikat gato mewa yé gato onyar kem mo Yefun Yesus mo nu ari mo kota Filadelfia sare do: Ji gato ben Ji bi suk-i ndo petok, Ji gato ben Ji bi suk-i ri-roi sor, Ji gato jom yeraja Daud bi kunci ne, suk gato Ji kak, ye yo nggiwa grem suk yo krat yawa satu nde. Sane dom, suk gato Ji grem krat yawa, ye yo nggiwa kak o nde. Ji bi sukdu-i anare:
66003008	Ji jam suk mwa gato nin ben ne or re. Nin me ré, Ji kak os wa nin sok mo Yefun bi rus-i. Ji kak os mo nin gwem nyim wé re. Ye yi yo nggiwa grem suk yo yawa wa nin muket os ne nde. Ji jam do, nin yo nggi teker eta nde, wo nin werwa nin benbot Ji bi sukdu-i petok sor, nin yo rewa Ji gum nde.
66003009	Yé bok yo gato kidar do, án tepsu ye Yahudi, sarewo Yefun yo nai án gum sok mo Yefun bi rus-i nde yo, yé bok ne jam nde Ji. Yé bok ne sok mo biris bi yekwesu bi rus-i. Bere Ji ben án ma bare án nggwa mo nin gwem. Bere án jam do, Ji anato bi sukjimnut sye kas subot nin re.
66003010	Kapre nin ku sukye, nin misyar Ji nde, wo nin benbot Ji bi sukdu-i petok sor tepsu Ji ki ne. Sane bere kam gato yetu mwa ne sino mo bur ré iwedewe ku sukye ndo nde, bere Ji mewa nin kadit re. Bere yetu mwa ne sino ku sukye subere yé gato misyar Ji, bere bor mone.
66003011	Bergan sor, ete Ji ma re. Nin jom Ji bi sukduno-i ne pe, sane sor Ji satu ma et. Sane bere ye yi yo ku os wa nai sukndo gato bere nin ku ne wé kadit nin nde, bere nin kem ndo mone it.
66003012	Yé gato nggi wai kadit bur ré bi suk-i yo, bere Ji bes án tepsu kwedi mo Ji bi Ai Yefun Allah bi nu-i. Ye gato nggi ne kem pe mo nu ne. Yé ne yo mu kadit nu ne nde. Bere Ji krom Yefun Allah gum mo yé ne. Bere Ji krom Yefun Allah bi kota gum mo yé ne. Kota ne anato Yerusalem be gato bere Ji bi Ai Yefun Allah syo is kadit gu ne ma. Bere Ji krom Ji dakai gum be mo yé gato nggi wai kadit bur ré bi suk-i dom re.
66003013	Sane nin brek nin dabe muya-muma kadit nde, wo nin jammo sukdu gato Yefun Allah Gen ki nai yé gato onyar kem mo Yefun Yesus mo nu ari ne et."
66003014	Yefun Allah bi Gan ki nai ji do, "Nan krom sukdu wa malaikat gato mewa yé gato onyar kem mo Yefun Yesus mo nu ari mo kota Laodikia sare do: Ji gato Sangge, Ji gato ki Ji bi sukdu-i subot Yefun Allah ne sangge, Ji gato ki Yefun Allah bi sukdu-i sisu ri-roi sor, Ji gato jom suk mwa gato Yefun Allah ut mo i-ke ne sino, Ji bi sukdu-i anare:
66003015	Ji jam subot suk mwa gato nin ben ne or re. Nin yo ben Ji bi suk-i su nin mit dik nde. Nin yo bariwa ben Ji bi suk-i dom nde, tepsu nin kam nde, nin dek dom nde. Sa ndo sa, nin nai os dik sor, sare: nin ben Ji bi suk-i yo, nin ben su nin mit dik sor, ondewo nin ben Ji bi suk-i nde.
66003016	Nin kam nde, nin dek dom nde, wo ben sato nin kam bo sor re. Nin ben Ji bi suk-i su nin bambrai. Sane anato bere Ji bariket nin mone, ben sato Ji gwi nin su nin bi os ibit ne mu nden.
66003017	Nin ki do, 'Men yekaya it, men ku suk mwa mó re. Men yo yewa suk nde.' Nin da ki sane, sarewo nin jam nde, Ji nut mo nin do, 'Kamapa, nin yo ndo nde. Nin yewa suk. Nin gro ndu. Nin kawarun re.'
66003018	Sane Ji duno nin do, emas gato ye kon ete ye nggri su san det sane sor nggren ne, nin ma nin so kadit Ji et. Sane bere nin tepsu ye gato ku suk mwa. Nin so san kwo wa nin it et. Sane bere nin kawarun o nde, bere nin damen o nde. Nin so ron wa nin es mo nin gro gan et. Sane bere nin sokme suk sisu ndo.
66003019	Ye gato Ji bi sukjimnut sye kas subot ne yo, bere Ji ndantom yé ne, ete Ji kwam án mo sukibit gato án ben ne. Sane nin kwet kadit sukibit gato nin ben ne et. Nin ben Ji bi suk-i sisu nin mit dik si nin onyar dik et.
66003020	Nin jammo suk gato Ji ki ré et. Ben sato Ji ma ti mo nusyo de nden ete Ji ké. Ye to jam Ji ké, ete kak nusyo wa Ji yo, bere Ji sok mu ku ye ne mo nu mit re. Bere Ji si ye ne git sugit sino mone tepsu yedik.
66003021	Yé gato nggi wai kadit bur ré bi suk-i yo, bere Ji bes án gum kok. Bere án gum kok tep wa án si Ji tepsu yekwesu. Bere Ji ki nai yé ne do,"Nin ma, nin sisu Ji kem kok mo Ji bi nat ré, men anato gum Yekwesu sino." Ji anato nggi wai kadit bur ré bi suk-i, anato Ji si Ji bi Ai kem kok mo An bi nat-i re.
66003022	Sane nin brek nin dabe muya-muma kadit nde, wo nin jammo sukdu gato Yefun Allah Gen ki nai yé gato onyar kem mo Yefun Yesus mo nu ari ne et."
66004001	Sukdu wa yé gato onyar kem mo Yefun Yesus mo nu ari bok ne, ji jam or sa, ben sato ji semda ete ji sokme nusyo mo gu kak re. Ye gato ji jam ki suk su ketke, gato saiye tepsu ye fuf dut, tepsu trompet ne, an ki do, "Nan ma more et. Ji kadum suk gato bere bor wari wa nan jam."
66004002	Sugane Yefun Allah Gen pet mo ji. Orete ji me Yefun bi kursi mo gu. Ji me Yekwesu ge dik yo kem mo kursi ne.
66004003	An nggren tepsu sukru we, ru er si ru kur, tepsu jok gato sugum sye bi warna. Bres dik yo ru nggi wairi wa kursi ne. Bres ne ru tepsu jok zamrud gato nggren.
66004004	Kursi musyu we sop at yo o kem wairi wa Yekwesu gato gum kok wai ne bi kursi. Mo kursi mwa ne, yenggras gato gum kok ge musyu we sop at kem mó. Yenggras bok ne it san gato kwo ndo. Án bom yekwesu bi topi emas mo án su.
66004005	Ji me nowarek, ji jam sukyo-sukyo pu. Ji jam nogu pu gato sye syesyar kadit kursi mo miten ne. Kak ru mufit ti mo kursi ne gwem. Kak ru mufit ne anato tepsu Yefun Allah Gen mufit gato ben Yefun Allah bi suk-i.
66004006	Sane dom, ji me suk yo tepsu em mo kursi ne gwem. Em ne tepsu kaca gato rer ok tepsu syur gun gato ram nde. Yefun Allah bi pakwerut ge at mo gu ka sato suge ne mó. Suge at ne kem wairi wa Yefun bi kursi, ge dik yo mo kursi de gwem, ge dik yo o mo kursi de dari, ge dik yo o mo kursi de syim ge, ge dik yo o mo kursi de syim jam. Suge at ne gro gan mo án kaim ne sino, gro deyo mo án kaim de gwem si gro deyo o mo án kaim de dari ne sino.
66004007	Suge doketke ne ka sato singa. Suge kedowe ka sato sapi ge ndi. Suge kedogri gro-i ka sato yetu gro-i. Suge kedoat ka sato ndam syap tu gato ok.
66004008	Suge at ne sino í mumat mó. Suge at ne sino gro gan bot kaim ne sino, gro gan deyo mo i de nden si gro gan deyo o mo i de mit dom. Noru nombrak suge at ne yo not nde, án badek petok sare do, "Yefun ga kok wai ne, Yefun ga ndo wai ne, Nan gum kok wai 'dit men, Nan anato men bi Yekwesu ga nggi wai. Yefun ga ketke ne mó e, Yefun ga su ré mó e, Bere kam sari Nan mó o, Bere Nan mó o tó e."
66004009	Suge at ne ba sukbadek wa bes Yefun gato kem mo kursi ne gum kok e, un Yefun e, ki ndo mo Yefun e ne. Suge at ne ba syek Yefun gato kem to kapyo mato kapyo ne sa,
66004010	yenggras ge musyu we sop at bare nggwa mo An gato kem mo kursi ne gwem. Yenggras ne un Yefun gato kem to kapyo mato kapyo. Yenggras ne bare bi topi gato án bom tepsu yekwesu ne mo Yefun bi kursi de gwem, ete án badek su do,
66004011	"Men bi Yekwesu ne e, Yefun gato jom men ne e, Nan sa, tep wa men bes Nan gum kok ne o, Men bes Nan gum sye ne o. Men bi Yekwesu ne e, Yefun gato jom men ne e, Nan sa, tep wa men un Nan gum ne o, Nan sa, tep wa ku suktinggi ne o. Men bes Nan gum kok a we, Men un Nan gum a we, Nan ut suk mwa ne sino o, Nan bi mas mo suk mwa ne sino o."
66005001	Orete ji sokme Ye gato kem mo Yefun bi kursi ne jom buku mo An syim ge. Mo buku mit ye krom suk mo kertas de we ne sino. Ye rum buku ne orete Yefun ut su lilin rom wam mufit wa jom kertas mo de nden ut krat. Ye me lilin gum mone anato ye jam do, Yefun bi buku anane, sane ye gato Yefun bes ne sor ete gum tep wa kak lilin gum ne wé re.
66005002	Orete ji sokme malaikat ge dik yo gato nggi. Malaikat gato gwat Yefun Allah bi suktaru ne saiye nggi do, "Je u anato gum kok tep wa an kak lilin gum bok ne wé ne? Je u anato gum kok tep wa rek buku ré ne?"
66005003	Sarewo mo gu nim ne si bur ré si bur desnak ne sino, ye yo ku yetu ge dik yo gato gum kok tep wa an kak lilin gum bok ne wé yo mo nde. Ye yo ku yetu ge dik yo gato gum kok tep wa kak lilin gum ne sor nde, wo ye yo ku ye gato gum kok tep wa baca buku ne dom nde.
66005004	Ye yo ku yetu ge dik yo gato gum kok tepsu wa an rek ete baca buku ne mo nde, sane anato ji wo, ji wo ndo nde.
66005005	Sugane yenggras ge dik yo gato badek wa un Yefun mone, an ki nai ji do, "Nan wo nde. Ye gato yé kendo gum do, Singa, An Yekwesu mo yewis ye Yahudi, An sa, nggi wai o re. An sa, ye gato ye kendo gum yo o do, yeraja Daud bi dat. An sa, nggi wai kadit bur ré bi suk-i, sane anato An gum kok tep wa An kak lilin gum bok ne wé. An gum kok tep wa An rek buku ne." Orete malaikat ne ki nai ji do, "Nan me et."
66005006	Orete ji sokme Domba Gan ge dik yo ti mo yekwesu bi kursi mwa ne miten. Yefun bi pakwerut ge at mo gu gato ka sato suge at si yenggras ge musyu we sop at ne ti wairi wa Domba Gan ne si kursi ne. Domba Gan ka sato suge gato ye gu kwop wa som Yefun su ne. Domba Gan suti mufit mó, An gro gan mufit mó. An gro gan tepsu Yefun Allah Gen mufit gato Yefun Allah syogat mubot bur ré iwedewe.
66005007	Domba Gan ne ma mo Yefun Allah gato kem mo An bi kursi ete nai buku gane kadit Yefun Allah syim ge.
66005008	Domba Gan ne nai buku sa, suge at si yenggras ge musyu we sop at ne bare nggwa sino mo Domba Gan gwem. Án sino jom kecapi si mbem emas ses su suk yo gato ye gre ete i-bu basmi grik ndo. Suk gato grik ndo ne tepsu sukdu gato yé gato onyar kem mo Yefun Yesus ki nai Yefun Allah ne.
66005009	Án sino ba sukbadek be yo sare do, "Domba ga gum kok ne o, Domba ga sye wai ne o, Nan sa, gum kok tep wa Nan nai buku ne o, tep wa Nan kak lilin gum wé ne o. Nan gum kok a we, Nan gum sye wai a we, Ye gu Nan, Nan dé sye wa yetu ne o, Nan bi nggwa tepsu suktot wa ne o. Nan dé sye wa yetu o, Nan tepsu suktot wa yetu o, Nan dé sye wa yeyo-yeyo gato sok mo Yefun bi rus-i ne o, Yetu mwa ne mo buryo-buryo sino o. Nan dé sye wa yetu o, Nan tepsu suktot wa yetu o, Nan dé sye wa yetu wisyo-wisyo sino ne o, Yetu mwa gato ki ayo-ayo sino o.
66005010	Domba ga gum kok ne o, Domba ga sye wai ne o, Nan sa, nai yetu bok ne sok mo Yefun bi rus-i ne o, yé bok ne tepsu yegweswai wa yetu si Yefun Allah ne o. Domba ga gum kok ne o, Domba ga sye wai ne o, Nan sa, bes yetu bok wa ben Yefun bi suk-i ne o, yé bok ne jom suk mwa mo bur ré o."
66005011	Orete ji sokme mone o. Ji jam malaikat yaino, mwa yé re, ki bi sukdu-i. Malaikat ne mwa yé ndo nde, mwa wai o re, nat ne buk su. Malaikat yaino ne ti wairi wa suge at sisu yenggras ge musyu we sop at ne.
66005012	Malaikat mwa ne ba sukbadek, án ba sye sare do, "Domba ga ye gu ne e, Domba ga kwop ne e, Nan sa, Nan gum kok ne o, gum sye ne o. Men un An gum a we, Men bes An gum a we, Domba ne tep wa ku suktinggi mwa ne o, tep wa suk mwa ne sino o. Men un An gum a we, Men bes An gum a we, Domba ne tep wa ku suktinggi mwa ne o, tep wa dakai rer kom mo mit ne o. Men un An gum a we, Men bes An gum a we, Domba ne tep wa ye bes An gum kok ne o, tep wa ye un An gum petok ne o."
66005013	Orete ji jam suk mwa gato mbau mo gu nim e, mo bur ré e, mo bur desnak e, mo sem e ne sino, suk mwa gato mbau mo pe mwa ne sino ba sukbadek sare do, "Yefun ga kem mo kursi sye ne e Domba Gan ga mone e Men un An we ne gum ne o Men bes An we ne gum kok ne o. Yefun si Domba Gan ne e An we ete gum ne sye wai ne e. An we ete nggi wai kadit suk mwa ne o Su ré to kapyo to kapyo ne o."
66005014	Suk mwa ne ba sukbadek ne, sane anato suge at ne ki do, "Sangge!" ete yenggras ge musyu we sop at ne bare nggwa ete som Yefun dom.
66006001	Ji sokme saresa, Domba Gan ne kak lilin gum gato ye ut buku krat su ne. An kak lilin gum dik yo wé. Orete ji jam suge at ge dik yo saiye. Suge dik ne saiye tepsu nogu pu sare do, "Nan ma se!"
66006002	Ji sokme sa, ji me kuda kwo ge dik yo ma. Ye gato it mo kuda ne jom syu im si bi kunus. An ku yekwesu bi topi wa an bom mo an su. An mu tepsu ye gato nggi wai kadit suk mwa neya. An futmu wa gu yekwesu yi neya kwop wé, eteyo an jowa yekwesu ne bi yetuge-i.
66006003	Domba Gan kak lilin gum dowe ne wé sa, ji jam suge at kedowe ne ki do, "Nan ma se!"
66006004	Sugane kuda ge dik yo o syesyar. Kuda ne er tepsu bot ru. Ye gato it mo kuda ne ku suktinggi wa ben yetu mo bur ré maskwa yu, subere yé gu yu kwop. Ye gato it mo kuda ne ku nyom sye gato ot de we wa an gwat.
66006005	Domba Gan kak lilin gum dogri ne wé sa, ji jam suge at kedogri ne ki do, "Nan ma se!" Ji sokme sa, kuda te ge dik yo ma. Ye gato it mo kuda ne jom timbangan.
66006006	Sugane ji jam sukdu sato yetu ki bi sukdu-i syesyar kadit suge at ne miten sare do, "Gaji gato ye ku mo suk gato ye ben mo kam dik ne tepsu ye so gandum gato ndo tepsu kilo dik sor re. Sane dom, kam dik bi gaji tepsu ye so gandum wis yi tepsu kilo gri sor re. Gandum wis bok ne sugum sye re, sarewo nan mewa kwe zaitun si nggwe anggur subere ibit nde."
66006007	Domba Gan kak lilin gum doat ne wé sa, ji jam suge at doat ne ki do, "Nan ma se!"
66006008	Ji sokme sa, kuda er kwosak ge dik yo ma. Ye gato it mo kuda ne gum do, Sukkwop. Ye gato gum do Gwinggri Syo boribot karowa Sukkwop. Ye we ne ku suktinggi wa gu yetu napyo kwop wé kadit bur ré. Ye we ré gwat os bok yo wa gu nje kwop su suk sato: yé gu yu e, sukonde sye gu nje kwop e, suki wis bok yo gu nje e, suge krok gu nje e ne.
66006009	Domba Gan kak lilin gum domek ne wé sa, ji sokme yetu da gesyos ge bok yo mo meja gato ye gre suge wa som Yefun Allah su mone. Yé bok ne kem mo meja desnak mo bur. Suga nyim yé bok ne mbau mo bur ré tó, án kibot Yefun Allah bi sukdu. Án kibot sukndo gato Yefun ben su án nai ye yi jam gat pe sor anato yé gu án kwop wé mone.
66006010	Yetu da gesyos ge bok ne saiye nggi do, "Yenggras ga gum sye wai o re, Nan sa, Yekwesu gato ben Nan bi suk-i ndo petok, Nan ben Nan bi suk-i ri-roi sor. Kam ot ete Nan ndobot yetu mo bur ete syo sukye nai yé gato gu men ré ne? Nan eswa suma o ne?"
66006011	Yé bok ne ku san gato kwo ndo wa án it. Yefun syogat án kem not yei sane sor án bi nji, gato si án ben Yefun bi suk-i ne, yé gu kwop sagato yé gu án ne, kom mo pe gato or mó, ete bere Yefun ndobot yetu mo bur ré.
66006012	Ji sokme Domba Gan kak lilin gum domumat ne wé sa, sui juwai bur ré ram ndo nde. Kam su mo gu ne te or re, kam su te tepsu san te re. Aina ne er, tepsu yetu dé re.
66006013	Bí mwa ne mo gu ne ges mo bur, sugato nofuf kas nggi ti mo kwe ne, kwekwa ram eteyo kwe bo ges or.
66006014	Gu ne fres wé re, tepsu ye pam sun, ete ye gwat mu re. Banbo mwa si ef mwa ne sino mu kem mo nat yi kadit bi nat-i ne o re.
66006015	Sugane yeraja mo bur ré e, yekwesu e, yesukmise bi yesu e, yemambot e, yepasye e, yé mwa ne sino, ye gato gum pakwerut si ye gato dakai ti mo an dakai ne sino titi mu gurik nggwa mo jokwak si jok sye ndet mo banbo re.
66006016	Án sino saiye nai banbo si jok sye mwa mone do, "Nin krut ma gurik men et. Nin gurik men subere Yefun gato kem mo An bi kursi ne yo sokme men nde. Nin gurik men subere Domba Gan ne yo ku os wa ben sukye nai men nde.
66006017	Sangge, kam sye ne ma it. Yefun Allah si Domba Gan ne ma wa syo sukye nai yé mo sukibit gato nje ben ne. Kam sye ne ma it, ye yo nggiwa ku os wa syesyar kadit sukye ne mo nde."
66007001	Ji sokme suk gato yé mwa ne sino ben ne or sa, ji sokme malaikat ge at ti mo bur ré nap at. Malaikat ge at ne butwa nobu nim e, nobu ket e, nobu njot si nobu sem ne sino, subere nofuf ne yo kas ti mo bur nde, yo kas ti mo sem nde, yo kas ti mo kwe dom nde.
66007002	Ji sokme malaikat ge dik yo o gato ma kadit nobu nim it mu mo gu. Malaikat ne gwat Yefun Allah gato gesyos ne bi ja gato Yefun syat wa An bi rus-i. Yefun syat ja wa bi rus-i ne gedik-gedik mo án git det subere ye jam do, ye ne sok mo Yefun bi rus-i it anane. Malaikat ne saiye nai malaikat ge at gato ku suktinggi wa ben bur si sem ibit ne.
66007003	Malaikat ne ki do, "Nin misyar nobu kas ti mo bur nde tó. Nin misyar nobu kas ti mo sem nde tó. Nin misyar nobu kas ti mo kwe dom nde tó. Nin misyar nobu kas ben suk bok ne ibit nde tó yei, sane sor men syat ja wa Yefun bi rus-i or wé et. Men krom sukdu, men syat ja wa Yefun Allah gato jom men ne bi pakwerut git det or wé, ete nin misyar nobu kas ti mo suk bok neya sor."
66007004	Sugane ji jam ye ki yetu ge gato ye syat ja mo án git det ne kom mo yetu ge 144.000 re. Yetu mwa ré sok mo ye Israel bi yewis-i musyu dik sop we.
66007005	Ye gato ye syat ja mo án git det ne anare: Yehuda bi wis-i ge 12.000, Ruben bi wis-i ge 12.000, Gad bi wis-i ge 12.000,
66007006	Asyer bi wis-i ge 12.000, Naftali bi wis-i ge 12.000, Manasye bi wis-i ge 12.000,
66007007	Simeon bi wis-i ge 12.000, Lewi bi wis-i ge 12.000, Isakhar bi wis-i ge 12.000,
66007008	Zebulon bi wis-i ge 12.000, Yusuf bi wis-i ge 12.000, si Benyamin bi wis-i ge 12.000.
66007009	Ji sokme ye syat ja mo ye Israel ge 144.000 mo án git det ne or sa, ji sokme yetu mwa wai ndo nde mo ji gwem. Ye yo nggiwa ne yetu mwa ne or nde, yetu mwa teker ware. Yé mwa ne ma kadit buryo-buryo, kadit wisyo-wisyo, kadit yeyo-yeyo, kadit ayo-ayo. Yé mwa ne sino ti mo yekwesu bi kursi ne tak de gwem. Yé mwa ne sino ti mo Domba Gan gwem. Yé mwa ne sino it san gato kwo ndo. Yé mwa ne jom gur nat mo án kadik-kadik syim, we án mit at wa án si Yefun kem sino mo nat ne.
66007010	Yé mwa ne saiye nggi do, "Yefun Allah gato kem mo An bi kursi ne, Yefun gato jom men ne anato fro os wa nai men wé kadit sukye ne re. Domba Gan anato kak os wa nai men wé kadit sukye subere men kem ndo to kapyo mato kapyo ne or re."
66007011	Malaikat mwa ne sino ti wairi wa kursi ne. Malaikat mwa ne ti wairi wa yenggras ge musyu we sop at sisu suge at ne. Orete án sino bare nggwa mo kursi ne gwem ete som Yefun Allah.
66007012	Malaikat mwa ne sino ki do, "Sangge. Men un Yefun Allah gato jom men. Men bes An gum kok sye wai o re. An sa, jam suk rer kom mo mit re. An nggi wai kadit suk mwa ne. An jom suk mwa ne sino. Sane men un Yefun Allah et. Men ki ndo mo An su kapre to kapyo mato kapyo. Sangge."
66007013	Orete yenggras ge dik yo ndo mo ji do, "Je u anato it san kwo ré ne? Yetu mwa gare ma kadit u ne?"
66007014	Ji ki do, "Yenggras, nan dakai jam re." Sane yenggras ne ki nai ji do, "Yé mwa ré ku sukye ndo nde, ete án ti fro kadit sukye ne re. Ben sato yé mwa ne mus án bi san su Domba Gan dé anato án bi san ne kwo ndo re.
66007015	Sane anato án ti mo Yefun Allah gwem. Án ben Yefun bi suk-i noru nombrak sor mo Yefun bi nu. Bere Yefun Allah gato kem mo An bi kursi sisu án, ete mewa án sino.
66007016	Bere án yo on de o nde. Bere án yo sosa o nde. Bere kam yo gat án da yó o nde. Nofuf kam yo kas gat án da yó o nde.
66007017	Án yo ku sukye sane o nde, we Domba Gan gato kem mo kursi miten ne, bere mewa án. Bere Domba Gan gwat án mu mo syur nggrup gato ben án mbau. Bere Yefun Allah singgri án gro rom ne sino sa kadit án gro re."
66008001	Domba Gan kak lilin gum domufit ne wé sa, suk mwa gato mo gu ne not re. Suk mwa mone yo ki sukdu kwa dik yo mo nde sane sor kom mo jam napyo or,
66008002	ete ji sokme malaikat ge mufit ti mo Yefun Allah gwem. Malaikat ge mufit ne ku trompet sino, ge dik ku trompet bo dik subere án fuf bi trompet ne ba sye. Trompet ne ba sye tepsu ye fuf dut.
66008003	Malaikat ge dik yo o mu mo meja gato ye grem suk wa ye som Yefun Allah su mone, ete an ti mo meja ne de. Malaikat ne jom sukbo emas. Malaikat ne ku suk gato ye gre ete i-bu basmi grik ndo ne mwa tepsu suksom wa ye som Yefun Allah su. Yé gato onyar kem mo Yefun, án ki suk su Yefun petok sor. Sukdu gato án ki nai Yefun Allah ne, malaikat gwat sukdu ne, ete syo nai Yefun sisu suksom gato grik ndo ne. Malaikat ne grem suksom si sukdu mwa gato yé ki nai Yefun ne mo meja gato ye gre suk wa som Yefun Allah su mone. Meja gane, ye nggo su emas ete ye grem mo Yefun bi kursi tak de gwem.
66008004	Suk gato grik ne, ye syo bot git, ete i-bu gato basmi grik ndo it sisu sukdu gato yé gato onyar kem mo Yefun Yesus ki nai Yefun Allah ne sino. I-bu gato grik ndo it kadit sukbo mo malaikat syim mu kom mo Yefun Allah gwem. Yé gato onyar kem mo Yefun ki suk su Yefun ete sukdu gato án ki ne it mu kom mo Yefun Allah gwem dom.
66008005	Orete malaikat gwat sukbo, ete nai bot kadit meja gato ye grem suk wa som Yefun Allah su ne. An bok bot mo sukbo mit, orete an am sukbo ne ges mo bur ré re. Sukbo ne ma rek mo bur ré sa, nogu pu e, sukyo-sukyo pu e, nowarek e, sui juwai bur ré e ne.
66008006	Orete malaikat ge mufit gato jom trompet bo mufit ne fro wa fuf bi trompet bok ne ba.
66008007	Malaikat dofutmo fuf bi trompet-i ba sa, yé yo am es gato krat sa jok tepsu nogi si bot fros su yetu dé ges mo bur ré re. Bur napyo bot git or re. Kweke mwa ne sino napyo bot git or re. Kadit kweke gri, ke dik bot git, wo ke we kem. Es kur mwa ne sino, bot git or re.
66008008	Malaikat kedowe fuf bi trompet-i ba o sa, yé yo am suk yo ka sa banbo sye gato bot ru mone mu ngga mo sem. Sem ne napyo tepsu yetu dé mone or re.
66008009	Suk gato kem mo sem ne napyo kwop or re. Kwem mwa ne mo sem napyo ibit or re. Kwem gri mo yo, dik yo ibit, we ndo tó.
66008010	Malaikat kedogri fuf bi trompet-i ba o sa, bí sye dik yo ges kadit gu. Bí ne ru sye tepsu sukru sye. Bí ne ges mo syur napyo si syur nggrup napyo.
66008011	Bí ne gum do Ndó. Sane syur napyo ndó, ete yetu mwa gato da syur gato ndó ne kwop or re.
66008012	Malaikat kedoat fuf bi trompet-i ba o sa, suk yo gwa kam su ne pet det gri, det dik yo ibit re. Suk yo gwa aina digane dom. Suk yo gwa bí napyo digane dom re. Sane kam su e, aina e, bí e ne napyo te re. Nombrak napyo ndendu yut re, noru napyo ndendu yut re.
66008013	Ji sokme saresa, ji jam ndam syap tu ge dik yo gato ok mo gu nim ne saiye do, "Sukye o, sukye o, sukye o, sukye ndo nde wa yetu gato kem mo bur. Bergan malaikat ge gri yo o fuf bi trompet-i ne ba yo, yetu mo bur ku sukye ndo nde!"
66009001	Malaikat kedomumek fuf bi trompet-i ba o sa, ji sokme bí dik yo ges mo bur re. Orete ji sokme ye yo syo kunci nai bí gato ges ne wa kak kwoye sye gato mo bur desnak ne syo su.
66009002	Bí ne kak kwoye sye gato mo bur desnak ne syo su kunci ne sa, bot bu it ma nim. Bot bu ne mwa ndo nde, tepsu bot bu mwa gato it kadit bot gato sye teker. Bot bu ne it mo gu sane sor bot bu kewa kam su. Gu nim ne ndendu re.
66009003	Orete yoi mwa is ma mo bur kadit bot bu ne. Yoi ne ku suktinggi tepsu wi.
66009004	Yefun syaugat yoi ne do, "Yoi git es e, kwe e, sukjan e ne ibit nde, wo yoi jau yetu gato ye yo syat Yefun bi ja mo án git det ne mo nde. Yetu gato gum sok mo Yefun bi rus-i ne, yoi gu nde."
66009005	Yoi yo ku suktinggi wa gu yetu kwop nde, wo yoi gu nje yó ndo nde tepsu wi gu nje. Yoi gu nje sane sor yé dipa ete wo su. Yoi gu nje sane sor kom mo aina mumek.
66009006	Aina mumek gato yoi gu nje su ne, yetu mwa ne sino iwa án dakai kwop kadit sukye ne, sarewo án yo ku os nde. Án werwa án kwop, sarewo ben sato sukkwop titi kadit án re.
66009007	Yoi ne ka sato kuda gato yé fro tepsu yeko gato futma wa gu yesa. Yoi bom suk yo mo yoi su ka sato yekwesu bi topi emas. Yoi gro-i ka sato yetu gro-i.
66009008	Yoi sugo-i ka sato nggon sugo-i. Yoi syos-i sye ka sato singa syos-i.
66009009	Yoi it suk sato san besi kewa yoi tunap. Yoi ok yo, yoi i pu sye sato kuda gato gwat kereta mwa futmu wa gu yesa ne.
66009010	Yoi nyo-i ka sato wi nyo-i. Yoi gu nje yó sato wi gu nje ne. Yoi ku suktinggi wa gu nje su yoi nyo sane sor yé dipa ete wo su. Yoi gu nje sane sor kom mo aina mumek or.
66009011	Yoi bi yekwesu anato malaikat ge dik yo. Malaikat ne yekwesu mo kwoye sye mo bur desnak ne dom. Su a Ibrani malaikat ré gum do, Abadon. Su a Yunani malaikat ré gum do Apolion (gato bi sukjimnut do, "Ye gato ben yetu ibit").
66009012	Sukye kwa gri gato ndam syap tu saiye su ne, kwa dik sa, yoi ben or re, wo kwa we yo o mó tó.
66009013	Malaikat kedomumat fuf bi trompet-i ba o sa, ji jam sukdu ma kadit suk suti at mo meja emas gato ye grem suksom wa ye som Yefun Allah su mone, mo Yefun Allah gwem.
66009014	Sukdu ne, ye ki nai malaikat kedomumat gato jom bi trompet-i sare do, "Nan mu sombok malaikat ge at gato ye rai mo Syur Efrat de ne et."
66009015	Malaikat kedomumat ne mu sombok malaikat ge at ne. Malaikat ge at ne, Yefun fro ndek wa mu gu yetu napyo kwop wé tepsu bi jam, si bi kam, si bi aina si bi tahun gare it. Kadit yetu ge gri, án gu ge dik kwop, wo ge we ete kem tó.
66009016	Malaikat ge at ne bi yesukmise gato it mo kuda ne kom mo ge juta wotin we, ji jam ye ki re.
66009017	Kuda mwa ne si yé gato it mo kuda ne, ji me tepsu ji semda sare do, yé gato it mo kuda it san besi kewa án tunap. San ne er tepsu bot ru e, kur tepsu jok nilam e, kri tepsu belerang. Kuda ne su-i tepsu singa su-i. Bot e, bot bu e, ru sye basmi kwik su belerang ne syesyar kadit kuda syokwet re.
66009018	Bot e, bot bu e, belerang e ne, suk gri ne ben sukye wa nje. Suk gri gato syesyar kadit kuda syokwet ne gu yetu napyo kwop or re. Kadit yetu ge gri, án gu ge dik kwop, wo ge we ete kem tó.
66009019	Kuda bi suktinggi mo án syokwet sisu án nyo ne sino. Kuda nyo tepsu kwis. Mo kuda nyo nap ne i-su mó ka sato kwis su. Kuda nyo anato gu nje yó ndo nde.
66009020	Yetu napta gato yo kwop mo sukye bok ne nde tó yo, án sino yo brek kadit sukibit gato án ben ne nde. Yetu ne som yerom e, aboksye e ne pe sor, án som sukdaret gato yetu ut win Yefun Allah e ne. Yé ut suk ne kadit suk sato emas e, perak e, tembaga e, jok e, kwe e ne. Suk bok gato yetu dakai ut wa som daret ne yo me suk nde, suk ne yo jam sukdu gato yé ki ne nde, suk ne yo mu dom nde.
66009021	Sane dom, yetu gato kem tó ne, án yo brek kadit sukibit gato án ben nde sato: án gu nje kwop e, án kwa syua e, kro ri e, frum suk e ne e, án ben siri su yu e, án syimsi suk e ne. Sukibit mwa ne án ben petok sor.
66010001	Orete ji sokme malaikat ge dik yo o gato nggi is ma kadit gu. Ben sato malaikat ne pis nyotem sato yetu pis san pis ne. Bres dik yo kem wairi wa an su. An gro ru nggi tepsu kam su. An gwes tepsu kwedi gato bot ru mó.
66010002	An jom buku wokgan. An jom buku ne kak mo an syim. An gwes syim ge ti mo sem, wo an gwes syim jam ti mo nden,
66010003	ete an ba syo-i sye tepsu singa ba ne. An ba syo-i sye or sa, nogu pu wam mufit.
66010004	Nogu pu wam mufit sa, bergan ji nut do ji krombot sukdu gato ji jam kadit nogu ne, sarewo ji jam yetu ge dik yo ki sukdu kadit gu sare do, "Nan gurik sukdu gato nan jam kadit nogu gato pu wam mufit ne, nan krom nde."
66010005	Orete malaikat gato ji sokme gwes dik yo ti mo sem si gwes dik yo ti mo nden ne bes an syim ge mu nim mo gu.
66010006	Malaikat ne bes syim ge mu nim sa, an tom su do, gu ana nim ne, bur ana ré. An tom yi nde, wo an tom su Yefun Allah gum. An ki do, Yefun Allah anato gesyos, Yefun Allah anato ut suk mwa mo gu nim e, bur ré, si sem ne sino. An tom su Yefun Allah gum sare do, "Men yo eswa o nde,
66010007	wo malaikat kedomufit do fuf an bi trompet-i ne ba it yo, suk gato Yefun Allah fro wa ben ete gurik kadit yetu ne, bere bor re. Yefun ben suk ne bor tepsu bi kam gato Yefun Allah frot nai An bi pakwerut gato ye kendo do yenabi ne."
66010008	Orete ye gato ji jam ki suk mo gu ne, an ki sukdu nai ji wam dik yo o sare do, "Nan mu nai buku gato kak mo malaikat gato gwes dik yo ti mo sem, gwes dik yo ti mo nden ne, nan nai buku kadit malaikat ne syim et."
66010009	Sane ji mu ku malaikat ne, ete ji ndekwa an syo buku wokgan ne nai ji. Malaikat ne ki nai ji do, "Nan nai sor. Nan nai ete nan git. Nan git buku ne yo, bere wik tepsu for rom, sarewo ri ma nan mit ndó su."
66010010	Sane ji nai buku wokgan gane kadit malaikat syim ete ji git. Ji git buku ne sa, wik tepsu for rom, wo ji git, orete kom mo rut sa, ji jam ji mit ndó su.
66010011	Orete ji jam sukdu do, "Suk mwa gado to nan me ne, gato Yefun tarubot nan ne, nan mu nan waii kibot subere yé mwa ne sino jam et. Sukdu gato Yefun Allah tarubot nan anato sukdu subot suk gato bere Yefun ben su yetu mo buryo-buryo e, wisyo-wisyo e, ayo-ayo si yepasye deyo-deyo e neya. Nan kibot sukdu ne nai yé mwa ne jam et."
66011001	Yetu ge dik yo syo syu gwes dik yo gato ye nat suk su ne ma nai ji. Orete Yefun Allah syogat ji do, "Nan mu nat Ji bi nu ne et. Nan nat Ji bi meja gato ye grem suk wa ye som Ji su ne et. Nan newa yé gato som Ji mone dom et.
66011002	Sarewo nan nat nu de nden bi halaman nde, nan misyar, we Ji fro nat ne wa yé gato jam nde Ji ma kem mó. Yé gato jam nde Ji, bere yé ne ben Yerusalem ibit, orete yé ne jom Ji dakai bi kota-i gato ndo ne sor kom mo aina musyu at sop we, gato tepsu kam ribu dik wotin we musyu mat.
66011003	Mo kota ne Ji bes yetu ge we wa mu kibot Ji bi suktaru sane sor kom mo kam ribu dik wotin we musyu mat ne or. Ye we ne it san ibit anato yé jam do, ye we ne jimnotbot suktaru ne ndo nde."
66011004	Ye we ne gato kibot Yefun bi suktaru ne, an we tepsu kwe zaitun ke we yo. Ye we ne tepsu suk gato ka sa dem sor wa ye dum sukru mó dom. Ye we ne ti mo Yefun Allah gato jom bur ré iwedewe gwem.
66011005	Ye to ma wa gu ye we ne yo, bere bot syesyar kadit ye we syokwet ete git yé gato futma wa gu an we ne kwop. Sane yé gato ma wa gu ye we bere bot git kwop sor.
66011006	Ye we ku suktinggi wa ye we syogat nogi nde yei sane sor ye we kibot Yefun Allah bi suktaru ne or wé et. Ye we ku suktinggi wa ye we ben syur tepsu yetu dé dom. Sane o, ye we ku suktinggi wa ben sukye ket kwayo-kwayo nai nje mo bur ré ket ye we ne í sor.
66011007	Ye we kibot Yefun Allah bi suktaru ne or yo, bere suge krok gato sye ge dik yo it kadit kwoye sye mo bur desnak ete futma wa gu ye we ne. Suge ne bere nggi wai kadit ye we, ete gu ye we ne kwop re.
66011008	Ye we mukri dakai kwop mo os mo kota sye mit ne, yé yo nai nde. Suga nyim, ye we bi Yekwesu, ye mban mo kwesukwin mo kota sye ne dom. Yé gwat sukamno, yé ki do, kota sye ne tepsu Sodom bado Mesir, we yé gato kem mo kota we ne bariket yé gato onyar kem mo Yefun tepsu yé gato kem mo kota sye ne bariket ye we ne si bi sukdu-i ne dom.
66011009	Ye we mukri kwop mone sor. Yetu bere ma kadit buryo-buryo e, wisyo-wisyo e, yeyo-yeyo e, ayo-ayo e ne sino. Yetu mwa ne bere ma sokbot ye we mukri kom mo kam no gri nap. Yé mwa ne sino bariwa yé bi ye we mukri.
66011010	Yé mwa ne sino mo bur ré iwedewe me ye we kwop yo, yé mit iwa ndo nde. Yenabi we gane ben sukye nai yetu mo bur ré kwop, sane anato yé konwa, we yé mwa ne mit iwa ye we kwop ne. Yé mwa ne mit iwa ye we kwop anato yé syo suk nai yu dom.
66011011	Kam gri rek or, kam napyo o, ete Yefun Allah fuf mas ma ngga mo ye we ne, ete ye we mbau satu. Ye we sun, an we ti o mone, orete yé mwa gato sokme ye we nyu ndo nde.
66011012	Orete yé jam yetu ge dik yo saiye mo gu. Ye ne ki nai ye we sare do, "Nin ka we ma more et!" Orete ye we it mu mo gu ngga mo nyotem mit saresa, ye gato bariket ye we sokme ye we it mu mo gu or re.
66011013	Sugane it, sui juwai bur ndo nde sane sor nu mo kota ne napyo fot mbrur-mbrar or re. Kadit nu ke wotin dik, nu ke musyu dik e gwa bur re. Yetu ge ribu mufit kwop re. Yé gato mbau tó nyu ndo nde, án bes Yefun Allah mo gu ne gum kok wai o re.
66011014	Sukye kwa gri gato ndam syap tu saiye su ne, kwa dowe sa, or re, wo bergan kwa dogri bor re.
66011015	Malaikat kedomufit fuf bi trompet-i ba o sa, ji jam ye ki sukdu sye mo gu sare do, "Su ré sa, Yefun Allah gato jom men si Kristus gato Yefun Allah syogat ma wa kak os ndo wa yetu sok mo Yefun bi rus-i ne, ré ne Yefun Allah si Kristus jom bur ré it. Kadit kam ré sa, Yefun Allah si Kristus dakai jom yetu mo bur ré to kapyo mato kapyo it."
66011016	Orete yenggras ge musyu we sop at gato kem mo bi kursi mo Yefun Allah gwem bare nggwa mo bur, ete som Yefun Allah.
66011017	Yenggras ne ki do, "Yefun Allah o, men ki ndo mo Nan, men bi Yekwesu, Yefun Allah, Nan nggi wai o re. Nan sa, kadit ketke ne mó, su ré ne mó tó, men ki ndo mo Nan, we su ré Nan kadum Nan bi suktinggi nai men, Nan jowa men yetu mo bur ré it anare.
66011018	Ye gato jam nde Nan mo buryo-buryo maskwa ndo nde, we Nan bi sukmaskwa bor it anare. Su kam ré, bi kam-i tepsu Nan ndobot yé mwa ne sino gato kwop mo suk gato án ben ne re. Nan bi pakwerut gato ki Nan bi suktaru ne, yenabi gane, Nan syo sukndo nai án mo suk gato án ben ne it anare. Yé gato onyar kem mo Yefun Yesus gato bes Nan gum kok ne dogato gum wok si dogato gum sye ne sino, Nan syo sukndo nai án it anare. Sarewo yé gato ben yetu mo bur ré ibit, Nan ben ibit it anare."
66011019	Orete Yefun Allah bi nu mo gu ne kak, ete ji sokme sukduno rok bi peti mo nu mit ne. Peti ne tepsu peti gato Musa fro wa ye Yahudi bok sukduno rok mo mit ne. Mo peti mit ne ye grem sukduno rok gato Yefun Allah tom su ye Yahudi suga nyim tuya ne mó. Nu ne kak sa, nowarek e, nogu pu e, sukyo-sukyo pu e, sui juwai bur e, nogi sye su es gato krat sa jok, suk mwa ne bor sugane it.
66012001	Orete suk yo gato ben yé yeket ndo nde bor mo gu. Suk ne ben sato tepsu sukamno. Nggon ge dik yo pis kam su tepsu nggon pis san pis. Nggon ne ak gwes tak we mo aina. Nggon ne bom yekwesu bi topi mo mom su. Topi ne bi bí musyu dik sop we mone.
66012002	Nggon ne syim far, mom nukwe i su pa, mom saiye su.
66012003	Or o suk dik yo o tepsu sukamno bor mo gu. Suge sye gato ka sato nggor bin gato ye kendo do naga bor mone. Naga ne ge er ete kaim sye yé. Naga ne su mufit mó. Naga suti musyu dik dom mó. Naga bom yekwesu bi topi wokgan mo naga su mufit ne, topi dik mo su dik.
66012004	Naga nyo gwa bí napyo ges or kadit gu. Naga gwa bí ne sor bí ges gwa mo bur re. Naga ti mo nggon gato nukwe i su pa ne gwem es ndek wa nggon kem su pa. Naga eswa subere nggon do kem su pa-i, naga kuk-i.
66012005	Orete nggon kem su pa yebris. Naga yo kuk pa ne nde, wo malaikat ge dik yo ma nai pa kekro wé kadit naga, ete gwat mu mo Yefun Allah mo An bi kursi sye ne. Pa ne bere jom yetu wis mwa ne sino mo bur ré. Pa ne ben sukye nai nje su nggarmom muk (gato besi ne) sane sor yetu mo bur ré iwedewe ne sino jammo An sor.
66012006	Sane nggon ne titi mu mo pe gato kwe yo kom mo nde. Nggon titi kom mo nat gato Yefun Allah fro wa mom kem mone. Bere yé mewa mom mo nat ne sor kom mo kam ribu dik wotin we musyu mat rek.
66012007	Orete suk mwa neya mo gu ne gu yu, suk mwa ne ben sukndi su yu mone. Malaikat bi yekwesu ge dik yo gato gum do Mikhael si bi malaikat-i ben sukndi su naga ne. Naga si bi malaikat-i waii futma wa gu Mikhael si bi malaikat-i.
66012008	Sarewo naga yo nggi nde. Sane naga si bi malaikat-i yo ku os wa kem mo gu o nde.
66012009	Mikhael si bi malaikat-i am naga sye ne wé kadit gu re. Naga gane anato tepsu kwis kadit nyim tuya gato gum do biris bi yekwesu. Yé kendo biris bi yekwesu ne gum do Iblis dom. Naga gane ben kidar yetu mwa mo bur ré ges mo os ibit. Orete Mikhael si bi malaikat-i am naga sye ne si bi malaikat-i sino mu is kadit gu ma mo bur ré re.
66012010	Orete ji jam ye yo saiye mo gu, an ki do, "Ré ne Yefun Allah nai An bi rus-i wé kadit sukye subere men kem ndo it. Ré ne Yefun Allah gato jom men ne bi suktinggi bor it. Sane anato bere An jom men mo nat gato An fro ne it. Ré ne Kristus gato Yefun bes wa kak os ndo wa yetu kem ndo bi suktinggi bor anato Kristus jom men yetu mo bur ré re. Men si Yefun kem ndo mo bi nat-i it, we su ré biris bi yekwesu gato ndak men bi nji mo Yefun bi rus-i ne gum mo Yefun Allah gwem noru nombrak ne, biris bi yekwesu yo ti mone o nde, we yé am biris bi yekwesu wé kadit nat ne or re.
66012011	Domba Gan dé sye wa men yetu anato men bi nji mo Yefun bi rus-i ne nggi wai kadit biris bi yekwesu o re. Án ki subot Yefun Allah bi sukdu-i anato án nggi wai kadit biris bi yekwesu o re. Án yo nutbot án dakai nde, án bi án nggwa mo Yefun wa ben Yefun bi suk-i. Kapre án kwop o, án mbau o, án kibot suk gato Yefun ben ne sor.
66012012	Sane, nin yé mwa gato kem mo gu ne sino, nin mit at wa et. Sarewo nin yé gato kem mo bur ré si sem mit ne, bere nin ku sukye ndo nde, we biris bi yekwesu is mu kom mo nin bi nat-i re. Biris bi yekwesu maskwa ndo nde, we an jam do, yo nam nde, bere an yo ku os wa ben kidar yetu ges mo os ibit o nde."
66012013	Naga gane me do, Mikhael si bi malaikat-i am an is mu kom mo bur ré sa, an syunbot nggon gato kem su pa yebris ne.
66012014	Nggon ne ku ndam syap tu ge sye i we, subere nggon ne ok mu mo bi nat-i mo pe gato kwe yo kom mo nde. Mone, yé mewa nggon ne kadit naga ne sor kom mo tahun gri nap.
66012015	Orete naga sukut tepsu syur sye kadit an syokwet subere syur ne sye mu pet mo nggon ne, ete gwat nggon mu daret
66012016	ware, bur ós nggon. Bur ben sato kak tepsu yé kak syokwet subere bur kuk syur sye gato sye kadit naga syokwet ne sa wé kadit nggon re.
66012017	Sane naga maskwa ket nggon ne ndo nde. Sane naga mu me nggon bi pa yi neya wa ben sukndi su. Nggon bi pá-i anato ye gato jammo Yefun Allah bi sukdu-i, ete jom Yefun Yesus bi sukdu-i ne pe.
66012018	Orete naga ne mu ti mo sem de.
66013001	Orete ji sokme suge krok ge dik yo gato sye. Suge ne syesyar kadit sem ma nden. Suge ne su mufit mó. Suge ne suti musyu dik mó. Mo an suti musyu dik ne sino yekwesu bi topi mó. Mo an su mufit ne sino ye krom gumyo-gumyo gato bi sukjimnut wa kabor Yefun Allah gum.
66013002	Suge gato ji sokme ne ka sato mau sye gato krok. Suge ne gwes tak-i sye yé tepsu beruang gwes tak-i. An syokwet-i sye yé tepsu singa syokwet-i. Ete naga ne syo an dakai bi suktinggi nai suge krok ne. Yekwesu bi kursi gato naga kem mone, naga syo nai suge ne, ete naga bes suge ne gum yekwesu gato gum kok wai mone o re.
66013003	Suge ne su dik yo ben sato wip sye gato rok mó. Yé nut do, wip sye ne bere ben suge ne kwop, sarewo suge ne yo kwop nde, wo wip ne ge or re. Sane yetu mwa mo bur ré yeket ndo nde, ete yé jammo suge ne re.
66013004	Naga bes suge ne gum yekwesu. Sane yetu mwa ne sino som naga ne. Yé som suge ne dom, ete ye ki do, "Suge u anato nggi tepsu suge krok ré ne? Je u anato nggiwa futma ete gu suge ré ne?" Suk yo mo nde, wo suge ne nggi wai kadit suk mwa ne o re.
66013005	Suge krok ne ku suktinggi wa an ki suk, an bes an nggwa kok su sukdu ne, ete an kabor Yefun Allah gum. Suge krok ne ku suktinggi wa ben suk tepsu yekwesu. Yetu mwa ne jammo an sor kom mo aina musyu at sop we.
66013006	An ki bi sukdu-i, an kabor Yefun Allah, an kiket Yefun Allah gum ibit, an ki Yefun Allah bi nat-i ibit, an kabor yé mwa ne sino gato kem mo gu nim ne or re.
66013007	An ku suktinggi wa futma gu yé gato onyar kem mo Yefun Yesus mo bur ré kwop wé. An nggi wai kadit yé mwa ne re. Yetu mwa ne sino mo buryo-buryo e, wisyo-wisyo e, yeyo-yeyo e, ayo-ayo e ne, yetu mwa ne sino jammo an sor.
66013008	Yetu mwa ne sino gato kem mo bur ré bere bes suge ne gum kok, wo yetu bok gato Yefun Allah krom gum mo Domba Gan gato ye gu kwop wé ne bi Buku Yegesyos suga nyim tuya Yefun ut bur ré nde tó, bere yé bok ne yo bes suge krok ne gum kok nde.
66013009	Men brek men dabe muya-muma kadit nde, wo men jam suk gato Yefun Allah Gen ki nai men ne et, sare:
66013010	"Yé gato Yefun Allah fro wa ye but yo, bere ye but yé ne re. Yé gato Yefun Allah fro wa ye gu su nyom kwop wé yo, bere ye gu yé ne su nyom kwop wé re. Sane men yé gato onyar kem mo Yefun Yesus mo bur ré, men ku sukye it yo, men misyar Yefun nde, wo men simo An pe sor, men werwa men jom Yefun Allah bi sukdu-i sane sor kom mo pe gato or mó et!"
66013011	Orete ji sokme suge krok ge dik yo o it kadit bur ré. Suge kedowe ré suti we mó, tepsu domba suti-i. Suge ré ki bi sukdu-i tepsu naga ki bi sukdu-i re.
66013012	Suge kedowe ré gum kok tepsu yekwesu. Suge kedowe ré win suge doketke ne. Yetu mwa neya bes suge kedowe gum kok mo suk mwa ne sino. Suge kedowe syaugat yetu mwa mo bur ré bes suge doketke ne gum kok. Suge kedowe ne su dik yo wip sye gato ye nut do bergan suge ne kwop mone, sarewo wip ne ge kadit or re.
66013013	Suge kedowe ben suk gato ben yetu yeket an. An ben suk mwa subere yetu me an bi suktinggi ne bor re. An ben bot is kadit gu ma kom mo bur ré, yetu mwa dakai me su gro re.
66013014	Suge kedowe ré ben suk win suge doketke ne. Suge kedowe ben yetu yeket an. Yetu mwa ne me suge ne bi suktinggi bor mone anato an ku os wa ben kidar yetu mwa ne sino mo bur ré. Suge kedowe ré syaugat yetu mwa ne ut suk yo ka sato suge doketke ne gato ye sap su nyom, sarewo suge ne yo kwop nde. Suge kedowe syaugat ye ut suk yo ka sato suge doketke subere ye bes suge doketke gum kok mone.
66013015	Suge kedowe ku suktinggi wa an fuf mas mo suk gato ye ut ka sato suge doketke ne, subere suk ne nggiwa ki suk ete gu yetu mwa ne sino gato bariwa som suk ne kwop wé.
66013016	Suge kedowe syaugat yetu mwa ne sino, ye gato gum sye e, ye gato gum wok e, yemambot e, yebaut e, pakwerut e, ye gato dakai ti mo an dakai e, yetu mwa ne sino mo bur ré subere ye syat ja mo ye syim rut tak de syim ge, ondeyo mo ye git det.
66013017	Yé gato ye syat ja mo nde yo, bere yé ne yo ku os wa so suk o nde. Yé gato ye syat ja mó yé ne sor ete ku os wa án bijual suk si so suk sor re. Ja ne anato tepsu suge kedowe ne gum, ondeyo, ja ne anato tepsu suge doketke ne gum bi nomor.
66013018	Ye gato bi sukjimnut ko bere jam suge doketke ne gum bi nomor. Suge doketke ne gum bi nomor tepsu yetu ge dik yo gum. Sane ye gato jam suk mwa it yo, an nutbot suge doketke ne gum bi nomor bi sukjimnut et. Huruf mwa ne sino mo suge doketke ne gum ye krom bi nomor mó, orete yo, ye sum nomor bok ne sino tepsu dik, ye newa sino kom mo wotin mat, musyu mat, sop mat: 666.
66014001	Orete ji sokme Domba Gan ti mo banbo Sion. Yetu ge 144.000 si Domba Gan ti mone sino. Ye krom Domba Gan si bi Ai gum mo yé mwa ne git det re.
66014002	Orete ji jam ye yo ki sukdu kadit gu ne ma. Ye ne ki bi sukdu sa, an ba sye tepsu syur gato sye ú mo tú, an ba syo-i sye tepsu nogu pu sye. An ki bi sukdu-i sa, an ba syo-i ndo tepsu ye kamo kecapi.
66014003	Yetu ge 144.000 ti mo Yefun Allah bi kursi ne gwem. Suge at si yenggras ge musyu we sop at ne sino ti mo kursi gwem ne dom. Yetu ge 144.000 ti mone ba sukbadek dobe. Yetu mwa ne sor ete jam ba sukbadek ne, ye yi yo nggiwa jam sukbadek ne nde. Yetu mwa ne anato yetu mo bur ré gato Yesus Kristus tot suktot mo sukibit gato án ben ne wé re ne.
66014004	Yé mwa ne yo sem su nggon yo mo nde. Án mewa án nggwa kadit nggon re. Mo pe mwa ne sino gato Domba Gan mu mone, án si Domba Gan mu sino sor. Yesus Kristus bi nggwa wa tot suktot mo sukibit gato án ben ne wé. Yé mwa ne anato yé gato sok mo Yefun Allah si Domba Gan bi rus-i nyim kadit ye yi. Ben sato án tepsu sugit napyo gato kri nyim, gato yé syo nai Yefun.
66014005	1Án yo kidar suk wam dik yo dom nde. Sukibit yo ut mo án wokgan yo dom nde.
66014006	Orete ji sokme malaikat ge dik yo o ok mo gu nim ne. Malaikat ne gwat suktaru subot os ndo gato Yesus Kristus kak wa men yetu gato kem mo bur ré. Suktaru ne kak os ndo wa men subere men ku os wa men kem ndo to kapyo mato kapyo sor. Malaikat gwat suktaru ne wa an ki nai yetu mwa ne sino, yetu mwa mo buryo-buryo e, wisyo-wisyo e, yeyo-yeyo e, ayo-ayo e ne sino.
66014007	Malaikat ne saiye do, "Ré yo, kam tepsu Yefun Allah ndobot men yetu mwa ne sino mo bur ré it, sane nin nyuwa Yefun Allah et! Nin bes An gum kok sye wai et! Nin jammo An gato ut gu nim ne e, bur ré e, sem e, syur e ne sino et!"
66014008	Malaikat kedowe boribot malaikat doketke. Malaikat kedowe ké do, "Kota Babel gato yé bes gum kok ne ibit or re, ye yo kem mo nat ne o nde. Yé mo kota ne gwat os ibit wa yetu mwa mo bur ré iwedewe sino. Yé mo kota ne gwat os ibit sane sor yetu mwa misyar Yefun tepsu yekra misyar bi nggon ne ete mu ben siri su nggon yi yo o re. Yé mo kota ne gwat os ibit. Ben sato ye syo nau nai yé mwa da sane sor yé mwa neya yenau su. Sane Yefun Allah ben kota ne ibit or re."
66014009	Malaikat kedogri waii boribot malaikat ge we ne, ete saiye do, "Yé gato som suge doketke si suk gato ka sa suge ne, ete ye syat ja mo án git det, ondeyo ye syat ja mo án syim rut de nden ne yo,
66014010	bere án ku sukye ndo nde. Bere Yefun Allah maskwa ket án ndo nde, ete syo sukye nai án, tepsu Yefun Allah sye nau gato nggi mo bi mok, ete syo nai án da. Bere án ku sukye ndo nde mo nau ne. Bere bot ru sye basmi kwik su belerang ne kam is án ndo nde, ete án dipa su. Bere án dipa ndo nde mo Yefun Allah dakai bi malaikat si Domba Gan gwem.
66014011	Bot bu it kadit bot gato kam is án. Bot bu ben án dipa ne. Bot bu ne it sane sor to kapyo mato kapyo. Án, yé gato som suge doketke si suk gato ye ut ka sa suge ne ku sukye sor noru nombrak. Sane dom, yé bok gato suge ne syat bi ja mó, bere ku sukye sor noru nombrak."
66014012	Sane men yé gato onyar kem mo Yesus Kristus, gato jammo Yefun Allah bi sukdu-i, men do ku sukye it yo, men misyar Yefun Yesus nde, wo men simo An pe sor.
66014013	Orete ji jam sukdu kadit gu ne sare do, "Nan krom sare do: Kadit kam ré yo, yé gato ben Yesus Kristus bi suk-i, ete kwop mone, yé ne sa, mit at wa, we bere Yefun ben sukndo su án." Yefun Allah Gen ki do, "Sangge, yé ne ku suk mwa gato ndo mo suk gato án ben ne. Sane yé ne yo mitwa ben suk mwa o nde, wo án kem not kadit re."
66014014	Orete ji sokme nyotem kwo dik yo. Ji sokme suk yo ka sa yetu kem mo nyotem ne yu. Ye ne bom yekwesu bi topi emas mo an su. An jom nyom ot syu gato ot.
66014015	Orete malaikat ge dik yo syesyar kadit Yefun Allah bi nu mo gu. Malaikat ne saiye nai ye gato kem mo nyotem ne do, "Nan nai nan bi nyom, nan tot sugit su, we su ré yetu mo bur fro wa nan mu nai án, tepsu sugit gato kri mo nggwe fro wa ye mu tot ete nai ma ne."
66014016	Sane ye gato kem mo nyotem ne tot sugit su an bi nyom mo bur ré. Malaikat ne nai yetu ma tepsu ye tot sugit gato kri mo nggwe, ete nai ma.
66014017	Malaikat ge dik yo o syesyar kadit Yefun Allah bi nu mo gu. Malaikat ré jom nyom gato ot dom.
66014018	Or o malaikat ge dik yo o ma kadit meja gato ye grem suksom mone wa ye som Yefun Allah su mo gu ne. Malaikat ne mewa bot mo meja ne. Malaikat ne ma an saiye nai malaikat gato jom nyom gato ot ne do, "Nan gwat nan bi nyom gato ot ne mu, nan tot anggur bo mo kwe anggur mwa mo bur ré, nan nai bo ne nan gwat ma, we anggur bo ne um it."
66014019	Malaikat ne mu tot anggur bo mwa ne mo bur ré, sum i-bo, ete gwat ma bok mo nat gato sagana yé yakos anggur bo ne subere i-rom syesyar. Nat ne sye we Yefun Allah fro nat ne nyim wé ne. Mo nat ne yé yakos anggur bo sane sor i-rom ne syesyar. Yé yakos anggur bo tepsu Yefun Allah syo sukye nai yé gato bariket Yefun, Yefun bi sukmaskwa bor mone.
66014020	Yé yakos anggur bo mo nat gato mo kota de nden, tepsu ye gu nje ete yetu dé sye kadit jokwak ne. Yetu dé sye sane sor, yetu dé sye kom mo kilometer wotin gri ete yetu dé sye kru karowa meter we.
66015001	Orete ji sokme suk yo mo gu gato ben ji yeket, ji nutbot ndo nde. Ji sokme malaikat ge mufit gato gwat sukye mufit wa nje ma mo bur ré. Sukye mufit ne anato sukye gato wari, we sukye mufit ne bor yo, Yefun Allah bi sukmaskwa or mone it.
66015002	Orete ji sokme suk gato ka sa kaca mwa tepsu sem si bot fros yu. Ji sokme yetu mwa gato Yesus Kristus nai kadit bur ré tepsu An bi rus-i ne ti mo sem de. Yé mwa ne nggi wai kadit suge doketke ne re. Suge doketke si suk gato ye ut ka sa suge ne yo nggiwa jom yé mwa ne nde, wo yé mwa ne nggi wai kadit suge doketke gato ku gum tepsu nomor ne. Yé mwa gane jom kecapi gato Yefun Allah syo nai án ne.
66015003	Án kamo kecapi ete án ba sukbadek dik yo. Yé mwa ne sino badekbot Musa gato Yefun Allah bi pakwerut ne, si Domba Gan bi sukbadek-i sare do, "Yefun ga nggi wai ne e, Yefun ga sye wai ne e, Nan gum kok wai 'dit men ne o, Nan yesu ga nggi wai ne o. Yefun ga nggi wai ne e, Yefun ga sye wai ne e, Nan ben suk ga ndo yé, Nan man suk ga ndo wai. Yefun ga yesu wa men yetu ne e, Yefun ga yesu mo bur ré e, Nan ben Nan bi suk-i ri-roi ne o, Nan ben Nan bi suk-i sangge ne o.
66015004	Yé mwa ne sino nyuwa Nan we, Yé mwa ne bes Nan gum kok we, Nan sor ete tara kadit men yetu ne o, Nan sor ete gum kok wai ne o. Yetu mo buryo-buryo sino som Nan we, Yetu ma bes Nan gum kok we, Sukndo ga Nan ben ne bor sino o, Yé mwa ne me sino o."
66015005	Yé mwa ne ba sukbadek ne. Orete ji sokme Yefun Allah bi nu mo gu ne kak, ete ji sokme Yefun bi gumwak fo mo mit ne dom.
66015006	Malaikat ge mufit gato gwat sukye mufit syesyar kadit Yefun Allah bi nu mo gu. Malaikat gane it san kwo gato nggren, án far san emas mo án tunap.
66015007	Orete suge at mone ge dik yo syo mbem mufit ses su Yefun Allah gato gesyos ne bi sukmaskwa nai malaikat ge mufit ne gwat mu.
66015008	Sugane Yefun Allah bi gumwak fo mo bi nu mo gu ses su suk gato ka sa bot bu gato it kadit Yefun Allah kaim gato rer-rik su bi suktinggi gato ru sye ne. Ye yo ku os wa sok mo gumwak mit ne nde, sane sor, malaikat ge mufit gwat sukye mufit mu farket yetu mo bur or wé et. Malaikat ne gwat sukye mufit ne or wé, ete yé ku os wa sok mo gumwak fo ne.
66016001	Orete ji jam ye mo Yefun Allah bi nu mo gu saiye nai malaikat ge mufit sare do, "Nin gwat mbem mufit gato ses su Yefun Allah bi sukmaskwa ne mu, nin sye mo nje mo bur ne et."
66016002	Malaikat doketke gwat Yefun Allah bi sukmaskwa mo mbem ne mu ete sye mo nje mo bur ré. Sane kos sye si wip mok sye git yé mwa gato ye syat suge doketke bi ja mó. Kos sye si wip mok sye git yé mwa gato som suk gato ye ut ka sa suge ne.
66016003	Malaikat kedowe gwat Yefun Allah bi sukmaskwa mo mbem ne mu ete sye mo sem. Sane sem rom er tepsu ye gato kwop ne dé. Boge si suk mwa gato mbau mo sem ne kwop or re.
66016004	Malaikat kedogri gwat Yefun Allah bi sukmaskwa mo mbem ne mu ete sye mo syur si syur nggrup. Sane syur rom er tepsu yetu dé.
66016005	Orete ji jam malaikat gato mewa syur mwa ne sino ki nai Yefun Allah do, "Kadit ketke Nan sor anato Yefun gato gum kok tara wai kadit men yetu. Nan anato gum kok sane sor to kapyo mato kapyo. Nan ben Nan bi suk-i ri-roi anato Nan syo sukye bok yo mu mo bur ré re.
66016006	Yetu gu yé gato onyar kem mo Yefun Yesus si Nan bi yenabi ne kwop ete dé sye, sane anato Nan syo yetu dé wa án da win sukibit gato án ben ne."
66016007	Orete ji jam ye gato ti karowa meja gato ye grem suksom mone wa ye som Yefun Allah su mo gu ne ki do, "Nan, Yefun Allah gato nggi wai o re. Nan sa, jom suk mwa ne sino tepsu Yekwesu. Nan sa, syo sukye bok yo nai yetu mo bur. Nan ben Nan bi suk-i ne ri-roi, Nan ben suk su nje tepsu suk gato yé ben ne."
66016008	Malaikat kedoat gwat Yefun Allah bi sukmaskwa mo mbem ne mu ete sye mo kam su. Sane kam su ne ku suktinggi wa ru nggi sye o, ete kam yor gat nje mo bur tepsu bot sane sor yé da yó yé re.
66016009	Kam yor gat nggi sane sor git yetu da napyo nggom re. Yetu jam do, Yefun Allah anato nggiwa was sukye gato yé ku ne wé. Sane yé dufo mo Yefun gum tepsu sukye ne. Yetu da ku sukye mo sukibit gato án ben ne, sarewo yetu bariwa kwet kadit sukibit ne. Án bariwa bes Yefun Allah gum kok dom re.
66016010	Malaikat kedomumek gwat Yefun Allah bi sukmaskwa mo mbem ne mu ete sye mo suge doketke gato gum yekwesu, gato kem mo yekwesu bi kursi ne. Sane mo nat gato suge doketke jom bi rus-i ne ndendu yut kewa bi rus-i mone. Sane suge ne yo ku os wa jom an bi rus-i o nde. Mone yetu gato sok mo suge ne bi rus-i ne dipa ndo nde. Yetu ne ot án brip mo sukye gato án ku ne.
66016011	Án dufo mo Yefun Allah gato mo gu ne gum mo kos sye e, wip mok sye e, sukye bok gato án ku e ne, sarewo án bariwa án kwet kadit sukibit gato án ben ne re.
66016012	Malaikat kedomumat gwat Yefun Allah bi sukmaskwa mo mbem ne mu ete sye mo syur sye gato gum do Syur Efrat. Syur ne sá re. Sane yeraja ge bok yo kadit nobu nim ku os wa án muket nat gato syur sá kadit ne ma mo ye Yahudi bi bur-i.
66016013	Orete ji sokme malaikat ibit ge gri gato ka sa gre, dik yo syesyar kadit naga syokwet-i, dik yo o syesyar kadit suge doketke syokwet-i, dik yo o syesyar kadit suge kedowe gato tepsu yenabi gato kidar nje ne syokwet-i.
66016014	Malaikat ibit ge gri ne kadum bi suktinggi bor mo suk gato án ge gri ben anato yetu yeket. Malaikat ge gri ne mubot yesu mwa mo bur ré iwedewe subere án ge gri ne sum yesu mwa ne sino wa gu yu tepsu kam sye gato Yefun Allah fro ne. Su kam sye ne, Yefun Allah gato nggi wai ne bere ndobot yetu mwa ne sino re.
66016015	Yesus Kristus ki sukdu subot kam sye ne do, "Nin jammo suk gato Ji ki ré et. Bere Ji ma tepsu yegitsi. Kam gato Ji ma su ne, nin jam nde re, bere nin gensu sor. Ye gato frawa nggwa pe sor, ete fro bi san ndek, subere án mu yo, án kawarun nde, án damen dom nde, yé ne sa, mit at wa, we bere Yefun ben sukndo su yé ne re."
66016016	Sane malaikat ibit ge gri ne mubot bur ré iwedewe. Malaikat ge gri ne sum yesu mwa mo bur ré iwedewe ma mo nat gato ye ki su a Ibrani ne gum do, Harmagedon mo ye Yahudi bi bur-i.
66016017	Malaikat kedomufit gwat Yefun Allah bi sukmaskwa mo mbem ne mu ete sye mo nyot. Sugane ji jam ye yo saiye mo Yefun Allah bi kursi mo Yefun Allah bi nu mo gu sare do, "Sukye bok ne or it!"
66016018	Orete nowarek e, sukyo-sukyo pu e, nogu pu e, sui juwai bur ndo nde. Sui juwai bur ré rom-ram ndo nde. Sui juwai bur gare nggi wai kadit do yi neya kadit kam gato Yefun Allah ut yetu ne sor kom more re.
66016019	Kota sye gato ye bes gum kok ne sui juwai det gri. Kota mo bur ré iwedewe, mwa ne sino ibit or re. Yefun Allah yo mbrinket kota Babel gato sye ne nde. Yefun maskwa ket nje mone ndo nde. Sane An syo sukye tepsu An wergat nje mone da nau mo An bi mok--nau ne tepsu Yefun Allah bi sukmaskwa.
66016020	Sui juwai ef mwa ne sino, sui dun ef mwa ne mu or re. Banbo mwa ne fres or re.
66016021	Sugane dom, nogi es gato krat sa jok gato sye, bo dik de kom mo kilogram musyu mek. Nogi es ne gwa nje mo bur ré. Yé ku sukye ndo nde, sane yé dufo mo Yefun Allah tepsu sukye gato yé ku mo nogi es ne.
66017001	Malaikat ge dik kadit malaikat ge mufit gato jom mbem mufit ne ma ki nai ji do, "Nan ma me nggon pasye gato ben siri mwa wai o re. Bere ji kadum sukye gato nggon ne ku nai nan me. Nggon ne tepsu kota sye gato ye nggo mo syur bok yo de.
66017002	Yekwesu bok ne sino mo bur ré ben siri su nggon ne re. Nggon ne tik yetu mwa mo bur ré mit anato yé mwa ne iwa ben suk siri su nggon ne. Nggon ben sato syo nau nai yé mwa ne da, ete yé mwa ne yenau su."
66017003	Orete Yefun Allah Gen pet mo ji, ete malaikat ne gwat ji mu mo nat gato kwe yo kom mo nde. Mone ji sokme nggon ge dik yo kem mo suge doketke gato kaim er te ne yu. Suge ne su mufit, suti musyu dik mó. Mo suge ne kaim ye krom gum bok yo mó. Sukdu gato ye krom mo suge kaim ne sino bi sukjimnut wa kabor Yefun Allah.
66017004	Nggon ne it san te si san er gato bi sugum sye. Ye mbrau nggon ne su emas e, jok gato bi sugum sye sisu mutiara. Nggon ne jom mok emas. Ben sato suksiri mwa gato ibit ndo nde sisu sukibit mwa neya gato nggon ne ben ne, ye sye tepsu syur mo mok ne ses. Nggon ne mit iwa da syur mo mok ne bu, nggon ne mit iwa sukibit kas petok sor.
66017005	Mo nggon ne git det ye krom mom gum mó. Mom gum bi sukjimnut ne, ji jam nde re, Yefun Allah gurik kadit men yetu sino re. Ye krom mo nggon git det ne sare do, "Kota Babel gato ye bes gum kok, kota gato kadum os wa nggon anato nggon ben siri mwa mo peyo-peyo, sukibit mwa gato bor mo bur ré bi i-ke kem mo kota ne."
66017006	Ji sokme nggon ne. Nggon ne ben sato da yé gato onyar kem mo Yefun Yesus ne dé, ete nggon ne yenau su. Yé gato ye gu kwop mo suk gato án ben tepsu Yesus Kristus mit ne, nggon ne ben sato da án dé, ete nggon ne yenau su. Ji sokme nggon ne sa, ji yeket ndo nde.
66017007	Orete malaikat gane ki nai ji do, "Nan yeket wa suma ne? Nggon ne si suge doketke gato su mufit si suti musyu dik ne, nggon ne it mo suge ne yu ete mu sino. Suga nyim ye gurik sukdu subot nggon ne si suge ne, sarewo ré yo, ji ki rer nai nan jam it.
66017008	Suge doketke gato nan me ré, suga nyim sa, mbau, wo ré yo, yo mbau o nde. Bergan suge ne syesyar kadit kwoye sye mo bur desnak ne ma nim mo bur ré o. suge ne bere ibit or re. Suga nyim sa, suge ne mbau, wo ré ne, yo mbau o nde, sarewo bere suge ne mbau satu o re. Sane anato yetu gato gum yo sok mo Yefun Allah bi Buku Yegesyos nde, bere yeket mone. Yefun fro Buku ne su kam gato An yo ut bur ré nde tó. Bere yé mwa gato kem mo bur ré, gato gum yo sok mo Buku ne nde yo, bere yé mwa ne yeket suge ne re.
66017009	Yé gato bi sukjimnut ko bere jam sukdu subot suge ne rer re. Suge su mufit ne tepsu bobuk mufit gato nggon ne kem mó. Suge su mufit ne tepsu yeraja ge mufit dom.
66017010	Yeraja ge mumek kwop wé re, ge dik yo jom nje su ré, ge dik yo o yo bor nde tó, wo bere an bor tó. Yeraja dowari ne do bor it yo, bere an jom nje wikgan sor re.
66017011	Suge doketke gato suga nyim ne mbau, wo su ré yo mbau o nde, bere mbau satu o, ete ma tepsu yeraja kedomunggwo. Suge ne tepsu yeraja dik yo mo yeraja mufit ne dom. Bere Yesus Kristus gu an kwop wé, suge ne bere ibit re.
66017012	Suge suti musyu dik ne tepsu yeraja ge musyu dik yo o gato yo jom yetu nde tó, sarewo yeraja ge musyu dik ne bere ku suktinggi wa jom yetu. Yeraja ge musyu dik ne si suge doketke ne sino jom yetu kom mo jam dik sor re.
66017013	Yeraja ge musyu dik ne bere ben suk su sukjimnut dik sor, bere yeraja ge musyu dik ne sino syo án bi suktinggi gato án jom nje su ne nai suge doketke ne.
66017014	Án si suge doketke ne sino bere es yeko futma wa gu Domba Gan, sarewo Domba Gan ne bere nggi wai kadit yeraja si suge ne o re, we Domba Gan ne anato Yekwesu gato nggi wai kadit yekwesu mwa ne sino. Domba Gan anato yeraja gato nggi wai kadit yeraja mwa ne sino. Domba Gan si bi rus-i gato An nai wa simo An pe sor, bere nggi wai kadit yeraja bok ne si suge doketke ne o re."
66017015	Orete malaikat ne ki nai ji o do, "Syur gato nan me ne, mo nat gato nggon gato ben siri mwa kem mone, wo syur bok ne anato tepsu yetu wisyo-wisyo e, yetu mwa mo buryo-buryo e, ayo-ayo e ne.
66017016	Suge doketke si yeraja musyu dik gato nan sokme ne bere bariket nggon gato ben siri mwa ne. Bere án sino nai nggon ne bi suk mwa or wé kadit nggon ne, sane sor nggon ne kawarun. Bere án git nggon ne ku, ete syo bot git mom mukri ne wé.
66017017	Yeraja ge musyu dik ne ben suk su nggon sane, we Yefun Allah ben án bi sukjimnut sane sor án ben suk gato Yefun Allah fro wa án ben ne. Sane án ge musyu dik ne sino iwa syo án bi suktinggi wa án jom yetu su ne nai suge doketke ne, sane sor suk gato Yefun Allah ki ne bor re.
66017018	Nggon gato nan sokme anato tepsu kota sye gato nggi. Ben sato kota ne jom yeraja bok ne sino mo bur ré re."
66018001	Orete ji sokme malaikat ge dik yo o is kadit gu ne ma. Malaikat ré bi suktinggi sye wai. Ben sato an nggren tepsu sukru, ete an rer ku bur ré re.
66018002	Malaikat ne saiye sare do, "Ibit it! Kota Babel gato ye bes gum kok ne ibit it. Yetu yo kem mone o nde. Su ré, kota ne tepsu nat fo gato malaikat ibit mwa kem mó sor. Kota ne ses su ndam gato ye Israel fowa git si ndam gato yé bariwa ne dom.
66018003	Kota ne ibit, we yé mo kota ne kadum os siri nai yetu mo bur ré iwedewe sino, ete yé simo, tepsu ye syo nau nai nje, ete yé da sane sor yé yenau su. Kota ne bi suk-i tik yeraja mwa neya mo bur ré mit ete án sino ges mo os ibit, tepsu nggon gato mbrau nggwa wa tik yebris mit, ete yebris ne iwa ben suk siri su nggon ne. Ye gato so suk mo bur ré ku sugum mwa kadit sukibit mwa gato yé ben mo kota ne re."
66018004	Orete ji jam ye yo ki sukdu ma kadit gu sare do, "Ji bi rus-i, nin mu kadit kota ne et. Nin syesyar wé kadit kota ne, subere nin waii ben suksiri sato án ben ne nde. Nin mu kadit, subere sukye gato yé ku mone, bere yo tok nin nde.
66018005	Bere yé mone ku sukye, we suksiri gato yé ben ne mwa ndo nde. Yé tat suksiri ne bu sor kom mo gu re. Yefun Allah napawa sukibit mwa gato án ben ne re.
66018006	Nin ben sukye su nje mo kota ne win sukye gato yé ne ben su nje et. Yé mo kota ne ben sukye nai nje wam dik it yo, nin waii ben sukye wam we satu nai án et, tepsu nin sye nau krat mo án bi mok ses wam we wa án da et, tepsu án fro wa ben sukye nai nin, nin ben sukye nai án wam we sor.
66018007	Nin ben sukye nai án sor án dipa, ete án wo án nderku án dakai, nin ben sukye mwa nai án tepsu suk mwa gato án dakai nai wa án dakai, ete án bes án nggwa kok su ne. Yé mo kota ne dakai nut mo án dakai tepsu nggon pasye sare do, 'Ji ré sa, tepsu nggon pasye. Ji nggonna nde. Bere ji yo nderku nggwa wokgan yo dom nde.'
66018008	Sane kam no dik sor, ete án ku sukye bok yo sato: yé kwop suki e, yé wo nderku nggwa e, yé ku sukonde sye e ne. Yefun Allah gato gum Yekwesu gato kok wai ne, bere An fro os wa syo sukye nai nje mo kota ne. Bere Yefun syo bot git kota ne si bi nje ne wé or re."
66018009	Yeraja mo bur ré dogato da bro wa kota ne bi suk-i tepsu ye gato da bro wa ben suk siri su nggon. Yeraja mwa gato sibot nje mo kota ne bi os-i, ete nai suk mwa ket án í, bere yeraja ne sokme bot gato git kota ne bu it mu mo gu, bere yeraja mwa ne wo ete nderku nje mo kota ne.
66018010	Yeraja nyu mo sukye gato nje ku mo kota ne. Sane yeraja ti ko kadit kota ne ete ki do, "Kamapa! Yé mo kota Babel gato ye bes gum kok ku sukye ndo nde anare! Kota gato gwat os nggi wa yetu mwa ne sino simo ne, su ré ku sukye kom mo jam dik sane sor, ibit or re."
66018011	Bere yé mwa gato so suk mo bur ré wo dom, án nderku nje mo kota ne, we nje mo kota ne yo so suk gato án gwat mu mone o nde.
66018012	Yé mo kota ne yo so suk mo án o nde. Suk sato emas e, perak e, jok gato bi sugum sye e, mutiara e ne, yé yo so mo án o nde. Suk sato san kwo gato gum do lenan e, san te gato bi sugum sye e, san gato yar njep gum do san sutera e, san er e ne, yé yo so mo án o nde. Suk sato kwe gato grik ndo sato kwe nggon nak e, suk gato yé ben su kwe gato bi sugum sye e, suk gato ye ben su gading e, tembaga e, besi e, pualam e ne, yé yo so mo án o nde.
66018013	Suk sato kwe gato da wik e, es wo e, es kru e, es gato grik ndo gato ye kon sugit su e, suk gato grik ndo sato kwe da gato grik e, mur e, kemenyan e ne, yé yo so mo án o nde. Suk sato nau e, manik e, tepung e, gandum e, sapi e, domba e, kuda si bi kereta e, pakwerut e, yetu e ne, yé yo so mo án o nde.
66018014	Ye gato gwat suk mu wa so ne ki nai nje mo kota ne do, "Suk mwa gato ndo, gato nin mit iwa ne, nin yo ku o nde. Suk mwa gato nin mbrau nin nggwa ndo su mo bur ré sisu nin bi suk mwa gato bi sugum sye ne, ges or kadit nin re, bere nin yo ku o nde."
66018015	Yé gato gwat suk mu wa so mo nje mo kota ne, ete ku sugum mwa mone, bere ti ko kadit re. Bere yé ne nyu mo sukye gato nje mo kota ku ne. Bere án wo, án nderku nggwa,
66018016	ete án ki do, "Kamapa! Yé mo kota Babel gato ye bes gum kok ku sukye ndo nde! Yé mone it san kwo ndo gato ye kendo gum do lenan. Án it san te si san er gato bi sugum sye. Yé mbrau án nggwa su emas e, jok gato bi sugum sye sisu mutiara.
66018017	Sarewo kom mo jam dik sane sor, suk mwa ne ibit or re." Yesu mo kapal e, ye gato simo kapal e, ye gato gwat kapal ne si ye gato gwat bi suk su kapal mu wa so mo ye yi ne sino ti ko kadit kota ne.
66018018	Án sino sokme bot gato git kota bu it mu mo gu ne, bere án saiye do, "Kota u anato gum kok sato kota ré ne?"
66018019	Bere án wo, án nderku nggwa, án nutbot ndo nde sane sor án krer bofuf mo án su, ete án saiye do, "Kamapa! Yé mo kota Babel gato ye bes gum kok ku sukye ndo nde! Yé mwa gato bi kapal ma mo kota ne, ete ku suk mwa mo kota ne. Sarewo kom mo jam dik sane sor, kota ne ibit or re."
66018020	Nin yé mwa ne sino gato kem mo gu ne, nin mit at, we Yefun syo sukye nai kota Babel, kota ne ibit it. Nin yé gato onyar kem mo Yefun Yesus e, nin yerasul e, nin yenabi e ne, nin sino mit at, we Yefun Allah syo sukye nai nje mo kota ne tepsu sukibit gato yé mone ben ket nin re.
66018021	Orete malaikat ge dik yo gato nggi nai jok gato sye wai ete am mo sem mit. Ete malaikat ne ki do, "Kota Babel gato ye bes gum kok, bere Yefun Allah am nggi sato ji am jok sye ré. Sane bere kota ne yé yo ku o nde.
66018022	Bere yé jam musik gato yé kamo mone o nde. Ye gato ba sukbadek e, kamo kecapi e, seruling e, trompet e ne, bere yé yo jam bi musik ba mo kota ne o nde. Ye gato ben suk mo kota ne, sato yé nggi nu e, ben suk mo os e, fro suk mo kota mit e ne, yé yo ku yé ne mo kota ne o nde. Bere ye yo jam suk nggra sagato yé krut gandum mone o nde.
66018023	Sukru yo ru rer ku kota ne o nde. Yé yo konwa ete kamowa ye gato kra yu mone o nde. Suga nyim ne sa, yé mo kota ne gato so suk nai ye yi neya ye bes gum yepasye re. Sane dom, suga nyim ben sato yé mo kota ne kwa syua wa ben kidar nje mo buryo-buryo ges mo os ibit ne re."
66018024	Yé mo kota Babel gu yenabi ge bok yo. Yé gu yé gato onyar kem mo Yefun Yesus ne kwop dom. Yé gu yetu ge bok yo sino mo bur ré mone. Yé mwa ne dé sye mo kota ne, sane Yefun Allah waii ben sukye nai nje mo kota ne win suk gato án ben ne.
66019001	Malaikat ne ki bi sukdu ne or sa, ji jam suk yo ba sye tepsu yetu mwa yé mo gu saiye sare do, "Men un Yefun Allah et. Yefun ne sa, nggi, Yefun Allah sa, gum kok wai o re. An sa, nai men wé kadit sukye subere men kem ndo to kapyo mato kapyo.
66019002	An ndobot nje mo bur ré sa, An ndobot An bi suk-i ne ri-roi sor, An syo sukye nai yetu mo bur ré tepsu sukibit gato yé ben ne. Yé mo kota gato ben suk sato nggon gato ben siri mwa ne, Yefun syo sukye nai re. Ben sato yé mo kota ne tik yé mwa mo bur ré mit anato yé mwa ne simo os ibit tepsu nggon gato ben siri mwa tik yé mit wa ben suksiri. Ben sato nggon ne gu Yefun Allah bi pakwerut kwop wé mone, sane Yefun Allah waii gu nggon ne wé win sukibit gato nggon ne ben re."
66019003	Orete yetu mwa mo gu ne saiye wam dik yo o sare do, "Men un Yefun Allah et. Bot gato git kota ne bu it mu mo gu to kapyo mato kapyo."
66019004	Yenggras ge musyu we sop at sisu suge at bare nggwa ete som Yefun Allah gato kem mo An bi kursi sye ne. Án sino ki do, "Sangge, men un Yefun Allah et."
66019005	Orete yé jam ye yo ki sukdu mo Yefun Allah bi kursi sye ne sare do, "Men un Yefun Allah et. Men yé gato tepsu An bi pakwerut e, men yé gato gum wok e, gum sye e, yé mwa ne sino gato jammo An ne, men sino un Yefun Allah et."
66019006	Orete ji jam suk yo ba syo-i ne tepsu yetu mwa yé ba. Yé mwa ne ba syo-i ne tepsu syur sye ú mo tú. Yé mwa ne ba syo-i ne tepsu nogu pu gato nggi ne. Yé mwa ne saiye sare do, "Men un Yefun Allah et. Yefun Allah gato jom men ne anato nggi wai o re, An jowa yé mwa ne sino.
66019007	Men wi men ambre, men bes An gum kok et, we su kam ré yo, Domba Gan bi kam-i wa An kra it anare. Nggon gato Domba Gan kra ne fro nggwa it.
66019008	Nggon ne ku san gato kwo ndo wa nggon it re." (San kwo ndo ne bi sukjimnut do, sukndo gato yé gato onyar kem mo Yefun Yesus mo bur ré ben tepsu Yefun mit ne.)
66019009	Orete malaikat ne ki nai ji do, "Nan krom sukdu gato ji ki ré et: Ye gato ye kendo ma simo Domba Gan bi sukra gato ye konwa ne, ye ne sa, mit at wa." Orete malaikat ne ki o do, "Sukdu gato ji ki ne, Yefun Allah bi sukdu gato sangge anane."
66019010	Ji jam sukdu ne sa, ji bare ji nggwa mo malaikat gwem wa ji bes malaikat ne gum kok, sarewo malaikat ki nai ji do, "Nan bes ji gum kok nde. Ji si nan tepsu yu, men ka we Yefun Allah bi pakwerut sino. Men ka we si nan bi nji mo Yefun bi rus-i, gato jom Yefun Yesus bi sukdu-i ne pe, men sino tepsu Yefun Allah bi pakwerut. Sane nan bes ji gum kok nde, wo nan bes Yefun Allah gum kok sor re." We sare, ye gato jom Yefun Yesus bi sukdu-i ne bere Yefun syo suktinggi nai ye ne, subere ye ne nggiwa kibot Yefun Allah bi suktaru-i rer nai ye yi jam.
66019011	Orete ji sokme Yefun Allah bi nu mo gu kak sa, ji me kuda kwo ge dik yo ti mo ji gwem. Ye gato it mo kuda ne gum do, "Ri-roi si Sangge." Ye ne syo sukye nai yetu sisu ri-roi tepsu sukibit gato yetu ben ne sor. Ye ne ndobot suk gato yetu ben ne sisu sangge, sane anato An futma gu nje kwop win sukibit gato yé ben ne.
66019012	Ye ne gro gan tepsu bot ru. An bom yekwesu bi topi mwa mo An su. Ye krom gum dik yo mo An kaim. Ye yi ne jam nde re, wo An dakai sa, jam gum ne re.
66019013	An it san gato ye ras mo yetu dé. An gum do, "Yefun Allah bi Sukdu."
66019014	Yefun Allah bi yesukmise mo gu boribot An. Yé mwa ne it mo kuda kwo ge bok yo, yé mwa ne it san gato kwo ndo.
66019015	Nyom gato ot de we syesyar kadit An syokwet. Bere An ben sukye nai nje mo bur ré iwedewe su nyom ne. Bere An ben sukye nai nje su nggarmom muk sane sor yé mwa ne sino jammo An petok sor. An gwat os wa Yefun Allah gato nggi wai ne bi sukmaskwa bor mo bur ré. An ben yetu mwa dé sye, tepsu ye yakos anggur bo, bere i-rom ne syesyar re.
66019016	Mo An bi san gato kewa An gwes muk ne, ye krom An gum sare do, "Yeraja ré gum kok wai kadit yeraja mwa neya o re. Yekwesu ré gum kok wai o kadit yekwesu mwa neya o re."
66019017	Orete ji sokme malaikat ge dik yo o gato ti mo kam su. Malaikat ne saiye kendo ndam mwa gato ok mo gu nim ne sare do, "Nin ma, nin sum wa nin git sugit mo Yefun Allah bi pesta sino et.
66019018	Nin ma git yekri ku sato ré, nin git yeraja ku e, yesukmise bi padosye ku e, yesukmise ku e, kuda ku e, ye gato it mo kuda ne ku e, yetu mwa ne sino ku e, ye gato gum pakwerut ku e, ye gato dakai ti mo an dakai ku e, ye gato gum sye ku e, ye gato gum wok ku e ne. Nin ma nin git yekri mwa ne sino ku et."
66019019	Orete ji sokme suge doketke si yeraja mo bur ré si bi yesukmise-i sum wa futma ben sukndi su Ye gato it mo kuda kwo si bi yesukmise-i ne.
66019020	Yefun but suge doketke ne si suge kedowe gato ye kendo do yenabi gato ben kidar nje. Yenabi ne kadum bi suktinggi, an ben suk gato ben nje yeket mo suge doketke ne gwem. (Yenabi ne ben suk gato ben nje yeket, an ben kidar yé mwa gato suge doketke syogat ye syat ja wa ne. Yenabi ne ben kidar yé mwa gato som suk gato ye ut ka sa suge doketke ne.) Suge doketke ne sisu yenabi gato kidar nje ne, an we ne mbau tó, ete Yefun am an we mu ngga mo bot sye gato tepsu em, gato ru sye basmi kwik su belerang.
66019021	An we bi yeko ne yé gu yé mwa ne kwop su nyom gato syesyar kadit Ye gato it mo kuda kwo ne syokwet. Orete ndam mwa ne sino ma git yekri ne ku sor, ndam git gat sane sor, ndam on don su yekri ku ne.
66020001	Ji me suk bok gane or sa, ji sokme malaikat ge dik yo o is kadit gu ma. Malaikat ne jom kunci gato tep wa kak kwoye sye mo bur desnak ne syo. Malaikat jom bus sye dom.
66020002	Malaikat but naga, gato ben bi suk-i tepsu kwis kadit nyim tuya gato biris bi yekwesu, gato ye kendo gum do Iblis ne. Malaikat but naga ne ete rai su bus sor kom mo tahun ribu dik.
66020003	Malaikat rai naga ne pe ete am mo kwoye sye mo bur desnak. Orete an domwa kwoye sye mo bur desnak ne syo krat wari wa naga ne. An ben syik mone subere ye yo ma kak o nde, subere naga yo ku os wa ben kidar nje mo bur ré iwedewe o nde, sane sor tahun ribu dik or. Tahun ribu dik or wé, ete ye kak kwoye sye mo bur desnak ne syo wa naga syesyar wikgan.
66020004	Orete ji sokme yekwesu bi kursi bok yo. Yé gato kem mone anato yé gato ku suktinggi wa jom ete ndobot yetu. Sane dom ji sokme yetu ge bok yo gato ye gu kwop. Ye tot yé bok ne su toko wé su mbam, we yé bok ne ki subot suk gato Yefun Yesus ben ne, án ki subot Yefun Allah bi sukdu-i. Yé bok ne yo som suge doketke si suk gato ye ut ka sa suge ne nde. Ye yo syat suge doketke bi ja mo yé bok ne git det nde. Ye yo syat ja mo yé bok ne syim rut ne dom nde. Yé bok ne Yefun sun kadit sukkwop o re, án si Kristus jom nje tepsu yekwesu sane sor kom mo tahun ribu dik.
66020005	Yé bok ne anato yé gato Yefun Allah sun kadit sukkwop su wam doketke. (Sarewo ye yi neya gato kwop, bere eswa tahun ribu dik ne or wé, ete bere Yefun Allah sun án dom.)
66020006	Yé gato Yefun Allah sun su wam doketke ne, yé ne sa, mit at wa. Yé bok ne tep wa Yefun Allah nai sok mo Yefun dakai bi rus-i ne. Bere yé bok ne yo kwop wam kedowe o nde, wo án tepsu yegweswai wa yetu si Yefun Allah. Yé bok ne ben suk wa Kristus sor. Bere án si Kristus jom nje ne sor kom mo tahun ribu dik ne re.
66020007	Tahun ribu dik ne orete yo, malaikat sombok biris bi yekwesu kadit nat gato ye rai an mone.
66020008	Biris bi yekwesu bere mubot bur mwa ne sino ete ben kidar nje mo bur ré iwedewe. Biris bi yekwesu ben kidar yewis deyo gato gum do Gog si yewis deyo o gato gum do Magog. Biris bi yekwesu ben kidar yewis mwa ne sino subere án sino sum wa gu Yefun bi rus-i mone. Yetu ne mwa wai o re. Yetu ne mwa tepsu yen mo sem de.
66020009	Yetu mwa ne sum ete mubot bur ré sor, án kom mo kota gato Yefun Allah jimnotku. Yefun Allah bi rus-i sum mone, ete yetu mwa ne ti wairi wa Yefun bi rus-i, sarewo bot is kadit gu ete git yé mwa gato futma gu Yefun bi rus-i ne, yé mwa ne kwop or.
66020010	Orete biris bi yekwesu gato ben kidar yé mwa ne, Yefun am mu ngga mo bot sye gato tepsu em ete ru sye basmi kwik su belerang. Yefun Allah am biris bi yekwesu mo nat gato Yefun am suge doketke si suge kedowe, gato tepsu yenabi gato kidar nje ne, nyim wé re. Mo bot ne, biris bi yekwesu e, suge doketke si yenabi ne ku sukye ete dipa su noru nombrak sane sor to kapyo mato kapyo.
66020011	Orete ji sokme Yefun Allah gato kem mo An bi kursi kwo gato sye. Bur ré si gu nim ne fres wé kadit An re. Ye yo ku bur ré si gu nim ne o nde.
66020012	Ji sokme yé mwa ne sino gato kwop sum mo kursi sye ne gwem. Yé gato gum sye e, yé gato gum wok e ne, yé mwa gato kwop ne sino ti mo kursi sye ne gwem. Buku bok yo kak mone. Orete ye nai Buku dik yo o ma, ye kak mone dom. Ye krom yé gato bere kem gesyos ne gum mo Buku ne. Or o Yefun Allah syo sukye nai yetu gato kwop ne tepsu sukdu gato ye krom mo buku bok ne. Yefun Allah syo suk nai yetu mwa ne tepsu suk gato yetu mwa ne ben re.
66020013	Yé gato kwop mo sem mit syesyar ete ma ti mo Yefun Allah gwem. Yé gato mo gwinggri syo mo bur desnak si sukkwop bi nat-i ne syesyar sino ma ti mo Yefun Allah gwem dom. Orete Yefun Allah syo sukye nai nje gedik-gedik tepsu suk gato gedik-gedik ben ne.
66020014	Orete sukkwop bi nat-i si gwinggri syo mo bur desnak ne, ye am mu ngga mo bot sye gato tepsu em ete ru su nyor. (Bot sye gato tepsu em ete ru ne anato tepsu sukkwop kedowe.)
66020015	Ye to ye yo krom an gum mo Buku Yegesyos nde yo, bere ye am ye ne mu ngga mo bot sye gato tepsu em ete ru ne.
66021001	Orete ji sokme gu be si bur be. Gu gato rok sisu bur gato rok ne fres wé re. Sem fres dom re.
66021002	Ji sokme Yefun Allah bi kota, Yerusalem be is kadit Yefun Allah mo gu ma bur. Kota ne fro sisu ndo re, tepsu nggon mbrau nggwa ne kur mek wa kra su bi ya.
66021003	Orete yé jam Yefun Allah mo An bi kursi sye ne ki sye sare do, "Ré yo, Ji, Yefun Allah, ma kem sisu yetu it! Bere Ji ma sisu yetu kem mo nat dik sino re. Yetu ne tepsu Ji bi rus-i re. Ji dakai sisu Ji bi rus-i kem mo nat dik sino tepsu yetu bi Yekwesu ne o re.
66021004	Bere Ji nggri yé gato wo ne gro rom wé re. Bere yé yo kwop o nde, yé yo nderku nggwa o nde, yé yo wo o nde, yé kaim yo yó e, dipa su sukye o nde. Suk bok ne bere bor o nde, we suk mwa gato nyim neya fres wé or re."
66021005	Orete Yefun Allah gato kem mo An bi kursi sye ne ki do, "Su ré, Ji ben suk mwa ne sino be it!" An ki nai ji o do, "Sukdu gato Ji ki ré sangge, sukdu ne tep wa yé onyar kem pe mó, sane nan krom et!"
66021006	Yefun ki o do, "Suk mwa ne Ji ben or it! Ji anato Yefun gato ut suk kadit ketke ete jom sane sor kom mo pe gato or mó. Bere Ji syo syur nai ye gato sosa kadit syur nggrup gato ben yetu mbau. Bere Ji syo syur ne ma wa án da, án yo bi suk yo wa nde.
66021007	Yé gato nggi wai kadit bur ré bi suk-i, bere án ku suk mwa mo bur be ne kadit Ji. Bere Ji anato tepsu Yefun gato jom án, ete án anato tepsu Ji dakai bi pá-i.
66021008	Sarewo ye gato ben an bi suk-i siri kadit Ji mit, bere Ji am mo bot gesyos. Ye gato bere Ji am mo bot gesyos anato ye gato ben bi suk-i sato ré: ye gato rewa Ji e, ye gato bariket Ji e, ye gato som sukdaret ete ben sukibit su e, ye gato gu ye yi kwop daret e, yebris si nggon gato ben siri su yu daret e, ye gato kwa syua e, kro ri, frum suk e ne, ye gato som sukdaret e, yé mwa ne sino gato kidar suk e ne. Yé mwa ne sino gato ben bi suk-i ibit sane yo, bere Ji am ngga mo bot sye gato tepsu em ete ru sye basmi kwik su belerang. Bot sye ne anato tepsu sukkwop kedowe."
66021009	Malaikat ge dik yo ma kadit malaikat ge mufit gato jom mbem su sukye mufit wari ne ma ku ji ete ki do, "Nan ma, bere ji kadum nggon gato ye fro wa kra Domba Gan ne nai nan me et."
66021010	Yefun Allah Gen pet mo ji, ete malaikat ne gwat ji mu kom mo banbo sye dik yo yu. Mone malaikat kadum Yefun Allah dakai bi kota Yerusalem gato is kadit Yefun Allah mo gu ma bur ne nai ji me.
66021011	Yefun Allah kaim rer-rik mo kota ne. Kota ne rer-rik ndo yé, tepsu jok gato bi sugum sye rer-rik ne. Kota ne rer-rik sato jok gato ru kur si ru er ne, ete rer tepsu kaca.
66021012	Kota ne bi ros sye gato ti syu kok. Ros syo ne musyu dik sop we mó. Malaikat musyu dik sop we mewa ros syo bok ne. Mo ros syo ne ye krom ye Israel wis musyu dik sop we ne gum mó.
66021013	Ros syo gri yo mo kota tak de nim, gri yo o tak de ti, gri yo o tak de nden, gri yo o tak de ket.
66021014	Ye ben ros syo mo jok sye musyu dik sop we yu. Mo jok bok ré ye krom Domba Gan bi yerasul ge musyu dik sop we ne gum mó.
66021015	Malaikat gato ki suk su ji gwat suk yo ka sato kwepu emas wa an nat suk mo kota ne. An nat kota bi ros e, an nat kota bi ros syo e ne.
66021016	Kota ne ré si syu tepsu yu. Malaikat ne nat kota su bi kwepu emas. Kota ne syu kom mo kilometer ribu we wotin at. An nat kota ne ré tepsu kota syu ne dom re. Malaikat ne nat kota ne ti syu kok tepsu kota ne syu dom.
66021017	Malaikat nat kota bi ros ne. Ros ti syu kom mo meter musyu mumat. Malaikat nat suk su bi kwepu tepsu yetu nat suk su meter.
66021018	Kota ne bi ros, ye nggo su jok gato ru kur si jok gato ru er. Kota ne ye nggo su emas, gato rer-rik tepsu kaca.
66021019	Jok sye gato ye tat kota bi ros su ne, ye mbrau su jok gato bi sugum sye wisyo-wisyo. Jok doketke anato jok baiduri pandan gato ru kur si er. Jok kedowe jok nilam gato ru kur tepsu gu. Jok kedogri jok yakut gato bok-bok. Jok kedoat jok zamrud gato ru kur tepsu kwenat.
66021020	Jok kedomumek jok baiduri sepah gato bok-bok ete er. Jok kedomumat jok delima. Jok kedomufit jok ratna cempaka gato ru kri. Jok kedomunggwo jok pirus gato kur si warna yi. Jok kedomusi jok topas gato kri. Jok kedomusyu jok krisopras gato kur tepsu kwenat. Jok kedomusyu dik sop dik jok lazuardi gato er. Jok kedomusyu dik sop we jok kecubung gato kur te.
66021021	Ros syo mo kota ne musyu dik sop we. Yé kok mutiara bodik-bodik gato sye kewa ros syo ne dik-dik. Yefun sya emas gato ndo yé, rer tepsu kaca bot os sye mo kota mit ne.
66021022	Ji yo me nu ke dik yo wa yé sum wa un Yefun mo kota ne nde, we men bi Yekwesu Yefun Allah gato nggi wai o re, An si Domba Gan ne, An we ne dakai sisu nje mone. Sane ye yo mitmo nu wa yé sum wa yé un Yefun mone nde.
66021023	Yefun Allah dakai rer-rik-i si Domba Gan kaim rer-rik-i anato tepsu sukru mo kota ne. Sane yé mone yo mitmo kam si aina wa rer ku án nde.
66021024	Kota ne bi sukru bere rer ku yewis mwa ne sino tep wa án mu ben án bi suk-i su. Yeraja mo buryo-buryo bere gwat án bi sukrok mwa ma mo kota ne.
66021025	Kamdik-kamdik ros syo ne kak pe sor. Ye yo dom suk yo wa nde, we mone noru yo mo nde.
66021026	Bere yewis mwa ne sino gwat án bi suk mwa gato ndo yé ma, bere án bi suk gato ndo wai bere yé gwat ma mone.
66021027	Sarewo yé gato ben bi suk-i siri kadit Yefun mit ne, bere yé ne yo sok mo kota ne nde, wam dik yo dom nde. Yé gato som sukdaret e, kidar suk e ne yo sok mo kota ne nde. Sarewo yé gato ye krom gum mo Domba Gan bi Buku Yegesyos sor anato sok mo kota ne.
66022001	Orete malaikat ne kadum syur gato ben yé mbau ne nai ji me dom. Syur ne rer tepsu kaca. Syur ne syé kadit Yefun Allah si Domba Gan bi kursi sye ne.
66022002	Syur ne syé ket os sye mit mo kota ne. Mo syur de kwe gato ben yetu kem gesyos ne kom mó. Kwe ne ke dik yo mo syur deré, ke dik yo o mo syur deta. Kwe ne bo ainadik-ainadik petok, tepsu tahun dik, kwe ne bo wam musyu dik sop we. Yé mwa nai kwe ne nat wa kon án wip ne ge su.
66022003	Suk mwa mo kota ne ndo sino. Yefun Allah yo dufo mo suk yo gato kem mo kota ne mo nde. Bere mo kota ne, Yefun Allah si Domba Gan bi kursi sye mó. Yefun bi pakwerut ben Yefun bi suk-i mone.
66022004	Bere Yefun bi pakwerut dakai ku Yefun Allah gro mone. Ye krom Yefun Allah gum mo án git det.
66022005	Mo kota ne noru mo nde, sane án yo mitmo sukru si kam nde, we án bi Yekwesu Yefun Allah bere tepsu sukru rer ku án. Bere Yefun bes án tepsu yesu gato jowa Yefun bi suk-i ne sor to kapyo mato kapyo.
66022006	Orete malaikat ne ki nai ji do, "Sukdu gato ji ki ré sangge, sukdu ne tep wa yé onyar kem mó. Men bi Yekwesu Yefun Allah gato bok An Gen mo yenabi anato syogat An bi malaikat ma kadum suk gato bere bor nai An bi pakwerut mwa ne jam et."
66022007	Yefun Yesus ki do, "Nin jammo suk gato Ji ki ré et, bergan sor ete Ji ma. Ye gato jammo sukdu subot suk gato bere bor mo buku ré, ye ne sa, mit at wa, we bere Yefun ben sukndo su ye ne re."
66022008	Ji gato gum do Yohanes jam ete sokme suk mwa gato ji krom more re. Ji jam ete ji sokme suk mwa ne or sa, ji bare ji nggwa mo malaikat gato kadum suk mwa nai ji ne gwem. Ji bare ji nggwa wa ji bes malaikat ne gum kok,
66022009	sarewo malaikat ne ki nai ji do, "Nan bes ji gum kok nde. Ji si nan tepsu Yefun Allah bi pakwerut sino. Men ka we si nan bi nji, gato yenabi bok ne si yé mwa ne sino gato jammo sukdu mo buku ré, men sino tepsu Yefun Allah bi pakwerut. Sane nan bes ji gum kok nde, wo nan bes Yefun Allah gum kok sor re."
66022010	Orete malaikat ne ki nai ji o do, "Nan gurik sukdu subot suk gato bere bor su kam sari ne ma mo buku ré nde, we yo nam nde ge, suk mwa ré bor re.
66022011	Ye to ben sukibit yo, ben bi suk-i ne sor. Ye to ben suk gato Yefun bagri ket ne yo, ben bi suk-i ne sor. Ye to ben sukndo yo, ben bi suk-i ne sor. Ye to ben Yefun Allah bi suk-i ne yo, ben Yefun Allah bi suk-i ne sor."
66022012	Yefun Yesus ki do, "Nin jammo suk gato Ji ki ré et, bergan sor ete Ji ma. Ji gwat suk mwa gato bere Ji syo nai nje tepsu suk gato án ben wa Ji re.
66022013	Ji anato Yefun gato ut suk kadit ketke ete Ji jom sane sor kom mo pe gato or mó. Ji anato kem kadit ketke sor to kapyo mato kapyo."
66022014	Ye gato ben Yefun bi suk-i, ben sato án gu án bi san kwo ndo it anane. Ye gato gu án bi san kwo yo, bere án ku os wa án git kwebo mo kweke gato ben yetu kem gesyos. Bere án ku os wa án sok ket ros syo mu mo kota mit ne. Yé ne sa, án mit at wa, we bere Yefun ben sukndo su án re.
66022015	Sarewo yé gato yo ku os wa sok mo kota ne nde anato yé gato bariket Yefun. Yé ne ben bi suk-i sato ré: án kwa syua e, kro ri, frum suk e ne e, án ben siri su yu daret e, án gu ye yi kwop daret e, án som sukdaret e, án mit iwa kidar nje ket kwayo-kwayo e ne. Yé mwa gato ben bi suk-i sane, yo ku os wa sok mo kota ne nde.
66022016	"Ji, gato gum do Yesus, Ji anato syogat Ji bi malaikat ma wa kibot sukdu mwa mo buku ré wa ye gato onyar kem mo Ji mo nu ari mo bur ré jam re. Ji anato yeraja Daud bi dat. Ji anato kak os ndo wa yetu tepsu bí ik gato it ben sato kak os wa nombrak ne ma."
66022017	Yefun Allah bi rus-i, gato tepsu Yefun Yesus bi nggon gato bere An kra ne si Yefun Allah Gen ki nai Yefun Yesus do, "Yefun Yesus o, Nan ma et!" Yé mwa gato jam sukdu mo buku sino ré ki do, "Yefun Yesus o, Nan ma et!" Yé mwa ne ki do, "Yefun Yesus o, Nan ma et!" Yé gato sosa, án ma nai syur gato ben án mbau mone et. Yé gato mit iwa ma nai syur ne yo, án nai yi sor, án yo bi suk yo wa nde.
66022018	Ji, gato gum do Yohanes, ji ki suknapa wa yé mwa ne sino gato jam suktaru subot suk gato bere bor su kam sari ne ma mo buku ré, sare do, ye gato syek kwa be tó sukdu ré yo, bere Yefun Allah waii syek sukye tepsu sukye gato ji krombot mo buku ré wa ye ne.
66022019	Ye gato tot sukdu mo buku ré napyo wé yo, bere Yefun Allah tot sukndo gato ji krombot mo buku ré napyo wé kadit ye ne re. Bere Yefun Allah tot sukndo gato ye ne ku mo Yefun Allah bi kota si kwebo gato ben yetu kem gesyos ne, Yefun Allah tot sukndo ne napyo wé kadit ye ne re.
66022020	Ye gato kibot sukdu mwa ré nai ji, An ki do, "Sangge, bergan sor ete Ji ma!" Sangge! Yefun Yesus, men bi Yekwesu, Nan ma et!
66022021	Men bi Yekwesu Yefun Yesus ete mewa Yefun Allah bi rus-i ne sino sor. Sangge.
