40001001	Ãwí 'dĩ Yẹ́sụ̃ Kúrísĩtõ úpí Dãwụ́dị̃ 'bã ũri rụ́ drị̃lẹ́ Ịbụrahị́mụ̃ drị́ gá rĩ drị̂,
40001002	Ĩsákã 'bã átẹ́pị Ịbụrahị́mụ̃ 'i, Yãkó'bõ 'bã átẹ́pị Ĩsákã 'i, Yụ́dã kí ádrị́pịka abe ĩ'bã átẹ́pị Yãkó'bõ 'i,
40001003	Pẹ̃rẹ́zị̃ kí Zérã be ĩ'bã átẹ́pị Yụ́dã 'i, ĩ'bã ãndrẽ Tãmárã 'i, Hẽzĩrónĩ 'bã átẹ́pị Pẹ̃rẹ́zị̃ 'i, Rámũ 'bã átẹ́pị Hẽzĩrónĩ 'i.
40001004	Ãmĩnãdábũ 'bã átẹ́pị Rámũ 'i, Násõnĩ 'bã átẹ́pị Ãmĩnãdábũ 'i, Sãlĩmónĩ 'bã átẹ́pị Násõnĩ 'i.
40001005	Bọ̃wázị̃ 'bã átẹ́pị Sãlĩmónĩ 'i, ãndrẽ Rãhábụ̃ 'i, Ụ̃bẹ́dị̃ 'bã átẹ́pị Bọ̃wázị̃ 'i, ãndrẽ Rụ́tụ̃ 'i, Yésẽ 'bã átẹ́pị Ụ̃bẹ́dị̃ 'i.
40001006	Úpí Dãwụ́dị̃ 'bã átẹ́pị Yésẽ 'i. Sũlũmánĩ 'bã átẹ́pị Dãwụ́dị̃ 'i, ãndrẽ Ụ̃rị́yã 'bã ũkû 'i.
40001007	Rẽhõbũwámũ 'bã átẹ́pị Sũlũmánĩ 'i, Ãbíyã 'bã átẹ́pị Rẽhõbũwámũ 'i, Ásã 'bã átẹ́pị Ãbíyã 'i.
40001008	Yẽhõsãfátĩ 'bã átẹ́pị Ásã 'i, Yẽhõrámũ 'bã átẹ́pị Yẽhõsãfátĩ 'i, Ụ̃zị́yã 'bã átẹ́pị Yẽhõrámũ 'i,
40001009	Yõtámũ 'bã átẹ́pị Ụ̃zị́yã 'i, Ãházị̃ 'bã átẹ́pị Yõtámũ 'i, Hẽzẽkíyã 'bã átẹ́pị Ãházị̃ 'i
40001010	Mãnásẽ 'bã átẹ́pị Hẽzẽkíyã 'i, Ãmọ́nị̃ 'bã átẹ́pị Mãnásẽ 'i, Yõsíyã 'bã átẹ́pị Ãmọ́nị̃ 'i.
40001011	Yẽkõníyã kí ádrị́pịka abe sáwã ĩ'bã kí adrujó ãmị́yọ́ŋá ru Bãbụ̃lọ́nị̃ gá rĩ sĩ, ĩ'bã átẹ́pị Yõsíyã 'i
40001012	Ĩ'bã kí adrujó Bãbụ̃lọ́nị̃ gá ãmị́yọ́ŋá ru rĩ 'bã vúlé gá: Sị̃yãlị̃tị́yẹ́lị̃ dó Yẽkõníyã ngọ́pị 'i, Zẹ̃rụ̃bãbẹ́lị̃ 'bã átẹ́pị Sị̃yãlị̃tị́yẹ́lị̃ 'i.
40001013	Ãbị̃yụ́dã 'bã átẹ́pị rụ́ Zẹ̃rụ̃bãbẹ́lị̃ 'i, Ĩlĩyãkímũ 'bã átẹ́pị Ãbị̃yụ́dã 'i, Ãzọ́rị̃ 'bã átẹ́pị Ĩlĩyãkímũ 'i,
40001014	Zãdókĩ 'bã átẹ́pị Ãzọ́rị̃ 'i, Ãkímũ 'bã átẹ́pị Zãdókĩ 'i. Ị̃lị̃yụ́dã 'bã átẹ́pị Ãkímũ 'i.
40001015	Ĩlĩyãzãrĩ 'bã átẹ́pị rụ́ Ị̃lị̃yụ́dã 'i, Mãtánĩ 'bã átẹ́pị Ĩlĩyãzãrĩ 'i, Yãkó'bõ 'bã átẹ́pị Mãtánĩ 'i.
40001016	Yãkó'bõ ĩ'di Yụ̃sụ́fụ̃ Mãríyámũ 'bã ágọ́bị́ ru rĩ 'bã átẹ́pị 'i. Mãríyámũ ĩ'di Yẹ́sụ̃ umvelé Kúrísĩtõ 'i rĩ 'bã ãndrẽ 'i.
40001017	Ị́jọ́ 'dĩ sĩ, i'dójó Ịbụrahị́mụ̃ rụ́ cajó Dãwụ́dị̃ rụ́, áyị́pịka mụdrị́ drị̃ sụ, i'dójó Dãwụ́dị̃ rụ́ cajó ĩ'bã kí adrujó ãmị́yọ́ŋá ru ãngũ Bãbụ̃lọ́nị̃ gá rĩ sĩ áyị́pịka mụdrị́ drị̃ sụ, ãzíla kí ãgõjó ãngũ Bãbụ̃lọ́nị̃ gá rĩ 'bã vúlé gá kpere cajó Kúrísĩtõ rụ́, áyị́pịka mụdrị́ drị̃ sụ.
40001018	Ị́jọ́ Yẹ́sụ̃ Kúrísĩtõ 'bã tịŋá 'bã i'dóŋá drị̂ ĩ'di íni: Mãríyámũ Yẹ́sụ̃ 'bã ãndrẽ rú, Yụ̃sụ́fụ̃ 'bã i'dólé ĩgbãlé 'bo rĩ, wó ịsụ́ ĩ'di 'a trũ ũkpó Úríndí Ãlá rĩ drị́ gá rĩ sĩ 'dĩ sĩ icí kí drĩ ru ku rú.
40001019	Wó Yụ̃sụ́fụ̃ 'bã ásị́ gá rĩ ílẽ ĩ'di gãlé ũní-ũní ru, ílẽ ĩ'diní drị̃nzá fẽlé ũ'bí agá ku ã'dusĩku ĩ'di 'bã adrujó ágọ́bị́ ãzí ásị́ ãlá la rĩ sĩ.
40001020	Wó ĩ'di mụ ị́jọ́ 'dĩ ũrãlé ĩ'di agâlé 'dĩ 'bã áni 'bo, mãlãyíkã Úpí drị̂ i'da ru ĩ'diní urobí agâ sĩ ãzíla jọ ĩ'diní, “Yụ̃sụ́fụ̃ Dãwụ́dị̃ 'bã ngọ́pị mí idé ụ̃rị̃ sĩ Mãríyámũ agụjó mídrị́ lị́cọ́ gâlé mî ũkú ru ku, ã'dusĩku ãko ĩ'di agá 'dĩ angá Úríndí Ãlá rĩ drị́.
40001021	Mãríyámũ la mụ ngọ́tị́ ágọ́bị́ tĩlé, ãzíla mi mụ ĩ'di rụ́ 'dalé Yẹ́sụ̃ 'i, ã'dusĩku ĩ'di mụ 'bá kí palé ị́jọ́ ũnzí ĩ'badrị̂ kí agá nĩ.”
40001022	Ị́jọ́ 'dĩ idé kí ru íni la ị́jọ́ Úpí 'bã jọlé nábị̃ kí tị gá rĩ sĩ rĩ 'bã adru rú sĩ ãndá-ãndá ru.
40001023	“Ĩzóŋá bíkĩrã rú rĩ la adru 'a trũ ĩ'di ngọ́tị́ ágọ́bị́ tị, ála mụ ĩ'di rụ́ umvelé Ị̃mánụ̃wẹ̃lị̃ 'i” ífí la “Ãdróŋá ãma abe.”
40001024	Yụ̃sụ́fụ̃ la mụ angálé 'bo, idé ị́jọ́ tá mãlãyíkã Úpí drị̂ bã jọlé ĩ'diní rĩ áni, ãzíla 'dụ dó Mãríyámũ agụlé ĩ'didrị́ lị́cọ́ gâlé ĩ'di 'bã ũkú ru rá.
40001025	Wó Yụ̃sụ́fụ̃ icí kí ru ĩ'di be ku kpere ĩ'di 'bã ngọ́tị́ ágọ́bị́ tĩ agá ráká ãzíla 'da dó rụ́ la Yẹ́sụ̃ 'i.
40002001	Yẹ́sụ̃ tịjó Bẹ̃tẹ̃lẹ̃hẹ́mụ̃ gá ãngũ Yụ̃dị́yã gá 'bo rĩ sĩ, 'dĩ sáwã Hẽródẽ 'bã adrujó úpí ru rĩ sĩ, 'bá ũndũwã rú angálépi ị̃tụ́ 'bã ãfũ agâlé rĩ acá kí Yẹ̃rụ́sãlẹ́mụ̃ gá,
40002002	ãzíla zị kí, “Ũrekeŋá tịlé mụlépi adrulépi úpí 'bá Yãhụ́dị̃ rú rĩ 'badrị́ rĩ íngõlé yã? Ãndre lẽlẽgó i'dalépi útị ĩ'di 'bo rĩ ị̃tụ́ 'bã ãfũ agâlé ru, ãzíla ãma amụ́ ĩ'di ị̃nzị̃lé.”
40002003	Úpí Hẽródẽ la mụ ị́jọ́ 'dĩ arelé, drị̃ la iza ru rá, 'bá pírí Yẹ̃rụ́sãlẹ́mụ̃ gá rĩ kí abe.
40002004	Hẽródẽ la mụ ãtalo ãmbogo rĩ kí atrálé, imba'ba ãzị́táŋá Mụ́sã drị̂ kí imbálépi rĩ abe 'bo, zị kí, “Ãngũ sĩ Kúrísĩtõ tịjó rĩ íngõlé yã?”
40002005	Umvi kí ĩ'diní, “Bẹ̃tẹ̃lẹ̃hẹ́mụ̃ gá ãngũ Yụ̃dị́yã drị̂ gá. Ã'dusĩku nábị̃ sĩ ĩ'di 'dĩ 'bã áni:
40002006	“‘Wó ĩmi 'bá táwụ̃nị̃ Bẹ̃tẹ̃lẹ̃hẹ́mụ̃ gá 'dĩ ãngũ Yụ́dã drị̂ agá 'dĩ, ĩmi adru ĩmbíráŋá ru 'bá 'bá kí drị̃ celépi Yụ́dã gá rĩ kí agá ku, ã'dusĩku ĩmi agá 'dâ 'bá drị̃lẹ́ ru mụlépi adrulépi 'bá mádrị́ Ịsịrayị́lị̃ drị̂ kí ucélépi rĩ la rú ãfũ nĩ.’ ”
40002007	Ị́jọ́ 'dĩ sĩ, Hẽródẽ 'dụ dó 'bá ũndũwã rú 'dĩ kí ụzịlé yõkõlé sĩ ãzíla ịsụ́ dó sáwã pịrị lẽlẽgó 'bã sĩ i'dájó rĩ kí tị gá rá.
40002008	Pẽ dó kí tị mụjó Bẹ̃tẹ̃lẹ̃hẹ́mụ̃ gâlé, ãzíla jọ ĩ'baní, “Ĩmụ ãngũ ngọ́tị́ŋâ drị̂ ụzị trũ jãjã rú, cọtị ĩdrĩ ĩ'di 'bã ãngũ ịsụ́ rá, ĩmi amụ́ mání vú la nze trũ, ị́jọ́ 'dĩ sĩ álẽ mụlé ĩ'di ị̃nzị̃lé ĩndĩ.”
40002009	Kí mụ ị́jọ́ úpí tị gá rĩ arelé 'bo, ko kí drị̃ mụlé gẹ̃rị̃ ĩ'badrị́ gá rĩ gá ãzíla lẽlẽgó tá ĩ'bã kí ndrelé ị̃tụ́ 'bã ãfũ agâlé rĩ 'de kí drị̃ nĩ kpere ĩ'di 'bã pá tu agá ãngũ ũrekeŋá 'bã sĩ adrujó rĩ gá.
40002010	Kí mụ lẽlẽgó tá rĩ ndrelé 'bo ãyĩkõ ãmbógó la ga dó kí agá tré.
40002011	Kí mụ filé jó agâlé 'bo, ndre kí ũrekeŋá kí ãndrẽ Mãríyámũ be, ãvụ̃ kí dó pírí vú gâ sĩ ĩ'di ị̃nzị̃jó. Nzị̃ kí málĩ ĩ'badrị̂ kí tị, fẽ kí ĩ'diní fẽtáŋá ru gólũdĩ, ãdu ãjị́ ngụ̃lépi vĩrĩ rĩ trũ ãzíla ãdu ãzí umvelé mírã rĩ trũ.
40002012	Ála mụ kí bị́lẹ́ ị̃ndụ́ lilé urobí agâ sĩ 'bã gõ kí vúlêlé Hẽródẽ rụ̂ sĩ ku 'bo, gõ kí dó ãngũ ĩ'bã kí sĩ u'ájó rĩ gâlé gẹ̃rị̃ ãzị́ gâ sĩ.
40002013	'Bá ũndũwã rú 'dĩ kí mụ gõlé 'bo, mãlãyíkã Úpí drị̂ i'da ru Yụ̃sụ́fụ̃ ní urobí agâ sĩ, jọ ĩ'diní, “Mí angá ụrụgá, í'dụ ũrekeŋâ kí ãndrẽ be, mí apá Mị̃sị́rị̃ gá. Ítẽ 'dãá kpere mání ĩmi umve agá, Hẽródẽ 'bã lẽjó ũrekeŋá ndrụ̃jó 'dịjó rá rĩ sĩ.”
40002014	Cọtị Yụ̃sụ́fụ̃ angá ụrụgá, 'dụ dó ũrekeŋá kí ãndrẽ be trũ apájó ị́nị́ sĩ trũ mụjó Mị̃sị́rị̃ gá.
40002015	U'á kí dó 'dãá kpere Hẽródẽ 'bã drã agá. Ị́jọ́ 'dĩ sĩ, ị́jọ́ Úpí 'bã jọlé nábị̃ tị gâ sĩ rĩ idé dó ru 'dĩ 'bã áni, “Má umve dó mâ ngọ́tị̂ angájó Mị̃sị́rị̃ gâlé rá.”
40002016	Hẽródẽ la mụ ndrelé la 'bá ũndũwã rú rĩ ulé kí ĩ'di 'bo, ala dra dó ũmbã sĩ, fẽ dó ãzị́táŋá sĩ anzị níríŋá ãgọbị rú i'dójó ílí ị̃rị̃ ãzíla ílí ị̃rị̃ vúlé gá Bẹ̃tẹ̃lẹ̃hẹ́mụ̃ gá ãzíla ãngũ andre la gá 'dĩ kí ụ'dị́jó pírí rá cécé ĩ'di 'bã ị́jọ́ la ịsụ́jó 'bá ũndũwã rú rĩ kí tị gá rĩ áni.
40002017	Ị́jọ́ 'dĩ sĩ, ị́jọ́ nábị̃ Yẽrẽmíyã 'bã jọlé rĩ idé dó ru ãndá ĩ'di 'bã kẹ̃jị́ gá.
40002018	“Ụ́'dụ́kọ́ akụ́ angájó Rámã gâlé, áwáŋá, ãzíla ụ̃lụ́lụ́ u'béŋá ãmbógó la trũ. Rãkẹ́lị̃ la awá ĩ'di 'bã anzị kí sĩ, gã ru ásị́ ũŋmĩlé úmgbé, ã'dusĩku anzị 'bã kí ũdrãjó rá rĩ sĩ.”
40002019	Hẽródẽ la mụ drãlé 'bo, mãlãyíkã Úpí drị̂ i'da ru urobí agâ sĩ Yụ̃sụ́fụ̃ ní Mị̃sị́rị̃ gá 'dãá,
40002020	ãzíla jọ ĩ'diní, “Mí angá ụrụgá, mí a'dụ́ ngọ́tị̂ kí ĩ'di 'bã ãndrẽ be ãzíla ígõ kî trũ ãngũ Ịsịrayị́lị̃ drị̂ gâlé, ã'dusĩku 'bá ándrá lẽlépi ngọ́tị̂ 'bã ídri ãvĩlépi rĩ ũdrã kí 'bo.”
40002021	Ị́jọ́ 'dĩ sĩ, Yụ̃sụ́fụ̃ angá dó, ají dó ngọ́tị̂ kí ãndrẽ be ãngũ Ịsịrayị́lị̃ drị̂ agá 'dõlé.
40002022	Wó ĩ'di mụ arelé la ú'bã Ãrị̃kị̃láwụ̃ úpí ru ãngũ Yụ̃dị́yã drị̂ gá átẹ́pị̃ Hẽródẽ kẹ̃jị́ gá 'bo, ụ̃rị̃ fi ásị́ la gá gõjó vúlé ála mụ ĩ'di bị́lẹ́ ị̃ndụ́ lilé urobí agâ sĩ 'bo, uja ĩ'di 'bã ígátáŋá sĩ gõjó ãngũ Gãlị́lị̃ drị̂ gá.
40002023	Ãzíla mụ dó u'álé táwụ̃nị̃ umvelé Nãzẹ̃rẹ́tị̃ rĩ gá. Ị́jọ́ 'dĩ sĩ, ị́jọ́ nãbịya 'bã kí jọlé rĩ idé dó ru ĩ'di 'bã kẹ̃jị́ gá, “Ála ĩ'di umve 'bá Nãzẹ̃rẹ́tị̃ gá la.”
40003001	Ụ́'dụ́ ãzí vúlé gá, Yõhánã Bãbụ̃tị́zị̃ fẽlépi rĩ amụ́ rá ị́jọ́ ũlũjó ãngũ kõtórõ rú Yụ̃dị́yã drị̂ agá,
40003002	ãzíla jọ, “Ĩmi uja ásị́, ã'dusĩku Sụ́rụ́ 'Bụ̃ gá rĩ dó ãni rú.”
40003003	Ã'dusĩku 'dĩ 'bá ị́jọ́ la jọjó nábị̃ Ĩsáyã tị gâ sĩ rĩ: “Ụ́'dụ́kọ́ 'bá ãzí uzálépi ãngũ kõtórõ rú rĩ agá rĩ jọ, ‘Ĩmi itú gẹ̃rị̃ Úpí ní, ĩmi idé ĩ'di kpịmgbịlị́kị ĩ'diní sĩ acị́jó.’”
40003004	Bõngó Yõhánã 'bã sụ̃lé rĩ kí ídé ándrá kí ngãmíyã 'bã 'bíko sĩ, ãzíla icí ru ụ́pị́cẹ́ sẹ́rị̃ íníríkó ru la sĩ cí. Ãkónã ĩ'didrị̂ kí ándrá úmbí kí ãnụ́ ásé agá rĩ be.
40003005	'Bá mụ kí ĩ'di rụ̂lé angájó Yẹ̃rụ́sãlẹ́mụ̃ gá, ãngũ Yụ̃dị́yã drị̂ agâ sĩ pírí ãzíla ãngũ Yõrĩdánĩ agâ sĩ pírí.
40003006	I'da kí ị́jọ́ ũnzí ĩ'badrị̂ kí, Yõhánã fẽ dó ĩ'baní bãbụ̃tị́zị̃ ị̃yị́ Yõrĩdánĩ gá.
40003007	Wó ĩ'di mụ 'bá wẽwẽ rú Fãrĩsáyĩ rú ãzíla Sãdũkáyõ drị̂ kí ndrelé amụ́ agá ĩ'di rụ́ ãngũ ĩ'di 'bã sĩ bãbụ̃tị́zị̃ fẽjó rĩ gá, jọ ĩ'baní, “Ĩmi ị̃nị̃ gala'bá ru 'dĩ! Ã'di lũ ĩminí apájó ũmbã Ãdróŋá ãni amụ́lépi rĩ sĩ nĩ yã?
40003008	Ĩka ífí ru ajílépi ásị́ ujaŋá ũnzĩ a'bejó rá rĩ.
40003009	Ĩmi ũrã ĩmi ásị́ gâlé jọjó la, ‘Ãma anzịŋá Ịbụrahị́mụ̃ ãni Ãdróŋá icó dó sĩ ãmaní drị̃-árụ́ma fẽlé ku,’ íni la ĩmi ásị́ gá ku. Ájọ ĩminí Ãdróŋá icó írãmvá 'dĩ kí ujalé Ịbụrahị́mụ̃ ní anzịŋá ru rá.
40003010	Nekeŋâ ĩ'di bábá ife 'bã ị̃ndụ́ gá, ãzíla ife pírí ífí mgbã rĩ kalépi ku rĩ kí ála mụ kí galé vụ̃rụ́ ãzíla ála kí u'bé ãcí gá.
40003011	“Ma bãbụ̃tị́zị̃ fẽ ĩminí ị̃yị́ sĩ sĩ ásị́ ujajó, wó 'bá ãzí áma ndẽlépi ũkpõ sĩ rá rĩ la amụ́ 'dĩ, ãzíla má icó átã adrulé ĩ'di 'bã ãtí'bó vúlé gá ãsị̃jó la rú ku. Ĩ'di bãbụ̃tị́zị̃ fẽ ĩminí Úríndí Ãlá rĩ sĩ vâ ãcí sĩ.
40003012	Ĩ'di bábá 'bá múké rĩ kí drĩdríŋĩ cojó 'bá ũnzí rĩ abe cécé 'bá ãná drẹ̃jị́kọ̃ kí drĩdríŋĩ colépi ãná mgbã rĩ be rĩ áni. Ĩ'di 'bá múké rĩ kí 'bã ãngũ múké rĩ agá cécé 'bá 'bã ãná mgbã rĩ 'bãlé ĩrá agá rĩ áni. Wó ĩ'di 'bá ũnzí rĩ kí ivé ãcí sĩ cécé 'bání ãná drẹ̃jị́kọ̃ ivélé ãcí 'bá ãzí 'bã icólé anụ́lé ku rĩ sĩ rĩ áni.”
40003013	Ị́jọ́ 'dĩ sĩ, Yẹ́sụ̃ amụ́ angájó Gãlị́lị̃ gâlé Yõhánã rụ́ amụ́lé bãbụ̃tị́zị̃ bĩlé ị̃yị́ Yõrĩdánĩ gá.
40003014	Wó Yõhánã lẽ tí ĩ'diní gãlé úmgbé, jọ ĩ'diní, “Mi tá bãsĩ mání bãbụ̃tị́zị̃ fẽ agá mi 'i, wó mi bãsĩ vâ amụ́ má rụ́ yã?”
40003015	Yẹ́sụ̃ umvi ĩ'diní, “'Bã adru ú'dî'da rĩ gá 'dĩ ãni. Ĩ'di ị́jọ́ mgbã la ãmaní ị́jọ́ mgbã rĩ idéjó áyụ, ị́jọ́ ãlá rĩ 'bã idé rú sĩ ru ãndá benĩ.” Ị́jọ́ 'dĩ sĩ, Yõhánã ã'ị̃ dó ĩ'diní rá.
40003016	Yẹ́sụ̃ la mụ bãbụ̃tị́zị̃ bĩlé 'bo, ãfũ dó ị̃yị́ agâlé ãmvé 'dõlé, 'bụ̃ nzị̃ ru mgbọ ãzíla ndre Úríndí Ãdróŋá drị̂ 'bã asị́ agá ãlĩ'bõ áni ri agá ĩ'di drị̃ gá.
40003017	Ụ́'dụ́kọ́ angá 'bụ̃ gâlé jọ, “'Dĩ má Ngọ́pị mâ lẽlé ambamba mání u'ájó ãyĩkõ sĩ ĩ'di ị́jọ́ sĩ rĩ 'i.”
40004001	Ị́jọ́ 'dã 'bã vúlé gá, Úríndí agụ Yẹ́sụ̃ 'i ãngũ kõtórõ rú rĩ agâlé Sĩtánĩ ní ĩ'di ụ̃'bị̃jó.
40004002	Ĩ'di mụ u'álé ãkónã naŋâ kóru ụ́'dụ́ kãlị́ sụ ị́nị́ kí ị̃tụ́ be 'bo, ĩtrĩkã dó ãbị́rị́.
40004003	Sĩtánĩ amụ́ dó ĩ'di rụ́ jọ ĩ'diní, “Ídrĩ adru Ãdróŋá Ngọ́pị 'i, íjọ írã 'dĩ 'baní, 'bã uja kí ru mũkátĩ rú.”
40004004	Yẹ́sụ̃ umvi, “Úsĩ bụ́kụ̃ Ãdróŋá drị̂ agá rá, ‘'Bá icó lú adrulé ídri rú ãkónã sĩ á'dụ̂sĩ ku, wó ị́jọ́ pírí ãfũlépi Ãdróŋá tị gá rĩ sĩ.’”
40004005	'Dĩ 'bã vúlé gá, Sĩtánĩ 'dụ ĩ'di, 'bã ĩ'di Yẹ̃rụ́sãlẹ́mụ̃ táwụ̃nị̃ ãlá rĩ gá, 'bã ĩ'di pá tulé ãbi jó Ãdróŋá drị̂ 'bã drị̃ wị́lị́wị́lị́ rĩ gá,
40004006	jọ ĩ'diní, “Ídrĩ adru Ãdróŋá Ngọ́pị 'i, í'be mi vụ̃rụ̂lé, ã'dusĩku sĩ ru bụ́kụ̃ Ãdróŋá drị̂ agá rá, “‘Ãdróŋá la mãlãyíkã ĩ'didrị̂ kí azị ími ị́jọ́ sĩ,’ ãzíla ‘kí ími rụ ụrụgá 'dãá drị́ ĩ'badrị̂ kí sĩ, ị́jọ́ 'dĩ sĩ mí icó dó ími pá sị̃lé írã gá ku.’”
40004007	Yẹ́sụ̃ umvi ĩ'diní, “Ị́jọ́ sĩlé rĩ jọ vâ, ‘Mí ụ̃'bị̃ Úpí Ãdróŋá mídrị̂ ku.’”
40004008	Sĩtánĩ agụ vâ ĩ'di 'bãlé 'bé ãzo rĩ 'bã sị́ mbílí rĩ drị̃ gá, i'da ĩ'diní sụ́rụ́ pírí ụ̃nọ́kụ́ drị̃ gá 'dâ 'dĩ kî ãzíla ũnĩ ala gá rĩ kí abe.
40004009	Jọ dó ĩ'diní, “Ma mụ 'dĩ kí fẽlé pírí mídrị́ ídrĩ ãvụ̃ vụ̃rụ́ áma drị̃lẹ́ gá áma ị̃nzị̃jó rá rĩ gá.”
40004010	Yẹ́sụ̃ jọ ĩ'diní, “Sĩtánĩ, mí ĩdã mi má rụ́ 'dâ rá! Ã'dusĩku ị́jọ́ sĩlé rĩ jọ, ‘Mí ị̃nzị̃ Úpí Ãdróŋá mídrị̂ 'i ãzíla ínga ãzị́ ĩ'diní á'dụ̂sĩ.’”
40004011	Ị́jọ́ 'dĩ sĩ, Sĩtánĩ a'be dó Yẹ́sụ̃ rá ãzíla mãlãyíkã amụ́ kí dó ĩ'di rụ́ 'dõlé ĩ'di ãzã kolé nĩ.
40004012	'Dã 'bã vúlé gá Yẹ́sụ̃ la mụ arelé la úsu Yõhánã 'i mãbụ́sụ̃ gá, uja dó ru vúlé Gãlị́lị̃ gâlé.
40004013	A'be dó Nãzẹ̃rẹ́tị̃ rá, mụ dó u'álé Kãpẹ̃rẹ̃nãwụ́mị̃ gá 'dĩ ãngũ ãzí mĩrĩ tị gá ãngũ Zãbụ̃lọ́nị̃ 'badrị́ Nãfũtálĩ be rĩ 'i.
40004014	Ị́jọ́ 'dĩ idé ru íni la sĩ fẽjó la ị́jọ́ ándrá nábị̃ Ĩsáyã 'bã jọlé rĩ 'bã acá ĩ'di kẹ̃jị́ gá jọ:
40004015	“Ãngũ Zãbụ̃lọ́nị̃ 'badrị́ Nãfũtálĩ be, gẹ̃rị̃ mụjó mĩrĩ Gãlị́lị̃ gâlé, ị̃yị́ Yõrĩdánĩ drị̂ 'bã wókõ ị̃tụ́ 'bã 'de agâlé ru rĩ, ĩ'di ãngũ Gãlị́lị̃ drị́ 'bá Yãhụ́dị̃ rú ku rĩ 'bã kí sĩ u'ájó rĩ.
40004016	'Bá u'álépi ãngũ ịnị agá rĩ ndre kí dị̃zã ãmbógó la, 'bá u'álépi ãngũ drã 'bã índréléndri gá rĩ 'baní dị̃zã dị̃ rá.”
40004017	I'dójó ụ́'dụ́ 'dã sĩ Yẹ́sụ̃ i'dó dó ị́jọ́ ũlũlé, “Ĩmi uja ásị́ Sụ́rụ́ 'Bụ̃ gá rĩ dó ãni rú.”
40004018	Yẹ́sụ̃ 'bã acị́ agá mĩrĩ Gãlị́lị̃ drị̂ 'bã tị gâ sĩ, ndre 'bá ãzí ádrị́pị rú la 'bã ãzí kí ị̃rị̃, Sị̃mọ́nị̃ umvelé Pétẽrõ rĩ kí ádrị́pị Ãndẽríyã be ị̃'bị 'be agá bóyí sĩ, ã'dusĩku ĩ'ba kí adrujó 'bá ị̃'bị 'belépi la rĩ sĩ.
40004019	Yẹ́sụ̃ jọ ĩ'baní, “Ĩmi amụ́, ĩmi ãbĩ áma vú, ma mụ ĩmi imbálé adrujó 'bá 'bá kí tralépi la rú.”
40004020	Cọtị a'be kí bóyí ĩ'badrị̂ kí rá, bĩ kí dó ĩ'di vú.
40004021	Yẹ́sụ̃ la mụ mụlé drị̃ gá angájó 'dãá, ndre vâ 'bá ị̃rị̃ ádrị́pị rú la kí, Yãkó'bõ Zĩbĩdáyõ ngọ́pị kí ádrị́pị̃ Yõhánã be, kí í'bó agá 'dãá ĩ'bã átẹ́pị̃ trũ ĩ'bã bóyí kí idé agá. Yẹ́sụ̃ umve kî,
40004022	cọtị a'be kí í'bó kí átẹ́pị̃ trũ rá bĩ kí dó ĩ'di vú.
40004023	Yẹ́sụ̃ acị́ ãngũ Gãlị́lị̃ drị̂ agâ sĩ pírí, 'bá kí imbá trũ ãngũ Ãdróŋá ị̃nzị̃jó rĩ kí agâ sĩ, ị́jọ́ mgbã Sụ́rụ́ Ãdróŋá drị̂ ũlũ trũ, adrí 'bá ãyánĩ rú rĩ kí drã ũví ndú-ndú kí abe 'bá kí drĩdríŋĩ gá.
40004024	Ị́jọ́ ĩ'di drị̃ gá rĩ iré ãngũ Sị́rị̃yã drị̂ agá pírí, ãzíla 'bá ají kí ĩ'di rụ́ 'dõlé 'bá pírí ãyánĩ rú rĩ kí ãyánĩ ũví ndú-ndú abe, 'bá ãzá talépi ambamba rĩ kî, úríndí ũnzí rĩ kî, ãyánĩ 'bá u'bélépi u'bé-u'bé rĩ trũ, 'bá ãcá trũ rĩ kí abe Yẹ́sụ̃ adrí kí pírí.
40004025	'Bá wẽwẽ rú ãngũ Gãlị́lị̃ gá, Dẹ̃kãpọ́lị̃ gá, Yẹ̃rụ́sãlẹ́mụ̃ gá, Yụ̃dị́yã gá ãzíla ãngũ Yõrĩdánĩ gá 'á 'dã sĩ rĩ bĩ kí ĩ'di vú.
40005001	Yẹ́sụ̃ la mụ 'bá wẽwẽ rú 'dĩ kí ndrelé, tụ dó rilé vụ̃rụ́ 'bé drị̃ gá. 'Bá ĩ'di 'bã imbálé rĩ mụ kí dó ĩ'di rụ̂lé,
40005002	ãzíla i'dó dó kí imbálé jọ,
40005003	“Drị̃lẹ́ba 'bá lẽmẽrí úríndí agá Ãdróŋâ ndrụ̃lépi 'dĩ 'banî, ã'dusĩku Sụ́rụ́ 'Bụ̃ gá rĩ ĩ'ba ãni.
40005004	Drị̃lẹ́ba 'bá u'álépi ũcõgõ sĩ ị́jọ́ ũnzí sĩ 'dĩ 'banî, ã'dusĩku Ãdróŋá la mụ kí ásị́ ũŋmĩlé rá.
40005005	Drị̃lẹ́ba 'bá ásị́ ị̃gbẹ́ rĩ 'banî, ã'dusĩku ụ̃nọ́kụ́ la mụ adrulé kí drị́ alé gá.
40005006	Drị̃lẹ́ba 'bá ásị́ 'bãlépi ị́jọ́ mgbã Ãdróŋá 'bã lẽlé rĩ idélépi rĩ 'banî, ã'dusĩku ĩmi mụ agalé rá.
40005007	Drị̃lẹ́ba 'bá 'bá ãzí 'bã ízákĩzã ndrelépi rĩ 'banî, ã'dusĩku ála kí ízákĩzã ndre rá.
40005008	Drị̃lẹ́ba 'bá ásị́ ãlá rĩ 'banî, ã'dusĩku kí mụ Ãdróŋá ndrelé nĩ.
40005009	Drị̃lẹ́ba 'bá ásị́ ị̃gbẹ̃ ajílépi rĩ 'banî, ã'dusĩku ála mụ kí umvelé anzị Ãdróŋá ãni.
40005010	Drị̃lẹ́ba 'bá ĩcãndĩlé ị́jọ́ mgbã ãlá rĩ ị́jọ́ sĩ 'dĩ 'banî, ã'dusĩku Sụ́rụ́ 'Bụ̃ gá rĩ ĩ'ba ãni.
40005011	“Ĩmi drị̃lẹ́ba rú 'bá drĩ kí ĩmi u'dá, ĩmi ĩcãndĩ, ãzíla ị́jọ́ pírí ũnzí 'dĩ kí jọ ĩmi ụrụ'bá gá, áma ị́jọ́ sĩ.
40005012	Ĩmi u'á ãyĩkõ sĩ ãzíla ãyĩkõ 'bã fụ ĩmi, ũyá ãmbógó ru la ĩminí 'bụ̃ gâlé cí, ã'dusĩku gẹ̃rị̃ ãlu 'dĩ sĩ 'bá 'dĩ fẽ kí ándrá nãbịya ĩmi drị̃lẹ́ gá rĩ 'baní ũcõgõ 'dĩ 'bã áni rá.
40005013	“Ĩmi ã'ị́ ụ̃nọ́kụ́ ãni, wó ã'ị́ 'bã sị́ drĩ anụ́ rá, ĩ'di icó vâ acálé sị́ trũ ị̃dị́ íngoní-íngoní ru? Ĩ'di 'bã ãjị́ ãzí ị̃dị́ ãko ãzí be la 'dáyụ, lú sũjó la ásé gá atujó la pá sĩ.
40005014	“Ĩmi dị̃zã ụ̃nọ́kụ́ drị́ gá rĩ 'i. Táwụ̃nị̃ sịlé 'bé drị̃ gá rĩ icó ru zị̃lé ku.
40005015	'Bá ãzí tárã ĩ'didrị̂ tị 'bãlépi ĩ'di aku la ãkójó agá la 'dáyụ, be la rá la ĩ'di 'bã la ãngũ ĩ'di 'bã sĩ ãngũ pírí jijó rĩ agá, ĩ'di dó sĩ ãngũ ji 'bá pírí 'baní jó agá 'dâ.
40005016	Gẹ̃rị̃ ãlu 'dĩ sĩ dị̃zã ĩmidrị́ gá rĩ 'bã ji ãngũ 'bá kí agá 'dâ, 'bá 'bã ndre kí rú sĩ ị́jọ́ múké ĩmi idélé rĩ kí, ãzíla 'bã ị̃nzị̃ kí rú sĩ ĩmĩ Átẹ́pị 'bụ̃ gá rĩ benĩ.
40005017	“Ĩmi ũrã má amụ́ ãzị́táŋá Mụ́sã drị̂ kí atrịlé ị́jọ́ nábị̃ drị̂ abe íni la ku. Má amụ́ kí atrịlé la ku, wó 'bã idé kí ru benĩ.
40005018	Ma ĩminí ị́jọ́ mgbã la jọ, 'bụ̃ kí ụ̃nọ́kụ́ be kí ukó rá, ị́jọ́ kãlámũ sị́ 'bã sĩlé nĩ rĩ átã icó ru ịnị́lé ãzị́táŋá agá 'dãá ku kpere ãko pírí 'bã kí tị ãsị̃ agá.
40005019	'Bá ãzí drĩ ãzị́táŋá 'dĩ 'bã ãzí wereŋá rĩ 'bã ãzí nũ, ãzíla imbá vâ 'bá ãzí kí ãzị́táŋá kí ũnũjó 'dĩ 'bã áni, ála 'bá 'dĩ 'bã 'bá wereŋá ru Sụ́rụ́ 'Bụ̃ gá rĩ agá, wó 'bá ị́jọ́ 'dĩ kí tãmbalépi ãzíla kí imbálépi rĩ ála ĩ'di umve 'bá ãmbógó Sụ́rụ́ 'Bụ̃ gá rĩ agá.
40005020	Ị́jọ́ 'dĩ sĩ, álẽ jọlé la ĩminí, ị́jọ́ múké ĩmidrị́ ãlá rĩ drĩ kí 'bá Fãrĩsáyĩ rú ãzíla imba'ba ãzị́táŋá Mụ́sã drị̂ kí imbálépi rĩ kí alị ku, ĩmi icó filé Sụ́rụ́ 'Bụ̃ gá rĩ agá ku.
40005021	“Ĩmi are ị́jọ́ ãzị́táŋá Mụ́sã drị̂ 'bã jọlé 'bá ándrá ídu rĩ 'baní rĩ rá, í'dị 'bá ku, ãzíla 'bá ãzí drĩ 'bá 'dị rá ála ị́jọ́ lị drị̃ la gá rá.
40005022	Wó ájọ ĩminí, 'bá ãzí drĩ idé ũmbã sĩ ádrị́pị̃ nî, ála ị́jọ́ lị drị̃ la gá rá. Ãzíla 'bá ãzí drĩ jọ la ádrị́pị̃ ní ĩ'di aza-azâ, ĩ'di pá tu 'bá ị́jọ́ lịlépi rĩ drị̃lẹ́ gá rá. Wó 'bá ãzí drĩ jọ la ádrị́pị̃ ní, ‘Mi aza-azâ,’ ála mụ ĩ'di 'belé ãcí ukólépi ku rĩ agá rá.
40005023	“Ị́jọ́ 'dĩ sĩ, míní lẽ agá ãko mídrị́ ãwã'dĩfô rú rĩ fẽ agá ãlĩtárĩ drị̃ gâlé, 'dãá ídri amá la ĩmi ị́jọ́ trũ mí ádrị́pị be,
40005024	mí a'bó ãko mí ãni ãwã'dĩfô rú rĩ ãlĩtárĩ gá 'dãá. Ígõ vúlé mî ádrị́pị rụ̂lé tị icílé ĩ'di be, mi ãgõ dó amụ́lé mî ãwã'dĩfô míní lẽlé fẽlé rĩ fẽlé ĩndõ.
40005025	“Ĩmi idé ị́jọ́ 'bá ími tõlépi kẹ́sị̃ gá rĩ be gbõrú. Ĩmi idé ị́jọ́ 'dĩ kí ĩminí drĩ mụ agá gẹ̃rị̃ gá 'dâ 'dĩ, wó jõ íni ku ĩ'di ími fẽ 'bá ị́jọ́ lịlépi rĩ drị́, ãzíla 'bá ị́jọ́ lịlépi rĩ la ími agụ fẽlé ãmbógó drị́, ãzíla ĩ'di ími 'dụ 'bãlé mãbụ́sụ̃ gá.
40005026	Ájọ ĩminí ị́jọ́ mgbã, mí icó ãfũlé mãbụ́sụ̃ gâlé ku kpere míní séndẽ ãsị̃lépi rĩ de agá ũfẽ agá.
40005027	“Ĩmi are ị́jọ́ ãzị́táŋá Mụ́sã drị̂ 'bã jọlé rĩ rá, ‘Ínga ãwụ̃ ku.’
40005028	Wó ájọ ĩminí, 'bá ãzí drĩ ũkú ndre ũlẽ drĩ angá ásị́ la gâlé rá, nga ãwụ̃ 'bo.
40005029	Ími mịfị́ drị́ ãndá gá rĩ drị̃ ími fẽ ị́jọ́ ũnzí idélé nĩ, mí anzé ĩ'di 'belé ásé gá. Ĩ'di múké míní ími ụrụ'bá 'bã wókõ ãlu rĩ ãvĩjó rá ndẽ ími 'bejó pírí ãcí ukólépi ku rĩ agá rĩ rá.
40005030	Ími drị́ drị́ ãndá gá rĩ drĩ fẽ míní ị́jọ́ ũnzí idélé nĩ, ílị ĩ'di rá, í'be ĩ'di ásé gá. Ĩ'di múké míní ími ụrụ'bá 'bã wókõ ãlu rĩ ãvĩjó rá ndẽ ími 'bejó pírí ãcí ukólépi ku rĩ agá rĩ rá.
40005031	“Ĩmi are ãzị́táŋá Mụ́sã drị̂ jọ, 'bá ãzí drĩ ĩ'di 'bã ũkú dro, lẽ 'bã fẽ wárágã ĩ'di drojó rĩ ĩ'didrị́ ĩndĩ.
40005032	Wó ájọ ĩminí, 'bá ãzí drĩ ĩ'di 'bã ũkú dro adru ị́jọ́ ãwụ̃ ãni sĩ ku, fẽ ũkú 'dĩ ní acálé ãwụ́ nĩ. Ãzíla 'bá ũkú drolé rá rĩ 'dụlépi ĩ'di 'bã ũkú ru rĩ ĩ'di ãwụ̃ idé.
40005033	“Ĩmi are vâ ị́jọ́ ãzị́táŋá Mụ́sã drị̂ 'bã jọlé 'bá ídu rĩ 'baní rĩ rá, ‘Ísõ ũyõ ĩnzõ sĩ ku. Wó ị́jọ́ míní ũyõ sõjó Úpí nî rĩ kí ímba kí tã.’
40005034	Wó ị́jọ́ mání jọlé ĩminí rĩ, lẽ ĩsõ ũyõ 'bụ̃ sĩ ku, ã'dusĩku ĩ'di úmvúke Ãdróŋá drị́ gá rĩ 'i,
40005035	jõku ụ̃nọ́kụ́ sĩ ku ã'dusĩku ĩ'di ãngũ Ãdróŋá 'bã sĩ pá 'bãjó rĩ 'i, jõku Yẹ̃rụ́sãlẹ́mụ̃ sĩ ku ã'dusĩku ĩ'di táwụ̃nị̃ ãmbógó Úpí Ãmbógó rĩ drị́ gá rĩ 'i.
40005036	Ãzíla ĩsõ ũyõ ĩmi drị̃kã sĩ ku, ã'dusĩku mí icó drị̃'bị́ ífí ãlu ími drị̃ gá rĩ ujalé imve rú jõku ịnị rú la ku.
40005037	Ị́jọ́ ĩmi jọlé 'ẽ rĩ 'bã adru 'ẽ, jõku míní jọlé yụ rĩ 'bã adru yụ, ị́jọ́ jọlé 'dĩ drị̃ gâ sĩ rĩ angá kí Sĩtánĩ drị́.
40005038	“Ĩmi are ị́jọ́ ãzị́táŋá Mụ́sã drị̂ 'bã jọlé rĩ rá, mịfị́ 'bã fụ kí drị̃ mịfị́ be, ãzíla sị́ kí sị́ be.”
40005039	Wó ájọ ĩminí, 'bá ãzí drĩ ị́jọ́ ũnzí idé ĩmi rụ́, ĩmi umvi ãrígótị la ku. 'Bá ãzí drĩ ími nábí ãndá gá rĩ sa, mí uja vâ ĩ'diní wókõ ãzí rĩ 'i.
40005040	Ãzíla 'bá ãzí drĩ lẽ ími tõlé sĩ mî sátĩ pajó, lẽ ífẽ 'bã 'dụ kọ́tị̃ ĩndĩ.
40005041	'Bá ãsĩkárĩ rú la drĩ ími ũŋmĩ mụjó ĩ'di be máyị̃lị̃ ãlu, ímụ ĩ'di be máyị̃lị̃ ị̃rị̃.
40005042	Ífẽ ãko 'bá ãko a'ị́lépi mídrị́ rĩ nî, ãzíla mí uja ũngúkú 'bá ãko a'ị́lépi mídrị́ rĩ ní ku.
40005043	“Ĩmi are ị́jọ́ ãzị́táŋá Mụ́sã drị̂ 'bã jọlé rĩ rá, ílẽ mî jĩránĩ, íngụ̃ mẹ́rọ́'bá mídrị́ gá rĩ 'i.
40005044	Wó ájọ ĩminí, ĩlẽ mẹ́rọ́'bá ĩmidrị̂ kí lẽlẽ, ãzíla ĩmi ã'í Ãdróŋá 'i 'bá ĩminí ũcõgõ fẽlépi 'dĩ 'banî.
40005045	Ị́jọ́ 'dĩ sĩ, ĩmi dó sĩ adru anzị ĩmi Átẹ́pị 'bụ̃ gá rĩ drị̂ kî. Ĩ'di 'bã fẽjó ị̃tụ́ 'bã agájó 'bá ũnzí rĩ 'baní 'bá múké 'dĩ abe rĩ sĩ, ãzíla ĩ'di 'bã uzogó fẽjó 'bá múké 'dĩ 'baní 'bá ị́jọ́ ũnzí idélépi 'dĩ abe trũtrũ rĩ sĩ.
40005046	Ĩdrĩ 'bá ĩmi lẽlépi 'dĩ kí lẽ á'dụ̂sĩ, ụ̃rọ̃drị́ ĩminí ịsụ́lé ala gá rĩ ã'du? 'Bá mụ̃sọ́rọ̃ tralépi 'dĩ idé kí vâ 'dĩ 'bã áni ku yã?
40005047	Ãzíla ĩdrĩ 'bá ĩmĩ ádrị́pịka rú rĩ kí zị á'dụ̂sĩ, ị́jọ́ ĩmi idélé ndú ru ajílépi ĩ'badrị̂ abe ku rĩ íngõ 'i? Átã 'bá Ãdróŋá nị̃lépi ku rĩ kí vâ idé la 'dĩ 'bã áni ĩndĩ.
40005048	Ị́jọ́ 'dĩ sĩ, ĩmi adru ãlá ru, cécé ĩmĩ Átẹ́pị Ãdróŋá 'bụ̃ gá rĩ 'bã adrulé ãlá ru rĩ 'bã áni.”
40006001	“Ĩmi adru mịfị́ trũ, ĩminí ị́jọ́ mgbã ĩmi 'bãlépi ãlá ru rĩ kí idé agá 'bã adru 'bá kí drị̃ gâ sĩ 'bá 'bã ndre kí ru sĩ ĩmi benĩ la ku. Wó ĩdrĩ idé la 'dĩ 'bã áni yã áni, ĩmi icó ũyá ịsụ́lé ĩmi Átẹ́pị 'bụ̃ gá rĩ drị̂lé ku.
40006002	“Ị́jọ́ 'dĩ sĩ, mî ãko fẽtáŋá ru la fẽ agá 'bá ãzí ị́jọ́ 'bã ndẽlé rá rĩ nî, lẽ mí iwá ị́jọ́ la 'bá ãzí ní ụ́'dụ́kọ́ sĩ ku, cécé 'bá ru 'bãlépi ĩnị̃ ị́jọ́ cé ãngũ Ãdróŋá ị̃nzị̃jó rĩ kí agâ sĩ ãzíla gẹ̃rị̃ tị gâ sĩ 'bá 'bã ndre kí rú sĩ kí ị̃nzị̃táŋâ trũ 'dĩ kí áni ku. Ma ĩminí ị́jọ́ mgbã jọ, ũyá ĩ'badrị̂ bãsĩ gápi ĩ'bã kí ịsụ́lé pírí 'bo 'dĩ.
40006003	Wó mi ãko ãzí fẽ agá 'bá ãzí nî, lẽ ími drị́ ị̃jị́ rĩ 'bã nị̃ ị́jọ́ ími drị́ ãndá gá rĩ 'bã idélé rĩ ku.
40006004	Ị́jọ́ 'dĩ sĩ, ãko mî fẽlé rĩ 'bã idé ru 'bá ãzí 'bã nị̃ŋâ kóru. Wó ị́jọ́ 'dĩ sĩ, mî Átẹ́pị ími ndrelépi ãngũ sĩ ị́jọ́ idéjó 'bá ãzí 'bã nị̃ŋâ kóru rĩ gá rĩ dó sĩ ími ũfẽ nĩ.
40006005	“Ĩminí Ãdróŋá zị agá, ĩmi adru cécé 'bá ru 'bãlépi ĩnị̃ ị́jọ́ cé rĩ kí áni ku, ã'dusĩku lẽ kí Ãdróŋá zịŋá pá tujó ụrụgá ãngũ Ãdróŋá ị̃nzị̃jó rĩ kí agá ãzíla gẹ̃rị̃ 'bã tị gá úndre rú sĩ kí benĩ rĩ sĩ. Ma ĩminí ị́jọ́ mgbã jọ 'bá 'dĩ ịsụ́ kí ũyá ĩ'badrị́ gá rĩ 'bo.
40006006	Wó míní mụ agá Ãdróŋá zị agá, ífi jó mídrị́ alịlé alị-alị̂ rĩ agâlé, mí ụ̃pị̃ kẹ̃jị́tị cí ãzíla ízị mî Átẹ́pị ndrelé ku rĩ 'i. Ị́jọ́ 'dĩ sĩ, Ãdróŋá ĩmĩ Átẹ́pị rú 'bá ndrelépi ị́jọ́ idélépi 'bá ãzí 'bã nị̃ŋâ kóru rĩ la ími ũfẽ rá.
40006007	Ĩminí Ãdróŋá zị agá, ĩjọ ị́jọ́ ũ'bíkãná ífí kóru cécé 'bá Ãdróŋá nị̃lépi ku rĩ kí áni ku, ã'dusĩku ĩ'bã kí ũrãjó la ála kí are ị́jọ́ ĩ'baní jọlé ũ'bíkãná 'dĩ kí sĩ rĩ sĩ.
40006008	Ĩmi adru cécé kí áni ku, ã'dusĩku ĩmĩ Átẹ́pị nị̃ ãko ĩminí lẽlé rĩ kí ídu rú 'dĩ sĩ ĩzị drĩ ĩ'di ku.
40006009	“Ị́jọ́ 'dĩ sĩ, lẽ ĩzị íni: “‘Ãmã Átẹ́pị 'bụ̃ gá rĩ, ími rụ́ 'bã adru ị̃nzị̃táŋá ru,
40006010	sụ́rụ́ mídrị̂ 'bã amụ́, ị́jọ́ mî lẽlé rĩ 'bã idé ru ụ̃nọ́kụ́ gá 'dâ cécé 'bụ̃ gâlé rĩ áni.
40006011	Mí ãfẽ ãmaní íná ụ́'dụ́ ãndrũ 'dĩ sĩ rĩ 'i.
40006012	Mí a'be ị́jọ́ ũnzí ãmaní idélé rĩ kî, cécé ãma vâ 'bá ãzí ãma idélépi ũnzí rĩ 'badrị̂ kí a'belé rĩ áni.
40006013	Ífẽ ãfi ụ̃'bị̃táŋá agá ku, wó mí apá ãma Sĩtánĩ drị́ gá rá.’
40006014	Ĩdrĩ 'bá ị́jọ́ ũnzí idélépi ĩmi rụ́ rĩ 'bã ị́jọ́ ũnzí kí a'be rá, ĩmĩ Átẹ́pị 'bụ̃ gá rĩ la vâ ị́jọ́ ũnzí ĩmidrị̂ kí a'be rá.
40006015	Wó ĩdrĩ ị́jọ́ ũnzí 'bá 'bã rĩ kí a'be ku, ĩmĩ Átẹ́pị 'bụ̃ gá rĩ a'be vâ ị́jọ́ ũnzí ĩmidrị̂ kí ku.”
40006016	“Ĩminí íná gã agá na agá úmgbé, ĩ'bã ĩmi i'dájó ũcõgõ-ũcõgõ rú cécé 'bá ru 'bãlépi ĩnị̃ ị́jọ́ cé 'dĩ 'bã kí idélé rĩ 'bã áni ku, kí ru 'bã 'bá kí drĩdríŋĩ gá 'bá ũcõgõ ịsụ́lépi ambamba la rú 'bá kí drị̃ gâ sĩ i'dajó 'bá íná gãlépi najó úmgbé rĩ áni. Ma ĩminí ị́jọ́ mgbã jọ, 'bá 'dĩ 'bã áni rĩ a'ị́ kí ũyá ĩ'badrị́ gá rĩ 'bo.
40006017	Wó ĩminí ãkónã gã agá na agá úmgbé, ĩmi ifí ĩmi drị̃ ãdu sĩ ãzíla ĩmi ũjĩ ĩmi mẹ́lẹ́tị rá ĩminí sĩ i'dájó ãlá ru.
40006018	'Bá ãzí icó dó sĩ nị̃lé la ĩmi umbé ĩmi íná na agá cí la ku wó lú ĩmĩ Átẹ́pị ndrelé ku rĩ 'i, ãzíla ĩmĩ Átẹ́pị ị́jọ́ idélé ũní-ũní ru rĩ kí ndrelépi rĩ la ĩmi ũfẽ nĩ.
40006019	“Ĩmba málĩ ĩmidrị́ gá rĩ kí tã ụ̃nọ́kụ́ gá 'dâ ku, ãngũ ụ̃dụ̃dụ̃ 'bã sĩ kí mbejó ãzíla ĩ'bã kí sĩ ukajó kí sĩ ru iza rá rĩ gá ãzíla ãngũ ụ̃gụ́'bá 'bã sĩ kí ụ̃gụ̃jó rá rĩ gá ku.
40006020	Wó rá la ĩmba málĩ ĩmidrị́ gá rĩ kí tã 'bụ̃ gá, ãngũ ụ̃dụ̃dụ̃ sĩ kí mbejó ku, ãzíla ĩ'bã kí sĩ ukajó sĩ ru izajó ku rĩ gá ãzíla ãngũ ụ̃gụ́'bá 'bã sĩ fijó kí ụ̃gụ̃jó ku rĩ gá.
40006021	Ã'dusĩku ãngũ málĩ mídrị̂ 'bã kí sĩ adrujó rĩ gá, 'dãá ími ásị́ la mụ adrulé ala gá.
40006022	“Mịfị́ ĩ'di tárã ụrụ'bá drị́ gá rĩ 'i, ími mịfị́ drĩ kí ãngũ ndre ãlá ru, ími ụrụ'bá la adru pírí ule rú.
40006023	Wó ími mịfị́ drĩ kí ãngũ ndre múké ku, ími ụrụ'bá la adru pírí ãngũ ịnị agá, ị́jọ́ 'dĩ sĩ, ãngũ ule ími ụrụ'bá gá rĩ drĩ dó adru ị́nị́ ru, ị́nị́ ími ụrụ'bá gá rĩ 'bã ãmbõgõ la dó adru íngoní!
40006024	“'Bá ãzí icólépi ãzị́ ngalépi ãmbogo ị̃rị̃ kí pálé gá la 'dáyụ. Ĩ'di ãlu rĩ ngụ̃ ũnzí ĩ'di ãzí rĩ lẽ áyụ, jõku ĩ'di ãzí rĩ ru rá ĩ'di ãzí rĩ ide-idê. Ĩmi icó ãzị́ ngalé Ãdróŋá nî ãzíla séndẽ ní ku.
40006025	“Ị́jọ́ 'dĩ sĩ, ájọ ĩminî, ĩmi ásị́ 'bã umvú ídri ĩmi agá rĩ sĩ ku, ĩmi ã'du na, ã'du mvụ, jõku ĩmi ụrụ'bá 'bã ị́jọ́ sĩ, ĩmi dó ã'du sụ̃ yã rĩ sĩ ku. Ídri 'bã ị́jọ́ adru ãmbógó ru ndẽ ãkónã rá ãzíla ụrụ'bá 'bã ị́jọ́ ãmbógó ru ndẽ bõngó rá rĩ gá ku yã?
40006026	Ĩndre drĩ ãriŋa 'bụ̃ gá 'dĩ kî, kpẹ̃ kí ũri ku, ũkũnã kí vâ ku, tra kí ãkónã ĩrá gá ku, wó ĩmĩ Átẹ́pị 'bụ̃ gá rĩ la kí izó nĩ. Ĩmi ụ̃rọ̃drị́ ãmbógó ru ndẽ kí rá ku yã?
40006027	Ã'di ĩmi ĩsélé gá icó sáwã ị̃drị̃lé ãlu ídri ĩ'didrị̂ agâ sĩ u'ájó ãzo rú ũrãtáŋá sĩ rá la nĩ yã?
40006028	“Ĩmi ị́jọ́ ũrã bõngó sụ̃ŋá drị̃ gá ã'du ị́jọ́ sĩ yã? Ĩndre drĩ ũjó ásé agá 'dĩ 'bã zoŋá kî. Nga kí ãzị́ ku, jõku idé kí bõngó ĩ'baní ku.
40006029	Wó ájọ ĩminî úpí Sũlũmánĩ málĩ ĩ'didrị́ wẽwẽ rú 'dĩ kí sĩ bõngó ĩ'di ãni ũnĩ-ambamba rĩ ca kí ũnĩ sĩ mãwụ́wã ũjó 'dĩ 'badrị̂ kí agá ku.
40006030	Ãdróŋá drĩ dó ãko ásé agá rĩ kí ụ̃sụ̃ bõngó sĩ 'dĩ 'bã áni, 'dĩ kí ãko adrulépi ãndrũ cí wó drụ̃sị̃ ála kí 'be ãcí gá rĩ kî, Ãdróŋá icó ĩmi ụ̃sụ̃lé bõngó sĩ ndẽ kí rá rĩ gá ku yã, ĩmi 'bá ã'ị̃táŋá were 'dĩ?
40006031	Ị́jọ́ 'dĩ sĩ, ĩmi ásị́ 'bã umvú jọjó la, ‘Ãma ã'du na yã?’ Jõku ‘Ãma ãndrũ ã'du mvụ yã?’ Jõku ‘Ãma ã'du sụ̃ yã?’ rĩ gá ku.
40006032	Wó 'bá Ãdróŋá nị̃lépi ku 'dĩ kí ị́jọ́ ũrã ãko 'dĩ kí drị̃ gá nĩ, ã'dusĩku ĩmĩ Átẹ́pị 'bụ̃ gá rĩ nị̃ ĩlẽ ãko 'dĩ kí rá rĩ gá rá.
40006033	Wó drị̃drị̃ rĩ sĩ, ĩndrụ̃ Sụ́rụ́ Ãdróŋá drị̂ 'i ị́jọ́ mgbã ĩ'didrị́ rĩ kí abe, ãzíla ãko ãzí ĩminí lẽlé 'dĩ kí pírí ála kí fẽ ĩminí ĩndĩ.
40006034	Ị́jọ́ 'dĩ sĩ, ĩmi ásị́ 'bã umvú ị́jọ́ drụ̃sị̃ rĩ kí sĩ ku, drụ̃sị̃ 'bã ásị́ la mvu ĩ'di sĩ cénĩ. Ụ́'dụ́ ãlu-ãlu 'bã ị́jọ́ ũnzí ca ĩ'di sĩ rá.”
40007001	“Ĩlị ị́jọ́ 'bá ãzí drị̃ gá ku, Ãdróŋá 'bã lị rú vâ sĩ ị́jọ́ ĩmi drị̃ gá ku benĩ.
40007002	Ĩdrĩ ị́jọ́ 'bá ãzí drị̂ lị ála vâ ị́jọ́ ĩmidrị́ gá rĩ lị ị́jọ́ ĩminí lịlé rĩ 'bã vú sĩ, ãzíla ãko ĩminí ụ̃'bị̃lé 'bá ãzí ní rĩ ála vâ ụ̃'bị̃ la ĩminí ãkójó ãlu 'dã sĩ.
40007003	“Mi ife fú mí ádrị́pị mịfị́ gá rĩ ndre rá, wó mí icó ásị́ 'bãlé ũgórókó'bõ ími mgbã rĩ mịfị́ gá rĩ drị̃ gá ku ã'du sĩ?
40007004	Mí icó jọlé la mí ádrị́pị ní, ‘Mí ají má ãpẽ míní ãko 'delépi ími mịfị́ gá 'dĩ 'i,’ ịsụ́ 'dĩ sĩ ũgórókó'bõ ãzí ími mịfị́ gá 'dãá cí íngoní-íngoní ru?
40007005	Ĩmi 'bá ru 'bãlépi ĩnị̃ ị́jọ́ cé 'dĩ! Drị̃drị̃ la mí ãpẽ ũgórókó'bõ ími mgbã rĩ mịfị́ gá rĩ ráká ị́jọ́ 'dĩ sĩ, mi dó sĩ ãngũ ndre ãlá ru ife fú mí ádrị́pị mịfị́ gá rĩ ãpẽjó ĩndõ.
40007006	“Ĩfẽ ãko ídétáŋá ru Ãdróŋá nî rĩ kí ũcogo 'baní ku, ĩmi u'bé ŋálí ĩmidrị́ ãjẹ̃ rú rĩ kí ĩzõgó 'baní ku. Ĩdrĩ idé la 'dĩ 'bã áni yã áni, kí kí atu pá sĩ rá, ãzíla kí ru uja ími ucílé.
40007007	“Ĩzị, ála ĩminí fẽ la rá, ĩndrụ̃ ĩmi ịsụ́ la rá, ãzíla ĩpã kẹ̃jị́tị ála ĩminí nzị̃ la rá.
40007008	Ã'dusĩku 'bá pírí zịlépi la rĩ ní ála fẽ la rá, 'bá ãko ndrụ̃lépi rĩ la ịsụ́ la rá, ãzíla ála kẹ̃jị́tị nzị̃ 'bá pãlépi la rĩ ní rá.
40007009	“'Bá ĩmi drĩdríŋĩ gá ngọ́tị́ ĩ'didrị̂ drĩ íná a'ị́, ĩ'di ĩ'diní írã fẽ rĩ ã'di 'i?
40007010	Jõku drĩ ị̃'bị a'ị́, ĩ'di ĩ'diní ị̃nị̃ fẽ rĩ ã'di 'i?
40007011	Wó ĩmi gápi 'bá ũnzí 'dĩ, ĩdrĩ nị̃ anzị ĩmidrị́ gá rĩ 'baní ãko múké rĩ kí fẽ sĩ cé, ĩmĩ Átẹ́pị 'bụ̃ gá rĩ icó ĩminí ãko múké rĩ kí fẽlé 'bá ĩ'di zịlépi rĩ 'baní ndẽ rá ku yã!
40007012	Ị́jọ́ 'dĩ sĩ, ị́jọ́ pírí ĩminí lẽlé 'bá 'bã idé vâ kí ĩminí rĩ kí, lẽ ĩmi idé kí 'bá 'baní 'dĩ 'bã áni, 'dĩ ị́jọ́ ãzị́táŋá 'bã jọlé ãzíla nábị̃ abe rĩ.
40007013	“Ĩfi kẹ̃jị́tị síríŋá rĩ gâ sĩ, ã'dusĩku kẹ̃jị́tị mgbọ ãzíla gẹ̃rị̃ wọdọ 'dĩ ĩ'di gẹ̃rị̃ mụjó ị̃lị̃kị̃ŋá gá rĩ ãzíla 'bá mụlépi ala gâ sĩ rĩ kí ũ'bí ru.
40007014	Wó kẹ̃jị́tị síríŋá ãzíla gẹ̃rị̃ ĩzíŋá rĩ ĩ'di gẹ̃rị̃ sĩ mụjó ídri gá rĩ 'i, 'bá wereŋá kí ịsụ́ la nĩ.
40007015	“Ĩmi adru mịfị́ trũ nábị̃ ĩnzõ rú 'dĩ kî sĩ. Kí amụ́ ĩmi rụ́ 'dõlé ãmvé ãmvélé ru kãbĩlõ áni, wó agâlé kí ụ̃bọ̃gụ̃ ũmbá la kî.
40007016	Ĩmi kí nị̃ ífí ĩ'bã kí kalé rĩ sĩ. 'Bá ãzí wộmbẹ̃ ãtĩlépi ĩlá ụrụ'bá gá jõku úlúgó ãka ãtĩlépi ụ́cịkị́ ụrụ'bá gá la cí yã?
40007017	Cécé ãlu 'dĩ 'bã áni, ife múké rĩ la ífí múké rĩ ka, wó ife ũnzí rĩ la ífí ũnzí rĩ ka áyụ.
40007018	Ife múké rĩ ka ífí ũnzí la ku, ãzíla ife ũnzí rĩ ka ífí múké la ku.
40007019	Ife pírí ífí múké rĩ kalépi ku rĩ ála ga la vũ gá, ála 'be la ãcí gá.
40007020	Ĩmi kí nị̃ ífí ĩ'bã kí kalé rĩ sĩ.
40007021	“Adru 'bá pírí áma umvelépi Úpí, Úpí 'dĩ kí nga filé Sụ́rụ́ Ãdróŋá drị̂ agá la ku, wó rá la 'bá ị́jọ́ má Átẹ́pị 'bụ̃ gá rĩ 'bã lẽlé rĩ kí idélépi rĩ 'i.
40007022	'Bá wẽwẽ rú kí amụ́ má rụ́ 'dõlé, ụ́'dụ́ ị́jọ́ lịjó 'dã sĩ kí jọ la mání, ‘Úpí, Úpí! Ími rụ́ sĩ ãma ũlũ ándrá ị́jọ́ Ãdróŋá drị́ gá rĩ, ími rụ́ sĩ ãma adro ándrá úríndí ũnzí kî ãzíla ãma idé ándrá tálí wẽwẽ rú kî.’
40007023	'Dã vúlé gá ma dó jọ la ĩ'baní tọndọlọ, ‘Ánị̃ ĩmi ku. Ĩmi ĩdã ĩmi áma aga gá 'dâ rá, ĩmi 'bá ị́jọ́ ũnzí idélépi 'dĩ.’
40007024	“Ị́jọ́ 'dĩ sĩ, 'bá pírí ị́jọ́ mádrị́ rĩ kí arelépi ãzíla 'bãlépi ídétáŋá agá rĩ ĩ'di cécé 'bá ũndũwã rú jó ĩ'didrị̂ sịlépi írã drị̃ gá rĩ áni.
40007025	Uzogó 'dị rá ị̃yị́ gá kí rá, ãlụ́kụ́kụ̃ li rá, uzogó co jó 'dã rá, jó 'dã a'dé ku, ã'dusĩku jó 'dã 'bã bõrõ ị̃ndụ́ sịjó írã drị̃ gá rĩ sĩ.
40007026	Wó 'bá pírí ị́jọ́ mádrị̂ kí arelépi rá ãzíla kí 'bãlépi ídétáŋá agá ku rĩ ají kí ru 'bá ũndũwã kóru jó sịlépi cínákí drị̃ gá rĩ be.
40007027	Uzogó 'dĩ rá, ị̃yị́ gá kí rá, ãzíla ãlụ́kụ́kụ̃ li rá, ãzíla uzogó co jó 'dã rá ãzíla jó 'dã a'dé rá á'déŋá la ĩ'di ị́jọ́ ãzí ãmbógó la.”
40007028	Yẹ́sụ̃ la mụ ị́jọ́ 'dĩ kí delé jọ agá 'bo, 'bá ũ'bí ụ̃sụ̃ kí ụ̃sụ̃-ụ̃sụ̃ ímbátáŋá ĩ'didrị̂ kí sĩ,
40007029	ã'dusĩku ímbátáŋá ĩ'didrị̂ kí ũkpó trũ adru kí imba'ba ãzị́táŋá Mụ́sã drị̂ kí imbálépi rĩ kí áni ku.
40008001	Yẹ́sụ̃ la mụ asị́lé 'bé drị̃ gâlé vụ̃rụ́ 'dõlé 'bo, 'bá wẽwẽ rú a'dé kí vú la gâ sĩ.
40008002	Ágọ́bị́ ãzí ãrí 'bã nalé rá la amụ́ ĩ'di rụ́, tị̃ ãja ĩ'di drị̃lẹ́ gá ãzíla jọ ĩ'diní, “Ãmbógó, ídrĩ lẽ la rá, mí icó áma adrílé rá.”
40008003	Yẹ́sụ̃ su drị́ ĩ'di rụ̂lé ãzíla aló dó sĩ ágọ́bị̂ jọ ĩ'diní, “Álẽ rá. Mí adru ãlá ru.” Cọtị ãrí ukó rá.
40008004	'Dãá Yẹ́sụ̃ jọ ĩ'diní, índre lẽ ílũ ị́jọ́ 'dĩ 'bá ãzíní ku. Wó ímụ ími ụrụ'bá i'dalé átáló ídétáŋá idélépi rĩ 'banî, ãzíla ífẽ ãko ándrá fẽtáŋá ru Mụ́sã 'bã azịlé 'bá ãrí 'bã nalé adrílépi rá rĩ 'baní sĩ ị́jọ́ vú nzejó rĩ ĩ'badrị́.
40008005	Yẹ́sụ̃ la mụ filé Kãpẹ̃rẹ̃nãwụ́mị̃ gâlé 'bo, ágọ́bị́ ãzí ãsĩkárĩ túrú ãlu drị̃lẹ́ gá rĩ amụ́ ãzãkoma zịlé ĩ'didrị́.
40008006	Jọ ĩ'diní, “Úpí, mâ ãtí'bó ãyánĩ rú, la ru vụ̃rụ́ gbọ́lọ́ sị́ gâlé 'dã, ĩ'di ãzá ãmbógó la ta.”
40008007	Yẹ́sụ̃ jọ ĩ'diní, “Ma mụ ĩ'di adrílé rá.”
40008008	Ágọ́bị́ ãsĩkárĩ túrú ãlu 'bã ãmbógó ru rĩ umvi, “Ãmbógó, ífẽ míní ũcõgõ íni ku, icó míní afíjó mádrị́ jó agá 'dõlé ku. Wó ị́jọ lú ị́jọ́ tị sĩ ãtí'bó mádrị̂ dó sĩ adrí rá.
40008009	Wó ma mâ ngá 'bá ãzị́táŋá pálé gá la, ãsĩkárĩ áma pálé gá la kí vâ cí. Ádrĩ jọ la 'dĩ ní, ímụ ĩ'di mụ rá, ãzíla ãzí 'dã ní, mí amụ́, ĩ'di amụ́ rá. Ádrĩ jọ la ãtí'bó mádrị̂ ní, 'ba idé íni ĩ'di idé la rá.”
40008010	Yẹ́sụ̃ la mụ ị́jọ́ jọlé 'dĩ arelé, ụ̃sụ̃-ụ̃sụ̃ ãzíla jọ 'bá ĩ'di vú ãbĩlépi 'dĩ 'baní, “Ma ĩminí ị́jọ́ mgbã jọ, má ịsụ́ drĩ 'bá ãzí ã'ị̃táŋá ãmbógó trũ 'dĩ 'bã áni la ãngũ Ịsịrayị́lị̃ drị̂ agá 'dâ ku.
40008011	Ájọ ĩminí 'bá wẽwẽ rú kí amụ́ angájó ị̃tụ́ 'bã agá agâlé ru, ãzíla ị̃tụ́ 'bã 'de agâlé ru kí dó ri vụ̃rụ́ ụ̃mụ̃ nalé Ịbụrahị́mụ̃ trũ, Ĩsákã trũ, ãzíla Yãkó'bõ abe Sụ́rụ́ 'Bụ̃ gá rĩ agá.
40008012	Wó 'bá Sụ́rụ́ Ãdróŋá drị̂ 'bã 'dị́pịka rú rĩ kí ála kí u'bé ãmvé ãngũ ịnị rĩ agá, ãngũ 'dã gá 'dãá áwáŋá ãzíla sị́ naŋá la adru nĩ.”
40008013	Yẹ́sụ̃ jọ dó ãmbógó ãsĩkárĩ drị̃lẹ́ gá rĩ nî, “Ímụ vúlêlé, ị́jọ́ míní ã'ị̃lé rĩ la ru idé tá míní lẽlé rĩ 'bã áni.” Cọtị ãmbógó 'bã ãtí'bô adrí dó sáwã 'dã sĩ rá.
40008014	Yẹ́sụ̃ la mụ afílé Pétẽrõ drị́ kogá 'dõlé 'bo, ịsụ́ Pétẽrõ 'bã ĩdrâ la drị̃ cị agá ãyánĩ sĩ ụrụ'bá la ko sĩ tị̃rị̃-tị̃rị̃.
40008015	Yẹ́sụ̃ arụ́ ĩ'didrị́ gá 'dâ ãzíla ãyánĩ a'be ĩ'di rá, imbá ru ụrụgá i'dó íyóŋá iyólé ĩ'dinî.
40008016	Ĩndró la mụ acálé 'bo, 'bá ají kí Yẹ́sụ̃ rụ́ 'dõlé 'bá ĩ'bã ãni ãyánĩ rú ũví ndú-ndú úríndí ũnzí trũ rĩ kí wẽwẽ rú. Yẹ́sụ̃ jọ lú ị́jọ́ tị sĩ á'dụ̂sĩ úríndí ũnzí 'bá kí agá rĩ fũ kí rá ãzíla adrí 'bá ãyánĩ rú rĩ kí pírí.
40008017	Ị́jọ́ 'dĩ idé ru íni la ị́jọ́ nábị̃ Ĩsáyã 'bã sĩlé rĩ 'bã idé ru ĩ'di 'bã kẹ̃jị́ gá ãndá benĩ. “'Dụ ũcõgõ ãmadrị́ rĩ kí rá ãzíla 'dụ ãyánĩ ãmadrị̂ kí rá.”
40008018	Yẹ́sụ̃ la mụ 'bá ũ'bí ru tralépi ĩ'di andre gá 'dĩ kí ndrelé, fẽ ãzị́táŋá 'bá ĩ'di 'bã imbálé 'dĩ 'baní sĩ zajó mĩrĩ 'bã 'á 'dã sĩ.
40008019	Cọtị ímbápị ãzị́táŋá imbálépi rĩ amụ́ ĩ'di rụ́ 'dõlé jọ ĩ'diní, “Ímbápị, ma ími vú bĩ kpere ãngũ mî sĩ mụjó rĩ gá.”
40008020	Yẹ́sụ̃ umvi ĩ'diní, “Ũbálígó kí 'bã 'bụ́ kí cí, ãzíla ãríŋá 'bụ̃ gá 'dĩ 'bã jõrõvũ kí cí, wó Ngọ́tị́ 'Bádrị̂ 'bã ãngũ sĩ ru lajó sĩ drị̃kã ãtị̃jó la 'dáyụ.”
40008021	'Bá Yẹ́sụ̃ 'bã imbálé la ãzí jọ ĩ'diní, “Ãmbógó, mí ají ágõ vúlé mụlé má átẹ́pị ị̃sị̃lé ráká.”
40008022	Wó Yẹ́sụ̃ umvi ĩ'diní, “Mí ãbĩ áma vú, mí a'be 'bá drãlépi úríndí agá rá rĩ 'bã ị̃sị̃ kí 'bá ĩ'ba ãni drãlépi rá rĩ kí nĩ.”
40008023	Yẹ́sụ̃ tụ dó filé í'bó agá ãzíla 'bá ĩ'di 'bã imbálé rĩ 'de kí dó ĩ'di vú gâ sĩ.
40008024	Gbõgbõ ãlụ́kụ́kụ̃ ũkpó la i'dó lilé, mĩrĩ agá 'dãá ị̃yị́ i'dó ru gbãlé í'bó agá, i'dó dó sĩ 'delé ị̃yị́ ị̃ndụ́, wó Yẹ́sụ̃ 'dĩ sĩ ụ́'dụ́ gá.
40008025	'Bá ĩ'di 'bã imbálé rĩ ko kí dó drị̃ mụlé ĩ'di rụ̂lé ĩ'di ingalé, jọ kí ĩ'diní, “Úpí, ípa ãma 'i. Ãma úgólé ịmvụ́lé 'dõ fô!”
40008026	Yẹ́sụ̃ umvi ĩ'baní, “Ĩmi 'bá ã'ị̃táŋâ trũ wereŋá 'dĩ, ĩmi u'á ụ̃rị̃ sĩ ã'du ị́jọ́ sĩ yã?” Angá dó ụrụgá, za ãlụ́kụ́kụ̃ drị̃ gá ị̃yị́ ungalépi tũlãtũlã rĩ be sĩ kí atrịjó. Cọtị ãngũ ịgbẹ dó ndrú.
40008027	'Bá pírí u'á kí ụ̃sụ̃táŋá sĩ, ụzị kí ru kí drĩdríŋĩ gá, “'Bá 'dĩ ãmgbã rĩ gá ã'di 'i? Ãlụ́kụ́kụ̃ 'bã tị la arejó ị̃yị́ ungalépi 'dĩ abe rá 'dĩ!”
40008028	Yẹ́sụ̃ la mụ zalé mĩrĩ gá 'á ãngũ umvelé Gãdárã rĩ gá, ãgọbị ị̃rị̃ u'álépi ị̃nádrị̃ kí drĩdríŋĩ gá la ãfũ kí amụ́lé ĩ'di rụ́ 'dõlé. Ãgọbị 'dĩ kí úríndí ũnzí kí agá cí, kí ũmbã rú, ã'ị̃ kí 'bá ãzíní alịjó gẹ̃rị̃ 'dã gâ sĩ ku.
40008029	Za kí ụ́'dụ́kọ́ ụrụgá sĩ, “Ãdróŋá Ngọ́pị, ílẽ ãma rụ́ ã'du yã? Mí amụ́ ãmaní cãndí fẽlé 'dĩ sĩ ụ́'dụ́ la acá drĩ ku rú yã?”
40008030	Kí drĩdríŋĩ gá ĩzõgó ũ'bí la kí ĩrí na agá ãni rú kí andre gá 'dãá.
40008031	Úríndí ũnzí 'bã kí mãmálá Yẹ́sụ̃ rụ́, “Ídrĩ ãma adró ãmvé rá, ípẽ ãma tị ĩzõgó ũ'bí 'dã kí agá.”
40008032	Yẹ́sụ̃ jọ ĩ'baní, “Ĩmụ.” Ãfũ kí dó mụlé filé ĩzõgó kí agâlé. Ĩzõgó ũ'bí 'dĩ kpẹ̃ kí rị̃ cẹ̃lé 'bé 'bã ãngũ cị́kị́cị́kị́ 'dã gâ sĩ u'delé ịmvụ́lé mĩrĩ agâlé ũdrãlé rá.
40008033	Ãgọbị ĩzõgó kí ucélépi rĩ apá kí rá cẹ̃lé táwụ̃nị̃ agâlé mụlé ị́jọ́ pírí ru idélépi rĩ kí vú nzelé, ị́jọ́ ru idélépi ãgọbị úríndí ũnzí trũ rĩ 'ba rụ́ rĩ abe.
40008034	Ị́jọ́ 'dĩ sĩ, 'bá pírí táwụ̃nị̃ agá rĩ fũ kí dó mụlé Yẹ́sụ̃ rụ̂lé, ãzíla kí dó mụ ĩ'di ndrelé 'bo, 'bã kí mãmálá Yẹ́sụ̃ rụ́ sĩ ãngũ ĩ'badrị́ gá rĩ a'bejó rá.
40009001	Yẹ́sụ̃ tụ dó filé í'bó agâ sĩ zajó táwụ̃nị̃ ĩ'di 'bã sĩ u'ájó rĩ gá.
40009002	'Bá ãzí ají kí ágọ́bị́ ãzí ãcá trũ la ĩ'di rụ́ 'dõlé, la ru bị́rị̃sị̃ drị̃ gá. Yẹ́sụ̃ la mụ ã'ị̃táŋá 'bá 'dĩ 'badrị̂ ndrelé 'bo, jọ 'bá ãcá trũ rĩ nî, “Mâ ngọ́tị̂, ími ásị́ 'bã adru ũkpó ru, ị́jọ́ ũnzí mídrị̂ kí útrũ kí rá.”
40009003	Ímbá'bá ãzị́táŋá Mụ́sã drị̂ kí imbálépi rĩ 'bã ãzí jọ kí, “Ágọ́bị́ 'dĩ la Ãdróŋá u'dá.”
40009004	Yẹ́sụ̃ nị̃ ị́jọ́ ĩ'bã kí ũrãlé kí agâlé rĩ kí rá, ị́jọ́ 'dĩ sĩ, jọ ĩ'baní, “Ĩmi ị́jọ́ ũnzí 'dĩ kí ũrã ĩmi ásị́ gâlé ã'du sĩ yã?
40009005	Ị́jọ́ íngõ áŋmátrẽ rú la nĩ yã, jọjó la, ‘Ị́jọ́ ũnzí mídrị̂ kí útrũ kí rá rĩ 'i’ jõku jọjó la, ‘Mí angá ụrụgá ãzíla ímụ rĩ 'i yã?’
40009006	Wó ị́jọ́ 'dĩ dó fẽ ĩmi dó sĩ nị̃ la Ngọ́tị́ 'Bádrị̂ 'bã ũkpõ cí ụ̃nọ́kụ́ drị̃ gá 'dâ sĩ ị́jọ́ ũnzí trũjó.” Yẹ́sụ̃ jọ dó 'bá ãcá trũ rĩ ní, “Mí angá ụrụgá, í'dụ mî bị́rị̃sị̃ ãzíla ímụ lị́cọ́ gá.”
40009007	Ágọ́bị̂ angá dó ãzíla mụ dó lị́cọ́ gá.
40009008	'Bá wẽwẽ rú 'dĩ kí mụ ị́jọ́ ru idélépi 'dĩ kí ndrelé, u'á kí ụ̃rị̃ sĩ, ãzíla ịcụ́ kí dó Ãdróŋá ũkpó 'dĩ 'bã áni rĩ fẽlépi 'bání rĩ 'i.
40009009	Yẹ́sụ̃ a'be dó ãngũ 'dã rá, ĩ'di 'bã mụ agá acị́ trũ, ndre 'bá ãzí mụ̃sọ́rọ̃ tralépi la umvelé Mãtáyõ 'i ri angá ãngũ sĩ mụ̃sọ́rọ̃ 'bejó rĩ gá 'dãá. Yẹ́sụ̃ jọ ĩ'diní, “Mí ãbĩ áma vú.” Mãtáyõ angá ụrụgá ãzíla 'de dó vú la gâ sĩ.
40009010	Ị́jọ́ 'dã kí ũngúkú gá, Yẹ́sụ̃ kí ãkónã na agá Mãtáyõ drị́ jó agá. 'Bá wẽwẽ rú mụ̃sọ́rọ̃ tralépi 'dĩ kí 'bá ị́jọ́ ũnzí idélépi 'dĩ abe amụ́ kí ãkónã nalé Yẹ́sụ̃ trũ ãzíla 'bá ĩ'di 'bã imbálé 'dĩ kí abe.
40009011	'Bá Fãrĩsáyĩ rú rĩ kí mụ ị́jọ́ ru idélépi 'dĩ kí ndrelé, zị kí 'bá Yẹ́sụ̃ 'bã imbálé rĩ kî, “Ímbápị ĩmidrị́ gá rĩ la ãkónã na 'bá mụ̃sọ́rọ̃ tralépi ãzíla 'bá ũnzí 'dĩ kí abe ã'du ị́jọ́ sĩ yã?”
40009012	Yẹ́sụ̃ la mụ ị́jọ́ 'dĩ arelé 'bo, umvi ĩ'baní, “'Bá ãyánĩ kóru rĩ lẽ dãkĩtárĩ ku, wó rá la 'bá ãyánĩ rú rĩ 'i.
40009013	Wó ĩmụ ị́jọ́ mání jọlé 'dĩ 'bã ífí ndrụ̃lé, ‘Álẽ ásị́ ị̃gbẹ̃ adru ídétáŋá ku.’ Ã'dusĩku má amụ́ 'bá ãlá rĩ kí umvelé ku, wó 'bá ũnzí rĩ kî.”
40009014	'Bá Yõhánã 'bã imbálé 'dĩ amụ́ kí Yẹ́sụ̃ rụ́ 'dõlé ãzíla zị kí ĩ'di, “Ãma 'bá Fãrĩsáyĩ rú rĩ abe ãgã íná nalé úmgbé sĩ Ãdróŋá ã'ị̃jó, wó 'bá míní imbálé 'dĩ gã kí 'bãngá íná naŋá sĩ Ãdróŋá ã'ị̃jó rĩ ku íngoní ru?”
40009015	Yẹ́sụ̃ umvi ĩ'baní, “Ãmụ́ ị́zị́gọ́ drị̂ 'bã kí drĩ adru agá ĩ'di andre gá 'dĩ, a'be ãmụ́ kí u'álé ãko ãzí naŋâ kóru ku, ị́zị́gọ́ 'bã adru agá ĩ'ba abe cí rĩ sĩ kí awá rá yã? Wó ụ́'dụ́ ãzí la amụ́ lé 'dĩ, ála mụ ị́zị́gọ́ 'dụlé ĩ'ba rụ́ 'dâ rá, ãzíla 'dã dó ĩ'bã kí íná gãjó najó rĩ 'i.
40009016	“'Bá ãzí icó bõngó ú'dí rĩ ụrụ'bá gá úkõ la ãsĩlé sĩ ụ̃kụ rĩ ịgbẹjó la ku. Drĩ kí idé la 'dĩ 'bã áni, údrĩ bõngó ũjĩ 'bo ĩ'di ru isé ĩzí ru, ụ̃kụ 'dã la asi ú'dí 'dã 'bã iséŋá sĩ rá, ĩ'di fẽ ãngũ lũlépi mgbọ rĩ la ru nzị̃ ị̃dị́.
40009017	'Bá ãzí icó wáyĩnĩ ú'dí rĩ tõlé wáyĩnĩ 'bã íníríkó ụ̃kụ rĩ agá ku, wáyĩnĩ la dra ala gâlé ĩ'di íníríkó asi rá ã'dusĩku icó ru nzãlé ị̃dị́ ku. Wáyĩnĩ la asu rá ãzíla íníríkô la kpẹ̃ rá. Ị́jọ́ 'dĩ sĩ, wáyĩnĩ ú'dí rĩ lẽ útõ ĩ'di íníríkó ú'dí rĩ agá kí sĩ ru tãmba ị̃rị̃ trá.”
40009018	Yẹ́sụ̃ 'bã drĩ ị́jọ́ 'dĩ kí jọ agá 'dâ, 'bá 'bá drị̃ celépi Yãhụ́dị̃ 'bã ãni la amụ́ ĩ'di rụ́ 'dõlé, tị̃ ãja vụ̃rụ́ drị̃lẹ́ la gá, ãzíla jọ ĩ'diní, “Mâ ị̃zẹ́pị drã rá ú'dî'da, mí amụ́ mụlé ími drị́ 'bãlé drị̃ la gá ĩ'di dó sĩ adrí benĩ.”
40009019	Ị́jọ́ 'dĩ sĩ, Yẹ́sụ̃ angá dó mụlé ágọ́bị́ 'dĩ be ãzíla 'bá ĩ'di 'bã imbálé 'dĩ bĩ kí dó vú la.
40009020	Wó íni 'dĩ ũkú ãzí ãrí 'bã rajó ĩ'di ụrụ'bá gá ílí mụdrị́ drị̃ ị̃rị̃ la apí ru Yẹ́sụ̃ 'bã ũngúkú gâ sĩ ãzíla aló Yẹ́sụ̃ 'bã bõngó tị.
40009021	Ũkú 'dĩ 'bã ĩ'di ásị́ gâlé, “Ádrĩ lú bõngó la aló á'dụ̂sĩ, ma adrí rá.”
40009022	Yẹ́sụ̃ uja ru ãzíla ndre ũkú 'dĩ 'i, jọ ĩ'diní, “Mâ ị̃zẹ́pị, ími ásị́ 'bã umvú ku ã'ị̃táŋá mídrị̂ fẽ míní adrílé nĩ.” Cọtị ũkû adrí sáwã 'dã agá rá.
40009023	Yẹ́sụ̃ la mụ calé ãmbógó 'bá drị̃ celépi rĩ drị́ lị́cọ́ gâlé ndre 'bá úngó ngolépi drã tị gá ãzíla 'bá ru usalépi 'dĩ kí abe,
40009024	Yẹ́sụ̃ jọ ĩ'baní, “'Bá pírí 'bã fũ kí ãmvé, ĩzóŋá ĩmbíráŋá 'dĩ drã ku, ĩ'di íni ụ́'dụ́ ko.” 'Bá pírí gụ kí dó Yẹ́sụ̃ gụ̃gụ̃.
40009025	'Bá pírí kí dó mụ ãfũlé ãmvé 'dõlé 'bo, fi dó jó agâlé, arụ́ dó ĩzóŋâ drị́ gá 'dâ, ãzíla ĩzóŋâ angá dó ụrụgá.
40009026	Ị́jọ́ 'dĩ iré ru ãngũ 'dã agá pírí.
40009027	Yẹ́sụ̃ la mụ ãngũ 'dã a'belé 'bo, ãzíla ĩ'di 'bã mụ agá acị́ trũ, 'bá ị̃rị̃ mịfị́ kóru la ãbĩ kí ĩ'di vú úzáŋâ trũ, “Dãwụ́dị̃ ngọ́pị, mí andré ãma ízákĩzã.”
40009028	Yẹ́sụ̃ la mụ filé jó agâlé 'bo, 'bá ị̃rị̃ mịfị́ kóru 'dã amụ́ kí kpere ĩ'di rụ́ 'dõlé, zị kî, “Ĩmi ã'ị̃ má icó ĩmi mịfị́ kí nzị̃lé rá yã?” Umvi kí, “'Dĩ 'bã áni, Úpí.”
40009029	Yẹ́sụ̃ aló ĩ'bã mịfị́ kî, ãzíla jọ ĩ'baní, “'Bã idé ru ĩmi rụ́ cécé tá ĩminí ã'ị̃lé rĩ 'bã áni,”
40009030	ãzíla mịfị́ la nzị̃ kí dó ru rá. Yẹ́sụ̃ itré kí ũkpó ru jọ, “Ĩndre 'bá ãzí 'bã nị̃ jõ ị́jọ́ 'dĩ ku.”
40009031	Wó 'bá 'dĩ 'bã kí fũ agá ãmvêlé mụ kí ị́jọ́ 'dĩ iré trũ drị̃ gá drị̃ gá ãngũ 'dã agâ sĩ pírí.
40009032	'Bá 'dĩ 'bã kí fũ agá ãmvêlé, ájí Yẹ́sụ̃ rụ́ ágọ́bị́ ãzí úríndí ũnzí trũ mịfị́ kóru ãzíla ị́jọ́ jọlépi ku la.
40009033	Yẹ́sụ̃ la mụ úríndí ũnzí ala gá rĩ adrólé ãmvé 'bo, 'bá ị́jọ́ jọlépi ku rĩ i'dó dó ị́jọ́ jọlé. 'Bá ũ'bí 'dã pírí ụ̃sụ̃ kí ị́jọ́ Yẹ́sụ̃ 'bã idélé 'dĩ sĩ ụ̃sụ̃-ụ̃sụ̃ zị kî, “Ị́jọ́ 'dĩ 'bã áni la ídu idé jõ drĩ ru ãngũ Ịsịrayị́lị̃ drị̂ agá ku.”
40009034	Wó 'bá Fãrĩsáyĩ rú rĩ jọ kí, “Ĩ'di úríndí ũnzí kí adro ũkpó úpí úríndí ũnzí 'badrị̂ sĩ.”
40009035	Yẹ́sụ̃ mụ ácị̃ trũ táwụ̃nị̃ ãzíla tọ̃rọ́mẹ́ pírí kí agâ sĩ, 'bá kí imbá trũ ãngũ Ãdróŋá ị̃nzị̃jó rĩ kí agâ sĩ, ị́jọ́ mgbã Sụ́rụ́ Ãdróŋá drị̂ ũlũ trũ ãzíla 'bá kí adrí trũ ãyánĩ ndú-ndú kí abe.
40009036	Yẹ́sụ̃ la mụ 'bá ũ'bí 'dĩ kí ndrelé 'bo, ị́jọ́ 'dĩ fi ásị́ la gá ãzá-ãzá, ã'dusĩku ãndẽ kí rá ãzíla kí ũkpó kóru, ĩ'bã kí adrujó cécé kãbĩlõ ru irélépi 'bá kí ucélépi rĩ kóru rĩ áni rĩ sĩ.
40009037	Yẹ́sụ̃ jọ dó 'bá ĩ'di 'bã imbálé rĩ 'baní, “Ãkónã ka rá wó 'bá kí ũkũnãlépi rĩ kí were rú.
40009038	Ĩzị Úpí ãkónã fẽlépi kalépi rĩ tị gá, sĩ 'bá ãzị́ ngalépi rĩ kí tị pẽjó ãkónã ũkũnãjó ámvụ́ agâlé.”
40010001	Yẹ́sụ̃ umve 'bá ĩ'di 'bã imbálé mụdrị́ drị̃ ị̃rị̃ 'dĩ kí ĩ'di rụ́ 'dõlé ãngũ ãlu gá ãzíla fẽ ĩ'baní ũkpó sĩ úríndí ũnzí kí adrojó ãzíla ãyánĩ ũví ndú-ndú kí adríjó ĩndĩ.
40010002	'Dĩ kí ụ̃pịgọŋa ĩ'didrị́ mụdrị́ drị̃ ị̃rị̃ 'dĩ 'bã rụ́ kí: drị̃drị̃ rĩ Sị̃mọ́nị̃ (Yẹ́sụ̃ 'bã umvelé Pétẽrõ 'i rĩ) kí ádrị́pị̃ Ãndẽríyã be, Yãkó'bõ Zĩbĩdáyõ 'bã ngọ́pị kí ádrị́pị̃ Yõhánã be,
40010003	Fị́lị́pọ̃ 'i, ãzíla Bãrĩtõlõmáyõ 'i, Tómãsĩ 'i, ãzíla Mãtáyõ mụ̃sọ́rọ̃ tralépi rĩ 'i, Yãkó'bõ Ãlĩfáyõ ngọ́pị 'i, ãzíla Tãdáyõ 'i
40010004	Sị̃mọ́nị̃ angálépi amụtị 'bá ã'dị́ 'dịlépi lẽjó adrujó 'bá Rụ́mị̃ rú rĩ kí pálé gá ku rĩ 'i ãzíla Yụ́dãsị̃ Ị̃sị̃kãrị́yọ́tị̃ ĩ'di 'bã mẹ́lẹ́ mbelépi rĩ 'i.
40010005	'Bá mụdrị́ drị̃ ị̃rị̃ 'dĩ kí Yẹ́sụ̃ pẽ kí tị ãmvêlé jọ ĩ'baní, “Lẽ ĩmụ 'bá Yãhụ́dị̃ rú ku 'dĩ kí drĩdríŋĩ gâ sĩ jõku táwụ̃nị̃ 'bá Sãmãríyã rú 'dĩ 'badrị̂ kí agâ sĩ ku.
40010006	Rá la ĩmụ kãbĩlõ Ịsịrayị́lị̃ rú ãvĩlépi rá 'dĩ 'bã rụ́.
40010007	Ĩminí mụ agá, ĩmụ ị́jọ́ 'dĩ ũlũ trũ, ‘Sụ́rụ́ Ãdróŋá drị́ gá rĩ dó ãni rú.’
40010008	Ĩmi adrí 'bá ãyánĩ rú rĩ kî, ĩmi inga 'bá drãlépi rá rĩ kí ídri. Ĩmi adrí 'bá ãrí 'bã nalé rá 'dĩ kî, ĩmi adro úríndí ũnzí 'bá kí agá rĩ kî. Úfẽ ĩminí ị̃sálị ĩfẽ vâ 'bá 'baní ị̃sálị.
40010009	Ĩ'dụ gólũdĩ, sílĩvã, jõku sĩlíngĩ ífí-ífí ru la kí ĩmi jábã gá ĩndĩ ku,
40010010	ĩ'dụ jũrúwã ãcị̃ ãni la ku, ĩmi ãdrõ bõngó ku, jõku ŋĩlâ ãzíla túré ku. 'Bá ãzị́ ngalépi rĩ lẽ úfẽ ĩ'diní ãkónã nalé rá.
40010011	“Táwụ̃nị̃ ãmbógó jõku ãngũ ĩmi sĩ fijó rĩ agá, ĩmi ịsụ́ jõ 'bá icólépi ĩmi a'ị́lépi u'ájó ĩ'didrị́ kogá la, ĩmi u'á ĩ'didrị́ kogá 'dãá kpere ĩmi drị̃ ko agá.
40010012	Ĩminí fi agá lị́cọ́ agâlé, ĩjọ 'bá ala gá 'dãá rĩ 'baní ásị́ ị̃gbẹ̃ 'bã adru ĩmi abe.
40010013	'Bá lị́cọ́ 'dã agá rĩ drĩ kí ĩmi a'ị́ rá, ásị́ ị̃gbẹ̃ ĩmidrị́ gá rĩ 'bã ace 'dãá, wó drĩ kí ĩmi a'ị́ ku, ásị́ ị̃gbẹ̃ ĩmidrị́ gá rĩ la ru uja vúlé ĩmi rụ́ 'dõlé.
40010014	'Bá ãzí drĩ kí ĩmi a'ị́ ku jõku drĩ kí ị́jọ́ ĩminí jọlé rĩ ã'ị̃ ku, ĩmi ụtụ́ pụ́trụ́ ĩmi pá gá rĩ ĩminí lị́cọ́ jõku táwụ̃nị̃ 'dã a'be agá.
40010015	Ájọ ĩminí ị́jọ́ mgbã, ụ́'dụ́ Ãdróŋá 'bã drụ́zị́ ị́jọ́ lịjó rĩ ũcõgõ ãngũ 'dã drị́ gá rĩ la ũcõgõ 'bá ándrá Sõdómũ gá Gõmórã be rĩ 'badrị́ kí ndẽ rá.
40010016	“Ĩndre drĩ ma ĩmi tị pẽ cécé kãbĩlõ kí áni u'ájó ụ̃bọ̃gụ̃ kí drĩdríŋĩ gá. Ị́jọ́ 'dĩ sĩ, ĩmi adru ũndũwã rú ị̃nị̃ áni ãzíla ị́jộ kóru ãmámũ áni.
40010017	“Ĩmi adru mịfị́ trũ, 'bá 'bã ị́jọ́ sĩ, kí ĩmi agụ ãngũ sĩ kẹ́sị̃ jọjó rĩ gá kí ĩmi co ĩ'bã ãngũ Ãdróŋá ị̃nzị̃jó rĩ kí agá.
40010018	Áma ị́jọ́ sĩ ála mụ ĩmi agụlé ụ̃'bị̃lé 'bá 'bá drị̃ celépi 'dĩ kí drị̃lẹ́ gá ũpi kí abe, sĩ ị́jọ́ mgbã rĩ vú nzejó ĩ'banî ãzíla 'bá Yãhụ́dị̃ rú ku 'dĩ abe.
40010019	Drĩ kí ĩmi rụ rá, ĩmi ásị́ 'bã umvú ĩmi ĩ'baní ã'du 'bã ị́jọ́ jọ yã rĩ sĩ ku, jõku ĩmi ị́jọ́ jọ ĩ'baní íngoní yã rĩ sĩ ku. Ãdróŋá la ĩmi ã'du ị́jọ́ jọ yã rĩ fẽ sáwã 'dã sĩ nĩ,
40010020	ã'dusĩku adru ĩmi ị́jọ́ jọ ĩmi 'i la ku, wó Úríndí ĩmĩ Átẹ́pị drị́ gá rĩ la mụ ị́jọ́ jọlé ĩmi agâ sĩ nĩ.
40010021	“Ádrị́pị la ádrị́pị mẹ́lẹ́ mbe ĩ'di 'dịjó káyĩ, átẹ́pị kí ngọ́pị̃ be, anzị kí angá trụ 'bá kí tịlépi rĩ kí drị̃ gá, ãzíla kí kí fẽ 'dịlé káyĩ.
40010022	'Bá pírí kí ĩmi ngụ̃ ũnzí ã'dusĩku áma ị́jọ́ sĩ, wó 'bá pá tulépi ũkpó ru kpere ãsị̃ŋá gá rĩ ála ĩ'di pa rá.
40010023	Údrĩ ĩmi ĩcõcõŋã táwụ̃nị̃ ãzí rĩ gá, ĩmi apá ãzí rĩ gá. Ma ĩminí ị́jọ́ mgbã jọ ĩmi icó táwụ̃nị̃ Ịsịrayị́lị̃ gá 'dĩ kí delé acị́jó ala gâ sĩ pírí ku, kpere ụ́'dụ́ Ngọ́tị́ 'Bádrị̂ 'bã acá agá.
40010024	“'Bá imbálé imbâ rĩ ndẽ ímbápị ĩ'didrị̂ ku, ãtí'bó adru ãmbógó ru ãndânĩ úpí ĩ'didrị̂ drị̃lẹ́ gá ku.
40010025	Ĩ'di múké 'bá imbálé imbâ rĩ ní acájó cécé 'bá ĩ'di imbálépi rĩ áni, ãzíla ãtí'bó ní acájó cécé úpí ĩ'didrị̂ áni. Údrĩ 'bá lị́cọ́ 'bã drị̃lẹ́ ru rĩ umve Bẹ̃lị̃zẹ̃bụ́lụ̃, 'bá lị́cọ́ 'dã agá rĩ kí úmve dó kí ndẽ 'dĩ rá rĩ gá ku yã?
40010026	“Lẽ ĩmi idé kí sĩ ụ̃rị̃ sĩ ku. Ãko ãzí ru zị̃lépi zị̃-zị̃ 'baní mụlé i'dalé ku la 'dáyụ, jõku ãko a'bólé a'bô rĩ kí ála kí drị̃ gá ị́jọ́ nị̃ rá.
40010027	Ị́jọ́ mání jọlé ĩminí ãngũ ịnị agá rĩ ĩnze vú la ãngũ ule agá, ị́jọ́ ĩminí arelé yõkõlé sĩ rĩ, ĩmi iwá la jó drị̃ gá.
40010028	Ĩmi idé ụ̃rị̃ sĩ 'bá ụrụ'bá 'dĩ 'dịlépi áyụ wó icólépi úríndí 'dịlépi ku 'dĩ kî sĩ ku. Be la rá la ĩmi idé ụ̃rị̃ sĩ Ãdróŋá ụrụ'bá kí 'dịlépi úríndí be ãcí ukólépi ku rĩ agá rĩ sĩ.
40010029	Ícó ãriŋa nírí ị̃rị̃ kí ị̃tụ̃ndãlé ãjẹ̃ were sĩ ku yã? Wó ãlu la 'bã ãzí icó a'délé vụ̃rụ́ Ãdróŋá 'bã lẽtáŋâ kóru ku.
40010030	Ãzíla drị̃'bị́ ífí ĩmi drị̃ gá 'dĩ kí nị̃ kí kãlãfe rá.
40010031	Ị́jọ́ 'dĩ sĩ, ĩmi idé ụ̃rị̃ sĩ ku, ĩmi ãjẹ̃ ãmbógó ru ndẽ ãriŋa ũ'bí 'dĩ kí rá.
40010032	“'Bá áma i'dalépi 'bá kí drị̃lẹ́ gá rĩ, ma vâ mụ ĩ'di i'dalé mâ Átẹ́pị 'bụ̃ gá rĩ drị̃lẹ́ gá rá.
40010033	Wó 'bá áma gãlépi ũ'bí kí drị̃lẹ́ gá rĩ, ma vâ mụ ĩ'di gãlé mâ Átẹ́pị 'bụ̃ gá rĩ 'bã drị̃lẹ́ gá úmgbé.
40010034	“Ĩmi ũrã ĩmi ásị́ gá má ají ĩminí ụ̃nọ́kụ́ gá ásị́ ị̃gbẹ̃ la ku, má amụ́ ĩminí ásị́ ị̃gbẹ̃ ajílé ku, wó ị́lị́ŋá.
40010035	Má amụ́, “‘ngọ́tị́ ágọ́bị́ kí awalé átẹ́pị̃ be, ĩzóŋá kí awalé ãndrẽ be, ũkú kí ĩdrâ be.
40010036	Mẹ́rọ́'bá mídrị̂ kí 'bá mídrị́ lị́cọ́ gá 'dĩ kî 'bã ãzí.’
40010037	“'Bá átẹ́pị̃ kí lẽlépi ãndrẽ be ãndânĩ ndẽ ma rá rĩ ĩ'di 'bã ụ̃rọ̃drị́ mání 'dáyụ, 'bá vâ ị̃zẹ́pị̃ kí lẽlépi ngọ́pị̃ be ndẽ ma rá rĩ 'bã ụ̃rọ̃drị́ mání 'dáyụ,
40010038	ãzíla 'bá mũsãlá'bã mádrị̂ 'dụlépi ãzíla áma vú ãbĩlépi ku rĩ 'bã ụ̃rọ̃drị́ mání 'dáyụ.
40010039	'Bá ídri ĩ'didrị́ gá rĩ tãmbalépi rĩ la ĩ'di ãvĩ rá, ãzíla 'bá ídri ĩ'didrị́ gá rĩ ãvĩlépi áma ị́jọ́ sĩ rĩ la ịsụ́ la rá.
40010040	“'Bá ĩmi a'ị́lépi rĩ a'ị́ ma 'i ãzíla 'bá áma a'ị́lépi rĩ a'ị́ 'bá áma tị ãpẽlépi rĩ 'i.
40010041	'Bá nábị̃ a'ị́lépi ĩ'di 'bã adrujó nábị̃ rĩ sĩ rĩ, ĩ'di ũyá nábị̃ drị́ gá rĩ ịsụ́, ãzíla 'bá 'bá ãlá Ãdróŋá drị̂ kí a'ị́lépi rĩ ĩ'di 'bá ãlá rĩ 'bã ũyá ịsụ́.
40010042	Ãzíla 'bá ị̃yị́ ị̃gbẹ́ fẽlépi kópõ sĩ mvụlé 'bá nírí 'dĩ 'banî ã'dusĩku ĩ'di 'bã adrujó 'bá mání imbálé la rĩ sĩ rĩ, ájọ ĩminí ị́jọ́ mgbã ícó ĩ'di 'bã ũyá ị́jọ́ ãvĩlé ku.”
40011001	Yẹ́sụ̃ la mụ 'bá ĩ'di 'bã imbálé mụdrị́ drị̃ ị̃rị̃ 'dĩ kí delé imbá agá 'bo, mụ drị̃ gá 'dãá rĩ sĩ 'bá kí imbá trũ ãzíla ị́jọ́ ũlũ trũ táwụ̃nị̃ Gãlị́lị̃ drị̂ kí agâ sĩ.
40011002	Yõhánã mãbụ́sụ̃ gâlé rĩ ĩ'di mụ ị́jọ́ Kúrísĩtõ 'bã idélé rĩ kí arelé 'bo, pẽ 'bá ĩ'di 'bã imbálé rĩ kí tị,
40011003	Yẹ́sụ̃ zịjó, “Mi 'bá jọlé ĩ'di amụ́ rĩ 'i yã, jõku ãtẽ 'bá ãzí ndú la yã?”
40011004	Yẹ́sụ̃ umvi ĩ'baní, “Ĩgõ vúlé ãzíla ĩlũ Yõhánã ní ị́jọ́ ĩminí arelé ãzíla ĩminí ndrelé rĩ kî.
40011005	'Bá mịfị́ kóru rĩ kí dó ãngũ ndre rá, 'bá ãcâ trũ rĩ kí acị́ rá, 'bá ãrí 'bã nalé rá rĩ adrí kí rá, 'bá bị́lẹ́ kóru rĩ kí ị́jọ́ are rá, 'bá drãlépi rá rĩ angá kí ídri rá, ãzíla úlũ ị́jọ́ mgbã rĩ 'bá lẽmẽrí rĩ 'banî rá.
40011006	Drị̃lẹ́ba 'bá a'délépi áma ị́jọ́ sĩ ku rĩ 'banî.”
40011007	'Bá Yõhánã 'bã imbálé rĩ kí dó mụ drị̃ kolé mụlé, Yẹ́sụ̃ i'dó dó ị́jọ́ jọlé ũ'bí 'baní Yõhánã drị̃ gá. “Ĩfũ ándrá mụlé Yõhánã rụ́ ãngũ kõtórõ rú rĩ gâlé ã'du ndrelé? 'Bá ị́jọ́ ĩ'didrị̂ kí ru ujajó ujâ cécé ũzú ãlụ́kụ́kụ̃ 'bã ayalé rĩ áni rĩ ndrelé yã?
40011008	Drĩ adru 'dĩ 'bã áni ku, ĩfũ dó ãmvêlé ã'du ndrelé yã? 'Bá bõngó ũnĩ-ambamba ãjẹ̃ rú rĩ sụ̃lépi rĩ ndrelé yã? Yụ, 'bá bõngó ũnĩ-ambamba ãjẹ̃ rú rĩ sụ̃lépi rĩ kí u'á ãngũ ũpi 'badrị́ kogá rĩ kí agá.
40011009	Wó ĩfũ ándrá ãmvêlé mụlé ã'du ndrelé yã? Nábị̃ ndrelé yã? Ãndá, ájọ ĩminí ndẽ nábị̃ rá.
40011010	'Dĩ bãsĩ 'bá ị́jọ́ sĩjó drị̃ la gá bụ́kụ̃ Ãdróŋá drị̂ agá jọlépi la: “‘Índre drĩ! Ma mụ mâ 'bá ị́jọ́ ujílépi la tị pẽlé ími drị̃lẹ́ gâlé 'dĩ, ĩ'di mụ gẹ̃rị̃ idélé míní ími drị̃lẹ́ gâlé.’
40011011	Ma ĩminí ị́jọ́ mgbã jọ, 'bá ũkú 'bã tịlé 'dĩ kí drĩdríŋĩ gá angálépi Yõhánã Bãbụ̃tị́zị̃ fẽlépi rĩ ndẽlépi rá la 'dáyụ. Wó 'bá ĩmbíráŋá ru Sụ́rụ́ 'Bụ̃ gá rĩ agá rĩ ndẽ ĩ'di rá.
40011012	I'dójó ụ́'dụ́ Yõhánã Bãbụ̃tị́zị̃ fẽlépi rĩ drị́ 'dã sĩ kpere ãndrũ, Sụ́rụ́ 'Bụ̃ gá rĩ la ru iré ũkpõ sĩ ãzíla 'bá kí afụ la ũkpõ sĩ.
40011013	Ã'dusĩku nãbịya kí ãzíla ãzị́táŋá Mụ́sã drị̂ abe ri kí ị́jọ́ mụlépi amụ́lépi rĩ kí jọlé kpere acájó sáwã Yõhánã drị̂ agá,
40011014	ãzíla ĩdrĩ lẽ ị́jọ́ 'dĩ ã'ị̃lé vị́ sĩ rá, 'dĩ bãsĩ Ĩlíyã ngalépi amụ́lépi rĩ 'i.
40011015	'Bá bị́lệ trũ rĩ, 'bã are ị́jọ́ 'dĩ 'i.
40011016	“Ma 'bá ụ́'dụ́ 'dĩ agá rĩ kí ụ̃'bị̃ ã'du sĩ. Kí cécé anzị rilépi ãngũ sụ̂ gá ĩ'bã ãzí kí umvelépi áváŋá gá rĩ áni.
40011017	“‘Ãvu ĩminí gũká rá, wó ĩgã úngó la tulé úmgbé, ãngo ãwú úngó kí rá, wó 'bá ãzí ũcõgõ sĩ la kí 'dáyụ.’
40011018	Ã'dusĩku Yõhánã amụ́ mvụ wáyĩnĩ ku, na vâ íná ku, ãzíla 'bá jọ kí, ĩ'di úríndí ũnzî trũ.
40011019	Wó Ngọ́tị́ 'Bádrị̂ amụ́ ãkónã naŋâ trũ ãzíla wáyĩnĩ mvụŋâ trũ wó jọ kí, ‘Ĩndre ĩ'di! Ĩ'di 'bá ãkónã nalépi rọ̃mgbọ́ ru la, ãzíla ĩmẽrãlépi wáyĩnĩ sĩ la, ĩ'di wọ̃rị́ 'bá mụ̃sọ́rọ̃ tralépi rĩ 'bã ãni 'bá ũnzí 'dĩ abe la.’ Wó ũndũwã la ru i'da ị́jọ́ pịrị ĩ'di 'bã idélé rĩ sĩ.”
40011020	Ị́jọ́ 'dã 'bã ũngúkú gá, Yẹ́sụ̃ i'dó dó ị́jọ́ jọlé ũkpó ru táwụ̃nị̃ ĩ'di 'bã sĩ tálí ĩ'didrị̂ kí idéjó ambamba 'dĩ kí drị̃ gá, ã'dusĩku 'bá ala gá rĩ 'bã kí lẽ jó ásị́ ujajó ku ị́jọ́ ũnzí ĩ'badrị̂ kí agá ãzíla ru ujajó Ãdróŋá rụ́ ku rĩ sĩ.
40011021	“Ũcõgõ ĩmidrị́ ĩmi 'bá Kõrãzínĩ gá 'dĩ! Ũcõgõ ĩmidrị́ ĩmi 'bá Bẽtẽsãyídã gá 'dĩ! Tálí idélé ĩmi agá 'dĩ kí údrĩ ándrá kí idé agá Tụ́rọ̃ gá ãzíla Sị̃dọ́nị̃ gá, uja kí tánõ ásị́ sĩ kõlĩ-ĩbá sụ̃jó ãzíla ru fujó úfóró sĩ 'bo.
40011022	Wó ájọ ĩminî, cãndí ĩmidrị́ ụ́'dụ́ ị́jọ́ lịjó rĩ sĩ rĩ la cãndí Tụ́rọ̃ 'badrị́ Sị̃dọ́nị̃ be ụ́'dụ́ ị́jọ́ lịjó kí drị̃ gá rĩ sĩ rĩ ndẽ rá.
40011023	Ãzíla mi 'i Kãpẹ̃rẹ̃nãwụ́mị̃, ála mụ ími ingalé ụrụgá yã? Yụ, mi rú jõ fi vụ̃rụ́ kpere ãngũ 'bá drãlépi rá rĩ 'badrị̂ agá, údrĩ ándrá tálí idélé ími agá 'dĩ kí idé agá Sõdómũ agá, ĩ'di tánõ acá kpere ụ́'dụ́ ãndrũ 'dõ agá rá.
40011024	Wó ájọ míní, ụ́'dụ́ ị́jọ́ lịjó rĩ sĩ cãndí mídrị̂ la ãngũ Sõdómũ drị̂ ndẽ rá.”
40011025	Ụ́'dụ́ 'dã sĩ Yẹ́sụ̃ jọ, “Má Átẹ́pị, ma ími ịcụ́, mi Úpí 'bụ̃ 'badrị́ ụ̃nọ́kụ́ be rĩ 'i, ã'dusĩku ị́jọ́ 'dĩ kí ízị̃ kí 'bá ũndũwã rú rĩ 'baní ãzíla 'bá ụ̃nị̃táŋâ trũ rĩ abe cí ãzíla mí i'da kí anzị nírí 'banî.
40011026	Ãndá-ãndá ru, mâ Átẹ́pị, ã'dusĩku 'dĩ ị́jọ́ múké míní lẽlé rĩ 'i.
40011027	“Mâ Átẹ́pị fẽ ãko pírí kí mádrị́ 'bo, 'bá ãzí ãlu Ngọ́pị̃ nị̃lépi cé la yụ pẽ lú Átẹ́pị̃ 'i, ãzíla 'bá ãzí Átẹ́pị̃ nị̃lépi cé la yụ pẽ lú Ngọ́pị̃ 'i ãzíla 'bá Ngọ́pị̃ 'bã ũpẽlé sĩ Átẹ́pị̃ i'dajó ĩ'banî rĩ 'i.
40011028	“Ĩmi amụ́ má rụ́ ĩmi 'bá pírí ãndẽlépi ãzíla tẹ́rị́ ãnzị trũ 'dĩ ãzíla ma fẽ ĩminí avị́lé rá.
40011029	Ĩmi amụ́ ị́jọ́ ụ̃nị̃lé mádrị́, ĩ'dụ kị̃lị̃mgbọ̃rọ̃ mádrị́ gá rĩ 'i, ã'dusĩku ma ásị́ rãlị̃ trũ ãzíla áma ásị́ ị̃gbẹ́ ru ãzíla mi dó sĩ avị́ úríndí agá rá.
40011030	Ã'dusĩku kị̃lị̃mgbọ̃rọ̃ mádrị́ gá rĩ adru ãnzị rú ku, tẹ́rị́ mádrị́ gá rĩ perepere rú.”
40012001	Sãbátũ ãzí sĩ Yẹ́sụ̃ kí 'bá ĩ'di 'bã imbálé 'dĩ abe mụ kí ámvụ́ ãná drị̂ kí agâ sĩ. Ãbị́rị́ ndẽ 'bá ĩ'di 'bã imbálé 'dĩ kí rá ãzíla i'dó kí ãná kí drị̃ ãnũlé nalé.
40012002	'Bá Fãrĩsáyĩ rú 'dĩ kí mụ ị́jọ́ 'dĩ ndrelé 'bo, jọ kí Yẹ́sụ̃ ní, “Índre! 'Bá mídrị́ míní imbálé 'dĩ kí ị́jọ́ ãzị́táŋá 'bã ã'ị̃lé idé Sãbátũ sĩ ku la kí idé.”
40012003	Yẹ́sụ̃ umvi, “Ĩlã ị́jọ́ úpí Dãwụ́dị̃ 'bã idélé 'bá ĩ'didrị̂ abe sáwã ĩ'bã kí adrujó ãbị́rị́ sĩ rĩ sĩ ku yã?
40012004	Fi jó Ãdróŋá drị̂ agâlé, 'bá ĩ'didrị́ 'dĩ kí abe úfẽ ĩ'baní mũkátĩ fẽlé Ãdróŋá ní 'bo 'dã nalé rá, ãko ãzị́táŋá 'bã ã'ị̃lé ku rĩ, wó lú ãtalo ídétáŋá idélépi rĩ kî na la nĩ á'dụ̂sĩ.
40012005	Jõku ĩlã drĩ ị́jọ́ ãzị́táŋá Mụ́sã drị̂ agá 'dâ jọlépi la Sãbátũ vú sĩ ãtalo ídétáŋá idélépi lị́cọ́ Ãdróŋá drị̂ agá 'dĩ kí ụ́'dụ́ Sãbátũ drị̂ iza ãzíla adru kí ị́jộ trũ ku.
40012006	Ájọ ĩminí 'bá ãmbógó ru ãndânĩ lị́cọ́ Ãdróŋá drị̂ gá rĩ cí.
40012007	Ĩdrĩ tá ị́jọ́ sĩlé ‘Álẽ ásị́ ị̃gbẹ̃ adru ídétáŋá ku,’ 'dĩ 'bã ífí nĩ cé la, ĩmi icó ị́jọ́ lịlé 'bá ị́jộ kóru 'dĩ kí drị̃ gá ku.
40012008	Ã'dusĩku Ngọ́tị́ 'Bádrị̂ ĩ'di Úpí Sãbátũ drị́ gá rĩ 'i.”
40012009	Yẹ́sụ̃ a'be dó ãngũ 'dã rá, ãzíla mụ filé ãngũ Ãdróŋá ị̃nzị̃jó rĩ gá.
40012010	'Dãá ágọ́bị́ ãzí drị́ ãcá trũ la cí. 'Bá ãzí kí 'dãá cí lẽlépi ị́jọ́ ndrụ̃lépi Yẹ́sụ̃ ụrụ'bá gâ sĩ ĩ'di tõjó la kî, zị kí ĩ'di, “Ãzị́táŋá ã'ị̃ 'bání 'bá adríjó Sãbátũ sĩ rá yã?”
40012011	Yẹ́sụ̃ jọ ĩ'baní, “Ĩmi drĩdríŋĩ gá 'bá ãzí jọlépi la ĩ'di 'bã kãbĩlõ drĩ 'de 'bụ́ gá ụ́'dụ́ Sãbátũ drị̂ sĩ, icó ásị́ 'bãlé sĩ ĩ'di anzéjó Sãbátũ sĩ ãmvé ku rĩ ã'di 'i yã?
40012012	Ãko ụ̃rọ̃drị́ ru ãndânĩ rĩ ã'du, 'bá jõku kãbĩlõ! Ị́jọ́ 'dĩ sĩ, ãzị́táŋá ã'ị̃ 'bání ị́jọ́ múké idéjó Sãbátũ sĩ rá.”
40012013	Jọ dó ágọ́bị̂ ní, “Mí ĩjũ ími drị́ 'dĩ 'i.” Ágọ́bị̂ ĩjũ dó ru drị̂ rá ãzíla drị̂ itú ru ãlápítí ru cécé drị́ ãzí ídri rĩ áni.
40012014	Wó 'bá Fãrĩsáyĩ rú rĩ fũ kí ãmvé ị́jọ́ kí Yẹ́sụ̃ 'dị íngoní-íngoní ru yã rĩ itúlé.
40012015	Yẹ́sụ̃ la mụ ị́jọ́ ála ị́jọ́ itú ĩ'di drị̃ gâ sĩ ĩ'di 'dịjó rĩ nị̃lé 'bo, ko drị̃ mụlé ãngũ 'dã agá 'dãá rá, ãzíla 'bá ũ'bí 'de kí vú la gâ sĩ. Adrí 'bá ãyánĩ rú ĩ'badrị̂ kí pírí rá,
40012016	wó li 'bá kí bị́lẹ́ ị̃ndụ́ lẽ 'bã i'da kí 'i ã'di 'i yã rĩ gá ku.
40012017	Idé ị́jọ́ 'dĩ íni la fẽjó la ị́jọ́ Ãdróŋá 'bã jọlé nábị̃ Ĩsáyã tị gâ sĩ rĩ 'bã idé ru benĩ.
40012018	'Dĩ ãtí'bó mádrị́ mání pẽlé rĩ 'i, 'bá mání lẽlé rĩ 'i ãzíla ma u'á ãyĩkõ sĩ ĩ'di sĩ, ma Úríndí mádrị̂ tị pẽ ĩ'di drị̃ gá, ãzíla ĩ'di mụ ị́jọ́ mání lịlé sụ́rụ́ kí drị̃ gá rĩ ũlũlé nĩ.
40012019	Icó ãgátã galé jõku uzálé, jõku ị́jọ́ jọlé ụ́'dụ́kọ́ ụrụgá sĩ gẹ̃rị̃ agâ sĩ ku.
40012020	Icó ũzú acálépi rá rĩ anulé ku, jõku ĩbáká tárã drị́ nĩlépi nĩ-nĩ rĩ icó anụ́lé la ku. Ĩ'di pá tu ũkpó ru kpere ĩ'di 'bã ị́jọ́ lịŋá tị pẽ agá 'bá kí ndẽjó.
40012021	“Rụ́ ĩ'didrị́ gá rĩ sĩ 'bá pírí ụ̃nọ́kụ́ drị̃ gá 'dĩ kí mụ ásị́ 'bãlé ĩ'di drị̃ gá.”
40012022	Ị́jọ́ 'dã 'bã ũngúkú gá, ájí Yẹ́sụ̃ rụ́ ágọ́bị́ ãzí úríndí ũnzí trũ mịfị́ kóru ãzíla ị́jọ́ jọlépi ku la, ãzíla Yẹ́sụ̃ adrí ĩ'di, ị́jọ́ 'dĩ sĩ, icó dó sĩ ị́jọ́ jọlé rá ãzíla ãngũ ndrelé rá.
40012023	'Bá ũ'bí 'dã pírí ụ̃sụ̃ kí ị́jọ́ Yẹ́sụ̃ 'bã idélé 'dĩ sĩ ụ̃sụ̃-ụ̃sụ̃ zị kî, “'Dĩ adru ũri Dãwụ́dị̃ drị̂ 'i ku yã?”
40012024	Wó 'bá Fãrĩsáyĩ drị̂ kí mụ ị́jọ́ 'dĩ arelé 'bo, jọ kí, “Ágọ́bị́ 'dĩ la lú úríndí ũnzí kí adro ũkpó Bẹ̃lị̃zẹ̃bụ́lụ̃ 'dĩ úpí úríndí ũnzí 'badrị̂ 'bã fẽlé rĩ sĩ.”
40012025	Yẹ́sụ̃ nị̃ 'bá 'dĩ kí ã'du ị́jọ́ ũrã kí agâlé yã rĩ gá rá, ị́jọ́ 'dĩ sĩ jọ ĩ'baní, “Sụ́rụ́ ru awalépi ã'dị́ 'dịlépi kí drĩdríŋĩ gá ãyá-ãyá rĩ icó pá tulé ku. Ãzíla táwụ̃nị̃ ãlu-ãlu jõku lị́cọ́ ãlu-ãlu ru awalépi kí drĩdríŋĩ gá ndú-ndú rĩ kí mụ irélé rá.
40012026	Ị́jọ́ 'dĩ sĩ, Sĩtánĩ drị̃ Sĩtánĩ adró, ị́jọ́ 'dĩ 'bã ífí awa ru amụtị sĩ amụtị sĩ. Sụ́rụ́ ĩ'didrị́ 'dã la pá tu íngoní-íngoní ru yã?
40012027	Ú'dî'da ádrĩ dó úríndí ũnzí kí adro ũkpó Bẹ̃lị̃zẹ̃bụ́lụ̃ drị̂ sĩ, 'bá ĩmidrị̂ kí dó adro la ũkpó íngõ sĩ? Ị́jọ́ 'bá ĩmidrị̂ 'bã kí idélé rĩ lị ị́jọ́ ĩmi drị̃ gá nĩ.
40012028	Wó ádrĩ úríndí ũnzí kí adro ũkpó Úríndí Ãdróŋá drị̂ sĩ, ị́jọ́ 'dĩ 'bã ífí Sụ́rụ́ Ãdróŋá drị̂ acá ĩmi rụ́ 'bo.
40012029	“Jõku, 'bá ãzí icó filé ágọ́bị́ ũkpó la drị́ jó agâlé sĩ ãko ĩ'didrị́ jó agá rĩ kí rajó ku íngoní ru? Kí ágọ́bị́ ũkpó 'dã umbé ráká, kí dó sĩ ãko ĩ'didrị́ jó agá rĩ kí ra ĩndõ.
40012030	“'Bá adrulépi má be ku rĩ bãsĩ mẹ́rọ́'bá mádrị̂ 'i, 'bá ãko tralépi má be ku rĩ ĩ'di 'bá ãko mádrị̂ kí irélépi irê la.
40012031	Ị́jọ́ 'dĩ sĩ, ájọ ĩminí, ála ĩmi trũ ị́jọ́ ũnzí ĩmidrị̂ kí agá rá, ãzíla ị́jọ́ ũnzí 'bá ãzí 'dĩ 'badrị̂ kí abe, wó 'bá ị́jọ́ ũnzí jọlépi Úríndí Ãlá rĩ ụrụ'bá gá rĩ ícó ĩ'di trũlé ku.
40012032	'Bá ãzí drĩ ị́jọ́ ũnzí jọ Ngọ́tị́ 'Bádrị̂ ụrụ'bá gá, Ãdróŋá la ĩ'di trũ rá, wó 'bá ị́jọ́ ũnzí jọlépi Úríndí Ãlá rĩ ụrụ'bá gá rĩ Ãdróŋá icó ĩ'di trũlé ú'dî'da ku jõku drụ́zị́ ku.
40012033	“Ife múké rĩ la ífí múké rĩ ka, ife ũnzí rĩ la ífí ũnzí rĩ ka áyụ. Ála ife nị̃ ífí ĩ'di 'bã kalé rĩ sĩ.
40012034	Ĩmi cécé ị̃nị̃ ị́rị́gọ́ ru rĩ áni, ĩmi icó ị́jọ́ múké jọlé íngoní ru, ịsụ́ 'dĩ sĩ ĩmi 'bá ị́jọ́ ũnzí idélépi la? Ã'dusĩku tị la ị́jọ́ galépi ásị́ gâlé tré rĩ jọ.
40012035	'Bá múké rĩ la málĩ ĩ'didrị̂ sĩ ãko múké rĩ kí ají, 'bá ũnzí rĩ la ãko ũnzí rĩ kí ají angájó málĩ ĩ'didrị́ ũnzí rĩ kí agá.
40012036	Ájọ ĩminî, ụ́'dụ́ ị́jọ́ lịjó rĩ sĩ, ị́jọ́ ífí kóru 'bá 'bã kí jọlé rĩ kí ála mụ ị́jọ́ lịlé kí drị̃ gá rá.
40012037	Ã'dusĩku ála mụ ị́jọ́ lịlé ími drị̃ gá ị́jọ́ ãfũlépi ími tị gá rĩ sĩ ími trũjó jõku umbéjó.”
40012038	Ụ́'dụ́ ãzí ãlu, 'bá Fãrĩsáyĩ rú rĩ kí imba'ba ãzị́táŋá Mụ́sã drị̂ kí imbálépi 'dĩ kí abe, jọ kí Yẹ́sụ̃ ní, “Ímbápị, ãlẽ mí idé ãmaní tálí.”
40012039	Yẹ́sụ̃ umvi ĩ'baní, “Á'bị́ anzị ũnzí ãzíla ị́jọ́ Ãdróŋá drị̂ ã'ị̃lépi ku 'dĩ kí ícétáŋá tálí ru la zị! Ícó ĩ'baní ícétáŋá tálí ru la idélé ku, wó ícétáŋá idélé ĩ'baní rĩ la adru ícétáŋá ándrá nábị̃ Yónã drị́ rĩ 'i.
40012040	Gẹ̃rị̃ ãlu 'dĩ sĩ Yónã u'á ándrá ụ́'dụ́ na ị̃tụ́ kí ị́nị́ be ị̃'bị ãmbógó rĩ agâlé, ị́jọ́ 'dĩ sĩ, Ngọ́tị́ 'Bádrị̂ la mụ adrulé ụ́'dụ́ na ị̃tụ́ kí ị́nị́ be ụ̃nọ́kụ́ agâlé.
40012041	'Bá Nị̃nẹ́vẹ̃ gá 'dĩ kí drụ́zị́ pâ tu ụ́'dụ́ Ãdróŋá 'bã ị́jọ́ lịjó 'dã sĩ ĩmi tõlé ĩmi á'bị́ anzị ú'dî'da 'dĩ, ã'dusĩku uja kí ándrá ásị́ ị́jọ́ ũnzí a'bejó rá ị́jọ́ Yónã 'bã ũlũlé ĩ'banî rĩ sĩ, ájọ ĩminí 'bá ãzí ãmbógó sĩ Yónã ndẽlépi rá la 'dã cí.
40012042	Ụ́'dụ́ Ãdróŋá 'bã drụ́zị́ ị́jọ́ lịjó 'dã sĩ ũkú úpí ru Sébã gá rĩ la mụ pá tulé ụrụgá ãzíla ĩ'di mụ ĩmi tõlé, ã'dusĩku akó drị̃ angájó sụ́rụ́ ĩ'didrị̂ agâlé amụ́jó ímbátáŋá ũndũwã rú úpí Sũlũmánĩ 'bã imbálé rĩ kî arejó rĩ sĩ. Ãzíla ú'dî'da, 'bá ãzí ãmbõgõ sĩ Sũlũmánĩ ndẽlépi rá la 'dâ cí”
40012043	“Úríndí ũnzí drĩ dó fũ 'bá agá 'dâ ãmvé 'bo, ĩ'di mụ acị́ trũ ãngũ ị̃yị́ kóru rĩ kí agâ sĩ ãngũ ndrụ̃jó sĩ avị́jó drĩ dó ịsụ́ la ku,
40012044	ĩ'di dó jọ la ĩ'diní cénĩ-cénĩ rú, ‘Ma gõ vúlé mâ jó ídu rĩ agâlé.’ Ị́jọ́ 'dĩ sĩ, ĩ'di dó ãgõ vúlé jó agá 'dõlé ĩ'di jô ịsụ́ úwe bábá ãlá ru ãko ãzí kóru.
40012045	Ĩ'di dó mụ úríndí ũnzí ázị̂rị̃ ĩ'di ndẽlépi ũnzĩkãnã sĩ rá rĩ kí atrálé ĩ'di rụ́ 'dõlé kî dó amụ́ u'álé 'bá 'dã agá ĩ'di be. Ị́jọ́ 'dĩ sĩ, kî dó u'á 'dãá 'bá 'dã 'bã gbíyã vúlé rĩ dó ũnzĩkãnã sĩ ándrá drị̃drị̃ rĩ ndẽ rá. 'Dĩ dó bãsĩ ị́jọ́ ru idélépi 'bá ú'dî'da 'dĩ abe rĩ 'i.”
40012046	Yẹ́sụ̃ 'bã drĩ ị́jọ́ jọ agá 'bá ũ'bí 'baní 'dĩ gá 'dĩ, ĩ'di 'bã ãndrẽ utu kí pá ádrị́pịka abe ãmvé 'dãá, lẽ kí ị́jọ́ jọlé Yẹ́sụ̃ be.
40012047	'Bá ãzí jọ ĩ'diní, “Índre, mî ãndrẽ kí mí ádrị́pịka abe utu kí pá ãmvé 'dã, ãzíla lẽ kí ị́jọ́ jọlé mí be.”
40012048	Yẹ́sụ̃ umvi, “'Bá mâ ãndrẽ rú rĩ ã'di 'i? Ãzíla 'bá mâ ádrị́pịka rú rĩ kí ã'di kî?”
40012049	Lũ dó ãngũ 'bá ĩ'di 'bã imbálé rĩ 'ba rụ̂lé ãzíla jọ, “Ĩndre, mâ andreka ãzíla mâ ádrị́pịka kí gápi 'dĩ.
40012050	'Bá ị́jọ́ mâ Átẹ́pị 'bụ̃ gá rĩ 'bã lẽlé rĩ idélépi rĩ, ĩ'di mâ ádrị́pị, mâ ámvọ́pị ãzíla mâ ãndrẽ.”
40013001	Ụ́'dụ́ ãlu 'dã 'bã vúŋá sĩ, Yẹ́sụ̃ fũ jó agá 'dãá ãmvé ãzíla mụ dó rilé mĩrĩ tị gá.
40013002	'Bá ũ'bí atrá kí ru ĩ'di andre gá, tụ dó filé rilé vụ̃rụ́ í'bó agá, 'bá pírí utu kí dó pá mĩrĩ tị gá 'dãá.
40013003	I'dó dó ĩ'baní ị́jọ́ ũ'bí ũlũlé ị́jọ́ u'béŋá sĩ. Jọ dó, “Ágọ́bị́ ãzí fũ mụlé ũri kpẹ̃lé ĩ'didrị́ ámvụ́ agá.
40013004	Ĩ'di 'bã ũri kpẹ̃ agá 'dâ, ũri ãzí rĩ u'de kí gẹ̃rị̃ tị gá, ãriŋa angá kí tị kí kí rá.
40013005	Ãzí rĩ u'de kí ãngũ írãkí ru vũ ĩzâ kóru rĩ agá, angá kí mbẽlẽŋá ru rá, ã'dusĩku ụ̃nọ́kụ́ 'bã adrujó cene rú rĩ sĩ.
40013006	Wó ị̃tụ́kã la mụ kalé ri 'bo, ị̃tụ́kã ivé kí, 'i kí rá ízókí la 'bã kí adrujó cene rú rĩ sĩ.
40013007	Ũri ãzí rĩ u'de kí ãvúkí ụ̃cị́kị́ trũ rĩ agá, zo kí ãvúkí ụ̃cị́kị́ trũ rĩ abe ãlu, ãvúkí ụ̃cị́kị́ trũ rĩ vu kí rá.
40013008	Wó ãzí rĩ u'de kí ụ̃nọ́kụ́ vũ ĩzá trũ rĩ agá, zo kí ka kí ífí rá, ãzí rĩ kí túrú ãlu, ãzí rĩ kí kãlị́ ázíyá ãzíla ãzí rĩ kí kãlị́ na.
40013009	'Bá bị́lẹ́ trũ ị́jọ́ arelépi rĩ 'bã are ị́jọ́ 'dĩ 'i.”
40013010	'Bá Yẹ́sụ̃ 'bã imbálé 'dĩ amụ́ kí ĩ'di rụ́ 'dõlé ãzíla zị kí ĩ'di, “Mí ị́jọ́ jọ 'bá 'banî ị́jọ́ u'béŋá sĩ la ã'du ị́jọ́ sĩ yã?”
40013011	Yẹ́sụ̃ umvi, “Ị́jọ́ zị̃lé zị̃-zị̃ Sụ́rụ́ 'Bụ̃ gá rĩ drị́ gá rĩ úfẽ ĩ'di nị̃lé ĩminî, wó adru ĩ'banî ku.
40013012	Ã'dusĩku 'bá ãko trũ rĩ ála ãzíla ũ'bã drị̃ la gá, ĩ'di dó adru ãko trũ ĩyõ rú. Wó 'bá ãko kóru rĩ drị́ ĩ'di táni trũ adrujó ĩmbíráŋá rĩ ála 'dụ la ĩ'didrị́ 'dâ rá.
40013013	Ma ị́jọ́ jọ ĩ'baní ị́jọ́ u'béŋá sĩ la, “Drĩ kí táni ãngũ ndre rá, ndre kí mgbã la ku, ãzíla kí ị́jọ́ are rá ícó kí arelé la pịrị ku, jõku ícó kí ífí la vãlé ku.”
40013014	Ị́jọ́ 'dĩ sĩ, ị́jọ́ ándrá nábị̃ Ĩsáyã 'bã jọlé rĩ acá dó ĩ'di 'bã kẹ̃jị́ gá, “‘Ĩmi ị́jọ́ are rá, wó ĩmi icó ífí la vãlé ku, ĩmi ãko 'dĩ kí ãlụ̃ rá, wó ĩmi icó kí ndrelé ku.
40013015	Ị́jọ́ 'dĩ sĩ, 'bá 'dĩ kí ásị́ mba ũkpómgboroto rú cécé írã áni, ãzụ̃ kí ru bị́lẹ́ ị́jọ́ arejó cí, ụ̃pị̃ kí ru mịfị́ kí cí. Drĩ tá adru íni ku, kí tá ãngũ ndre kí mịfị́ sĩ rá, ị́jọ́ are kí bị́lẹ́ sĩ rá, kí ị́jọ́ vã kí ásị́ sĩ, sĩ ru ásị́ ujajó mání sĩ kí adríjó rá.’
40013016	Wó ĩmi mịfị́ kí drị̃lẹ́ba rú, ĩ'bã kí ãngũ ndrejó rĩ sĩ ãzíla bị́lẹ́ 'bã kí ị́jọ́ arejó rĩ sĩ.
40013017	Ã'dusĩku ma ĩminí ị́jọ́ mgbã rĩ jọ, nãbịya ãzíla 'bá ãlá wẽwẽ rú 'dĩ lẽ kí ãko ĩmi ndrelé 'dĩ kí ndrelé vị́ sĩ wó ndre kí kí ku, ãzíla lẽ kí arelé la rá wó are kí kí ku.
40013018	“Ĩmi are ị́jọ́ jọlé ị́jọ́ u'béŋá sĩ 'bá ũri kpẹ̃lépi rĩ drị̃ gá rĩ 'bã ífí.
40013019	'Bá ị́jọ́ Sụ́rụ́ 'Bụ̃ gá rĩ drị̂ arelépi rá, wó ífí la vãlépi ku rĩ kí cécé ũri u'delépi gẹ̃rị̃ tị gá rĩ áni. Sĩtánĩ la amụ́ ị́jọ́ Sụ́rụ́ 'Bụ̃ gá rĩ drị̂ ũlũlé rĩ palé kí ásị́ gá 'dâ rá.
40013020	Ũri u'delépi ãngũ írãkí ru rĩ agá rĩ kí 'bá ị́jọ́ Ãdróŋá drị̂ ã'ị̃lépi ãyĩkõ sĩ ĩ'bã kí arejó la rĩ sĩ rĩ kî.
40013021	Wó ị́jọ́ Ãdróŋá drị́ rĩ fi kí agâlé álị́ ku. Ị́jọ́ 'dĩ sĩ, ũcõgõ drĩ a'dé kí drị̃ gá jõku cõcóŋá abe, ị́jọ́ mgbã rĩ sĩ, kí a'dé mbẽlẽ rú rá.
40013022	Ũri u'delépi ãngũ ife ụ̃cị́kị́ trũ rĩ kí ị̃ndụ́ gá rĩ kí 'bá ị́jọ́ Ãdróŋá drị́ gá rĩ arelépi rá, wó ũcõgõ ídri 'dõ drị̂ sĩ ãzíla lẽtáŋá málĩ lẽjó rĩ abe kí kí ị́jọ́ ala gá rĩ inzí rá, icó kí dó sĩ ífí kalé ku.
40013023	Ãzíla ũri kpẹ̃lé u'delépi ụ̃nọ́kụ́ múké rĩ agá 'dĩ kí 'bá ị́jọ́ Ãdróŋá drị̂ arelépi rá ãzíla ífí la vãlépi rá, kí ífí ka, ãzí rĩ kí ka la túrú ãlu, ãzí rĩ kí kãlị́ ázíyá ãzíla ãzí rĩ kí kãlị́ na.”
40013024	Yẹ́sụ̃ jọ vâ ĩ'baní ị́jọ́ u'béŋá ãzí, “Sụ́rụ́ 'Bụ̃ gá rĩ ĩ'di cécé ágọ́bị́ ãzí kpẹ̃ ũri múké la ĩ'didrị́ ámvụ́ agá.
40013025	Ị́nị́ ãzí ãlu 'bá 'bã kí ụ́'dụ́ ko agá 'dĩ, mẹ́rọ́'bá amụ́ ãvúkí rĩlé ãná agá ãzíla ko drị̃ mụlé rá.
40013026	Ũri 'bã kí zo agá kpere ĩ'bã kí ífí ka agá, ãvúkî i'da dó ru rá.
40013027	“Ãtí'bó ágọ́bị́ 'dã drị̂ amụ́ kí ĩ'di rụ́ 'dõlé ãzíla jọ kí ĩ'diní, ‘Ãmbógó, ũri ándrá míní kpẹ̃lé mídrị́ ámvụ́ agá rĩ adru ándrá múké rĩ 'i ku yã? Ãvúkí ala gá 'dã ãfũ dó íngõlé yã?’
40013028	“Ãmbógó umvi, ‘Mẹ́rọ́'bá idé ị́jọ́ 'dĩ nĩ.’ “Ãtí'bó zị kí ĩ'di, ‘Ãmbógó, ílẽ ãmụ kí unzelé rá yã?’
40013029	“Ãmbógó umvi ‘Yụ. Ĩmi mụ ãná 'bã mgbã kí nzelé ĩndĩ ku.
40013030	Ĩmi a'be ãná 'bã zo kí pírí ãlu kpere sáwã lãjó la rĩ sĩ. Ma mụ jọlé la 'bá ãná lãlépi rĩ 'baní drị̃drị̃ rĩ sĩ 'bã ũkũnã kí drĩ ãvúkî ráká, ãzíla 'bã amụ́ kí dó ãná ũkũnãlé 'bãlé ĩrá gá ĩndõ.’”
40013031	Yẹ́sụ̃ jọ vâ ị́jọ́ u'béŋá ãzí rĩ 'i: “Sụ́rụ́ 'Bụ̃ gá rĩ ĩ'di cécé ũri umvelé hãrãdálị̃ rĩ 'bã ífí áni, ágọ́bị́ ãzí 'dụ ĩ'di salé ĩ'didrị́ ámvụ́ agá.
40013032	Ĩ'di 'bã ndẽjó ĩmbĩrãŋã sĩ ũri kí agá pírí nĩ rĩ sĩ, wó ĩ'di zo ãmbõgõ sĩ ife ámvụ́ agá 'dĩ 'baní pírí ãndânĩ, ĩ'di acá adrujó ife ãmbógó ru, ãriŋa 'bụ̃ gá rĩ kí dó amụ́ jõrõvũ sịlé kénĩ la kí agá.”
40013033	Yẹ́sụ̃ jọ vâ ĩ'baní ị́jọ́ u'béŋá ãzí la ị̃dị́, “Sụ́rụ́ 'Bụ̃ gá rĩ ĩ'di cécé 'dĩ áni: ãkụ́kị́ ũkú 'bã 'dụlé usalé ãnáfóró agá rĩ áni 'dĩ sĩ ụ̃pị̃ drĩ ku rú kpere ĩ'di 'bã ụ̃pị̃ agá rĩ áni.”
40013034	Yẹ́sụ̃ jọ ị́jọ́ 'dĩ kí 'bá ũ'bí 'dĩ 'baní ị́jọ́ u'béŋá sĩ, jọ ĩ'baní ị́jọ́ ãzí ị́jọ́ u'béŋâ kóru la ku.
40013035	Idé ị́jọ́ 'dĩ ị́jọ́ ándrá nábị̃ 'bã jọlé rĩ 'bã idé rú sĩ ru ĩ'di 'bã kẹ̃jị́ gá, “Ma ĩminí ị́jọ́ jọ ị́jọ́ u'béŋá sĩ, ma mụ ị́jọ́ ándrá zị̃lé ídu i'dójó ụ́'dụ́ ụ̃nọ́kụ́ 'bãjó 'dã sĩ 'dĩ kí ũlũlé.”
40013036	Yẹ́sụ̃ la mụ 'bá ũ'bí 'dã kí a'belé 'bo ãzíla fi dó jó agâlé ru, 'bá ĩ'di 'bã imbálé rĩ amụ́ kí ĩ'di rụ́ 'dõlé jọ kí, “Mí i'da ãmaní ị́jọ́ u'béŋá ãvúkí drị̂ 'bã ífí.”
40013037	Yẹ́sụ̃ umvi, “Ágọ́bị́ ũri múké rĩ kpẹ̃lépi rĩ ĩ'di Ngọ́tị́ 'Bádrị̂,
40013038	ámvụ́ ĩ'di ụ̃nọ́kụ́ 'i, ũri múké rĩ ĩ'di anzị Sụ́rụ́ Ãdróŋá drị̂ agá rĩ kî, ãvúkí ĩ'di 'bá ũnzí rĩ 'i.
40013039	Ãzíla 'bá ãvúkí rĩlépi rĩ ĩ'di Sĩtánĩ 'i. Ũri ũkũnãŋá ĩ'di ụ̃nọ́kụ́ 'bã ãsị̃ŋá, ãzíla 'bá ũri ũkũnãlépi rĩ mãlãyíkã kî.
40013040	“Ị́jọ́ 'dĩ sĩ, cécé mụjó ãvúkí tralé rĩ ivéjó ãcí sĩ rĩ áni, ĩ'di vâ adru ụ́'dụ́ ãsị̃ŋá drị́ 'dã sĩ 'dĩ 'bã áni.
40013041	Ngọ́tị́ 'Bádrị̂ la mụ mãlãyíkã ĩ'didrị̂ kí tị ũpẽlé, kí mụ ãko ũnzĩkãnã fẽlépi sụ́rụ́ ĩ'didrị̂ agá 'dĩ kí iyálé ãzíla 'bá pírí ũnzíkãnã idélépi 'dĩ kî abe ãmvé.
40013042	Kí mụ kí tralé u'bélé ãcí agá, ãngũ 'dã gá 'dãá áwáŋá kí sị́ naŋâ trũ.
40013043	'Bá Ãdróŋá drị́ ãlá 'dĩ kí dó mụ dị̃lé ị̃tụ́ áni sụ́rụ́ Átẹ́pị ĩ'badrị̂ drị̂ agá. Mí are ị́jọ́ 'dĩ mi 'bá bị́lẹ́ trũ rĩ.
40013044	“Sụ́rụ́ 'Bụ̃ gá rĩ ĩ'di cécé málĩ zị̃lé ámvụ́ agá rĩ áni. 'Bá ịsụ́lépi la rĩ ĩ'di ĩ'di zị̃ drị̃ gá ãzíla ãyĩkõ ĩ'di agá rĩ sĩ mụ rá ãzíla ĩ'di ãko ĩ'di trũ adrujó rĩ kí ị̃tụ̃ndã rá ãzíla ĩ'di dó sĩ mụ ámvụ́ 'dã ĩgbãlé.
40013045	“Ũ'bãjó la 'dã drị̃ gá, Sụ́rụ́ 'Bụ̃ gá rĩ ĩ'di cécé ágọ́bị́ dũkánĩ trũ gólũdĩ ndrụ̃lépi rĩ áni,
40013046	ãzíla drĩ dó ãjẹ̃ trũ ãmbógó rĩ ịsụ́ 'bo, ĩ'di dó mụ ãko pírí ĩ'di trũ adrujó rĩ kí ị̃tụ̃ndãlé rá ĩ'di dó mụ ĩgbãlé la áyụ.
40013047	“Ũ'bãjó la 'dã drị̃ gá, Sụ́rụ́ 'Bụ̃ gá rĩ ĩ'di cécé ímbá 'belé mĩrĩ agá rĩ áni, ãzíla ĩ'di ị̃'bị ũvítá ndú-ndú kí atrá.
40013048	Drĩ dó ga 'bo, ála dó ĩ'di asé ãmvé ị̃yị́tị gá cínákí drị̃ gá, ála dó ị̃'bị mgbã rĩ kí ụ'dụ u'bélé gụ́fá agá, ãzí ãzị̂ kóru rĩ kí ála kí 'be ásé gá.
40013049	Ĩ'di mụ adrulé 'dĩ 'bã áni ụ́'dụ́ ãsị̃jó 'dã sĩ. Mãlãyíkã kí drụ́zị́ amụ́ ãzíla kí dó 'bá ũnzí rĩ kí drĩdríŋĩ co 'bá ãlá rĩ abe,
40013050	ãzíla ála dó kí 'be ãcí ukólépi ku rĩ agá, 'dãá áwáŋá ãzíla sị́ naŋâ trũ.”
40013051	Yẹ́sụ̃ zị kí, “Ĩvã ị́jọ́ 'dĩ kí rá yã?” Umvi kí, “'Ẽ.”
40013052	Yẹ́sụ̃ jọ ĩ'baní, “'Bá ãzị́táŋá Mụ́sã drị̂ kí nị̃lépi rá ãzíla vâ Sụ́rụ́ Ãdróŋá drị̂ vãlépi rá rĩ ĩ'di cécé 'bá jó sĩ ãko tãmbajó rĩ trũ rĩ áni. Ĩ'di ãko ĩ'didrị́ ụ̃rọ̃drị́ ru 'dĩ kí i'da angájó jó ĩ'didrị́ ãko tãmbajó rĩ agâlé, 'dĩ kí ãko ú'dí ãzíla ụ̃kụ 'dĩ kí abe.”
40013053	Yẹ́sụ̃ la mụ ị́jọ́ jọlé ị́jọ́ u'béŋá sĩ 'dĩ kí delé jọ agá 'bo, nga dó 'dãá rĩ sĩ mụlé rá.
40013054	Yẹ́sụ̃ la mụ acálé ãngũ ĩ'didrị̂ gá, i'dó 'bá kí imbálé ãngũ Ãdróŋá ị̃nzị̃jó rĩ gâ sĩ, ãzíla 'bá acá kí ụ̃sụ̃táŋá sĩ. Zị kî, “Ágọ́bị́ 'dĩ ịsụ́ ũndũwã ãzíla ũkpó sĩ tálí kí idéjó 'dĩ kí íngõlé?”
40013055	'Dĩ adru ágọ́bị́ báwũ falépi rĩ 'bã ngọ́pị 'i ku yã? Ãndrẽ rụ́ adru Mãríyámũ 'i ku yã? Ádrị́pịka adru kí Yãkó'bõ kí Yụ̃sụ́fụ̃ trũ Sị̃mọ́nị̃ ãzíla Yụ́dãsị̃ trũ ku yã?
40013056	Ámvọ́pịka adru kí pírí ãma abe 'dĩ kí ku yã? Ágọ́bị́ 'dĩ ịsụ́ ãko 'dĩ kí pírí íngõlé yã?
40013057	Ị́jọ́ 'dĩ sĩ, 'bá u'á kí ãyĩkõ sĩ ị́jọ́ ĩ'di 'bã idélé rĩ kî sĩ ku. Wó Yẹ́sụ̃ umvi jọ ĩ'baní, “Úfẽ ị̃nzị̃táŋá nábị̃ ní ku la táwụ̃nị̃ ĩ'didrị́ agá ãzíla 'bá ĩ'didrị́ lị́cọ́ gá rĩ ị̃nzị̃ kí ĩ'di ku.”
40013058	Ãzíla Yẹ́sụ̃ idé tálí kí ũ'bí ru ku ã'dusĩku ã'ị̃táŋá ãkõ ĩ'badrị̂ sĩ.
40014001	Ụ́'dụ́ 'dã sĩ úpí Hẽródẽ Ãnị̃tị́pã la mụ ị́jọ́ Yẹ́sụ̃ drị̃ gá rĩ arelé 'bo,
40014002	ãzíla jọ 'bá ĩ'di pálé gá rĩ 'baní, “'Dĩ Yõhánã Bãbụ̃tị́zị̃ fẽlépi rĩ angá ídri rú nĩ! Gápi ũkpó tálí idéjó rĩ 'bã kí sĩ ru idéjó ĩ'di rụ̂ sĩ 'dĩ.”
40014003	Hẽródẽ 'dĩ rụ ándrá Yõhánã 'i, umbé ĩ'di cí, ãzíla 'bã ĩ'di mãbụ́sụ̃ gá. Idé ị́jọ́ 'dĩ íni la ã'dusĩku ĩ'di 'bã ádrị́pị Fị́lị́pọ̃ 'bã ũkû Hẽrõdíyãsĩ 'dụjó ũkú ru rĩ sĩ.
40014004	Ã'dusĩku sáwã ãzí sĩ Yõhánã jọ ándrá Hẽródẽ ní, ãzị́táŋá ã'ị̃ ĩ'diní Hẽrõdíyãsĩ 'dụjó ku.
40014005	Hẽródẽ lẽ ándrá Yõhánã 'dịlé rá, idé ándrá ụ̃rị̃ sĩ 'bá kî sĩ, ã'dusĩku 'bá ã'ị̃ kí ĩ'di nábị̃ rĩ gá rá.
40014006	Wó ụ́'dụ́ Hẽródẽ tịjó rĩ la mụ acálé 'bo, Hẽrõdíyãsĩ ị̃zẹ́pị tu úngó ũ'bí ru tralépi ụ̃mụ̃ gá rĩ kí drị̃lẹ́ gá ãzíla fẽ ãyĩkõ Hẽródẽ ní rá.
40014007	Ị́jọ́ 'dĩ sĩ, Hẽródẽ na dó ũyõ sĩ ĩ'diní ãko cí ĩzóŋâ 'bã lẽlé rĩ fẽjó.
40014008	Wó ĩzóŋâ 'bã ãndrẽ jọ ị̃zẹ́pị̃ 'bã jọ, “Ífẽ mání Yõhánã Bãbụ̃tị́zị̃ fẽlépi rĩ 'bã drị̃kã sẽníyã agá 'dâ!”
40014009	Úpí u'á cãndí sĩ, ã'dusĩku ị́jọ́ ĩ'di 'bã azịlé 'bá ĩ'didrị́ ụ̃mụ̃ gá rĩ kí drị̃lẹ́ gá rĩ ị́jọ́ sĩ, fẽ dó ũkpó ị́jọ́ ĩzóŋâ 'bã lẽlé rĩ fẽjó rá.
40014010	Fẽ dó ũkpó sĩ Yõhánã 'bã drị̃kã lịjó mãbụ́sụ̃ jó gâlé rá.
40014011	Ájí dó Yõhánã 'bã drị̃kã sẽníyã agá ãzíla úfẽ dó ĩ'di ĩzóŋâ drị̂lé, 'dụ dó ĩ'di agụlé ãndrẽ rụ̂lé.
40014012	'Bá Yõhánã 'bã imbálé rĩ amụ́ kí dó Yõhánã 'bã ãvũ 'dụlé ị̃sị̃lé rá. Mụ kí dó ị́jọ́ ru idélépi 'dĩ kí vú nzelé Yẹ́sụ̃ nî.
40014013	Yẹ́sụ̃ la mụ ị́jọ́ ru idélépi 'dĩ kí arelé 'bo, tụ dó filé í'bó agâ sĩ zajó ãngũ 'dã a'bejó ãzíla mụ dó ãngũ 'bâ kóru la gá ĩ'di sĩ á'dụ̂sĩ. 'Bá ũ'bí kí mụ ị́jọ́ la arelé 'bo, a'be kí táwụ̃nị̃ ĩ'badrị̂ kí rá ãzíla bĩ kí ĩ'di vú pá sĩ.
40014014	Yẹ́sụ̃ la mụ acálé 'bo, ndre ũ'bí ru tralépi rĩ kí 'bã ízákĩzã, ị́jọ́ 'dĩ fi ásị́ la gá ãzá-ãzá, ã'dusĩku ĩ'bã kí adrujó cécé kãbĩlõ ru irélépi 'bá kí ucélépi rĩ kóru rĩ áni rĩ sĩ, ãzíla adrí ĩ'bã 'bá ãyánĩ rú rĩ kí rá.
40014015	Ĩndró la mụ acálé 'bo, 'bá Yẹ́sụ̃ 'bã imbálé rĩ amụ́ kí ĩ'di rụ́ 'dõlé ãzíla jọ kí, “Ãngũ 'dĩ 'bâ kóru ãzíla ị̃tụ́ 'de 'bo. Ípẽ 'bá kí tị mụlé tọ̃rọ́mẹ́ kí agâlé sĩ mụjó íná ndrụ̃ trũ ĩgbãlé ĩ'baní nalé.”
40014016	Yẹ́sụ̃ jọ ĩ'baní, “Lẽ 'bá 'dĩ 'bã mụ kí ãngũ ãzí gá ku. Ĩfẽ bãsĩ ĩ'baní ãkónã nalé.”
40014017	'Bá Yẹ́sụ̃ 'bã imbálé 'dĩ jọ kí ĩ'diní, “Ãko ãmadrị́ 'dâ cí rĩ mũkátĩ tõwú ãzíla ị̃'bị ị̃rị̃ abe.”
40014018	Yẹ́sụ̃ jọ, “Ĩmi ají kí má rụ́ 'dõlé.”
40014019	Ãzíla jọ dó 'bá 'baní 'bã ri kí vụ̃rụ́ ásé drị̃ gá. 'Dụ mũkátĩ tõwú 'dĩ kí ãzíla ị̃'bị ị̃rị̃ 'dĩ kî abe, ndre ãngũ ụrụgá 'bụ̃ gâlé, fẽ dó ãwã'dĩfô Ãdróŋá ní ãzíla anu dó mũkátĩ kí rá. 'Dã 'bã vúlé gá fẽ dó kí 'bá ĩ'di 'bã imbálé 'dĩ 'badrị́ ãzíla awa kí dó kí 'bá 'banî.
40014020	Nga kí pírí nalé la 'bá aga kí dó sĩ rá, ãzíla 'bá Yẹ́sụ̃ 'bã imbálé rĩ tra kí dó ị́mbị́ la acelépi 'dĩ kí gụ́fá tré-tré mụdrị́ drị̃ ị̃rị̃.
40014021	'Bá kãlãfe mũkátĩ ãzíla ị̃'bị nalépi ãgọbị rú rĩ kí álĩfũ tõwú, úlã ũkú kí anzị abe gẹ̃rị̃ sĩ ku.
40014022	'Dã 'bã vúlé gá cọtị Yẹ́sụ̃ fẽ dó 'bá ĩ'di 'bã imbálé 'dĩ 'baní tụlé í'bó agá, pẽ dó kí tị sĩ zajó ị̃yị́ 'bã 'á 'dã sĩ ĩ'di drị̃lẹ́ gâlé, ĩ'di dó dị̃ 'bá kí irê sĩ.
40014023	Ĩ'di 'bã 'bá kí dejó iréjó 'bo rĩ 'bã vúlé gá, tụ dó 'bé drị̃ gâlé á'dụ̂sĩ mụjó Ãdróŋá ã'ị̃jó. Ĩndró la mụ acálé 'bo, ịsụ́ ĩ'di á'dụ̂sĩ,
40014024	wó í'bó dó ị̃yị́ 'bã ágá gâlé angájó ãngũ ã'í rĩ gá, ĩ'di agba ị̃yị́ drị̃ gá 'dãá ãlụ́kụ́kụ̃ 'bã adrujó ambamba rĩ sĩ.
40014025	Ãngũsãrã sĩ ('dĩ drĩdríŋĩ sáwã úrômĩ 'bã ãni sáwã mụdrị́ drị̃ ị̃rị̃ be ị́nị́ sĩ 'dĩ gá 'dĩ), Yẹ́sụ̃ ko dó drị̃ mụlé pá sĩ 'bá ĩ'di 'bã imbálé rĩ 'ba rụ̂lé ị̃yị́ drị̃ gâ sĩ.
40014026	'Bá ĩ'di 'bã imbálé 'dĩ kí mụ ĩ'di ndrelé amụ́ agá ĩ'ba rụ́ 'dõlé mĩrĩ drị̃ gâ sĩ, ụ̃rị̃ rụ kí cí. Jọ kí, “Ãkô úríndí ãzí,” ãzíla 'be kí ụ̃lụ́lụ́ ụ̃rị̃ drị́.
40014027	Wó cọtị Yẹ́sụ̃ jọ ĩ'baní, “Ĩmi ásị́ 'bã mvu ku. 'Dõ ma 'i. Ĩmi idé ụ̃rị̃ sĩ ku.”
40014028	Pétẽrõ jọ, “Úpí, 'bâ drĩ adru mi 'i ãndá-ãndá ru, ífẽ ámụ mí rụ̂lé ị̃yị́ drị̃ gâ sĩ.”
40014029	Yẹ́sụ̃ jọ, “Mí amụ́.” Pétẽrõ ãfũ dó í'bó agâlé, i'dó dó amụ́lé ị̃yị́ drị̃ gâ sĩ Yẹ́sụ̃ rụ́ 'dõlé.
40014030	Wó ĩ'di mụ ãlụ́kụ́kụ̃ ũkpó 'dã ndrelé, idé ụ̃rị̃ sĩ ãzíla i'dó dó 'delé ị̃yị́ ị̃ndụ̂lé, za re, “Úpí ípa ma 'i!”
40014031	Cọtị Yẹ́sụ̃ su drị́ ĩ'di rụ̂lé sĩ ĩ'di arụ́jó drị́ gá 'dãá jọ, “Mi gápi ã'ị̃táŋâ trũ wereŋá 'dĩ, mi ãbã ã'du sĩ yã?”
40014032	Yẹ́sụ̃ kí Pétẽrõ be kí dó mụ tụlé filé í'bó agâlé 'bo, ãlụ́kụ́kụ̃ ịgbẹ dó rá.
40014033	'Bá tá í'bó agá 'dãá 'dĩ kí ị̃nzị̃ kí ĩ'di, jọjó la, “Ãndá-ãndá ru, mi Ãdróŋá Ngọ́pị 'i.”
40014034	Yẹ́sụ̃ kí 'bá ĩ'di 'bã imbálé 'dĩ abe za kí mĩrĩ agá 'dã sĩ, mụ kí dó ãfũlé táwụ̃nị̃ ị̃yị́tị ãngũ Gẹ̃nẹ̃sãrẹ́tị̃ drị̂ gá.
40014035	Ãzíla 'bá ãngũ 'dã gá rĩ kí mụ Yẹ́sụ̃ amálé 'bo, iré kí ị́jọ́ 'dĩ 'i ãngũ 'dã gá 'dãá pírí. 'Bá ají kí ĩ'bã 'bá ãyánĩ rú rĩ kí ĩ'di rụ́ 'dõlé,
40014036	ãzíla 'bã kí mãmálá ĩ'di rụ́, 'bá ãyánĩ rú rĩ 'bã aló kí lú ĩ'di 'bã bõngó 'bã tị áyụ, wó 'bá bõngó la tị alólépi rá 'dĩ adrí kí rá.
40015001	Ụ́'dụ́ 'dã sĩ, 'bá Fãrĩsáyĩ rú rĩ kí ãzíla imba'ba ãzị́táŋá Mụ́sã drị̂ kí imbálépi rĩ abe amụ́ kí Yẹ́sụ̃ rụ́ angájó Yẹ̃rụ́sãlẹ́mụ̃ gá zị kí ĩ'di,
40015002	“'Bá míní imbálé rĩ ũbĩ kí lã'bĩ ãmã áyị́pịka 'bã kí azịlé ãmaní rĩ kí vú ku la ã'du ị́jọ́ sĩ yã? Ũjĩ kí ru drị́ lã'bĩ ãmadrị̂ 'bã lẽlé rĩ áni ráká sĩ ãkónã najó ĩndõ ku la ã'du ị́jọ́ sĩ yã?”
40015003	Yẹ́sụ̃ umvi ĩ'baní, “Ĩmi ãzị́táŋá Ãdróŋá drị̂ kí anu lã'bĩ ĩmidrị̂ 'bã ímbátáŋá arejó ã'du ị́jọ́ sĩ yã?
40015004	Ã'dusĩku Ãdróŋá jọ, ‘Mí ị̃nzị̃ mí átẹ́pị kí mí ãndrẽ be,’ ãzíla ‘'Bá átẹ́pị̃ jõku ãndrẽ wãlépi rĩ lẽ ú'dị ĩ'di rá.’
40015005	Wó ĩmi jọ la 'bá ãzí drĩ jọ la átẹ́pị̃ ní jõku ãndrẽ ní ãko ĩmĩ tá icólé ịsụ́lé mádrị́ rĩ áfẽ ĩ'di Ãdróŋá ní ãwã'dĩfô rú,
40015006	ị́jọ́ 'dĩ sĩ, ĩmi icó dó sĩ ị̃nzị̃táŋá fẽlé 'bá ĩmi tịlépi rĩ 'baní ku. Wó ị́jọ́ ĩmi ãni lã'bĩ drị̂ sĩ ĩmi ị́jọ́ Ãdróŋá drị́ gá rĩ uga ãzị́ ngalé úmgbé.
40015007	Ĩmi 'bá mũlũmbẽ rú 'dĩ! Ị́jọ́ Ĩsáyã 'bã sĩlé ĩmi drị̃ gá rĩ ĩ'di ãndá:
40015008	“‘'Bá 'dĩ kí mání ãrútáŋá fẽ tị sĩ, wó ásị́ la kí má rú 'dâ rárá ru.
40015009	'Bá 'dĩ kí mání ị̃nzị̃táŋá ífí kóru rĩ fẽ, ímbátáŋá ĩ'badrị̂ kí ãzị́táŋá 'bá 'bã kí 'bãlé vâ imbálé nĩ rĩ kî.’”
40015010	Yẹ́sụ̃ umve 'bá ũ'bí 'dĩ kí ĩ'di rụ́ 'dõlé, ãzíla jọ ĩ'baní, “Ĩmi are ãzíla ĩvã ị́jọ́ 'dĩ 'i!
40015011	Ãko filépi 'bá tị gâ sĩ rĩ icó 'bá 'bãlé ãndị́ ru nĩ la ku, wó ãko ãfũlépi 'bá tị gâ sĩ rĩ la 'bá 'bã ãndị́ ru la nĩ.”
40015012	Wó 'bá ĩ'di 'bã imbálé rĩ amụ́ kí dó Yẹ́sụ̃ rú 'dõlé jọ kí ĩ'dinî, “Ínị̃ 'bá Fãrĩsáyĩ rú 'dĩ kí mụ ị́jọ́ 'dĩ arelé 'bo, ị́jọ́ 'dĩ 'de kí agá ũnzíkãnã rú rĩ gá rá yã?”
40015013	Yẹ́sụ̃ umvi, “Ife ãlu-ãlu má Átẹ́pị 'bụ̃ gá rĩ 'bã salé nĩ ku rĩ ála mụ nzelé la ízókî trũ gbụ́.
40015014	Ĩmi así ị́jọ́ ĩ'badrị̂ kí sĩ ku; kí drị̃lẹ́ mịfị́ kóru la kî, wó 'bá mịfị́ kóru rĩ drĩ 'bá mịfị́ kóru rĩ drị̃ 'de kí ị̃rị̃ trá mụ u'delé 'bụ́ gá.”
40015015	Pétẽrõ jọ, “Mí i'da ãmaní ị́jọ́ u'bélé 'dĩ 'bã ífí.”
40015016	Yẹ́sụ̃ zị kí, “Ĩmi drĩ vâ kpere ũndũwã kóru yã?
40015017	Ĩnị̃ drĩ ãko filépi 'bá tị gâ sĩ rĩ la fi kụ̃bụ̃ gá ãzíla ĩ'di fũ ụrụ'bá gâ sĩ ãmvé rĩ gá ku yã?
40015018	Wó ãko ãfũlépi 'bá tị ga sĩ rĩ la angá 'bá ásị́ gâlé ãzíla kí 'bá 'bã ãndị́ ru nĩ.
40015019	Ã'dusĩku 'bá ásị́ agâlé ũrãtáŋá ũnzí 'dĩ kí ãfũ nĩ, 'bá 'dịŋá, ãwụ̃, ũlẽ ũkú sĩ ri, ụ̃gụ̃, ĩnzõ jọjó, ãzíla 'bá rụ́ ị́jọ́ ũnzí jọjó rĩ abe.
40015020	Ãko 'dĩ kí 'bá 'bã adrulé ãndị́ ru nĩ, wó ãko najó drị́ ũjĩŋâ kóru rĩ 'bã 'bá adrulé ãndị́ ru nĩ ku.”
40015021	Ị́jọ́ 'dã 'bã vúlé gá Yẹ́sụ̃ a'be ãngũ 'dã rá, mụ dó ãngũ Tụ́rọ̃ 'badrị́ Sị̃dọ́nị̃ be rĩ gá.
40015022	Ũkú ãzí Kãnánĩ ízó ru u'álépi ãngũ 'dã agá rĩ amụ́ Yẹ́sụ̃ rụ́ 'dõlé áwáŋâ trũ jọ, “Úpí Dãwụ́dị̃ ngọ́pị, mí andré drĩ áma ízákĩzã fô! Ãmbógó! Má ị̃zẹ́pị ĩ'di úríndí ũnzí trũ ãzíla ĩ'di ĩ'di idé ũnzí-ũnzí.”
40015023	Yẹ́sụ̃ umvi ị́jọ́ ũkú 'dã ní ku, 'bá ĩ'di 'bã imbálé rĩ amụ́ kí mãmálá 'bãlé ĩ'di rụ́, “Ípẽ ũkú 'dĩ tị rá, ã'dusĩku ĩ'di u'de ãma vú gâ sĩ áwáŋâ trũ.”
40015024	Yẹ́sụ̃ umvi, “Âpẽ áma tị kãbĩlõ ãvĩlépi rá Ịsịrayị́lị̃ drị̂ 'ba rụ́ á'dụ̂sĩ.”
40015025	Ũkû amụ́ ãja tị̃lé Yẹ́sụ̃ drị̃lẹ́ gá jọ, “Úpí íko áma ãzã.”
40015026	Yẹ́sụ̃ umvi ĩ'diní, “Adru múké ku íná anzịŋá 'badrị̂ 'bejó ũcógó nî.”
40015027	Ũkû umvi Yẹ́sụ̃ ní, “Ãndá Úpí, wó ũcogo kí vâ íná nírí u'delépi vụ̃rụ́ ãmbógó ĩ'didrị̂ 'bã méjã pá gá rĩ kí ụ'dụ nalé rá.”
40015028	Yẹ́sụ̃ umvi ũkû ní, “Ũkû, ã'ị̃táŋá mídrị́ gá rĩ ĩ'di ãmbógó ru! Ị́jọ́ mî lẽlé rĩ 'bã idé ru míní lẽlé rĩ áni.” Ãzíla sáwã 'dã agá 'dãá ũkû 'bã ị̃zẹ́pị adrí rá.
40015029	Yẹ́sụ̃ a'be ãngũ ãzíla mụ dó mĩrĩ Gãlị́lị̃ tị gâ sĩ. Tụ dó 'bé 'bã wókõ ãzí gá ụrụgá ri dó vụ̃rụ́.
40015030	'Bá wẽwẽ rú atrá kí ru ĩ'di rụ́ ají kí 'bá ãcá trũ, mịfị́ kóru, 'bá ãyánĩ rú, 'bá bị́lệ kóru, ãzíla 'bá ãyánĩ ũví ndú-ndú 'dĩ kí abe ũ'bãlé Yẹ́sụ̃ pálé gá 'dâ ãzíla adrí kí rá.
40015031	'Bá u'á kí ụ̃sụ̃táŋá sĩ kí mụ 'bá jõ ị́jọ́ jọlépi ku 'dĩ kí ndrelé ị́jọ́ jọ agá, 'bá acálépi rá 'dĩ acá kí múké, 'bá ãcá trũ rĩ kí acị́ pịrị-pịrị, ãzíla 'bá jõ mịfị́ kóru rĩ kí ãngũ ndre agá rá! Ị́jọ́ 'dĩ fẽ dó ĩ'baní Ãdróŋá Ịsịrayị́lị̃ drị̂ ịcụ́jó.
40015032	Yẹ́sụ̃ umve dó 'bá ĩ'di 'bã imbálé rĩ kí ĩ'di rụ́ 'dõlé ãzíla jọ ĩ'baní, “'Bá 'dĩ kí ízákĩzã la agá mání rá, ã'dusĩku ĩ'bã kí ãndrũ u'ájó má be ụ́'dụ́ na rĩ sĩ, ãzíla ãkónã ãzí kí icólé nalé la 'dáyụ. Álẽ kí tị pẽlé ãbị́rị́ sĩ ku, ã'dusĩku kí mụ u'delé gẹ̃rị̃ gá ku.”
40015033	'Bá ĩ'di 'bã imbálé rĩ umvi kí ĩ'di jọ kí, “Ãma icó ãkónã 'bá wẽwẽ rú 'dĩ 'baní nalé rĩ ịsụ́lé íngõlé ãngũ kõtórõ rú 'dĩ agá 'dâ?”
40015034	Yẹ́sụ̃ zị kí, “Mũkátĩ kí ĩmidrị́ 'dâ sị́ yã?” Umvi kí, “Ázị̂rị̃ ãzíla ị̃'bị nírí were la kí abe.”
40015035	Jọ 'bá ũ'bí 'dĩ 'baní 'bã ri kí vụ̃rụ́ vũ gá 'dãá.
40015036	Wó 'dụ dó mũkátĩ ázị̂rị̃ 'dĩ kí ãzíla ị̃'bị abe, ĩ'di mụ kí drị̃ gá ãwã'dĩfô fẽlé Ãdróŋá ní 'bo, anu kí 'a rá, fẽ dó kí 'bá ĩ'di 'bã imbálé rĩ 'badrị́. Mụ kí dó kí awa trũ 'bá 'banî.
40015037	'Bá pírí na kí kí rá ãzíla aga kí rá. 'Dã 'bã vúlé gá, 'bá ĩ'di 'bã imbálé rĩ tra kí ị́mbị́ la acelépi ũnũlépi nírí rĩ kí gụ́fá tré-tré ázị̂rị̃.
40015038	'Bá ãgọbị rú nalépi la rĩ kí 'bã kãlãfe álĩfũ sụ, úlã ũkú kí anzị nírí abe gẹ̃rị̃ sĩ ku.
40015039	Yẹ́sụ̃ 'bã 'bá wẽwẽ rú 'dĩ kí tị pẽjó 'bo rĩ 'bã vúlé gá, tụ dó filé í'bó agá, ãzíla mụ dó ãngũ Mãgãdánĩ gá.
40016001	Ụ́'dụ́ ãzí ãlu, 'bá Fãrĩsáyĩ rú rĩ 'bã ãzí kí 'bá Sãdũkáyõ rú rĩ abe amụ́ kí Yẹ́sụ̃ rụ́ 'dõlé ĩ'di ụ̃'bị̃jó zị kí ĩ'di 'bã idé tálí angálépi 'bụ̃ gá la sĩ i'dajó la Ãdróŋá ãpẽ ĩ'di tị nĩ.
40016002	Wó Yẹ́sụ̃ umvi ĩ'baní, “Ĩnị̃ ị́jọ́ jọlé 'dĩ 'bã ífí cé, ãngũ mịfị́ drĩ adru ị̃tụ́ 'bã 'de agá ika rú ífí la drụ̃sị̃ ãngũ la ka ị̃tụ́kã rú.
40016003	Ãzíla ụ̃'bụ́tị sĩ ĩmi jọ la uzogó la 'dị rá, ã'dusĩku ãngũ mịfị́ ika rú, mụ́gụ́ ru ãlụ́kụ̃ trũ. Ĩnị̃ ãngũ amá sĩ ĩminí ụ̃rụ́'bụ̃ ndrejó rĩ sĩ rá, ĩmi icó ícétáŋá sáwã drị̂ kí amálé ku.
40016004	'Bá ũnzí ãzíla Ãdróŋá ã'ị̃lépi ku ụ́'dụ́ 'dĩ agá tálí ndrụ̃lépi áyụ 'dĩ! Tálí ãzí fẽlé ĩminí ị̃dị́ la yụ, rá la tálí ándrá nábị̃ Yónã drị́ rĩ.” Yẹ́sụ̃ a'be kí ãzíla mụ dó rá.
40016005	'Bá Yẹ́sụ̃ 'bã imbálé rĩ kí mụ zalé mĩrĩ 'bã wókõ ãzí rĩ gâlé 'bo, drị̃ la ãvĩ kí mũkátĩ 'dụjó ĩndĩ rĩ gá rá.
40016006	Yẹ́sụ̃ jọ ĩ'baní, “Ị̃nzị̃ mịfị́, ĩmba ĩmi tã ãkụ́kị́ 'bá Fãrĩsáyĩ rú rĩ 'badrị́ kî sĩ 'bá Sãdũkáyõ rú rĩ 'badrị̂ abe.”
40016007	I'dó kí ị́jọ́ jọlé kí drĩdríŋĩ gá jọ kî, “Jọ ị́jọ́ 'dĩ íni la ãmaní mũkátĩ ajíjó ku rĩ sĩ.”
40016008	Yẹ́sụ̃ nị̃ 'bá ĩ'di 'bã imbálé 'dĩ kí ị́jọ́ jọ ã'du drị̃ gá yã rĩ cé zị kî, “Ĩmi 'bá ã'ị̃táŋá were 'dĩ, ĩmi ị́jọ́ jọ ĩmi drĩdríŋĩ gá ĩminí adrujó mũkátĩ kóru rĩ sĩ yã?
40016009	Ĩnị̃ drĩ vâ ị́jọ́ mâ jọlé 'dĩ ku yã? Ị́jọ́ ándrá mâ mũkátĩ tõwú fẽjó ị̃'bị ị̃rị̃ be 'bá álĩfũ tõwú 'baní ãzíla útra ị́mbị́ la gụ́fá ũ'bí ru rĩ agá ĩminí ku yã?
40016010	Jõku mũkátĩ ázị̂rị̃ 'bá álĩfũ sụ 'baní rĩ wó ĩtra ándrá ị́mbị́ la gụ́fá sị́ yã?
40016011	Ĩmi icó ị́jọ́ mâ jọlé ĩminí rĩ adru mũkátĩ drị̃ gá ku rĩ vãlé ku íngoní-íngoní ru? Wó ájọ ĩminí ĩmi adru mịfị́ trũ ãkụ́kị́ 'bá Fãrĩsáyĩ rú 'dĩ 'badrị́ 'bá Sãdũkáyõ rú 'dĩ 'badrị̂ abe rĩ kí sĩ.”
40016012	Ị́jọ́ 'dĩ kí vúlé gá, 'bá Yẹ́sụ̃ 'bã imbálé rĩ nị̃ kí ị́jọ́ Yẹ́sụ̃ 'bã jọlé mũkátĩ drị̃ gá rĩ adru sĩ ru tãmbajó ãkụ́kị́ mũkátĩ a'díjó rĩ sĩ la ku, wó rá la ímbátáŋá 'bá Fãrĩsáyĩ rú rĩ 'badrị́ 'bá Sãdũkáyõ rú rĩ abe rĩ kî sĩ.
40016013	Yẹ́sụ̃ la mụ mụlé ãngũ Kãyĩsárĩyã Fị̃lị́pị̃ drị̂ agá, zị 'bá ĩ'di 'bã imbálé rĩ kí, “'Bá 'bá 'bã kí jọlé, Ngọ́tị́ 'Bádrị̂ ĩ'di ã'di 'i?”
40016014	'Bá ĩ'di 'bã imbálé rĩ 'bã ãzí umvi kí, “Yõhánã Bãbụ̃tị́zị̃ fẽlépi rĩ 'i, ãzí rĩ jọ kí Ĩlíyã 'i, ãzí rĩ jọ kí Yẽrẽmíyã 'i jõku nábị̃ ãlu la 'bã ãzí.”
40016015	Zị kî, “Wó ĩmi rú rĩ gá ĩmi jọ la ma ã'di 'i yã?”
40016016	Sị̃mọ́nị̃ Pétẽrõ umvi, “Mi Kúrísĩtõ 'i, Ãdróŋá ídri rĩ 'bã Ngọ́pị 'i.”
40016017	Yẹ́sụ̃ umvi, “Mi drị̃lẹ́ba rú Sị̃mọ́nị̃ Yónã ngọ́pị, ã'dusĩku 'bá i'da míní ị́jọ́ 'dĩ nĩ ku, wó má Átẹ́pị 'bụ̃ gá rĩ 'i.
40016018	Ãzíla ájọ míní, Pétẽrõ mi írã, ma mụ kãnị́sã mádrị̂ sịlé írã 'dĩ drị̃ gá, ãzíla drã 'bã ũkpó icó ĩ'di ndẽlé ku.
40016019	Ma kị̃fụ̃ngụ́wã Sụ́rụ́ 'Bụ̃ gá rĩ drị̂ kí fẽ mídrị́, ãko míní umbélé ụ̃nọ́kụ́ gá 'dâ cí rĩ ála vâ umbé la 'bụ̃ gâlé cí, ãzíla ãko míní ayụlé ụ̃nọ́kụ́ gá 'dâ rá rĩ ála ayụ la 'bụ̃ gâlé rá.”
40016020	Ị́jọ́ 'dĩ agá Yẹ́sụ̃ itré 'bá ĩ'di 'bã imbálé rĩ kí 'bã lũ kí 'bá ãzíní 'i Kúrísĩtõ 'i rĩ gá ku.
40016021	I'dójó ụ́'dụ́ 'dã sĩ mụjó drị̃lẹ́ gâlé ru Yẹ́sụ̃ i'dó ị́jọ́ jọlé 'bá ĩ'di 'bã imbálé rĩ 'baní, “Ma mụ Yẹ̃rụ́sãlẹ́mụ̃ gâlé drị̃ cịlé ị́jọ́ wẽwẽ rú kî sĩ 'bá ĩyõ kí drị́ gá, ãtalo ãmbogo, ãzíla imba'ba ãzị́táŋá Mụ́sã drị̂ kí imbálépi rĩ 'badrị́. Ãzíla kí áma 'dị rá ãzíla ụ́'dụ́ na rĩ sĩ ála áma inga ídri rú.”
40016022	Pétẽrõ rụ ĩ'di selé bụ́lụ́ gá, ãzíla i'dó uzálé drị̃ la gá jọ ĩ'diní, “Úpí lẽ 'bã adru 'dĩ 'bã áni ku, ị́jọ́ 'dĩ 'bã idé ru mí rụ́ ku.”
40016023	Yẹ́sụ̃ uja ru jọ Pétẽrõ ní, “Mí ĩdã mi áma ũngúkú gâlé Sĩtánĩ! Mi írã kúmũ rĩ rú mání, ími ásị́ gá ị́jọ́ Ãdróŋá drị̂ 'dáyụ, wó rá la mi ị́jọ́ ũrã 'bá 'bá.”
40016024	Yẹ́sụ̃ jọ dó 'bá ĩ'di 'bã imbálé rĩ 'baní, “'Bá ãzí drĩ lẽ áma vú bĩlé rá lẽ 'bã gã ru úmgbé, 'bã 'dụ mũsãlá'bã ĩ'didrị́ gá rĩ 'i, ãzíla 'bã ãbĩ áma vú.
40016025	Ã'dusĩku 'bá drĩ lẽ ídri ĩ'didrị́ gá rĩ palé nĩ, ĩ'di ãvi la rá, wó 'bá ídri ĩ'didrị́ gá rĩ ãvĩlépi áma ị́jọ́ sĩ rĩ la ịsụ́ la rá.
40016026	'Bá la ũyá íngõ ịsụ́ ĩ'dinî drĩ ụ̃nọ́kụ́ 'dụ pírí ãko ĩ'di ãni la rú, drị̃ la gâ sĩ ãvĩ ĩ'di 'bã ídri rá? Jõku 'bá la ã'du idé sĩ ídri ĩ'didrị̂ ufujó vúlé?
40016027	Ã'dusĩku Ngọ́tị́ 'Bádrị̂ la mụ amụ́lé dị̃zã Átẹ́pị̃ drị̂ trũ, mãlãyíkã ĩ'didrị̂ abe, ãzíla ĩ'di mụ 'bá ãlu-ãlu ũfẽlé ị́jọ́ ĩ'di 'bã idélé rĩ kí vú sĩ.
40016028	Ájọ ĩminí ị́jọ́ mgbã, ĩmi ãzí pá tulépi ú'dî'da 'dâ 'dĩ icó kí drã ãjị́ 'bị̃lé 'dĩ sĩ ndre kí Ngọ́tị́ 'Bádrị̂ 'bã amụ́ŋá sụ́rụ́ ĩ'didrị̂ agá ku la ku.”
40017001	Ụ́'dụ́ ázíyá 'bã vúlé gá Yẹ́sụ̃ 'dụ Pétẽrõ, Yãkó'bõ, ãzíla Yõhánã Yãkó'bõ 'bã ádrị́pị ĩ'di be, agụ kí 'bé ãzo la sị́ gá, kí dó sĩ 'dãá á'dụ̂sĩ.
40017002	'Bé sị́ gá 'dãá Yẹ́sụ̃ gbíyã uja ru kí drị̃lẹ́ gá 'dãá ndú. Mẹ́lẹ́tị la dị̃ cécé ị̃tụ́ áni, ãzíla ĩ'di 'bã bõngó uja kí ru imve rú dị̃zã áni.
40017003	Cọtị 'dãá Mụ́sã kí Ĩlíyã be i'dá kí drị̃lẹ́ gá, kí ị́jọ́ jọ agá Yẹ́sụ̃ be.
40017004	Pétẽrõ jọ Yẹ́sụ̃ ní, “Úpí, ĩ'di múké ãmaní u'ájó 'dâ. Ídrĩ lẽ la rá, ma ĩminí bụ́rụ́jọ́ kí sị na, ãlu rĩ míní, ãzí rĩ Mụ́sã ní, ãzí ãlu rĩ Ĩlíyã nî.”
40017005	Pétẽrõ 'bã drĩ ị́jọ́ jọ agá 'dĩ gá 'dâ, ụ̃rụ́'bụ̃ imve dị̃lépi dị̃-dị̃ rĩ aku kí cí, ãzíla ụ́'dụ́kọ́ ãfũ ala gâlé jọ, “'Dĩ mâ Ngọ́pị mání lẽlé ambamba rĩ, má u'á ãyĩkõ sĩ ĩ'di ị́jọ́ sĩ. Ĩmi are ĩ'di tị.”
40017006	'Bá Yẹ́sụ̃ 'bã imbálé rĩ kí mụ ụ́'dụ́kọ́ angálépi 'bụ̃ gâlé 'dĩ arelé 'bo, idé kí ụ̃rị̃ sĩ, 'be kí ru vụ̃rụ́ ãzíla su kí tị vụ̃rụ́.
40017007	Yẹ́sụ̃ amụ́ ĩ'ba rụ́ 'dõlé aló kí ãzíla jọ, ĩ'baní “Ĩmi angá ụrụgá ĩmi idé ụ̃rị̃ sĩ ku.”
40017008	Kí mụ ãngũ ndrelé ụrụgâlé, ndre kí 'bá ãzí ku Yẹ́sụ̃ ace ĩ'ba abe á'dụ̂sĩ.
40017009	Ĩ'baní asị́ agá 'bé sị́ gâlé, Yẹ́sụ̃ itré kí jọ, “Ĩlũ jõ ị́jọ́ ĩmĩ ndrelé 'dĩ kí 'bá ãzíní ku kpere Ngọ́tị́ 'Bádrị̂ 'bã angá agá drã agâlé ráká.”
40017010	'Bá Yẹ́sụ̃ 'bã imbálé rĩ zị kí ĩ'di, “Ímbá'bá ãzị́táŋá Mụ́sã drị̂ kí imbálépi rĩ jọ kí Ĩlíyã 'bã amụ́ drị̃drị̃ ráká la ã'du ị́jọ́ sĩ yã?”
40017011	Yẹ́sụ̃ umvi ĩ'baní, “Ị́jọ́ mgbã sĩ Ĩlíyã la amụ́ drị̃drị̃ ãzíla ĩ'di ãko pírí kí itú bábá ráká.
40017012	Wó ájọ ĩminí, Ĩlíyã amụ́ bãsĩ 'bo, ãzíla nị̃ kí ĩ'di ku, wó idé kí ĩ'di rụ́ ị́jọ́ cécé ĩ'baní lẽlé rĩ áni. Gẹ̃rị̃ ãlu 'dĩ sĩ Ngọ́tị́ 'Bádrị̂ la vâ mụ drị̃ cịlé kí drị́ gá.”
40017013	'Bá ĩ'di 'bã imbálé rĩ vã kí ĩ'di ị́jọ́ jọ Yõhánã Bãbụ̃tị́zị̃ fẽlépi rĩ drị̃ gá íni.
40017014	Yẹ́sụ̃ kí mụ ãgõlé 'bá ĩ'di 'bã imbálé rĩ abe ũ'bí 'ba rụ́ 'dõlé 'bo, ágọ́bị́ ãzí amụ́ ãja tị̃lé ãvụ̃jó Yẹ́sụ̃ pálé gá ãzíla jọ,
40017015	“Úpí, índre drĩ mâ ngọ́pị 'bã ízákĩzã, ĩ'di ãyánĩ 'bá u'bélépi ãzíla nzilépi ũnzí rĩ trũ. Ãyánĩ la ãzí rĩ sĩ ĩ'di 'be ị̃yị́ agá jõku ãcí agá.
40017016	Má ají ĩ'di 'bá míní imbálé rĩ 'badrị́, wó icó kí ĩ'di adrílé ku”
40017017	Yẹ́sụ̃ umvi ĩ'baní, “Ĩmi 'bá ã'ị̃táŋâ kóru 'dĩ! Ĩlẽ má u'á ĩmi abe ụ́'dụ́ íngõpí. Ĩlẽ áta ĩmi ụ́'dụ́ sị́ yã? Mí ají ngọ́tị̂ má rụ́ 'dõlé.”
40017018	Yẹ́sụ̃ za drị̃ la gá ũkpó sĩ, ãzíla úríndí ũnzí ãfũ dó ngọ́tị̂ agâlé rá, adrí dó sĩ cọtị sáwã 'dã sĩ.
40017019	Vúlé vúlé ru 'bá Yẹ́sụ̃ 'bã imbálé 'dĩ amụ́ kí ĩ'di rụ́ 'dõlé 'dĩ sĩ ĩ'di á'dụ̂sĩ, ãzíla zị kí ĩ'di, “Ãma icó úríndí ũnzí drolé ãmvé ku la ã'du sĩ yã?”
40017020	Yẹ́sụ̃ umvi ĩ'baní, “Ã'dusĩku ĩmĩ ã'ị̃táŋá were, ma ĩminí ị́jọ́ mgbã jọ, ĩdrĩ tá adru ã'ị̃táŋâ trũ wereŋá ru hãrãdálị̃ ífí áni, ĩmi tá jọ la 'bé 'dĩ ní, ‘Ímụ ãngũ 'dĩ gá 'dâ, 'dã gâlé ãzíla ĩ'di mụ ãngũ 'dã gâlé rá.’ Ãko ãzí icólépi ĩmi ndẽlépi idé agá rá la 'dáyụ. [
40017021	Úríndí ũnzí 'dĩ 'bã áni rĩ la fũ rá la Ãdróŋá zịŋá sĩ ãzíla íná gãjó najó úmgbé rĩ sĩ.”]
40017022	'Bá Yẹ́sụ̃ 'bã imbálé rĩ kí mụ amụ́lé ãngũ ãlu gá Gãlị́lị̃ gá 'bo, Yẹ́sụ̃ jọ ĩ'baní, “Ála mụ Ngọ́tị́ 'Bádrị̂ fẽlé mẹ́lẹ́ mbelé 'bá 'badrị́.
40017023	'Bá kí mụ ĩ'di 'dịlé rá, ụ́'dụ́ na vúlé gá, ála mụ ĩ'di ingalé ídri 'bá drãlépi rá rĩ kí drĩdríŋĩ gá.” 'Bá ĩ'di 'bã imbálé rĩ acá kí ũcõgõ rú.
40017024	Yẹ́sụ̃ kí 'bá ĩ'di 'bã imbálé rĩ kí abe kí mụ acálé Kãpẹ̃rẹ̃nãwụ́mị̃ gá 'bo, 'bá mụ̃sọ́rọ̃ lị́cọ́ Ãdróŋá drị̂ gá rĩ tralépi rĩ amụ́ kí Pétẽrõ rụ́ zị kí ĩ'di, “Ímbápị ĩmidrị̂ la mụ̃sọ́rọ̃ lị́cọ́ Ãdróŋá drị̂ gá rĩ 'be rá yã?”
40017025	Pétẽrõ umvi, “'Ẽ, ĩ'di 'be la rá.” Pétẽrõ lã mụ filé jó Yẹ́sụ̃ 'bã adrujó rĩ agâlé 'bo, Yẹ́sụ̃ jọ ị́jọ́ drị̃drị̃ zị ĩ'di, “Mí ũrã íngoní, Sị̃mọ́nị̃? 'Bá ũpi rú ụ̃nọ́kụ́ drị̃ gá 'dĩ kí mụ̃sọ́rọ̃ tra 'bá ĩ'badrị̂ 'badrị́ yã jõku 'bá ãmị́yọ́ŋá ru rĩ 'badrị́ yã?”
40017026	Pétẽrõ umvi, “'Bá ãmị́yọ́ŋá ru rĩ 'badrị́.” Yẹ́sụ̃ jọ ĩ'diní ị́jọ́ 'dĩ sĩ, “'Bá sụ́rụ́ drị̂ kí ûnze kí rá.
40017027	Wó lẽ ãfẽ 'bá 'dĩ 'baní ásị́ ãzá ku, ímụ mĩrĩ Gãlị́lị̃ gâlé í'be gọ̃lị̃ŋá ị̃yị́ agâlé. Ị̃'bị mî a'bélé drị̃drị̃ rĩ ínzị̃ tị la, mi séndẽ sílĩvã rú la ịsụ́ tị la gá. Í'dụ séndẽ 'dã 'i ãzíla ífẽ ĩ'badrị̂lé mụ̃sọ́rọ̃ ãmadrị́ mí be rĩ kî rú.”
40018001	Ị̃tụ́ 'dã sĩ 'bá Yẹ́sụ̃ 'bã imbálé rĩ amụ́ kí ĩ'di rụ́ 'dõlé zị kî, “'Bá ãmbógó ru Sụ́rụ́ 'Bụ̃ gá rĩ agá rĩ ã'di 'i?”
40018002	Yẹ́sụ̃ umve ngọ́tị́ŋá ĩmbíráŋá la, 'bã ĩ'di pá tulé kí drĩdríŋĩ gá.
40018003	Yẹ́sụ̃ jọ, “Ma ĩminí ị́jọ́ mgbã jọ, lẽ ĩmi uja ĩmi anzị níríŋá kí áni ráká ĩmi fi Sụ́rụ́ 'Bụ̃ gá rĩ gá ĩndõ. Jõ íni ku, ĩmi icó filé Sụ́rụ́ 'Bụ̃ gá rĩ agâlé ku.
40018004	Ị́jọ́ 'dĩ sĩ, 'bá ru irilépi vụ̃rụ́ cécé ngọ́tị́ŋá ĩmbíráŋá 'dĩ áni rĩ ãmbógó ru Sụ́rụ́ 'Bụ̃ gá rĩ agá nĩ.
40018005	“Ãzíla 'bá ngọ́tị́ŋá 'dĩ áni rĩ 'bã ãzí ãlu la ã'ị̃lépi áma rụ́ sĩ rĩ, ã'ị̃ ma 'i.
40018006	Wó 'bá ãzí drĩ ngọ́tị́ŋá ĩmbíráŋá áma ã'ị̃lépi rĩ fẽ ị́jọ́ ũnzí idélé, ĩ'di múké la írã ãná 'ịjó ãmbógó kpakụ rĩ umbéjó imbe la gá ĩ'di 'bejó ịmvụ́jó mĩrĩ kị́rị́ rĩ agá.
40018007	“Cãndí ụ̃nọ́kụ́ ní ãko fẽlépi la 'bá 'bã idé kí ị́jọ́ ũnzí sĩ! Ãko 'dĩ kí bãsĩ amụ́ rá, wó cãndí 'bá fẽlépi la ị́jọ́ 'dĩ 'bã idé kí ru rĩ nî.
40018008	Ími drị́ jõku ími pá drĩ ími fẽ ị́jọ́ ũnzí idélé nĩ, íga ĩ'di rá í'be ĩ'di mí rụ́ 'dâ rá. Ĩ'di múké míní fijó ídri gá drị́ jõku pá trũ ãlu sĩ, ndẽ ími 'bejó ãcí ukólépi ku rĩ agá drị́ ị̃rị̃ trũ jõku pá ị̃rị̃ trũ rĩ rá.
40018009	Ãzíla ími mịfị́ drĩ ími fẽ ị́jọ́ ũnzí idélé nĩ, ínze ĩ'di 'belé mí rụ́ 'dâ rá. Ĩ'di múké míní fijó ídri gá mịfị́ ãlu sĩ ndẽ míní adrujó mịfị́ trũ ị̃rị̃ sĩ ími 'bejó ãcí ukólépi ku rĩ agá rĩ rá.
40018010	“Ĩndre drĩ, lẽ ĩmi ide anzị nírí 'dĩ 'bã ãzí kí ku. Ã'dusĩku ájọ ĩminî mãlãyíkã anzị 'dĩ 'badrị́ 'bụ̃ gâlé rĩ kí pá tu má Átẹ́pị drị̃lẹ́ gá ụ́'dụ́ pírí kí ị́jọ́ sĩ. [
40018011	Ã'dusĩku Ngọ́tị́ 'Bádrị̂ amụ́ 'bá ãvĩlépi rá rĩ kí ndrụ̃lé palé.]
40018012	“Mí ũrã íngoní? Ágọ́bị́ ãzí kãbĩlõ trũ túrú ãlu la 'bã kãbĩlõ ãlu rĩ drĩ ãvĩ rá, ĩ'di kãlị́ úrômĩ drị̃ úrômĩ rĩ kí a'be ĩrí na agá 'bé pá gá 'dâ, ĩ'di mụ ãlu ãvĩlépi rá 'dã ndrụ̃ trũ ku yã?
40018013	Ma ĩminí ị́jọ́ mgbã jọ drĩ ĩ'di ịsụ́ rá, ĩ'di u'á ãyĩkõ sĩ ambamba ĩ'di 'bã kãbĩlõ ãlu 'dã sĩ ndẽ kãlị́ úrômĩ drị̃ úrômĩ ãvĩlépi ku 'dĩ kí rá.
40018014	Gẹ̃rị̃ ãlu 'dĩ sĩ, ĩmi Átẹ́pị 'bụ̃ gá rĩ ã'ị̃ anzị nírí 'dĩ kí 'bã ãzí ãlu la ní ãvĩjó ku.
40018015	“Mí ádrị́pị drĩ ị́jọ́ ũnzí idé mí rụ́, ímụ ĩ'di rụ̂lé ị́jọ́ ũnzí ĩ'didrị́ gá rĩ i'dajó. Wó ĩmi itú ị́jọ́ la ĩmi drĩdríŋĩ gá ĩmi sĩ cénĩ. Drĩ ã'ị̃ la rá, mí apá mî ádrị́pị vúlé 'bo.
40018016	Wó drĩ ị́jọ́ mî jọlé rĩ gã úmgbé, í'dụ 'bá ãzí ãlu jõku ị̃rị̃ mí be ĩndĩ. Ị́jọ́ 'dĩ sĩ, ị́jọ́ átõŋá drị̂ 'bã tu pá sãdínĩ ị̃rị̃ jõku 'bá na 'bã kí vú nzelé rĩ sĩ.
40018017	Drĩ 'bá 'dĩ kí tị gã arelé úmgbé, mí i'da ị́jọ́ la kãnị́sã nî ãzíla drĩ ị́jọ́ kãnị́sã drị̂ gã arelé úmgbé, 'bã adru míní 'bá Ãdróŋá nị̃lépi ku rĩ rú jõku 'bá mụ̃sọ́rọ̃ tralépi rĩ áni.
40018018	“Ma ĩminí ị́jọ́ mgbã jọ, ãko ĩminí umbélé ụ̃nọ́kụ́ gá 'dâ cí rĩ, ála umbé la 'bụ̃ gâlé cí, ãzíla ãko ĩminí trũlé ụ̃nọ́kụ́ gá 'dâ rĩ ála trũ la 'bụ̃ gâlé rá.
40018019	“Ma vâ jọ la ĩminí ị̃dị́, 'bá ị̃rị̃ drĩ kí tị icí ãko ãzí zịjó ụ̃nọ́kụ́ gá 'dâ, má Átẹ́pị 'bụ̃ gá rĩ la idé la rá.
40018020	Ã'dusĩku 'bá ị̃rị̃ jõku 'bá na drĩ kí ru tra ãngũ ãlu gá áma rụ́ sĩ, 'dãá ma adru ĩ'ba abe cí.”
40018021	'Dã 'bã vúlé gá, Pétẽrõ amụ́ Yẹ́sụ̃ rụ́ 'dõlé zị ĩ'di, “Úpí, ma má ádrị́pị ị́jọ́ izalépi má rụ́ rĩ trũ pâlé sị́ yã?”
40018022	Yẹ́sụ̃ umvi, “Ájọ míní, adru pâlé ázị̂rị̃ ku, wó kãlị́ ázị̂rị̃ pâlé ázị̂rị̃!
40018023	“Ị́jọ́ 'dĩ sĩ, Sụ́rụ́ Ãdróŋá drị́ gá rĩ ĩ'di cécé úpí rilépi ãtí'bó ĩ'didrị̂ be sĩ málĩ ĩ'di 'bã ịsụ́lé rĩ kí íngõpí yã rĩ nị̃jó rĩ áni.
40018024	Ĩ'diní i'dó agá ĩ'didrị̂ kí lã agá ájí ĩ'di drị̃lẹ́ gá ágọ́bị́ ãzí ĩ'di 'bã dẹ́nọ̃ nalépi tãlãnị́tọ̃ 10,000 la.
40018025	Málĩ 'dị́pị fẽ ãzị́táŋá sĩ ágọ́bị̂ 'bã mgbã 'i, ũkû 'i, anzị kí ãzíla ãko ĩ'di trũ adrujó cí rĩ kí abe ụzịlé rá, ĩ'di icójó dẹ́nọ̃ 'dã kí ũfẽjó ku rĩ sĩ.
40018026	“Ãtí'bô tị̃ ãja úpî drị̃lẹ́ gá, 'bã mãmálá úpî drị̃lẹ́ gá, jọ, ‘Mí adru drĩ má be ásị́ ị̃gbẹ̃ sĩ, ãzíla ma mî dẹ́nọ̃ kí ũfẽ vúlé pírí rá.’
40018027	Úpí ndre ãtí'bó 'dĩ 'bã ízákĩzã, lị dẹ́nọ̃ 'dĩ kí rá ãzíla a'be dó ĩ'di mụlé rá.
40018028	“Wó ãtí'bó la mụ fũlé mụlé ãmvélé 'bo, ịsụ́ ãtí'bó ĩ'di 'bã ãzí ru ĩ'di 'bã dẹ́nọ̃ nalépi dị̃nárị̃ túrú ãlu rĩ. Amvu ĩ'di ãzíla i'dó ĩ'di nzilé. Jọ, ‘Mí ũfẽ mâ dẹ́nọ̃ mî nalé rĩ 'i.’
40018029	“Ĩ'di 'bã ãtí'bó ãzí ĩ'di áni rĩ, tị̃ ãja vụ̃rụ́ ãzíla 'bã mãmálá ĩ'didrị́, ‘Mí adru ásị́ ị̃gbẹ̃ sĩ má rụ́, ma mî dẹ́nọ̃ 'dĩ ũfẽ rá.’
40018030	“Wó ãtí'bó 'dĩ gã úmgbé, ko drị̃ mụlé ãzíla agụ ágọ́bị̂ 'belé mãbụ́sụ̃ gá kpere ágọ́bị̂ la ĩ'di 'bã dẹ́nọ̃ kí ũfẽ agá.
40018031	Ãti'bo ãzí rĩ kí mụ ị́jọ́ 'dã ndrelé 'bo, u'á kí ụ̃sụ̃táŋá ãmbógó la sĩ, ãzíla mụ kí ị́jọ́ pírí ru idélépi 'dĩ kí ũlũlé ĩ'bã ãmbógó nî.
40018032	“Úpí ĩ'didrị́ gá rĩ umve ĩ'di ĩ'di rụ̂lé, jọ, ‘Mi ãtí'bó ũnzí la, álị dẹ́nọ̃ mídrị́ gá rĩ kí rá ã'dusĩku mî mãmálá 'bãjó má rụ́ rĩ sĩ.
40018033	Mí icó tá ãtí'bó mî ãzí ru rĩ 'bã ízákĩzã ndrelé ku yã?’
40018034	Úpí 'bã 'a ve ĩ'diní rá fẽ ĩ'di 'bãlé mãbụ́sụ̃ gâ sĩ ĩ'diní cãndí fẽjó kpere ĩ'di 'bã úpí 'bã dẹ́nọ̃ ĩ'di be rĩ kí ũfẽ agá pírí.
40018035	“Má Átẹ́pị 'bụ̃ gâlé rĩ la mụ ĩmi ãlu-ãlu 'baní ũcõgõ fẽlé 'dĩ 'bã áni ĩmi ãlu-ãlu drĩ ĩ'di 'bã ádrị́pị trũ ĩ'di ásị́ gâlé ku rĩ gá.”
40019001	Yẹ́sụ̃ la mụ ị́jọ́ 'dĩ kí delé jọ agá 'bo, a'be Gãlị́lị̃ rá, za Yõrĩdánĩ gá 'á ãngũ Yụ̃dị́yã drị̂ agá.
40019002	'Bá ũ'bí bĩ kí vú la ãzíla adrí dó ĩ'bã 'bá ãyánĩ rú rĩ kí 'dãá.
40019003	'Bá Fãrĩsáyĩ drị̂ 'bã ãzí amụ́ kí Yẹ́sụ̃ ụ̃'bị̃lé, zị kí ĩ'di, “Ãzị́táŋá Mụ́sã drị̂ ã'ị̃ ágọ́bị́ ní ĩ'di 'bã ũkú drojó ị́jọ́ pịrị sĩ rá yã?”
40019004	Yẹ́sụ̃ umvi ĩ'baní, “Ĩlã ị́jọ́ ị́jọ́ sĩlé rĩ agá jọlépi la ándrá i'dóŋá gâlé Ãdróŋá 'bã ándrá 'bá ágọ́bị́ kí ũkú be rĩ ku yã?
40019005	Ãdróŋá jọ vâ, ‘Ị́jọ́ 'dĩ sĩ, ágọ́bị́ la mụ ĩ'di 'bã átẹ́pị kí a'belé ãndrẽ be ãzíla kí dó ru icí ũkú ĩ'didrị̂ be, kí ị̃rị̃ trá ru icí acájó ụrụ'bá ãlu rú.’
40019006	Ị́jọ́ 'dĩ sĩ, adru kí dó 'bá ị̃rị̃ ku, wó 'bá ãlu rú. 'Bá ãzí 'bã awa ãko Ãdróŋá 'bã icílé rĩ kí drĩdríŋĩ nĩ ku.”
40019007	'Bá Fãrĩsáyĩ drị̂ zị kí Yẹ́sụ̃ 'i, “Mụ́sã fẽ ándrá ãzị́táŋá ágọ́bị́ ní sĩ wárágã sĩjó ũkû drojó la ã'du ị́jọ́ sĩ yã?”
40019008	Yẹ́sụ̃ umvi ĩ'baní, “Mụ́sã ã'ị̃ ándrá ĩminí wárágã sĩjó sĩ ũkú ĩmidrị̂ kí drojó rá la ásị́ mbaŋá ĩmidrị́ gá rĩ sĩ. Wó adru ándrá i'dóŋá gâlé 'dĩ 'bã áni ku.
40019009	Ájọ ĩminí, 'bá ãzí drĩ ĩ'di 'bã ũkû dro adru ị́jọ́ ãwụ̃ ãni sĩ ku, ãzíla ĩgbã jõ ũkú ãzí ndú la, ífí la ĩ'di ãwụ̃ nga ũkú 'dã be.”
40019010	'Bá Yẹ́sụ̃ 'bã imbálé rĩ jọ kí ĩ'diní, “Ị́jọ́ ágọ́bị́ 'bã ãni ũkú be rĩ drĩ dó adru 'dĩ 'bã áni, ĩ'di múké ũkú ĩgbãjó ku.”
40019011	Yẹ́sụ̃ umvi, “Adru 'bá pírí kí nga ị́jọ́ 'dĩ ã'ị̃lé la ku, wó lú 'bá ị́jọ́ 'dĩ fẽjó 'dĩ 'baní rĩ 'banî.
40019012	Ã'dusĩku ị́jọ́ ndú-ndú icó kí fẽlé la 'baní ru ĩgbãjó ku rĩ gá nĩ: ãgọbị ãzí rĩ kí útị kí ũkpó kóru 'dĩ 'bã áni, ãzí ri kí âco kí acálé ũkpó kóru 'dĩ 'bã áni, ãzí rĩ gã kí ũkú ĩgbãlé úmgbé Sụ́rụ́ 'Bụ̃ gá rĩ 'bã ị́jọ́ sĩ. 'Bá ị́jọ́ 'dĩ lẽlépi rá rĩ 'bã idé ĩ'diní lẽlé rĩ áni.”
40019013	Ụ́'dụ́ ãzí sĩ 'bá ají kí ĩ'bã anzị kí Yẹ́sụ̃ rụ́ 'dõlé sĩ drị́ ụ̃tị̃jó kí drị̃ gá, ãzíla Ãdróŋá zịjó ĩ'banî. Wó 'bá Yẹ́sụ̃ 'bã imbálé rĩ uzá kí 'bá anzị kí ajílépi rĩ kí drị̃ gá.
40019014	Yẹ́sụ̃ jọ, “Ĩmi a'be anzị nírí 'bã amụ́ kí má rụ́ 'dõlé, ĩmi atrị kí amụ́ŋá gá ku, ã'dusĩku Sụ́rụ́ 'bụ̃ drị̂ 'bá 'dĩ 'bã ãni.”
40019015	Yẹ́sụ̃ la mụ drị́ ụ̃tị̃lé kí drị̃ gá 'bo, 'dãá rĩ sĩ mụ dó drị̃ gá.
40019016	Ụ́'dụ́ ãzí sĩ, ágọ́bị́ ãzí amụ́ Yẹ́sụ̃ rụ́ 'dõlé zị ĩ'di, “Ímbápị, ãko múké mání idélé sĩ ídri ukólépi ku rĩ ịsụ́jó rĩ ã'du?”
40019017	Yẹ́sụ̃ umvi ĩ'diní, “Mi áma zị ãko múké rĩ sĩ la ã'du ị́jọ́ sĩ yã? 'Bá múké cí rĩ lú ãlu. Ídrĩ lẽ filé ídri ukólépi ku rĩ agá rá, ímba ãzị́táŋá kí tã.”
40019018	Ágọ́bị̂ zị, “Ãzị́táŋá íngõ kî?” Yẹ́sụ̃ umvi, “‘Í'dị 'bá ku, ínga ãwụ̃ ku, mí ụ̃gụ̃ ụ̃gụ̃ ku, mí alị́ ĩnzõ 'bá ãzí ụrụ'bá gá ku,
40019019	mí ị̃nzị̃ mí átẹ́pị kí mí ãndrẽ be,’ ãzíla ‘ílẽ mî jĩránĩ cécé míní ími lẽlé rĩ áni.’ ”
40019020	Kãrị́lẹ̃ jọ ĩ'diní, “Ámba ị́jọ́ 'dĩ kí tã pírí rá. Ãko acelépi mání rĩ ã'du?”
40019021	Yẹ́sụ̃ umvi ĩ'diní, “Ídrĩ lẽ adrulé ãlá ru, ímụ, mí ị̃tụ̃ndã ãko mí trũ adrujó rĩ kí pírí ãzíla ífẽ séndẽ la kí 'bá lẽmẽrí rĩ 'banî, mi dó sĩ mụ adrulé málĩ trũ 'bụ̃ gâlé. 'Dã 'bã ũngúkú gá, mí amụ́ dó áma vú ãbĩlé.”
40019022	Kãrị́lẹ̃ 'dĩ la mụ ị́jọ́ 'dĩ arelé, ko drị̃ mụlé cãndí-cãndí ru, ã'dusĩku ĩ'di 'bã adrujó kụ́rẹ́nị́ rĩ sĩ.
40019023	Yẹ́sụ̃ jọ dó 'bá ĩ'di 'bã imbálé 'dĩ 'baní, “Ma ĩminí ị́jọ́ mgbã jọ, ĩ'di adru ị́jọ́ ũkpó la 'bá málĩ trũ rĩ 'baní fijó Sụ́rụ́ 'Bụ̃ gá rĩ agá.
40019024	Ájọ ĩminí ị̃dị́, ngãmíyã ní fijó sĩndánĩ ị̃ndụ́ gâ sĩ rĩ ĩ'di gbõŋá ru ndẽ 'bá málĩ trũ rĩ ní fijó Sụ́rụ́ Ãdróŋá drị̂ agá rĩ rá.”
40019025	'Bá Yẹ́sụ̃ 'bã imbálé 'dĩ kí mụ ị́jọ́ ĩ'di 'bã jọlé 'dĩ arelé 'bo, u'á kí pírí ụ̃sụ̃táŋá ãmbógó la sĩ, zị kî, “Ã'di la ru pa rá rĩ gá nĩ?”
40019026	Wó Yẹ́sụ̃ ndre dó ãngũ ĩ'ba rụ̂lé, jọ ĩ'baní, “'Bá 'bã ũrãtáŋá sĩ rĩ gá ĩ'di ũkpó-ũkpó, wó Ãdróŋâ sĩ rĩ gá ãko ãzí ĩ'di ndẽlépi rá la 'dáyụ.”
40019027	Pétẽrõ umvi ĩ'diní, “Ãma a'be ãko ãmadrị̂ kí pírí rá sĩ u'dejó ími vú gâ sĩ. Ãko ãmaní mụlé ịsụ́lé ụ̃rọ̃drị́ ru rĩ la mụ adrulé ã'du?”
40019028	Yẹ́sụ̃ jọ ĩ'baní, “Ma ĩminí ị́jọ́ mgbã jọ, ụ́'dụ́ ãko pírí kí 'bãjó ú'dí rĩ sĩ, 'dĩ ụ́'dụ́ Ngọ́tị́ 'Bádrị̂ 'bã rijó úmvúke ĩ'didrị́ dị̃zã rú rĩ drị̃ gá rĩ sĩ, ĩmi áma vú ãbĩlépi 'dĩ, ĩmi vâ mụ rilé úmvúke mụdrị́ drị̃ ị̃rị̃ kí drị̃ gá, sĩ sụ́rụ́ mụdrị́ drị̃ ị̃rị̃ Ịsịrayị́lị̃ drị̂ kí ị́jọ́ lịjó.
40019029	'Bá pírí lị́cọ́, jõku ádrị́pịka ãzíla ámvọ́pịka, jõku átẹ́pị ãzíla andre, jõku anzị jõku ãngũ a'belépi áma ị́jọ́ sĩ rĩ ála mụ ĩ'baní ãko fẽlé pâlékó túrú. Ála vâ mụ ĩ'baní ídri ukólépi ku rĩ fẽlé.
40019030	Wó 'bá wẽwẽ rú drị̃drị̃ rĩ kí drụ́zị́ acá 'bá vúlé rĩ kî rú, ãzíla 'bá vúlé rĩ kí acá 'bá drị̃drị̃ rĩ kî rú.
40020001	“Sụ́rụ́ 'Bụ̃ gá rĩ ĩ'di cécé 'dĩ 'bã áni, ágọ́bị́ ãzí cí fũ ụ̃'bụ́tịnị́nị́ ãgọbị ãzí kí iyólé ãzị́ ngajó ĩ'didrị́ zãbíbũ ámvụ́ agá.
40020002	Ã'ị̃ kí ũfẽjó dị̃nárị̃ ãlu ãzị́ ngajó ụ́'dụ́ 'dã sĩ, ãzíla pẽ dó kí tị ãzị́ ngalé ĩ'didrị́ zãbíbũ ámvụ́ gâlé.
40020003	“Ãni rú sáwã na gá 'dĩ, fũ mụlé ãmvêlé, ndre 'bá ãzí kí pá utu agá sụ̂ tị gá 'dãá ãzị̂ kóru.
40020004	Jọ ĩ'baní, ‘Ĩmụ vâ ãzị́ ngalé mádrị́ zãbíbũ ámvụ́ gâlé, ãzíla ma mụ ĩmi ũfẽlé ãjẹ̃ múké sĩ rá.’
40020005	Ị́jọ́ 'dĩ sĩ, mụ kí dó rá. “Sáwã ázíyá gá, ãzíla sáwã úrômĩ gá 'dâ, mụ vâ 'bá kí umve trũ ị̃dị́ mụlé ãzị́ ngalé ĩ'didrị́ ámvụ́ agâlé tá drị̃drị̃ rĩ áni.
40020006	Ãni rú sáwã mụdrị́ drị̃ ãlu gá 'dĩ, fũ vâ mụlé ãmvêlé ãzíla ịsụ́ vâ 'bá ãzí kí pá utu agá ãzị̂ kóru 'dãá. Zị kí, ‘Ĩmi utu pá 'dâ ị̃tụ̂rụ̃ ãzị̂ kóru ã'du ị́jọ́ sĩ yã?’
40020007	“Umvi kí, ‘Ã'dusĩku 'bá ãzí ãma iyólépi la yụ.’ “Jọ ĩ'baní, ‘Ĩmụ vâ ãzị́ ngalé mádrị́ zãbíbũ ámvụ́ agâlé.’
40020008	“Ĩndró la mụ acálé 'bo, zãbíbũ ámvụ́ 'dị́pị jọ 'bá ãmbógó ru ĩ'di 'bã 'bãlé 'bá kí drị̃lẹ́ gá rĩ nî, ‘Mí umve 'bá ãzị́ ngalépi rĩ kî, ãzíla mí ũfẽ ũyá ĩ'badrị̂ kí, i'dójó 'bá tá iyólé vúlé-vúlé 'dĩ kí sĩ cajó kpere 'bá tá drị̃drị̃ 'dã 'bá rụ́.’
40020009	“'Bá tá iyólé sáwã mụdrị́ drị̃ ãlu gá rĩ amụ́ kí ãzíla úfẽ ĩ'baní ũyá pírí dị̃nárị̃ ãlu-ãlu.
40020010	'Bá tá iyólé drị̃drị̃ rĩ kí mụ acálé, ũrã kí ála mụ kí ũfẽlé ãndânĩ íni. Wó ĩ'ba ãlu-ãlu ní úfẽ vâ ũyá dị̃nárị̃ ãlu-ãlu.
40020011	Kí mụ ịsụ́lé la 'bo, i'dó kí unulé ámvụ́ 'dị́pị bị́lẹ́ gá.
40020012	Jọ kí, ‘'Bá tá iyólé vúlé-vúlé ru 'dĩ nga kí ãzị́ lú sáwã ãlu, wó í'bã ãma 'bá tá ị̃tụ́ 'bã zãlé, ãnũ ãzị́ drị̂ 'bã sĩ fijó ãma rụ́ ị̃tụ̂rụ̃ rá 'dĩ ĩ'ba abe trũtrũ.’
40020013	“Wó umvi ĩ'ba ãzí ãlu rĩ ní, ‘Mâ wọ̃rị̂, má idé 'bá ãzí ũnzí ku. Mí idé tá ị́jọ́ má be ãzị́ ngajó dị̃nárị̃ ãlu sĩ ku yã?
40020014	Í'dụ mî séndẽ, íko drị̃ mụlé. Álẽ 'bá amụ́lépi ãzị́ vúlé-vúlé 'dĩ kí ũfẽlé cécé mání ími ũfẽjó rĩ áni.
40020015	Má icó ị́jọ́ mání lẽlé rĩ idélé séndẽ mádrị̂ kí sĩ ku yã? Jõku mi mịfị́ ịnị 'bã má rụ́ mání ãko fẽjó 'bá 'baní rĩ sĩ yã?’”
40020016	Yẹ́sụ̃ de ị́jọ́ 'bá 'dĩ abe rĩ ị́jọ́ 'dĩ sĩ, “Ị́jọ́ 'dĩ sĩ, 'bá vúlé rĩ kí mụ adrulé 'bá drị̃drị̃ rĩ kî, ãzíla 'bá drị̃drị̃ rĩ kí mụ adrulé 'bá vúlé rĩ kî.”
40020017	Yẹ́sụ̃ 'bã mụ agá Yẹ̃rụ́sãlẹ́mụ̃ gâlé ru 'dĩ gá 'dâ, 'dụ 'bá ĩ'di 'bã imbálé mụdrị́ drị̃ ị̃rị̃ 'dĩ kí bụ́lụ́ gá ãzíla jọ ĩ'baní,
40020018	“Ãma mụ kpere Yẹ̃rụ́sãlẹ́mụ̃ gá, ála mụ Ngọ́tị́ 'Bádrị̂ fẽlé ũcõgõ ịsụ́lé ãtalo ãmbogo rĩ 'badrị́ ãzíla imba'ba ãzị́táŋá Mụ́sã drị̂ kí imbálépi rĩ kí abe, kí ị́jọ́ lị drị̃ la gá ĩ'di 'dịjó káyĩ rá,
40020019	ãzíla kí ĩ'di 'dụ fẽlé 'bá Yãhụ́dị̃ rú ku rĩ 'badrị́ kí ĩ'di ide, kí ĩ'di co, ãzíla kí ĩ'di ipa mũsãlá'bã sị́ gá. Wó ụ́'dụ́ na vúlé gá ála mụ ĩ'di ingalé ídri!”
40020020	Ị́jọ́ 'dã 'bã ũngúkú gá, Zĩbĩdáyõ 'bã ũkû amụ́ Yẹ́sụ̃ rụ́ 'dõlé, ĩ'di 'bã ngọ́pịka ị̃rị̃ 'dĩ kí abe, tị̃ ãja vụ̃rụ́ Yẹ́sụ̃ drị̃lẹ́ gá, zị ị́jọ́ ĩ'di tị gâ sĩ mũkẽ ĩ'didrị́ gá rĩ ịsụ́jó.
40020021	Yẹ́sụ̃ zị ĩ'di, “Ílẽ ã'du?” Umvi Yẹ́sụ̃ ní, “Mí azị mání anzị mádrị́ ị̃rị̃ 'dĩ 'bã ãzí ãlu rĩ ní rijó ími drị́ ãndá rĩ gá, ãzíla ãzí rĩ ní rijó ími drị́ ị̃jị́ rĩ gá míní adru agá Úpí ru Sụ́rụ́ mídrị̂ agá.”
40020022	Yẹ́sụ̃ umvi ĩ'baní, “Ĩnị̃ ị́jọ́ ĩminí zịlé rĩ ã'du yã rĩ ku! Ĩmi icó kópõ ũcõgõ ãni mání mụlé mvụlé rĩ mvụlé ĩndĩ rá yã?” Umvi kí Yẹ́sụ̃ ní, “'Ẽ, ãma mvụ la rá.”
40020023	Yẹ́sụ̃ jọ ĩ'baní, “Ãndá, ĩmi mụ kópõ mání mụjó ãko mvụjó ala gá rĩ sĩ ãko mvụlé rá, wó ĩminí rijó áma drị́ ãndá rĩ gá ãzíla drị́ ị̃jị́ rĩ gá rĩ adru ũkpó má ãni la ku. Ãngũ 'dĩ áni 'dĩ kí 'bá mâ Átẹ́pị 'bã idélé ĩ'baní 'dĩ 'bã ãni.”
40020024	'Bá Yẹ́sụ̃ 'bã imbálé rĩ 'bã ãzí mụdrị́ 'dĩ kí mụ ị́jọ́ 'dĩ arelé, ũmbã 'de kí agá 'bá ị̃rị̃ 'dĩ 'banî.
40020025	Ị́jọ́ 'dĩ sĩ, Yẹ́sụ̃ umve kí ãngũ ãlu gá, ãzíla jọ, “Ĩnị̃ rá 'bá 'bá Yãhụ́dị̃ rú ku 'dĩ kí drị̃ celépi 'dĩ kí úpí ru kí drị̃lẹ́ gá ãzíla ĩ'bã drị̃lẹ́ ãmbogo rú 'dĩ 'bã ũkpó cí kí drị̃ gá.
40020026	'Dĩ adru ị́jọ́ ĩmi sĩ adrujó ala gá rĩ 'i ku. 'Bá ãzí drĩ lẽ adrulé ãmbógó ru ĩmi drĩdríŋĩ gá, lẽ 'bã adru ãtí'bó ĩmi ãni,
40020027	ãzíla 'bá lẽlépi adrulépi drị̃drị̃ ĩmi agá 'dâ rĩ 'bã adru 'bá ĩmĩ ãtí'bó rú,
40020028	ị́jọ́ 'dĩ sĩ, Ngọ́tị́ 'Bádrị̂ amụ́ sĩ ãzị́ ngajó ĩ'diní la ku be la amụ́ ãzị́ ngalé 'bá 'banî ãzíla ru ídri fẽjó 'bá ũ'bí kí unzejó.”
40020029	Yẹ́sụ̃ kí 'bá ĩ'di 'bã imbálé rĩ kí abe ĩ'bã kí Yẹ̃rị́kọ̃ a'be agá 'bá ũ'bí 'de kí ĩ'di vú gâ sĩ.
40020030	Ịsụ́ 'bá ị̃rị̃ mịfị́ kóru la ri kí gẹ̃rị̃ tị gá 'dãá, kí mụ arelé la Yẹ́sụ̃ la alị nĩ, i'dó kí uzálé, “Dãwụ́dị̃ ngọ́pị! Mí andré ãma ízákĩzã ĩndĩ fô ãmbógó!”
40020031	'Bá ũ'bí angá kí kí drị̃ gá ãzíla jọ kí ĩ'baní 'bã ĩyãŋã kí tú. Wó ri kí dó bãsĩ uzálé rere ũkpó sĩ, “Dãwụ́dị̃ ngọ́pị! Mí andré ãma ízákĩzã ĩndĩ fô ãmbógó!”
40020032	Yẹ́sụ̃ tu pá ãzíla umve kî, “Ĩlẽ má idé ĩminí ã'du?”
40020033	Umvi kí, “Úpí, ãlẽ ífẽ ãmaní ãngũ ndrelé.”
40020034	Yẹ́sụ̃ ndre ĩ'bã ízákĩzã rá ãzíla aló ĩ'bã mịfị́ kî, nzị̃ kí dó ru rá. Cọtị ndre kí dó ãngũ rá ãzíla 'de kí dó vú la gâ sĩ.
40021001	Yẹ́sụ̃ kí 'bá ĩ'di 'bã imbálé 'dĩ abe kí dó mụ calé ãni rú Yẹ̃rụ́sãlẹ́mụ̃ gá ãzíla acá kí tọ̃rọ́mẹ́ Bẽtẽfágĩ gá 'dĩ 'Bé Mị̃zẹ́yị́tụ̃ 'i rĩ drị̃ gá, Yẹ́sụ̃ pẽ 'bá ĩ'di 'bã imbálé rĩ kí tị ị̃rị̃ drị̃lẹ́ gâlé.
40021002	Jọ ĩ'baní, “Ĩmụ tọ̃rọ́mẹ́ ĩmi drị̃lẹ́ gá 'dĩ agâlé, cọtị ĩmi kãyĩnõ gĩlé cí la ịsụ́ 'dãá mvá be ĩ'di andre gá 'dãá. Ĩmi ãtrũ kí ĩmi ají kí má rụ́ 'dõlé.
40021003	'Bá ãzí drĩ ĩmi zị, ‘Ĩmi íni ã'du idé yã?’ Ĩjọ lú ĩ'diní, ‘Úpí lẽ kí nĩ.’ Cọtị kí ĩmi a'be rá.”
40021004	Ị́jọ́ 'dĩ idé kí ru ị́jọ́ nábị̃ Zãkãríyã 'bã jọlé rĩ 'bã acá rú sĩ ĩ'di 'bã kẹ̃jị́ gá:
40021005	“Ĩlũ ị́jọ́ 'bá táwụ̃nị̃ Zị̃yọ́nị̃ gá 'dĩ 'baní, ‘Ĩndre drĩ! Úpí ĩmidrị̂ la amụ́ mí rụ́ 'dõlé. Ĩ'di ásị́ ị̃gbẹ́ ru, ãzíla ĩ'di amụ́ kãyĩnõmvá sĩ.’”
40021006	'Bá Yẹ́sụ̃ 'bã imbálé ị̃rị̃ 'dĩ mụ kí rá ãzíla idé kí cécé tá Yẹ́sụ̃ 'bã jọlé ĩ'baní rĩ áni.
40021007	Ají kí kãyĩnõ kí mvâ be, aja kí bõngó ĩ'badrị̂ kí ũngúkú la kí gá, 'bã kí Yẹ́sụ̃ rilé drị̃ la gá.
40021008	'Bá wẽwẽ rú aja kí bõngó ĩ'badrị̂ kí gẹ̃rị̃ agá, 'bá ãzí 'dĩ tụ kí ife 'bã kénĩ kí agálé ajalé gẹ̃rị̃ agá 'dãá.
40021009	'Bá wẽwẽ rú mụlépi Yẹ́sụ̃ drị̃lẹ́ gá ãzíla ĩ'di vúlé gá 'dĩ kí abe i'dó kí uzálé, “Hõsánã Dãwụ́dị̃ Ngọ́pị nî!” “Ị́cụ́ 'bá amụ́lépi Úpí 'bã rụ́ sĩ rĩ ịcụ́-ịcụ̂!” “Hõsánã 'bã adru ụrụgá!”
40021010	Yẹ́sụ̃ la mụ filé Yẹ̃rụ́sãlẹ́mụ̃ gâlé 'bo, táwụ̃nị̃ ãmbógó 'dĩ ga tré 'bá 'bã úzáŋá sĩ. 'Bá zị kí, “'Bá 'dĩ ã'di 'i?”
40021011	'Bá ũ'bí 'dĩ umvi kí, “'Dĩ nábị̃ Yẹ́sụ̃ angálépi Nãzẹ̃rẹ́tị̃ ãngũ Gãlị́lị̃ gá rĩ 'i.”
40021012	Yẹ́sụ̃ fi lị́cọ́ Ãdróŋá drị̂ agá adro 'bá ãko ĩgbãlépi, ãzíla ị̃tụ̃ndãlépi 'dãá 'dĩ kí pírí ãmvé. Uze méjã 'bá séndẽ ufulépi 'dĩ 'badrị̂ kí ãzíla kpọ́kpọŋá 'bá ãmámũ ị̃tụ̃ndãlépi rĩ 'badrị̂ kí abe vụ̃rụ́,
40021013	ãzíla jọ ĩ'baní, “Ị́jọ́ Ãdróŋá drị́ sĩlé rĩ jọ, ‘Jó mádrị̂ ála ĩ'di umve jó 'baní áma ã'ị̃jó rĩ,’ wó ĩmi idé dó ĩ'di ‘ụ̃jị́gọ́ ụ̃gụ'ba 'bã kí sĩ ru ụ̃zị̃jó rĩ rú.’ ”
40021014	'Bá mịfị́ kóru ãzíla 'bá ãcá trũ 'dĩ abe amụ́ kí ĩ'di rụ́ lị́cọ́ Ãdróŋá drị̂ gá 'dõlé, Yẹ́sụ̃ adrí kí rá.
40021015	Wó ãtalo ãmbogo 'dĩ kí imba'ba ãzị́táŋá Mụ́sã drị̂ kí imbálépi 'dĩ abe kí mụ ị́jọ́ Yẹ́sụ̃ 'bã idélé ũnĩ-ambamba 'dĩ kí ndrelé ãzíla ị́jọ́ anzị 'bã kí uzájó lị́cọ́ Ãdróŋá drị̂ andre gá, “Hõsánã Dãwụ́dị̃ Ngọ́pị nî!” 'dĩ kí arelé 'bo, acá kí ũmbã rú Yẹ́sụ̃ nî.
40021016	Zị kí ĩ'di, “Mí are ị́jọ́ anzị 'dĩ 'bã kí jọlé 'dĩ kí rá yã?” Yẹ́sụ̃ umvi ĩ'baní, “'Ẽ, ĩlã drĩ, “‘Angájó anzị kí tị gá ãzíla ũrekeŋá kí tị gá, í'bã ị́cụ́ŋá ũnĩ-ambamba rĩ gá ku yã?’”
40021017	Yẹ́sụ̃ a'be dó kí rá, fũ dó táwụ̃nị̃ ãmbógó rĩ agá rĩ sĩ mụlé Bẽtánĩ gá, ko dó ị́nị́ 'dã sĩ 'dãá.
40021018	Ụ̃'bụ́tịnị́nị́ ĩ'diní gõ agá vúlé táwụ̃nị̃ ãmbógó rĩ agâlé, ãbị́rị́ fụ Yẹ́sụ̃ rá.
40021019	Gẹ̃rị̃ gá 'dãá, Yẹ́sụ̃ 'bã mụ agá ndre úlúgó ife gẹ̃rị̃ 'bã wókõ ãzí rĩ gá 'dãá, mụ kpere ala gâlé, wó ịsụ́ ãko ãzí ala gá 'dãá ku lú bị́ la á'dụ̂sĩ. Yẹ́sụ̃ jọ úlúgó 'dĩ ní, “Lẽ tá íka ífí ãzí ị̃dị́ ku.” Cọtị úlúgô 'i rá.
40021020	'Bá Yẹ́sụ̃ 'bã imbálé 'dĩ kí mụ ị́jọ́ 'dĩ ndrelé, acá kí ụ̃sụ̃táŋá sĩ. Jọ kí úlúgô 'i gbõrú ã'du sĩ?
40021021	Yẹ́sụ̃ umvi, “Ma ĩminí ị́jọ́ mgbã jọ, ĩdrĩ adru ã'ị̃táŋâ trũ, ĩdrĩ ãbã ku, ĩmi icó lú ị́jọ́ idélé úlúgó ife ụrụ'bá gá 'dĩ idélé á'dụ̂sĩ ku, wó ĩmi icó jọlé la 'bé 'dĩ ní, ‘Ínze mi, ímụ ími 'belé mĩrĩ agá,’ wó ĩ'di ru idé rá.
40021022	Ĩdrĩ ã'ị̃ la rá, ĩmi ãko ĩminí zịlé Ãdróŋá drị̂lé ĩ'di ã'ị̃ŋá sĩ rĩ ịsụ́ rá.”
40021023	Yẹ́sụ̃ la mụ filé lị́cọ́ Ãdróŋá drị̂ agâlé, ĩ'di drĩ ímbátáŋá imbá agá 'dĩ agá 'dĩ, ãtalo ãmbogo rĩ kí 'bá ĩyõ 'bá Yãhụ́dị̃ rú 'dĩ 'badrị̂ kí abe amụ́ kí ĩ'di rụ́ 'dõlé ĩ'di zịlé, “Mi ị́jọ́ 'dĩ kí idé ũkpõ íngõ sĩ, ãzíla ã'di fẽ míní ũkpõ 'dĩ nĩ?”
40021024	Yẹ́sụ̃ umvi ĩ'baní, “Ma vâ mụ ĩmi zịlé zịtáŋá ãlu sĩ. Ĩdrĩ áma umvi rá, ma ĩminí ma ị́jọ́ 'dĩ kí idé ũkpõ íngõ sĩ yã rĩ gá rĩ lũ rá.
40021025	Ĩlũ mání: ũkpõ Yõhánã 'bã bãbụ̃tị́zị̃ fẽjó rĩ angá íngõlé? Angá Ãdróŋá drị́ 'bụ̃ gá yã jõku 'bádrị́?” 'Bá 'dĩ i'dó kí ị́jọ́ jọlé kí drĩdríŋĩ gá jọ kí, “Ãma dó umvi la ĩ'diní íngoní, ‘Ãdrĩ jọ la angá Ãdróŋá drị́,’ ĩ'di jọ la, ‘Ĩmi ã'ị̃ dó Yõhánã ku la ã'du ị́jọ́ sĩ yã?’
40021026	Wó ãdrĩ jọ la, ‘Angá 'bá drị́’ ãma ũ'bí 'dĩ kí sĩ idé ụ̃rị̃ sĩ, ã'dusĩku kí pírí ã'ị̃ kí Yõhánã 'i nábị̃ rĩ gá rá.”
40021027	Ị́jọ́ 'dĩ sĩ, umvi kí dó Yẹ́sụ̃ ní, “Ãnị̃ ku.” Ị́jọ́ 'dĩ 'bã ũngúkú gá, Yẹ́sụ̃ umvi ĩ'baní, “Má icó vâ ĩminí ũkpõ mání sĩ ị́jọ́ 'dĩ kí idéjó rĩ lũlé ku.”
40021028	Yẹ́sụ̃ jọ, “Ĩmi ũrã íngoní? Ágọ́bị́ ãzí ãlu ĩ'di 'bã anzị kí ị̃rị̃. Mụ drị̃drị̃ rĩ rụ̂lé ãzíla jọ, ‘Mâ ngọ́pị, ímụ ãzị́ ngalé ámvụ́ zãbíbũ drị̂ agâlé.’
40021029	“Umvi, ‘Ámụ ku,’ wó vúlé-vúlé ru uja ru ígátáŋá rá ãzíla mụ ámvụ́ gâlé rá.
40021030	“Ágọ́bị́ 'dĩ mụ vâ ngọ́pị̃ námbã ị̃rị̃ sĩ rĩ rụ́ ãzíla jọ ị́jọ́ ãlu 'dã 'bã vúŋá. Ngọ́pị̃ umvi ĩ'diní, ‘Bãbá, ma mụ rá,’ wó mụ ku.
40021031	“Anzị ị̃rị̃ 'dĩ kí agá 'bá ị́jọ́ átẹ́pị̃ 'bã jọlé rĩ idélépi rá rĩ íngõ 'i?” Umvi kí, “Kãyú rĩ 'i.” Yẹ́sụ̃ jọ ĩ'baní, “Ma ĩminí ị́jọ́ mgbã jọ, 'bá mụ̃sọ́rọ̃ tralépi 'dĩ kí ũkú ãwụ́ 'dĩ kí abe mụ filé Sụ́rụ́ Ãdróŋá drị̂ agá ĩmi drị̃lẹ́ gá ĩminí drị̃drị̃.
40021032	Ã'dusĩku Yõhánã amụ́ ĩmi rụ́ 'dõlé ĩminí gẹ̃rị̃ ãlá rĩ i'dalé ãzíla ĩmi ã'ị̃ ĩ'di ku, wó be la rá la 'bá mụ̃sọ́rọ̃ tralépi rĩ kí ũkú ãwụ́ 'dĩ abe ã'ị̃ kí nĩ. Ĩminí táni ị́jọ́ 'dĩ kí ndrejó rá tí, ĩmi uja ásị́ ku ãzíla ĩmi ã'ị̃ vâ ĩ'di ku.
40021033	“Ĩmi are drị̃ ị́jọ́ u'béŋá 'dĩ 'i. Ágọ́bị́ ãzí sa ándrá ĩ'didrị́ ámvụ́ agá zãbíbũ. Sị bõrõ aga la gá trộkị́lịrị, ga 'bụ́ sĩ sụ́ la nzijó la ala gá 'dãá cí, ãzíla sị jó gõrófã rú 'bá ãga la tẽlépi rĩ ní sĩ ãngũ undréjó cí. Fẽ dó ámvụ̂ 'bá ámvụ́ ĩpãngĩsãlépi rĩ 'badrị́ ãzíla mụ dó ãcị̃ gá.
40021034	Áyi zãbíbũ ũtĩjó rĩ la mụ acálé 'bo, pẽ ãti'bo ĩ'didrị̂ kí tị 'bá ámvụ́ ĩpãngĩsãlépi rĩ 'ba rụ̂lé mụjó zãbíbũ 'bã ãka tá ĩ'di ãni rú rĩ kí a'ị́lé.
40021035	“'Bá ámvụ́ ĩpãngĩsãlépi rĩ ru kí kí cí, co kí ãlu rĩ cõ-cõ, 'dị kí ãzí rĩ káyĩ, u'bé kí na la írã sĩ.
40021036	Pẽ vâ ãti'bo ãzí la kí tị ĩ'ba rụ̂lé, ũ'bí ru ndẽ drị̃drị̃ 'dã kí rá, ãzíla 'bá ámvụ́ ĩpãngĩsãlépi 'dã fẽ kí ĩ'baní ũcõgõ tá drị̃drị̃ 'dã 'baní rĩ áni.
40021037	Ãsị̃jó, pẽ dó ĩ'di 'bã ngọ́pị mgbã rĩ 'bã tị ĩ'ba rụ̂lé, jọ ‘Kí dó mụ mâ ngọ́pị ị̃nzị̃lé rá.’
40021038	“Wó 'bá ámvụ́ ĩpãngĩsãlépi 'dã kí mụ ngọ́pị ndrelé, jọ kí ị́jọ́ kí drĩdríŋĩ gá, ‘'Dĩ bãsĩ ámvụ́ 'dị́pị 'i. Ĩmi amụ́ lẽ ã'dị kí ĩ'di rá ãzíla ãma dó sĩ ámvụ́ 'dĩ 'dụ ãma ãni la rú.’
40021039	'Dụ kí ĩ'di ámvụ́ agá 'dãá 'be kí ĩ'di ãmvé ãzíla 'dị kí ĩ'di rá.
40021040	“Ị́jọ́ 'dĩ sĩ, ámvụ́ zãbíbũ drị́ gá rĩ 'bã 'dị́pị, drĩ dó amụ́ 'bo, ĩ'di 'bá ámvụ́ ĩpãngĩsãlépi 'dĩ 'baní ã'du idé?
40021041	“Ãtalo ãmbogo 'dĩ kí 'bá ĩyõ Yãhụ́dị̃ 'badrị̂ kí abe, umvi kí, ‘Ĩ'di mụ 'bá ũnzí 'dã kí ụ'dị́lé rá. Ĩ'di dó ámvụ́ 'dã fẽ 'bá ámvụ́ zãbíbũ drị̂ ĩpãngĩsãlépi icólépi úkõ la ĩ'di ãni rú rĩ fẽlépi ĩ'diní rá rĩ 'badrị́.’”
40021042	Yẹ́sụ̃ jọ ĩ'baní, “Ĩlã ị́jọ́ sĩlé bụ́kụ̃ Ãdróŋá drị̂ agá rĩ ku yã? “‘Írã 'bá jó sịlépi rĩ 'bã kí gãlé úmgbé rĩ acá adrujó írã ũkpó ụ̃rọ̃drị́ ru sĩ jó 'bã kónã sịjó rĩ rú; Úpí Ãdróŋá idé ị́jọ́ 'dĩ nĩ, ãzíla ĩ'di ãma mịfị́ gá ị́jọ́ ãzí ụ̃sụ̃táŋá ru la.’
40021043	“Ị́jọ́ 'dĩ sĩ, álũ ĩminí ála mụ Sụ́rụ́ Ãdróŋá drị̂ 'dụlé ĩmidrị́ 'dâ rá ãzíla ála mụ ĩ'di fẽlé 'bá ífí mgbã kalépi rĩ 'badrị́. [
40021044	'Bá a'délépi írã 'dĩ drị̃ gá rĩ la anu nírí-nírí, wó 'bá írã 'dĩ 'bã sĩ a'déjó drị̃ la gá rĩ la andi kpékpé.”]
40021045	'Bá ãtalo ãmbogo 'dĩ kí 'bá Fãrĩsáyĩ rú 'dĩ abe are kí ị́jọ́ Yẹ́sụ̃ 'bã u'bélé 'dĩ rá, nị̃ kí cé ála ị́jọ́ jọ kí drị̃ gá.
40021046	I'dó kí gẹ̃rị̃ ndrụ̃lé sĩ Yẹ́sụ̃ rụjó, wó idé kí ụ̃rị̃ sĩ 'bá ũ'bí kî sĩ, ã'dusĩku ĩ'bã kí ã'ị̃jó la ĩ'di nábị̃ rĩ sĩ.
40022001	Yẹ́sụ̃ jọ ĩ'baní ị́jọ́ ị́jọ́ u'béŋá sĩ kí imbájó ị̃dị́.
40022002	“Sụ́rụ́ 'Bụ̃ gá rĩ ĩ'di cécé Úpí ãzí 'bã ru itújó ngọ́pị̃ ní ụ̃mụ̃ ãmbógó ũkú bĩŋá drị̂ 'bãjó rĩ áni.
40022003	Úpí pẽ ãtí'bó ĩ'didrị̂ kí tị mụlé 'bá tá umvelé ụ̃mụ̃ gá rĩ 'baní lũlé la 'ba amụ́ kí dó ụ̃mụ̃ gá 'dõlé, wó gã kí amụ́lé úmgbé.
40022004	“Pẽ vâ ãtí'bó ãzí rĩ kí tị ị̃dị́ ãzíla jọ, ‘Ĩlũ 'bá tá umvelé 'dã 'baní má idé dó ãkónã bábá 'bo. Má ụlị́ mánị̃gọ́ kí tị use-use rĩ kí abe ãko pírí kí dó bábá. Ĩmi amụ́ dó ụ̃mụ̃ gá dõlé.’
40022005	“'Bá umvelé 'dã 'bã kí ásị́ ị́jọ́ kí umvejó 'dã drị̃ gá ku ãzíla mụ kí ĩ'bã ãzị́ gá ãzí rĩ mụ ĩ'di 'bã ámvụ́ gá ãzí rĩ ĩ'di 'bã ãko kí ị̃tụ̃ndã trũ
40022006	'Bá ãzí rĩ rụ kí ãtí'bó kí colé cõ-cõ ãzíla ụ'dị́ kí ãzí rĩ kí rá.
40022007	Ị́jọ́ 'dĩ fẽ Úpí ásị́ ve ũnzí, pẽ ãsĩkárĩ ĩ'didrị̂ kí tị 'bá 'bá ụ'dị́lépi 'dã kí ụ'dị́lé rá ãzíla ivé táwụ̃nị̃ ĩ'badrị́ 'dã ãcí sĩ.
40022008	“Úpí umve dó ãtí'bó ĩ'didrị̂ ãzí rĩ kí ãzíla jọ ĩ'baní, ‘Ụ̃mụ̃ mádrị́ ũkú bĩjó rĩ dó bábá, wó 'bá tá mâ umvelé rĩ kí ásị́ 'bãjó ku rĩ sĩ ụ̃mụ̃ icó dó ĩ'baní ku.
40022009	Ú'dî'da ĩmụ dó gẹ̃rị̃ agâ sĩ ãzíla ĩmi umve 'bá pírí ĩminí ịsụ́lé rĩ kí ũ'bí ru ụ̃mụ̃ gá 'dõlé.’
40022010	Ị́jọ́ 'dĩ sĩ, ãtí'bó mụ kí dó gẹ̃rị̃ kí agá ãmvêlé ãzíla atrá kí 'bá pírí ĩ'baní icólé ịsụ́lé rĩ kí, 'bá múké rĩ kí 'bá ũnzí rĩ abe; ãzíla jó ụ̃mụ̃ drị̂ ga tré 'bá sĩ.
40022011	“Úpí fi dó mụlé ãmụ́ kí undrélé ãzíla ndre ágọ́bị́ ãzí ãlu bõngó ụ̃mụ̃ ũkú bĩŋá drị̂ sụ̃lépi ku la
40022012	Zị ĩ'di, ‘Wọ̃rị́’ mí afí dõlé bõngó ụ̃mụ̃ drị̂ kóru íngoní ru? Ágọ́bị̂ umvi ị́jọ́ ãzí ku.
40022013	“Úpí jọ dó ãtí'bó ĩ'didrị̂ 'baní, ‘Ĩmi umbé drị́ la kí pá abe, ãzíla ĩ'be ĩ'di ãmvé ãngũ ịnị agá.’ Ãngũ 'dã gâlé ĩ'di ụ̃lụ́lụ́ u'béŋá ãzíla sĩ naŋâ trũ.”
40022014	Yẹ́sụ̃ de ị́jọ́ jọ, “Ála 'bá ũ'bí kí umve, wó ála 'bá were kí ũpẽ áyụ.”
40022015	'Dã 'bã vúlé gá 'bá Fãrĩsáyĩ drị̂ mụ kí rá ãzíla mụ kí ị́jọ́ itúlé sĩ Yẹ́sụ̃ tị gá ị́jọ́ mbãjó zịtáŋá sĩ.
40022016	Ãpẽ kí dó 'bá ĩ'baní imbálé rĩ kí tị ãzíla 'bá Hẽródẽ ãtị̃lépi ũpĩ ĩ'didrị̂ agá rĩ kí abe jọ kí, “Ímbápị, ãnị̃ cé mi ị́jọ́ mgbã rĩ jọ. Mi ị́jọ́ mgbã Ãdróŋá 'bã lẽlé rĩ drị̃ gá ị́jọ́ imbá 'bá 'banî áyụ, mí así ị́jọ́ 'bá 'ba kí ũrãlé drị̃ la gá rĩ sĩ ku, ã'dusĩku í'bã ásị́ 'bá 'bã úmgbó drị̃ gá ku.
40022017	Ílũ drĩ ãmaní, mí ũrã íngoní? Ãzị́táŋá ãmadrị̂ ã'ị̃ ãmaní mụ̃sọ́rọ̃ 'bejó Kãyị̃sárị̃ ní rá yã jõku yụ?”
40022018	Yẹ́sụ̃ 'bã ị́jọ́ ũnzí ĩ'baní itúlé rĩ nị̃jó cé rĩ sĩ, jọ, “Ĩmi 'bá mũlũmbẽ rú 'dĩ! Ĩmi áma tị ũmbã ã'du ị́jọ́ sĩ yã?
40022019	Ĩmi i'da drĩ mání dị̃nárị̃ ayúlé sĩ mụ̃sọ́rọ̃ 'bejó 'dĩ 'i!” Ají kí ĩ'diní dị̃nárị̃
40022020	ãzíla zị kî, “Í'dá 'dĩ kí ãko sĩ lé drị̃ la gá 'dĩ abe kí ã'di ãni yã?”
40022021	Umvi kí, “Úpí Kãyị̃sárị̃ ãni,” Yẹ́sụ̃ jọ ĩ'baní, “Wó ĩfẽ ãko Úpí Kãyị̃sárị̃ drị̂ Úpí Kãyị̃sárị̃ drị́ Ãdróŋá drị̂ Ãdróŋá drị́.”
40022022	'Bá 'dĩ kí mụ ị́jọ́ 'dĩ arelé u'á kí ụ̃sụ̃táŋá sĩ ãzíla abe kí Ĩ'di mụ kí rá.
40022023	Ụ́'dụ́ ãlu 'dã sĩ 'bá Sãdũkáyõ rú jọlépi la 'bá angá ídri rú ku rĩ 'bã ãzí amụ́ kí zịtáŋâ trũ Yẹ́sụ̃ rú.
40022024	Jọ kí Ímbápị, “Mụ́sã jọ ándrá, 'bá ãzí drĩ drã anzị kóru, lẽ ádrị́pị̃ 'bã fi ãwụ́zị́ 'dã sĩ anzị tịjó ádrị́pị̃ drãlépi rá 'dã nî.
40022025	“'Bá ãzí kí ándrá ádrị́pị gá ázị̂rị̃ kí u'á agá ãma agá 'dâ. Kãyú rĩ ĩgbã ũkú ãzíla uja drãlé anzị kóru, a'be ãwụ́zị̂ ádrị́pị̃ nî.
40022026	Ị́jọ́ ãlu 'dĩ idé vâ ru ádrị́pị̃ ị̃rị̃ rĩ rụ́, na rĩ rụ́, ãzíla ãsị̃jó 'bá ázị̂rị̃ 'dĩ kí ụrụ'bá gá pírí.
40022027	Ãsị̃jó rĩ gá ũkû drã dó.
40022028	Ú'dî'da rĩ gá, ụ́'dụ́ 'bá drãlépi rá rĩ 'bã kí mụjó angájó ídri rĩ sĩ, ũkû la adru ã'di ãni? Ã'dusĩku 'dụ kí pírí ĩ'di ũkú ru rá 'dĩ.”
40022029	Yẹ́sụ̃ umvi kí, “Ĩmi ãvĩ rá. Ĩnị̃ ị́jọ́ sĩlé bụ́kụ̃ Ãdróŋá drị̂ agá rĩ ku, ãzíla ĩnị̃ vâ ũkpõ Ãdróŋá drị̂ ku.
40022030	Ã'dusĩku drụ́zị́ 'bá drãlépi rĩ drĩ kí angá ídri, kí adru cécé mãlãyíkã 'bụ̃ gá rĩ kí áni 'bá ĩgbã kí ru ku.
40022031	Wó 'bá drãlépi rá rĩ 'bã angájó ídri rĩ drị̃ gá ĩlã drĩ ị́jọ́ Ãdróŋá 'bã jọlé ĩminí rĩ ku yã? Jọ,
40022032	‘Ma Ãdróŋá Ịbụrahị́mụ̃ drị̂ 'i, Ĩsákã drị̂ 'i, ãzíla Yãkó'bõ drị̂ 'i.’ Ĩ'di Ãdróŋá 'bá ídri rĩ 'badrị̂ adru 'bá drãlépi rá rĩ 'badrị̂ 'i ku.”
40022033	'Bá ũ'bí kí mụ ị́jọ́ 'dĩ arelé u'á kí ímbátáŋá ĩ'didrị̂ sĩ ụ̃sụ̃táŋá sĩ.
40022034	'Bá Fãrĩsáyĩ drị̂ kí mụ arelé la Yẹ́sụ̃ umbé 'bá Sãdũkáyõ drị̂ kí tị cí, atrá kí ru ãlu.
40022035	Ĩ'ba ãzí ãlu 'bá ãzị́táŋá imbálépi la amụ́ Yẹ́sụ̃ ụ̃'bị̃lé zịtáŋá sĩ.
40022036	Zị ĩ'di, “Ímbápị ãzị́táŋá ãmbógó ãndânĩ rĩ íngõ 'i?”
40022037	Yẹ́sụ̃ umvi, “‘Ílẽ Úpí Ãdróŋá mídrị̂ ími ásị́ pírí sĩ, ími ídri pírí sĩ ãzíla ími ásị́sị́ŋá pírí sĩ.’
40022038	'Dĩ ãzị́táŋá ãmbógó ãndânĩ ãzíla ị́jọ́ ũkpó rĩ.
40022039	Ị́jọ́ ị̃rị̃ ũkpó cécé 'dĩ áni rĩ: ‘Ílẽ mî jĩránĩ cécé míní ími lẽlé rĩ áni.’
40022040	Ãzị́táŋá Mụ́sã drị̂ kí ãzíla ímbátáŋá nábị̃ 'badrị̂ tu kí pá ãzị́táŋá ị̃rị̃ 'dĩ kí drị̃ gá.”
40022041	'Bá Fãrĩsáyĩ drị̂ 'bã kí drĩ ru tra agá ãlu 'dĩ gá 'dâ, Yẹ́sụ̃ zị kî,
40022042	“Ĩmi ị́jọ́ ũrã Kúrísĩtõ drị̃ gá íngoní? Ĩ'di drị̃lẹ́ ã'di drị̂ 'i yã?” Umvi kí, “Ĩ'di drị̃lẹ́ Dãwụ́dị̃ drị̂ 'i.”
40022043	Zị kî, “Drĩ dó adru 'dĩ 'bã áni, Úríndí Ãlá rĩ fẽ dó Dãwụ́dị̃ ní ĩ'di umvelé ‘Úpí’ 'i la ã'du ị́jọ́ sĩ?
40022044	“‘Úpí Ãdróŋá jọ Úpí mádrị̂ nî: “Íri áma drị́ ãndá gá 'dâ, kpere mání mẹ́rọ́'bá mídrị̂ kí 'bã agá ími pálé gá.”’
40022045	Dãwụ́dị̃ drĩ dó Kúrísĩtõ umve ‘Úpí 'i,’ icó adrulé drị̃lẹ́ Dãwụ́dị̃ ãni íngoní ru?”
40022046	'Bá ãzí ãlu icólépi Yẹ́sụ̃ umvilépi rá la 'dáyụ, ãzíla i'dójó ụ́'dụ́ 'dã sĩ kpere drị̃ gá 'bá ãzí lẽlépi ĩ'di zịlépi zịtáŋá ãzí sĩ la yụ.
40023001	Ị́jọ́ 'dã kí ũngúkú gá, Yẹ́sụ̃ jọ ị́jọ́ ũ'bí ru tralépi 'dĩ 'baní 'bá ĩ'di 'bã imbálé rĩ abe:
40023002	“Ímbá'bá ãzị́táŋá Mụ́sã drị̂ kí imbálépi rĩ kí 'bá Fãrĩsáyĩ rú rĩ abe 'dụ kí ũkpõ sĩ ãzị́táŋá Mụ́sã drị̂ imbájó.
40023003	Ị́jọ́ 'dĩ sĩ, ị́jọ́ pírí ĩ'baní jọlé rĩ kí ĩmi idé kî, ĩbĩ vâ kí vú. Wó ĩmi idé jõ ị́jọ́ ĩ'baní idélé rĩ kí ku, ã'dusĩku idé kí ị́jọ́ ĩ'baní ũlũlé rĩ kí ku.
40023004	'Bá 'dĩ kí ãzị́táŋá ãnzị icólé vú ũbĩlé ku la kí ũ'bã 'bá kí drị̃ gá, wó icó kí ãzị́táŋá 'dĩ kí vú ũbĩlé ãluŋá la ku.
40023005	“Ãko pírí ĩ'baní idélé rĩ kí kí kí idé úndre rú sĩ kî: kí ị́jọ́ sĩlé rĩ 'bã vásĩ kí umbé mgbọ rú kí drị́ gá, ãzíla kí andreko gá kí vâ bõngó sụ̃ ãzo rú ãndânĩ,
40023006	lẽ kí rilé ụ̃mụ̃ gá ãngũ 'bá ị̃nzị̃lé ị̃nzị̃ rĩ 'bã kí rijó ãngũ Ãdróŋá ị̃nzị̃jó rĩ gá rĩ kí agá:
40023007	lẽ kí úzị kí ị̃nzị̃táŋá sĩ ãngũ sụ̂ drị̂ agá, ãzíla úmve kí ‘Rábị̃ 'i.’
40023008	“Wó lẽ úmve ĩmi ‘Rábị̃,’ 'i ku ã'dusĩku ãmbógó ĩmidrị̂ ãlu ãzíla ĩmi pírí cécé ádrị́pị ãni.
40023009	Lẽ ĩmi umve 'bá ãzí ‘Átẹ́pị’ rú ụ̃nọ́kụ́ drị̃ gá 'dâ ku, ã'dusĩku Átẹ́pị ĩmidrị̂ ãlu ãzíla ĩ'di 'bụ̃ gá.
40023010	Ãzíla lẽ ûmve ĩmi ‘ímbápị’ 'i ku ã'dusĩku Ímbápị ĩmidrị̂ ãlu 'dĩ Kúrísĩtõ 'i.
40023011	'Bá ãmbõgõ sĩ ĩmi agá ãndânĩ rĩ la adru ãtí'bó ĩmidrị̂.
40023012	'Bá pírí ru 'bãlépi ãmbógó ru kí drị̃ sĩ 'dĩ kí ála kí isé vụ̃rụ́, wó 'bá ru malépi fụ́ 'dĩ kí ála kí 'bã ãmbógó ru.”
40023013	“Ũcõgõ ĩmidrị́ ĩmi imba'ba ãzị́táŋá Mụ́sã drị̂ kí imbálépi ãzíla 'bá Fãrĩsáyĩ rú 'dĩ, ĩmi 'bá mũlũmbẽ rú la! Ĩmi Sụ́rụ́ 'Bụ̃ gá rĩ tị ụ̃pị̃ 'bá kí mẹ́lẹ́tị gá 'dĩ. Ĩmi ãmgbã rĩ fi kí ku, ãzíla ĩmi ã'ị̃ 'bá lẽlépi filépi rĩ 'baní filé ku. [
40023014	Ũcõgõ ĩmidrị́ ĩmi imba'ba ãzị́táŋá Mụ́sã drị̂ kí imbálépi ãzíla 'bá Fãrĩsáyĩ rú 'dĩ, ĩmi 'bá mũlũmbẽ rú la! Ĩmi lị́cọ́ ãwụ́zị́ 'badrị̂ kî ra ãzíla ĩmi ĩmi icé Ãdróŋá ã'ị̃ŋá ãzo rĩ sĩ. Ị́jọ́ 'dĩ sĩ, ála ĩminí pángá ũkpó la fẽ.]
40023015	“Ũcõgõ ĩmidrị́ ĩmi imba'ba ãzị́táŋá Mụ́sã drị̂ kí imbálépi ãzíla 'bá Fãrĩsáyĩ rú 'dĩ, ĩmi 'bá mũlũmbẽ rú la! Ĩmi acị́ ãngũ pírí gâ sĩ 'bá ãlu ujajó ĩmi rụ́, drĩ dó acá ĩmi áni Yãhụ́dị̃ rú 'bo, ĩmi ĩ'di uja 'bá ãcí ukólépi ku rĩ ãni la rú pâlé ị̃rị̃.
40023016	“Ũcõgõ ĩmidrị́, ĩmi drị̃lẹ́ mịfị̂ kóru 'dĩ! Ĩmi jọ la, ‘'Bá drĩ ũyõ na jó Ãdróŋá drị̂ sĩ, ị́jọ́ ãzí 'dáyụ; wó 'bá drĩ ũyõ na gólũdĩ jó Ãdróŋá drị̂ agá rĩ sĩ, ũyõ ĩ'didrị́ 'dã umbé ĩ'di cí.’
40023017	Ĩmi 'bá mịfị́ ãsãlépi cí ũndũwã kóru 'dĩ! Ã'du ãmbógó ru nĩ: gólũdĩ 'i jõku jó Ãdróŋá drị́ gólũdĩ 'bãlépi ãlá ru rĩ?
40023018	‘Ĩmi vâ jọ la, 'bá drĩ ũyõ na ãlĩtárĩ sĩ, ị́jọ́ ãzí 'dáyụ; wó 'bá ãzí drĩ ũyõ na ãwã'dĩfô 'bãlé drị̃ la gá rĩ sĩ, ũyõ ĩ'didrị́ 'dã umbé ĩ'di cí.’
40023019	Ĩmi 'bá mịfị́ ãsãlépi cí ũndũwã kóru 'dĩ! Ã'du ãmbógó ru nĩ: ãwã'dĩfô 'i jõku ãlĩtárĩ ãwã'dĩfô 'bãlépi ãlá ru rĩ 'i?
40023020	Ị́jọ́ 'dĩ sĩ, 'bá ũyõ nalépi ãlĩtárĩ sĩ rĩ na ũyõ ĩ'di sĩ ãzíla ãko pírí drị̃ la gá rĩ kí sĩ.
40023021	Ãzíla 'bá vâ ũyõ nalépi jó Ãdróŋá drị̂ sĩ rĩ na ũyõ ĩ'di sĩ ãzíla 'bá u'álépi ala gá rĩ sĩ.
40023022	'Bá ũyõ nalépi 'bụ̃ sĩ rĩ na ũyõ úmvúke Ãdróŋá drị̂ sĩ ãzíla 'bá rilépi drị̃ la gá rĩ sĩ.
40023023	“Ũcõgõ ĩmidrị́ ĩmi imba'ba ãzị́táŋá Mụ́sã drị̂ kí imbálépi ãzíla 'bá Fãrĩsáyĩ rú 'dĩ, ĩmi 'bá mũlũmbẽ rú la! Ĩmi ãko ãlu mụdrị́ drị́ tẹ́bị́ 'bã sĩ ngụ̃jó vĩrĩ, tẹ́bị́ ịnị 'dĩ abe. Wó ĩmi ị́jọ́ mgbã use ãzị́táŋá drị́ 'dĩ kí gã ngalé úmgbé, ị́jọ́ lịjó pịrị-pịrị, ásị́ ị̃gbẹ̃, ãzíla ã'ị̃táŋá abe, múké la lẽ ĩmi idé ị́jọ́ 'dĩ kí pírí rá, lẽ ĩmi a'be ãzí la idéŋâ kóru ku.
40023024	Ĩmi drị̃lẹ́ mịfị́ kóru 'dĩ! Ĩmi cécé 'bá údrániŋá urélépi ãko ĩmĩ mvụlé rĩ agá rá, wó ĩmi ãnãkpá use ngãmíyã áni rĩ mvụlépi tilépi la pírí agá rĩ áni.
40023025	“Ũcõgõ ĩmidrị́ ĩmi imba'ba ãzị́táŋá Mụ́sã drị̂ kí imbálépi ãzíla 'bá Fãrĩsáyĩ rú 'dĩ, ĩmi 'bá mũlũmbẽ rú la! Ĩmi cécé 'bá kópõ ãzíla sãánĩ 'bã ụrụ'bá ãmvélé ru rĩ ũjĩlépi ãlá ru, wó agâlé ru ĩga tré rọ̃mgbọ́ sĩ ãzíla ĩndrã sĩ.
40023026	Ĩmi 'bá Fãrĩsáyĩ rú mịfị́ ãsãlépi cí 'dĩ! Ĩmi adru 'bá kópõ kí 'a ũjĩlépi sãánĩ abe ráká, ũngúkú la kí ũjĩlépi ãlá ru ĩndõ rĩ kí áni.
40023027	“Ũcõgõ ĩmidrị́ ĩmi imba'ba ãzị́táŋá Mụ́sã drị̂ kí imbálépi ãzíla 'bá Fãrĩsáyĩ rú 'dĩ, ĩmi 'bá mũlũmbẽ rú la! Ĩmi ají ĩmi ị̃nádrị̃ gbãlé ị́mvị́ sĩ 'dĩ kí áni, ãmvélé-ãmvélé ru kí i'dá ũniamba rú, wó agâlé ru ga kí tré 'bá ãvũ 'bã ĩfãkã kí sĩ ãko ŋmalépi rá 'dĩ kí abe.
40023028	Ĩmi vâ cécé 'dĩ 'bã áni ĩndĩ: ãmvélé-ãmvélé ru ĩmi i'dá 'bá 'baní 'bá mgbã rú, wó agâlé ru ĩga tré mũlũmbẽ sĩ ãzíla izatáŋá abe.
40023029	“Ũcõgõ ĩmidrị́ ĩmi imba'ba ãzị́táŋá Mụ́sã drị̂ kí imbálépi ãzíla 'bá Fãrĩsáyĩ rú 'dĩ, ĩmi 'bá mũlũmbẽ rú la! Ĩmi ị̃nádrị̃ kí sị nãbịya 'baní, ãzíla ị̃nádrị̃ 'bá ãlá rĩ 'badrị̂ kí idé ũnĩ-ambamba rú ĩndĩ.
40023030	Ãzíla ĩmi jọ la, Ãdrĩ ándrá u'á agá ụ́'dụ́ ãmã áyị́pịka 'badrị́ 'dã sĩ, ãma icó ándrá filé ãma icílé ĩ'ba abe sĩ nãbịya kí ãrí asujó ku.
40023031	Ị́jọ́ 'dĩ sĩ, ĩmi i'da dó ĩmi cénĩ ĩmi 'bá nãbịya kí ụ'dị́lépi rĩ 'bã anzị kî.
40023032	Ĩmụ drị̃ gá ãzị́-ũnzí ĩmĩ áyị́pịka 'bã kí i'dólé rĩ kí dejó.
40023033	“Ĩmi ị̃nị̃, ĩmi ị̃nị̃ gala'bá ru rĩ 'bã anzị rú 'dĩ! Ĩmi icó apálé ị́jọ́ lịlé ãcí ukólépi ku rĩ drị̂ sĩ ku.
40023034	Ị́jọ́ 'dĩ sĩ, ma ĩminí nãbịya kí tị pẽ ãzíla 'bá ũndũwã rú ãzíla ímbá'bá kí abe. Ĩmi ãzí rĩ kí ụ'dị́ ãzíla kí ipa mũsãlá'bã sị́ gá, ãzí rĩ kí ĩmi kí co kũrũbáyĩ sĩ ãngũ Ãdróŋá ị̃nzị̃jó rĩ kí agá, ãzíla ĩmi ãzí rĩ kí vú adro táwụ̃nị̃ kí agâ sĩ.
40023035	Ị́jọ́ 'dĩ íni la 'bá pírí ị́jộ kóru 'dĩ 'bã ãrí asulé ụ̃nọ́kụ́ drị̃ gá 'dá rĩ 'bã adru sĩ ĩmi drị̃ gá, i'dójó ãrí 'bá pírí Hãbị́lị̃ drị̂ sĩ kpere ãrí Zãkãríyã Bãrãkíyã ngọ́pị drị́ ĩminí 'dịlé jó Ãdróŋá drị̂ kí drĩdríŋĩ gá ãlĩtárĩ be rĩ gá rĩ sĩ.
40023036	Ájọ ĩminí ị́jọ́ mgbã drị̃lẹ́ ú'dî'da 'dĩ kí ị́jọ́ ru idélépi 'dĩ la kí rụ rá.
40023037	“Mi Yẹ̃rụ́sãlẹ́mụ̃ Ĩmi 'bá Yẹ̃rụ́sãlẹ́mụ̃ gá 'dĩ! Ĩmi ụ'dị́ nãbịya kí ãzíla ĩmi u'bé 'bá Ãdróŋá 'bã tị pẽlé ị́jọ́ ũlũlépi ĩminí rĩ kí írã sĩ. Pâlé wẽwẽ rú álẽ tí anzị ĩmidrị̂ kí atrálé ãngũ ãlu gá, ã'ụ́ andre 'bã ã'ụ́mváŋá kí tralé ĩ'di 'bã ụ́pụ́pị́ gá rĩ áni, wó ĩlẽ mání ĩmi tralé gẹ̃rị̃ ãlu 'dĩ sĩ ku.
40023038	Ị́jọ́ 'dĩ sĩ, Ãdróŋá la mụ jó ĩmidrị̂ a'belé rá, jô dó adru ãko ãzí kóru.
40023039	Ájọ ĩminí, i'dójó ãndrũ kpere drị̃ gá, ĩmi icó áma ndrelé ị̃dị́ ku kpere ĩmĩ jọ agá la: ‘Ị́cụ́ 'bá amụ́lépi Úpí 'bã rụ́ sĩ rĩ ịcụ́-ịcụ̂!’ ”
40024001	Yẹ́sụ̃ 'bã lị́cọ́ Ãdróŋá drị̂ a'be agâ sĩ mụjó 'dĩ gá 'dâ 'bá ĩ'di 'bã imbálé rĩ amụ́ kí ĩ'di drị̃ ujalé ị́jọ́ jó Ãdróŋá drị̂ 'bã sịŋá drị̃ gá.
40024002	Umvi ĩ'baní, “Ĩmi icó ãko 'dĩ kí ndrelé rá, ájọ ĩminí ị́jọ́ mgbã írã 'dĩ 'bã ãzí ãlu icó adrulé ãngũ ĩ'di 'bã sĩ adrujó rĩ gá ku, kí ãlu-ãlu la u'de vũ rụ́.”
40024003	Yẹ́sụ̃ 'bã drĩ ri agá 'Bé Mị̃zẹ́yị́tụ̃ drị̃ gá 'dãá 'bá ĩ'di 'bã imbálé rĩ amụ́ kí ĩ'di rụ́ 'dõlé á'dụ̂sĩ ãzíla jọ kí, “Ílũ ãmaní ị́jọ́ 'dĩ kí pírí ru idé ã'dungá rĩ, ãzíla ícétáŋá mî amụ́jó rĩ la adru ã'du ãzíla ụ́'dụ́ ãsị̃jó rĩ.”
40024004	Yẹ́sụ̃ umvi, “Ĩmi adru mịfị́ trũ 'bá ãzí 'bã ulé ĩmi ku.
40024005	'Bá ũ'bí kí drụ́zị́ amụ́ áma rụ́ sĩ, jọjó la, ‘Ma bãsĩ Kúrísĩtõ 'i,’ ãzíla kí mụ 'bá ũ'bí kí ulélé.
40024006	Ĩmi mụ ã'dị́ arelé ãzíla ị́jọ́ arelé ã'dị́ drị̃ gá ĩmi idé jõ ụ̃rị̃ sĩ ku. Ị́jọ́ 'dĩ 'bã áni rĩ 'bã idé kí ru rá, wó 'dĩ adru drĩ ụ́'dụ́ ãsị̃jó rĩ 'bã acáŋá ku.
40024007	Sụ́rụ́ kí ru 'dị sụ́rụ́ ãzí rĩ be, ãzíla ũpĩ la angá ũpĩ ãzí rĩ 'dịlé. Rílẽ la 'de ãngũ gá ãzíla ũyãkĩyã la adru ãngũ ũ'bí gá vũ drị̃ gá 'dâ.
40024008	Ị́jọ́ ru idélépi 'dĩ kí pírí cécé ngọ́tị́ tĩŋá 'bã ãzá 'bã i'dójó rĩ áni.
40024009	“'Bá kí ĩmi rụ fẽlé ũcõgõ ịsụ́lé, ãzíla kí ãzí rĩ kí ụ'dị́ rá, ã'dusĩku áma ị́jọ́ sĩ sụ́rụ́ pírí kí ĩmi ngụ̃ ũnzí.
40024010	Ụ́'dụ́ 'dã sĩ 'bá ũ'bí kí ã'ị̃táŋá a'be rá, ãzíla kí ru mẹ́lẹ́ mbe ãzíla kí ru ngụ̃ kí drĩdríŋĩ gá cénĩ-cénĩ rú.
40024011	Ãzíla nãbịya ĩnzõ rú 'dĩ kí ãfũ wẽwẽ rú 'bã wẽwẽ rú kí uléjó.
40024012	Ị́jọ́ ũnzí 'bã gajó ãngũ drị̃ gá tré rĩ sĩ, 'bá wẽwẽ rú 'bã lẽtáŋá kí ịgbẹ rá.
40024013	Wó 'bá pá tulépi ũkpó ru kpere ãsị̃ŋá gá rĩ la ru pa rá.
40024014	Ị́jọ́ mgbã Sụ́rụ́ 'Bụ̃ gá rĩ drị́ 'dĩ ála ũlũ la ụ̃nọ́kụ́ drị̃ gá 'dâ ị́jọ́ vú nzejó sụ́rụ́ pírí 'banî, ãzíla 'dã 'bã vúlé gá ụ́'dụ́ ãsị̃jó rĩ la dó acá ĩndõ.
40024015	“Ị́jọ́ 'dĩ sĩ, ĩdrĩ ‘ãko lị́kị̃ ajílépi 'bá 'baní sĩ drị̃ cịjó’ ándrá nábị̃ Dánị̃yẹ̃lị̃ 'bã jọlé, ndre pá tu agá ãngũ ãlá jó Ãdróŋá drị̂ agá ('bá ị́jọ́ lãlépi rĩ 'bã vã ị́jọ́ 'dĩ 'bã ífí),
40024016	'bá u'álépi Yụ̃dị́yã gá rĩ lẽ 'ba apá kí 'bé sị́ gá.
40024017	Lẽ 'bá jó ĩ'didrị̂ sị́ gá rĩ 'bã asị́ vụ̃rụ́ fijó jó agâlé sĩ ãko ãzí a'dụ́jó ĩ'diní jó ĩ'didrị̂ agâlé ku.
40024018	'Bá ámvụ́ agâlé rĩ lẽ 'bã gõ vúlé mụlé bõngó a'dụ́lé ku.
40024019	Ụ́'dụ́ 'dã sĩ ũkú 'a trũ ãzíla ũrekeŋá undrulépi rĩ 'bã ũcõgõ la adru íngoní yã!
40024020	Ĩmi ã'ị̃ Ãdróŋá 'i lẽ ụ́'dụ́ apájó rĩ 'bá adru áyi uzogó drị́ ãngũ ị̃gbẹ̃ jõku Sãbátũ sĩ ku.
40024021	Ã'dusĩku ũcõgõ ãmbógó la mụ adrulé jõ drĩ ídu ụ̃nọ́kụ́ 'bã i'dóŋá gâlé kpere ãndrũ yụ la, ãzíla icó adrulé 'dĩ 'bã áni ãmbógó ru ị̃dị́ ku.
40024022	Úpí Ãdróŋá drĩ tá ụ́'dụ́ 'dã kí isé agá ãlị́ŋá ru ku, 'bá ãzí icó tá ru palé ku. Wó ị́jọ́ 'bá ũpẽlé rĩ 'badrị̂ sĩ Ãdróŋá la mụ ụ́'dụ́ 'dã kí isélé ãlị́ŋá ru.
40024023	Ụ́'dụ́ 'dã sĩ 'bá ãzí drĩ jọ la, ‘Índre Kúrísĩtõ ĩ'di 'dõ gá 'dõ.’ Jõku, ‘Ĩ'di gápi 'dã,’ Ĩmi ã'ị̃ ị́jọ́ 'dã ku.
40024024	Ã'dusĩku Kúrísĩtõ ĩnzõ rú ãzíla nãbịya ĩnzõ rú rĩ kí ãfũ ãzíla kí ícétáŋá ãmbógó la kí idé ãzíla tálí kí abe sĩ 'bá ũpẽlé rá 'dĩ kí uléjó drĩ tá icó rá rĩ gá.
40024025	Ĩndre álũ ĩminí ị́jọ́ 'dĩ ídu rú 'dĩ sĩ ị̃tụ́ la acá drĩ ku.
40024026	“Jõku, 'bá ãzí drĩ lũ la míní, ‘Índre, ĩ'di ãmvé kõtórõ agá ásé agâlé 'dã’ ímụ lé ku, jõku drĩ kí jọ la, ‘Índre, zị̃ ru jó agá 'dõ!’ Mí ã'ị̃ ku.
40024027	Ã'dusĩku Ngọ́tị́ 'Bádrị̂ cécé ãvi 'bã nĩjó ndrí 'bụ̃ agá 'dâ i'dójó ị̃tụ́ 'bã ãfũ agá kpere ị̃tụ́ 'bã 'de agá rĩ áni.
40024028	“Ãngũ 'bá ãvũ 'bã adrujó rĩ gá, 'dãá núgúnúke kí ru tra nĩ.
40024029	“Cọtị ũcõgõ ụ́'dụ́ 'dã agá rĩ kí vúlé gá, Ãdróŋá la fẽ “‘Ị̃tụ́ la ru uja ịnị ru, ĩmbá icó dị̃lé ku, ãzíla lẽlẽgó kí zõ angájó 'bụ̃ gâlé, ãzíla ũkpó 'bụ̃ agá ũlí agá rĩ kí ála kí aya-ayâ.’
40024030	“Ụ́'dụ́ 'dã sĩ ícétáŋá Ngọ́tị́ 'Bádrị̂ la i'dá 'bụ̃ agá 'dãá, sụ́rụ́ pírí ụ̃nọ́kụ́ drị̃ gá rĩ kí ụ̃lụ́lụ́ u'bé áwáŋâ trũ ụ̃rị̃ sĩ. Kí dó Ngọ́tị́ 'Bádrị̂ ndre amụ́ agá ụ̃rụ́'bụ̃ drị̃ gá 'bụ̃ gá 'dãá, ũkpõ trũ ãzíla dị̃zã ãmbógó la trũ.
40024031	Ãzíla ĩ'di mãlãyíkã ĩ'didrị̂ kí tị pẽ gũká ụ́'dụ́kọ́ mgbọ la trũ 'bá kí umvejó, ãzíla kí 'bá ĩ'dĩ ãni ũpẽlé rĩ kí tra angájó ũlí sụ rĩ kí agá, angájó 'bụ̃ 'bã wókõ ãlu ãsị̃jó rĩ gá cajó wókõ ãzí rĩ gá.
40024032	“Ú'dî'da ĩmi ụ̃nị̃ drĩ ị́jọ́ angájó úlúgó ife drị̂, bị́ la drĩ kí i'dó rũlé 'bo, ĩmi dó ní la rá áyi dó ãni rú.
40024033	Gẹ̃rị̃ ãlu 'dĩ sĩ ĩdrĩ ị́jọ́ 'dĩ kí ndre pírí ru idé agá, ĩmi dó nị̃ la ĩ'di 'bã ãgõŋá dó ãni rú bábá kẹ̃jị́tị gá 'dĩ.
40024034	Ma ĩminí ị́jọ́ mgbã jọ, 'bá ú'dî'da ídri 'dĩ ukó kí drĩ ku rú ãko 'dĩ kí ru idé kpere pírí ráká.
40024035	'Bụ̃ kí ụ̃nọ́kụ́ be kí ukó rá, wó ị́jọ́ mádrị́ mâ jọlé rĩ icó ukólé ku.
40024036	“'Bá ãzí ãlu ị́jọ́ nị̃lépi ụ́'dụ́ jõku sáwã 'dĩ la acá ã'du ngá rĩ la yụ, átã mãlãyíkã 'bụ̃ gá rĩ kî jõku Ngọ́pị̃ 'i, wó Ãdróŋá Átẹ́pị̃ rú rĩ nĩ-nĩ á'dụ̂sĩ.
40024037	Ngọ́tị́ 'Bádrị̂ 'bã amụ́ŋá gá ị́jọ́ kí ru idé cécé ándrá ru idélépi ụ́'dụ́ Núwã ngá rĩ sĩ rĩ áni.
40024038	Ã'dusĩku ụ́'dụ́ 'dã sĩ ịsụ́ ị̃yị́ ãmbógó 'bá kí ịmvụ́lépi rĩ tị̃ drĩ ku rú, 'bá ri kí ãko nalé ãzíla ãko mvụlé, ũkú ĩgbãlé ãzíla ũkú rĩ kí ágó rụlé ídu rĩ áni, kpere ụ́'dụ́ Núwã 'bã fijó mẹ́lị̃ agâlé rĩ sĩ;
40024039	wó nị̃ kí ã'du ị́jọ́ la ru idé nĩ yã rĩ gá ku, kpere ị̃yị́ ãmbógó rĩ 'bã amụ́ agá ãzíla ĩ'diní kí ịmvụ́ agá pírí. Ị́jọ́ 'dĩ bãsĩ mụ adrulé ụ́'dụ́ Ngọ́tị́ 'Bádrị̂ 'bã amụ́ŋá sĩ 'dĩ 'bã áni.
40024040	Ãgọbị ị̃rị̃ kí adru ámvụ́ agá; ãlu rĩ ála 'dụ la rá ãzíla ála ãzí rĩ a'be.
40024041	Ũkú ị̃rị̃ kí adru ãná 'ị agá írã sị́ gá drị́ sĩ; ála ãlu rĩ 'dụ rá ála ãzí rĩ a'be.
40024042	“Ị́jọ́ 'dĩ sĩ, ĩmi adru mịfị́ trũ ã'dusĩku ĩnị̃ ụ́'dụ́ úpí 'bã amụ́jó rĩ ku.
40024043	Ĩnị̃ ị́jọ́ 'dĩ múké-múké, lị́cọ́ 'dị́pị drĩ tá sáwã ụ̃gụ́'bá 'bã amụ́jó ị́nị́ sĩ ĩ'di 'bã jó nũjó rĩ nị̃ agá cé la, ĩ'di tá tẽ la mịfị́ mgbọ sĩ, ícó tá ĩ'di 'bã jô nũlé ku.
40024044	Ị́jọ́ 'dĩ lẽ ĩmi adru bábá, ã'dusĩku Ngọ́tị́ 'Bádrị̂ la amụ́ sáwã íngõ sĩ yã rĩ ĩminí ĩ'di nị̃jó la ku rĩ sĩ.
40024045	“Ãtí'bó ũndũwã rú ãzíla ã'ị̃táŋâ trũ ãmbógó ĩ'didrị̂ 'bã 'bãlé ãtí'bó ĩ'didrị́ kogá rĩ kí drị̃lẹ́ gá, 'bá ĩ'didrị́ kogá rĩ 'baní íná fẽlépi sáwã mgbã rĩ agá rĩ ã'di 'i?
40024046	Ĩ'di adru ĩ'diní drị̃lẹ́ba rú ãmbógó ĩ'didrị̂ drĩ ĩ'di ịsụ́ ị́jọ́ ĩ'di a'bejó rĩ nga agá.
40024047	Ma ĩminí ị́jọ́ mgbã jọ, ĩ'di mụ ĩ'di 'bãlé ãko pírí ĩ'didrị̂ kí drị̃lẹ́ gá.
40024048	Wó ãtí'bó 'dã drĩ adru ũnzí drĩ jọ la ĩ'diní cénĩ-cénĩ rú, ‘Ãmbógó mádrị̂ la u'á sáwã ãzo rú ãngũ 'dã gâlé,’
40024049	ãzíla i'dó dó ãtí'bó ĩ'di 'bã ãzí ru 'dĩ kí colé cõ-cõ ãzíla i'dó u'álé ãkónã nalé ãzíla ãko mvụlé 'ba íwá mvụlépi ambamba 'dĩ abe.
40024050	Ãmbógó ãtí'bó 'dã drị̂ la amụ́ ụ́'dụ́ ĩ'di 'bã icójó 'bãjó la amụ́ ku rĩ agá, ãzíla sáwã ĩ'di 'bã adrujó bábá ku rĩ agá.
40024051	Ãmbógó la ãtí'bó 'dĩ ụlị́ nírí ãzíla ĩ'di ĩ'di 'bã ãngũ 'bá mũlũmbẽ rú rĩ 'badrị̂ agá, 'dã ãngũ sĩ awájó ãzíla sĩ sị́ najó rĩ.
40025001	“Ị̃tụ́ Ngọ́tị́ 'Bádrị̂ 'bã amụ́jó 'dã sĩ, Sụ́rụ́ 'Bụ̃ gá rĩ la adru ị́jọ́ u'bélé 'dĩ 'bã áni. Izonzi bíkĩrã rú mụdrị́ itú kí ru 'bá ãlu-ãlu tárã trũ sĩ mụjó ị́zị́gộ drị̃ tẽjó.
40025002	Izonzi tõwú rĩ kí ũndũwã kóru ãzí tõwú rĩ kí ũndũwã rú.
40025003	Tá ũndũwã kóru 'dĩ 'dụ kí tárã ĩ'badrị̂ kí rá wó tõ kí ãdu ãzí bụ́lụ́ gá ku.
40025004	Tá ũndũwã rú 'dĩ tõ kí tárã ãdu ãzí kí cụ́pã agá bụ́lụ́ gá trũ mụjó ĩndĩ tárã ĩ'badrị̂ abe.
40025005	Ị́zị́gọ́ 'bã sáwã izajó amụ́ŋá gá rá rĩ sĩ, izonzi i'dó kí u'delé ụ́'dụ́ sĩ ãzíla 'be kí ụ́'dụ́ rá.
40025006	“Ĩ'di dó mụ calé ị́nị́ ágágá, 'bá ãzí i'dó uzálé ụ́'dụ́kọ́ ụrụgá sĩ, ‘Ĩndre drĩ ị́zị́gọ́ acá 'bo! Ĩfũ mụlé ĩ'di a'ị́lé!’
40025007	“Izonzi tá mụdrị́ 'dã angá kí dó pírí ụrụgá ĩ'bã tárã kí ãcí idélé.
40025008	Izonzi tá ũndũwã kóru tõwú 'dã jọ kí ũndũwã rú tõwú 'dã 'baní, ‘Ĩko ãma ãzã tárã ãdu ĩmidrị̂ 'bã ãzí kí sĩ, ã'dusĩku tárã ãmadrị̂ kí dó anụ́-anụ̂.’
40025009	“Umvi kí, ‘Yụ, icó calé ãmaní ĩmi abe pírí ku, rá la ĩmụ ãdu ĩmidrị̂ kí ĩgbãlé ãngũ sĩ ị̃tụ̃ndãjó la rĩ gá.’
40025010	Wó ĩ'bã kí drĩ mụ agá ãdu ĩgbã agâlé, vúlé 'dõlé ị́zị́gọ́ acá rá. Bíkĩrã tá bábá 'dã fi kí ị́zị́gọ́ trũ ụ̃mụ̃ jó ũkú bĩjó rĩ agâlé, ãzíla ụ̃pị̃ kí dó kẹ̃jị́tị cí.
40025011	“'Dã 'bã vúlé gá izonzi ãzí rĩ ãgõ kí vúlé 'dõlé jọ kí, ‘Ãmbógó, ãmbógó! Ínzị̃ ãmaní kẹ̃jị́tị fô!’
40025012	“Wó ãmbógó umvi ĩ'baní, ‘Ma ĩminí ị́jọ́ mgbã jọ ánị̃ ĩmi ku.’”
40025013	Ị́jọ́ 'dĩ 'bã ũngúkú gá Yẹ́sụ̃ jọ, “Ĩmi adru mịfị́ trũ ã'dusĩku ĩminí ụ́'dụ́ jõku sáwã nị̃jó ku rĩ sĩ.
40025014	“Gẹ̃rị̃ ãlu 'dĩ sĩ, ị̃tụ́ Ngọ́tị́ 'Bádrị̂ 'bã amụ́jó 'dã sĩ, Sụ́rụ́ 'Bụ̃ gá rĩ la adru ị́jọ́ u'bélé 'dĩ 'bã áni. Ágọ́bị́ ãzí lẽlépi mụlépi ãcị̃ gá la umve ĩ'di 'bã ãti'bo kí, fẽ ĩ'di 'bã málĩ kí ĩ'badrị́.
40025015	Fẽ ãtí'bó drị̃drị̃ rĩ drị́ tãlãnị́tọ̃ kí tõwú, ãzí rĩ drị́ fẽ tãlãnị́tọ̃ ị̃rị̃, ãzíla ãzí rĩ drị́ tãlãnị́tọ̃ ãlu; úfẽ ĩ'baní ĩ'di ũkpõ 'bá ãlu-ãlu drị̂ 'bã vú sĩ. Ágọ́bị̂ mụ dó ĩ'di 'bã ãcị̃ gâlé.
40025016	Ágọ́bị́ drị̃drị̃ tãlãnị́tọ̃ fẽjó ĩ'didrị́ tõwú rĩ mụ cọtị tãlãnị́tọ̃ ĩ'didrị̂ 'bãlé ãzị́ ngajó, ịsụ́ drị̃ la gá ụ̃rọ̃drị́ ru la kí tõwú.
40025017	Ágọ́bị́ tãlãnị́tọ̃ fẽjó ĩ'didrị́ ị̃rị̃ rĩ, idé vâ ãzí tá drị̃drị̃ 'dã drị̂ áni, ịsụ́ ụ̃rọ̃drị́ drị̃ la gá ị̃rị̃.
40025018	Wó ágọ́bị́ tãlãnị́tọ̃ fẽjó ĩ'didrị́ ãlu rĩ, mụ tãlãnị́tọ̃ úpí ĩ'didrị́ rĩ drị̂ zị̃lé vụ̃rụ́ 'bụ́ gá.
40025019	“Ụ́'dụ́ wẽwẽ rú 'bã vúlé gá, úpí ãti'bo 'dã 'badrị̂ ãgõ dó vúlé 'dõlé rá, ãzíla umve dó ãti'bo kí sĩ málĩ ĩ'didrị̂ kí kãlãfe lãjó.
40025020	Ágọ́bị́ tãlãnị́tọ̃ tõwú fẽjó ĩ'didrị́ rĩ amụ́, ají tãlãnị́tọ̃ drị̃ la gá tõwú fẽlé ĩ'didrị́ rĩ drị̃ gá jọ, ‘Úpí ífẽ ándrá mádrị́ tãlãnị́tọ̃ tõwú, má ịsụ́ ãzíla kí drị̃ la gá tõwú 'dĩ.’
40025021	“Úpí umvi ĩ'diní, ‘Ínga ãzị́ rá, mi ãtí'bó múké ãzíla ã'ị̃táŋâ trũ la. Mi ã'ị̃táŋâ trũ ãko wereŋá tãmbajó, ma ími 'bã ãko wẽwẽ rú kí drị̃lẹ́ gá, mí afí ãyĩkõ idélé má be!’
40025022	“Ágọ́bị́ tãlãnị́tọ̃ fẽjó ĩ'didrị́ ị̃rị̃ rĩ amụ́ vâ jọ, ‘Úpí ífẽ ándrá mádrị́ tãlãnị́tọ̃ ị̃rị̃, índre má ịsụ́ vâ ãzíla kí drị̃ la gá ị̃rị̃ 'dĩ.’
40025023	“Úpí umvi ĩ'diní, ‘Ínga ãzị́ rá, mi ãtí'bó múké ãzíla ã'ị̃táŋâ trũ la. Mi ã'ị̃táŋâ trũ ãko wereŋá tãmbajó, ma ími 'bã ãko wẽwẽ rú kí drị̃lẹ́ gá, mí afí ãyĩkõ idélé má be.’
40025024	“Wó ágọ́bị́ tãlãnị́tọ̃ fẽjó ĩ'didrị́ ãlu rĩ amụ́ vâ jọ, ‘Úpí ánị̃ rá ími ị́jọ́ ũkpó-ũkpó, mi ãko mî salé ku rĩ lã rá, ãzíla mí ãko ũkũnã ãngũ mî ũri kpẹ̃jó ala gá mi 'i ku rĩ gá.
40025025	Ị́jọ́ 'dĩ sĩ, má idé mî sĩ ụ̃rị̃ sĩ, ámụ tãlãnị́tọ̃ mídrị́ ãlu 'dĩ ị̃sị̃lé vụ̃rụ́ 'bụ́ gá. Índre mî ngâ 'dĩ.’
40025026	“Úpí umvi ĩ'diní jọ, ‘Mi ãtí'bó ũnzí la ãzíla ũvú íni la, ínị̃ ma ãko mâ salé ku rĩ kí tra rá, ãzíla ma ũri mâ kpẹ̃lé ma 'i ku rĩ ũkũnã rá rĩ gá ku yã?’
40025027	Mi ándrá ị́jọ́ mgbã sĩ mâ tãlãnị́tọ̃ 'bã agá bénge gá, mâ ãgõjó rĩ sĩ ma tá amụ́ agá anzé agá la ụ̃rọ̃drị̂ trũ.
40025028	“Úpí jọ ãtí'bó ĩ'didrị́ ãzí rĩ ní, ‘Í'dụ tãlãnị́tọ̃ ĩ'didrị́ 'dãá rá, ífẽ ĩ'di ágọ́bị́ tãlãnị́tọ̃ mụdrị́ rĩ drị́.
40025029	Ã'dusĩku 'bá ãko trũ rĩ ní ála ãzíla ũ'bã drị̃ la gá ị̃dị́, ĩ'di dó adru ãko trũ ĩyõ rú. Wó 'bá ãko ãzí kóru rĩ, ĩ'didrị́ wereŋá 'dã ála pa la drị́ la gá 'dâ rá.
40025030	Ĩ'be ãtí'bó ụ̃rọ̃drị́ kóru 'dĩ ãmvé ãngũ ịnị rĩ agá, 'dĩ ãngũ áwáŋá kí adrujó sị́ naŋâ trũ rĩ 'i.’
40025031	“Ngọ́tị́ 'Bádrị̂ drĩ dó amụ́ dị̃zã ĩ'didrị̂ agá mãlãyíkã ĩ'didrị̂ abe pírí 'bo, ĩ'di dó ri úmvúke ĩ'didrị́ dị̃zã rú 'bụ̃ gá rĩ drị̃ gá 'bá kí ị́jọ́ lịlé.
40025032	'Bá sụ́rụ́ pírí gá rĩ kî tra ĩ'di drị̃lẹ́ gá, ãzíla ĩ'di 'bá kí drĩdríŋĩ awa 'bá ãzí rĩ abe, cécé 'bá kãbĩlõ ucélépi rĩ 'bã ị̃ndrị́ kí drĩdríŋĩ awalé kãbĩlõ abe rĩ áni.
40025033	Ĩ'di kãbĩlõ kí 'bã ĩ'di 'bã drị́ ãndá rĩ gá, ị̃ndrị́ kí 'bã ĩ'di 'bã drị́ ị̃jị́ rĩ gá.
40025034	“Ụ́'dụ́ 'dã sĩ, Úpí la jọ la 'bá ĩ'di 'bã drị́ ãndá gá rĩ 'baní, ‘Ĩmi amụ́ ĩmi 'bá mâ Átẹ́pị 'bã sụ̃sụ́ wijó ĩ'baní 'dĩ, ĩmi amụ́ Sụ́rụ́ idélé ĩminí ándrá ídu ụ̃nọ́kụ́ ị̃ndụ́ 'bãjó rĩ sĩ rĩ 'dụlé ĩmi ãni la rú.
40025035	Ã'dusĩku ma ándrá ãbị́rị́ sĩ ĩfẽ mání íná nalé rá, ị̃yị́vị́ ndẽ ándrá ma rá ĩfẽ mání ị̃yị́ mvụlé rá, ma ándrá ãmị́yọ́ŋá ru, ãzíla ĩmi a'ị́ ma tãmbalé rá.
40025036	Ma ándrá pílílí ru ĩmi ụ̃sụ̃ áma ụrụ'bá bõngó sĩ rá, ma ándrá ãyánĩ rú ĩmi amụ́ ándrá áma ndrelé rá, ma ándrá mãbụ́sụ̃ gá ãzíla ĩmi amụ́ ándrá áma ndrelé rá.’
40025037	“'Bá ãlá rĩ kí dó umvi la ĩ'diní, ‘Úpí, ãndre ándrá mi ãbị́rị́ sĩ, ãfẽ míní ãkónã nalé, jõku ị̃yị́vị́ sĩ ãfẽ míní ị̃yị́ mvụlé íngõlé yã?
40025038	Ãndre mi ãmị́yọ́ŋá ru ãma a'ị́ dó sĩ mi lị́cọ́ gá tãmbalé jõku pílílí ru ãma ụ̃sụ̃ dó mi bõngó sĩ ã'dungá rĩ yã?
40025039	Ãndre ándrá mi ãyánĩ ru jõku mãbụ́sụ̃ gá ãmụ dó sĩ ími andrélé ã'dungá rĩ yã?’
40025040	“Úpí la dó umvi la ĩ'baní, ‘Ma ĩminí ị́jọ́ mgbã jọ, ãko ĩminí idélé má ádrị́pịka ãzíla má ámvọ́pịka níríŋá 'dĩ 'ba rụ́ rĩ ĩmi idé kí mánî.’
40025041	“Úpí la dó tị uja 'bá drị́ ị̃jị́ gá rĩ 'ba rú ãzíla ĩ'di jọ la, ‘Ĩmi ĩdã ĩmi má rụ́ 'dâ rá, ĩmi 'bá wãlé rá 'dĩ ĩfi ãcí ukólépi ku idélé Sĩtánĩ ní mãlãyíkã ĩ'didrị̂ abe rĩ agá.
40025042	Ã'dusĩku ma ándrá ãbị́rị́ sĩ ĩfẽ mání ãko ãzí nalé ku, ị̃yị́vị́ fụ ándrá ma rá ĩfẽ mání ãko ãzí mvụlé ku.
40025043	Ma ándrá ãmị́yọ́ŋá ru ĩmi a'ị́ ma ĩmidrị́ lị́cọ́ gá ku, ma ándrá pílílí ru ĩsu ándrá áma ụrụ'bá gá bõngó ku, ma ándrá ãyánĩ rú ãzíla mãbụ́sụ̃ gá ĩmụ ándrá áma ndrelé ku.’
40025044	“'Bá 'dĩ kí dó umvi la, ‘Úpí ãndre ándrá mi ãbị́rị́ sĩ, jõku ị̃yị́vị́ sĩ, jõku ãmị́yọ́ŋá ru, jõku ãyánĩ rú, jõku pílílí ru jõku mãbụ́sụ̃ gâ sĩ ími ãzã kojó ku la íngõlé yã?’
40025045	“Úpí la umvi la ĩ'baní, ‘Ma ĩminí ị́jọ́ mgbã jọ, ãko ĩminí idélé 'bá níríŋá 'dĩ 'bã ãzí ãlu ní ku rĩ ĩmi idé bãsĩ ku la mání.’
40025046	“'Bá 'dĩ kí dó drị̃ ko filé drị̃rịma ukólépi ku rĩ gá, wó 'bá ãlá rĩ kí dó drị̃ ko filé ídri ukólépi ku rĩ gá.”
40026001	Yẹ́sụ̃ la mụ ị́jọ́ 'dĩ kí delé jọ agá pírí 'bo, jọ dó 'bá ĩ'didrị́ ĩ'di 'bã imbálé rĩ 'baní,
40026002	“Ĩmĩ nị̃lé 'bo rĩ áni ace ụ́'dụ́ ị̃rị̃ ụ̃mụ̃ alịjó 'bá drị̃ gâ sĩ rĩ ní acájó, ãzíla ála mụ Ngọ́tị́ 'Bádrị̂ fẽlé ipalé mũsãlá'bã sị́ gá.”
40026003	Ãtalo ãmbogo 'dĩ kí 'bá ĩyõ abe tra kí ru ị́jọ́ itúlé átáló ãmbógó ãndânĩ umvelé Kãyị́fã rĩ drị́ lị́cọ́ gá,
40026004	ãzíla itú kí ị́jọ́ sĩ Yẹ́sụ̃ rụjó 'bá ãzí 'bã nị̃ŋâ kóru ãzíla sĩ ĩ'di 'dịjó rá.
40026005	Jọ kí, “Wó lẽ 'bã adru ụ́'dụ́ ụ̃mụ̃ drị̂ sĩ ku ã'dusĩku ũmbã la mụ ãfũlé 'bá kí drĩdríŋĩ gá rá.”
40026006	Yẹ́sụ̃ 'bã adru agá Bẽtánĩ gá lị́cọ́ ágọ́bị́ umvelé Sị̃mọ́nị̃ ãrí 'bã nalé rá rĩ drị́ rĩ sĩ,
40026007	ũkú ãzí amụ́ ĩ'di rụ́ 'dõlé ãdu ãjẹ̃ rú ãjị́ ngụ̃lépi vĩrĩ la trũ cụ́pã gá tré, nzị̃ tị la ũsũ ĩ'di drị̃ la gá ĩ'di 'bã ru ãtị̃ agá méjã tị gá 'dãá.
40026008	'Bá Yẹ́sụ̃ 'bã imbálé rĩ kí mụ ị́jọ́ 'dĩ ndrelé 'bo, i'dó kí unulé ãzíla jọ kí “Îza dó ãdu 'dĩ íni ã'du ị́jọ́ sĩ?
40026009	Ála ájẹ́ ãdu 'dĩ ị̃tụ̃ndã agá ãjẹ̃ ĩyõ la sĩ ãzíla séndẽ la fẽ agá 'bá lẽmẽrí rĩ 'banî.”
40026010	Wó Yẹ́sụ̃ umvi ĩ'banî, “Ĩmi ũkú 'dĩ ĩcãndĩ ã'du ị́jọ́ sĩ? Idé mání ị́jọ́ múké ũnĩ-ambamba la.
40026011	'Bá lẽmẽrí rĩ kí ụ́'dụ́ pírí sĩ ĩmi abe wó má icó mụlé u'álé ĩmi abe ụ́'dụ́ pírí ku.
40026012	Ĩ'di 'bã ãdu 'dĩ ũsũjó áma ụrụ'bá gá rĩ sĩ, ĩ'di áma idé bábá sĩ áma ị̃sị̃jó.
40026013	Ma ĩminí ị́jọ́ mgbã jọ, ãngũ pírí ụ̃nọ́kụ́ gá 'dâ sĩ ị́jọ́ mgbã rĩ ũlũjó rĩ agá ála ị́jọ́ ũkú 'dĩ 'bã idélé rĩ ũlũ ĩndĩ sĩ ĩ'di 'bã ị́jọ́ ũrãjó.”
40026014	'Bá Yẹ́sụ̃ 'bã imbálé mụdrị́ drị̃ ị̃rị̃ 'dĩ 'bã ãzí umvelé Yụ́dãsị̃ Ị̃sị̃kãrị́yọ́tị̃ 'i rĩ mụ ãtalo ãmbogo rĩ 'ba rụ̂lé,
40026015	ãzíla zị kí, “Ãko ĩminí lẽlé fẽlé mání rĩ ã'du ádrĩ ĩ'di 'dụ fẽlé ĩmidrị̂lé 'bo rĩ gá?” Ị́jọ́ 'dĩ sĩ, lã kí dó ĩ'diní séndẽ sílĩvã rú ífí-ífí la kí kãlị́ na.
40026016	'Dãá Yụ́dãsị̃ i'dó dó sáwã múké sĩ Yẹ́sụ̃ rụjó rĩ ndrụ̃lé sĩ ĩ'di 'dụjó fẽjó ĩ'badrị́.
40026017	Ụ́'dụ́ drị̃drị̃ ụ̃mụ̃ mũkátĩ ãkụ́kị́ kóru rĩ najó rĩ sĩ, 'bá Yẹ́sụ̃ 'bã imbálé rĩ amụ́ kí ĩ'di rụ́ 'dõlé, zị kí ĩ'di, “Ílẽ ãmụ ụ̃mụ̃ alịjó 'bá drị̃ gâ sĩ rĩ idélé míní íngõlé?”
40026018	Yẹ́sụ̃ umvi, “Ĩmụ táwụ̃nị̃ ãmbógó rĩ agá ágọ́bị́ ãzí drị́ kogá, ĩlũ ĩ'diní, ‘Ímbápị jọ: Sáwã Ãdróŋá 'bã fẽlé mání rĩ acá 'bo! Álẽ ụ̃mụ̃ alịjó 'bá drị̃ gâ sĩ rĩ nalé 'bá mání imbálé 'dĩ abe mídrị́ lị́cọ́ gá 'dâ.’”
40026019	Ị́jọ́ 'dĩ sĩ, 'bá Yẹ́sụ̃ 'bã imbálé 'dĩ idé kí cécé Yẹ́sụ̃ 'bã jọlé rĩ áni ãzíla Idé kí dó ãkónã ụ̃mụ̃ alịjó 'bá drị̃ gâ sĩ rĩ drị̂ 'dãá.
40026020	Ĩ'di mụ calé ĩndró sĩ, Yẹ́sụ̃ ri kí 'bá ĩ'di 'bã imbálé mụdrị́ drị̃ ị̃rị̃ 'dĩ abe méjã tị gá ãkónã nalé,
40026021	ãzíla ĩ'baní ãkónã na agá 'dâ, Yẹ́sụ̃ jọ, “Ma ĩminí ị́jọ́ mgbã jọ, 'bá ãzí ãlu ĩmi agá 'dâ la mụ áma mẹ́lẹ́ mbelé nĩ.”
40026022	Ãzíla kí ásị́ acá dó ũcõgõ rú, i'dó kí dó ĩ'di ụzịlé ãlu-ãlu, “Úpí ma 'i yã?”
40026023	Yẹ́sụ̃ umvi, “'Bá mání sĩ drị́ usújó ĩ'di be bãkụ́lẹ̃ ãlu agá rĩ la mụ áma mẹ́lẹ́ mbelé nĩ.
40026024	Ngọ́tị́ 'Bádrị̂ la mụ drãlé rá cécé ị́jọ́ sĩlé rĩ 'bã jọlé rĩ áni. Wó ĩ'di mụ adrulé andre ũnzĩ ãmbógó la rú 'bá Ngọ́tị́ 'Bádrị̂ 'bã mẹ́lẹ́ mbelépi rĩ nî! Údrĩ ándrá 'bá íni rĩ tị agá ku la ándrá múké.”
40026025	Yụ́dãsị̃ 'bá ãlu mụlépi ĩ'di mẹ́lẹ́ mbelépi rĩ, jọ, “Rábị̃, ãndá-ãndá ru adru ma 'i ku yã?” Yẹ́sụ̃ umvi, “'Bá bãsĩ mi 'i.”
40026026	Ĩ'baní ãkónã na agá, Yẹ́sụ̃ 'dụ mũkátĩ, fẽ ãwã'dĩfô drị̃ la gá anu 'a la rá, ãzíla fẽ dó 'bá ĩ'di 'bã imbálé rĩ 'baní jọ, “Ĩ'dụ ãzíla ĩna, 'dĩ ụrụ'bá mádrị̂ 'i.”
40026027	'Dã 'bã ũngúkú gá Yẹ́sụ̃ 'dụ kópõ, fẽ ãwã'dĩfô drị̃ la gá ãzíla fẽ dó ĩ'badrị̂lé, jọ, “Kópõ 'dĩ ãrí mádrị́ mụlépi asulépi 'bá wẽwẽ rú kí sĩ rĩ, ãzíla ĩ'di tị icíma Ãdróŋá ní 'bá ĩ'didrị̂ abe rĩ 'i,
40026028	ã'dusĩku 'dĩ ãrí mádrị́ mụlépi asulépi tị icíma drị́, ãzíla sĩ 'bá wẽwẽ rú kí ị́jọ́ ũnzí trũjó rĩ 'i.
40026029	Ájọ ĩminí, má icó zãbíbũ ífí sụ́ 'dĩ mvụlé ku kpere mání mụ agá ú'dí rĩ mvụ agá ĩmi abe Sụ́rụ́ má Átẹ́pị drị̂ agá.”
40026030	Kí dó mụ úngó ngolé sĩ Ãdróŋá ịcụ́jó 'bo, ko kí dó drị̃ mụlé 'Bé Mị̃zẹ́yị́tụ̃ gá.
40026031	Yẹ́sụ̃ jọ ĩ'banî, “Ị́nị́ 'dõ sĩ ĩmi pírí kí mụ apálé má rụ́ 'dâ rá, ã'dusĩku ị́jọ́ sĩlé rĩ jọ: “‘Ma 'bá kãbĩlõ ucélépi rĩ 'dị rá, ãzíla kãbĩlõ ũ'bí kí mụ irélé ndú-ndú rá!’
40026032	Wó ádrĩ dó angá ídri 'bo, ma dó mụ ĩmi drị̃lẹ́ gá Gãlị́lị̃ gâlé.”
40026033	Pétẽrõ umvi ị́jọ́ Yẹ́sụ̃ ní, “'Bá pírí drĩ kí táni mụ apálé mí rụ́ 'dâ rá tí, má icó ími a'belé ku.”
40026034	Yẹ́sụ̃ jọ, “Pétẽrõ, ájọ míní ãndá-ãndá ru, ị́nị́ 'dĩ sĩ ịsụ́ ã'ụ́gọ́ 'be drĩ cẹ̃rẹ́ ku, mi áma gã úmgbé pâlékó na!”
40026035	Pétẽrõ jọ Yẹ́sụ̃ ní, “Jõ táni mání drãjó mí be, má icó ími gãlé ku.” Ãzíla 'bá Yẹ́sụ̃ 'bã imbálé 'dĩ kí pírí jọ kí vâ 'dĩ 'bã áni.
40026036	'Dãá Yẹ́sụ̃ mụ dó 'bá ĩ'di 'bã imbálé 'dĩ abe ãngũ umvelé Gẽtẽsẽmánĩ rĩ gá ãzíla jọ ĩ'baní, “Ĩri áma tẽlé 'dâ ma drĩ mụ Ãdróŋá zịlé.”
40026037	Yẹ́sụ̃ 'dụ Pétẽrõ 'i ãzíla anzị ị̃rị̃ Zĩbĩdáyõ drị́ 'dĩ kî trũ mụjó ĩ'ba abe, ãzíla i'dó dó u'álé cãndí sĩ ãzíla ũcõgõ rú.
40026038	Jọ ĩ'baní, “Cãndí afí áma ásị́ gá ĩ'di áma ásị́ lị ambamba ãni rú drã tị gá. Ĩmi u'á 'dâ ãzíla ĩtẽ mịfị́ trũ.”
40026039	Yẹ́sụ̃ mụ drị̃lẹ́ gá were, tị̃ dó ãja vụ̃rụ́ ilú drị̃ vụ̃rụ́ sĩ Ãdróŋá zịjó, “Má Átẹ́pị, drĩ tá icó rá rĩ sĩ í'dụ kópõ ãzá tajó rĩ má rụ́ 'dâ rá adru mâ lẽlé rĩ áni ku, wó mî lẽlé rĩ áni.”
40026040	Wó Yẹ́sụ̃ uja ru 'bá ĩ'di 'bã imbálé rĩ 'ba rụ̂lé ãzíla ịsụ́ kí ụ́'dụ́ ko agá, zị Pétẽrõ 'i, “Ĩmi icó tẽlé má be mịfị́ trũ mgbọ sáwã ãlu ku yã?
40026041	Ĩmi adru mịfị́ trũ mgbọ, ãzíla ĩzị Ãdróŋá 'i, ĩmi mụ filé ụ̃'bị̃táŋá agá ku. Úríndí lẽ rá, wó ụrụ'bá ũkpó kóru.”
40026042	Yẹ́sụ̃ gõ vúlêlé pâlé ị̃rị̃ rĩ sĩ Ãdróŋá zịlé ị̃dị́ jọ, “Má Átẹ́pị, gẹ̃rị̃ ãzí ndú la drĩ adru kópõ ãzá tajó 'dĩ 'dụjó 'dáyụ kpere lẽ ána cãndí rá, ị́jọ́ mî lẽlé rĩ 'bã idé ru nĩ.”
40026043	Yẹ́sụ̃ la mụ ru ujalé ĩ'ba rụ̂lé, ịsụ́ vâ kí ụ́'dụ́ ko agá, ã'dusĩku mịfị́ la kí ãnzị ru ụ́'dụ́ sĩ.
40026044	Yẹ́sụ̃ a'be kí rá mụ vâ Ãdróŋá zịlé ị̃dị́ ãzíla pâlé na rĩ sĩ jọ vâ ị́jọ́ tá ãlu 'dã kí vúŋá.
40026045	Vúlé la gá Yẹ́sụ̃ ãgõ vúlé 'bá ĩ'di 'bã imbálé rĩ 'ba rụ́ 'dõlé, jọ, “Ĩmi drĩ kpere ụ́'dụ́ ko ãzíla avị́ yã? Sáwã sĩ Ngọ́tị́ 'Bádrị̂ mẹ́lẹ́ mbejó ĩ'di fẽjó 'bá ũnzí 'badrị́ rĩ acá 'bo.
40026046	Ĩmi angá ãmụ kî! Ĩndre, 'bá áma mẹ́lẹ́ mbelépi rĩ la amụ́ 'dĩ.”
40026047	Yẹ́sụ̃ 'bã drĩ ị́jọ́ jọ agá 'dâ, Yụ́dãsị̃ 'bá ĩ'di imbálé mụdrị́ drị̃ ị̃rị̃ rĩ 'bã ãzí ãlu rĩ acá. 'Bá ũ'bí amụ́lépi ĩ'di trũ rĩ kí túré trũ ãzíla ménéŋá abe kí drị́ gá. 'Dĩ kí 'bá ãtalo ãmbogo, 'bá ãzị́táŋá Mụ́sã drị̂ kí imbálépi, ãzíla 'bá ĩyõ rĩ 'bã kí tị ãpẽlé nĩ rĩ kî.
40026048	Yụ́dãsị̃ i'da tá ĩ'baní ị́jọ́ ícétáŋá ru la 'bá 'dĩ abe ídu rú: “Ágọ́bị́ mání mụlé zịlé amvuŋá sĩ rĩ bãsĩ ĩ'di 'i, ĩrụ ĩ'di.”
40026049	Yụ́dãsị̃ mụ dó cọtị pịrị Yẹ́sụ̃ rụ̂lé jọ, “Ázị mi cí, Rábị̃!” ãzíla zị dó ĩ'di amvuŋá sĩ.
40026050	Yẹ́sụ̃ umvi ĩ'diní, “Mâ wọ̃rị̂, mí idé ị́jọ́ míní tá sĩ amụ́jó rĩ 'i.” Cọtị ãgọbị amvú kí drị̃lẹ́ gá, amvu kí Yẹ́sụ̃ 'i ãzíla rụ kí dó ĩ'di.
40026051	'Bá ãzí ãlu 'delépi Yẹ́sụ̃ vú gâ sĩ la anzé ménéŋá ãmvé, ga sĩ ãtí'bó átáló ãmbógó ãndânĩ rĩ drị̂ 'bã bị́lẹ́ wẹ́ vụ̃rụ́.
40026052	Yẹ́sụ̃ jọ ĩ'diní, “Ísu mî ménéŋâ vúlé ĩ'di 'bã ãngũ gâlé ã'dusĩku 'bá pírí ménéŋá ayúlépi rĩ kí mụ ũdrãlé ménéŋá sĩ.
40026053	Ĩmi ũrãjó la rĩ sĩ, má icó tá má Átẹ́pị umvelé icójó mãlãyíkã ĩ'didrị́ álĩfũ-álĩfũ 'dĩ kí tị ãpẽjó ãma tãmbajó ku yã?
40026054	Wó drĩ adru íni ku, ị́jọ́ sĩlé rĩ 'bã jọlé 'bã idé ru 'dĩ 'bã áni rĩ la acá ru idéjó 'dĩ 'bã áni íngoní-íngoní ru?”
40026055	Yẹ́sụ̃ jọ 'bá ũ'bí amụ́lépi rĩ 'banî, “Ĩmi amụ́ áma rụlé túré, ãzíla ménéŋá ã'dị́ drị̂ trũ má iza 'bã rĩ ị́jọ́ ũnzí la rĩ áni ã'du sĩ yã? Ụ́'dụ́ pírí sĩ, ári 'bá kí imbálé lị́cọ́ Ãdróŋá drị̂ agá 'dãá ĩrụ jõ ma ku.
40026056	Wó ị́jọ́ 'dĩ idé kí ru pírí ã'dusĩku ị́jọ́ ándrá nãbịya 'bã kí sĩlé rĩ 'bã acá kí rú ị́jọ́ mgbã rú benĩ.” 'Bá Yẹ́sụ̃ 'bã imbálé rĩ a'be kí ĩ'di á'dụ̂sĩ apá kí pírí.
40026057	'Bá tá Yẹ́sụ̃ rụlépi 'dĩ agụ kí dó ĩ'di Kãyị́fã átáló ãmbógó ãndânĩ rĩ drị́ 'dĩ ãngũ imba'ba ãzị́táŋá Mụ́sã drị̂ kí imbálépi rĩ 'bã kí ru trajó 'bá ĩyõ rĩ abe rĩ gá.
40026058	Pétẽrõ bĩ Yẹ́sụ̃ vú rárá ru kpere lị́cọ́ 'a átáló ãmbógó ãndânĩ rĩ drị́ 'dã agâlé. Pétẽrõ fi jó agâlé ãzíla ri vụ̃rụ́ 'bá ãngũ andre tẽlépi rĩ abe, ị́jọ́ mụlépi ru idélépi Yẹ́sụ̃ ụrụ'bá gá rĩ kí ndrejó.
40026059	Ãtalo ãmbogo rĩ kí 'bá ị́jọ́ amálépi rĩ kí abe pírí, ri kí ị́jọ́ ãzí ĩnzõ rú la ndrụ̃lé Yẹ́sụ̃ ụrụ'bá gâ sĩ ĩ'di 'dịjó rá.
40026060	Wó ịsụ́ kí ị́jọ́ ãzí ku, táni 'bá wẽwẽ rú sãdínĩ rú rĩ 'bã kí amụ́ agá drị̃lẹ́ gá rá tí. Ãsị̃jó 'bá ị̃rị̃ amụ́ kí dó nĩ.
40026061	Ãzíla jọ kí, “Ágọ́bị́ 'dĩ jọ ‘Má icó jó Ãdróŋá drị́ 'dĩ andilé rá ãzíla ụ́'dụ́ na vúlé gá ma sị la ị̃dị́ rá’”
40026062	Átáló ãmbógó ãndânĩ rĩ nga dó pá tulé ụrụgá ãzíla jọ Yẹ́sụ̃ ní, “'Dâ mí icó ị́jọ́ umvilé ku yã? Ị́jọ́ ãgọbị 'dĩ 'bã kí vú nze lé mí rụ́ 'dĩ kí ã'du?”
40026063	Wó Yẹ́sụ̃ ĩyãŋã tútú ape tị ku. Átáló ãmbógó ãndânĩ rĩ jọ ĩ'diní, “Ma ũyõ na Ãdróŋá ídri rĩ 'bã rụ́ sĩ. Ílũ ãmaní, ídrĩ adru Kúrísĩtõ Ãdróŋá Ngọ́pị 'i rĩ gá.”
40026064	Yẹ́sụ̃ umvi, “'Ẽ, ĩ'di bãsĩ mî jọlé 'dĩ 'bã áni. Wó ma jọ la ĩminí, drụ́zị́ ĩmi Ngọ́tị́ 'Bádrị̂ ndre ri agá Ãdróŋá Ũkpó 'Dị́pị 'bã drị́ ãndá rĩ gá, ãzíla amụ́ agá ụ̃rụ́'bụ̃ drị̃ gá 'bụ̃ gá 'dãá.”
40026065	Ị́jọ́ 'dĩ sĩ, átáló ãmbógó ãndânĩ rĩ asi dó bõngó ĩ'di ụrụ'bá gá ri kí ũmbã sĩ rá ãzíla jọ, “'Da Ãdróŋâ 'bo, sãdínĩ ãmaní ndrụ̃lé ĩ'diní ị̃dị́ rĩ íngõ 'i.
40026066	Ĩmĩ ũrã ị́jọ́ íngoní?” Umvi kí, “Lẽ 'bã drã rá.”
40026067	Uwí kí dó sụ̃sụ́ ĩ'di mẹ́lẹ́tị gâ sĩ ĩ'di idejó ãzíla adị kí dó ĩ'di drị́ sĩ. Ãzí rĩ asa kí dó ĩ'di 'i
40026068	ãzíla jọ kí, “Kúrísĩtõ, ílũ ãmaní, mí ũrã ã'di dị mi nĩ yã?”
40026069	Pétẽrõ 'bã ri agá ãmvélé-ãmvélé ru lị́cọ́ agá 'dãá, ĩzóŋá ãtí'bó ru la amụ́ ĩ'di rụ́ 'dõlé jọ ĩ'diní, “Mi vâ 'bá Yẹ́sụ̃ 'bá Gãlị́lị̃ gá rĩ drị̂ 'bã ãzí.”
40026070	Wó Pétẽrõ tu kí drị̃lẹ́ gá 'dãá pírí rá jọ ĩ'banî, “Ánị̃ ĩmi ị́jọ́ jọ ã'du drị̃ gá yã rĩ gá ku.”
40026071	'Dã 'bã ũngúkú gá, Pétẽrõ mụ kẹ̃jị́tị gâlé, ĩzóŋá ãzí ndre ĩ'di jọ 'bá ãzí 'dãá rĩ 'baní, “Ágọ́bị́ 'dĩ jõ bãsĩ acị́ Yẹ́sụ̃ Nãzẹ̃rẹ́tị̃ gá rĩ be.”
40026072	Pétẽrõ tu vâ ị̃dị́ ru alụ́ŋâ trũ jọ, “Ánị̃ mâ ngá ágọ́bị́ 'dĩ ku.”
40026073	Sáwã were vúlé gá 'bá pá utulépi 'dãá rĩ mụ kí Pétẽrõ rụ̂lé ãzíla jọ kí, “Ãndá mi ĩ'bã ãzí ã'dusĩku ũví míní ị́jọ́ jọjó rĩ i'da kí ĩ'diní.”
40026074	'Dãá Pétẽrõ alụ́ ru ãzíla na ũyõ 'bá 'dĩ kí drị̃lẹ́ gá jọ, “Ánị̃ ágọ́bị́ 'dĩ ku.” Cọtị ã'ụ́gọ́ 'be dó cẹ̃rẹ́.
40026075	'Dãá Pétẽrõ ũrã dó ị́jọ́ ándrá Yẹ́sụ̃ 'bã jọlé ĩ'diní, “Mi áma gã úmgbé pâlé na 'dĩ sĩ ã'ụ́gọ́ 'be drĩ cẹ̃rẹ́ ku,” rĩ 'i. Ãzíla ị́jọ́ 'dĩ fi dó ĩ'di ásị́ gá, ãzíla fũ dó mụlé awá trũ ãzákírílílí ru ãmvêlé.
40027001	Ụ̃'bụ́tịnị́nị́ ãtalo ãmbogo rĩ kí pírí 'bá ĩyõ drị̃lẹ́ ru 'dĩ kí abe ã'ị̃ kí Yẹ́sụ̃ 'dịjó rá.
40027002	Umbé kí Yẹ́sụ̃ agụlé Pĩlátõ drị́ 'dĩ gávũnã 'bá Rụ́mị̃ gá rĩ 'badrị́ rĩ 'i.
40027003	Yụ́dãsị̃ Yẹ́sụ̃ 'bã mẹ́lẹ́ mbelépi rĩ la mụ ndrelé la úlị ị́jọ́ Yẹ́sụ̃ drị̃ gâ sĩ ĩ'di 'dịjó rá 'bo, ị́jọ́ 'dĩ fi ásị́ la gá ãzá ru, uja ásị́ ãzíla uja sĩlíngĩ sílĩvã rú ífí-ífí kãlị́ na 'dã kí vúlé ãtalo ãmbogo rĩ 'badrị́ 'bá ĩyõ rĩ abe.
40027004	Yụ́dãsị̃ jọ, “Má iza rá mâ 'bá ị́jộ kóru rĩ fẽjó 'dịjó ãrí asujó rĩ sĩ.” Ãtalo ãmbogo rĩ kí 'bá ĩyõ rĩ abe jọ kí, “'Dĩ ị́jọ́ ãma ãni yã? ‘'Dĩ ị́jọ́ mí ãni.’”
40027005	Yụ́dãsị̃ 'be sĩlíngĩ ífí-ífí 'dĩ kí vụ̃rụ́ jó Ãdróŋá drị̂ agá 'dãá, ãzíla fũ dó 'dãá rĩ sĩ mụ dó ru nzilé rá.
40027006	Ãtalo ãmbogo 'dĩ a'dụ́ kí sĩlíngĩ 'dã kí rá jọ kí, “Sĩlíngĩ 'dĩ kí 'bá ãrí asujó la, ãzị́táŋá ãmadrị̂ ã'ị̃ ãmaní sĩlíngĩ 'bá 'dịjó 'dĩ 'bã áni rĩ kí tãmbajó ãngũ sĩ sĩlíngĩ jó Ãdróŋá drị̂ gá rĩ kí tãmbajó rĩ gá ku.”
40027007	Ãtalo ãmbogo 'dĩ kí dó mụ ị́jọ́ sĩlíngĩ 'dĩ kí drị̃ gá rĩ delé itú agá 'bo, 'dụ kí sĩlíngĩ 'dĩ kí sĩ ãngũ ĩgbãjó 'bá úmvú sịlépi rĩ drị́ sĩ 'bá ãmị́yọ́ŋá ru rĩ kí ị̃sị̃jó.
40027008	Ị́jọ́ 'dĩ bãsĩ ãngũ 'dã umvejó, “Ámvụ́ ãrí drị̂ 'i” kpere ãndrũ 'dĩ.
40027009	Ị́jọ́ nábị̃ Yẽrẽmíyã 'bã jọlé rĩ 'bã acá rú ru idélé ĩ'di 'bã kẹ̃jị́ gá, “'Dụ kí sĩlíngĩ kãlị́ na ãjẹ̃ 'bá Ịsịrayị́lị̃ 'badrị̂ 'bã kí ã'ị̃lé rĩ ĩ'di ị́jọ́ sĩ rĩ ũfẽjó,
40027010	ãzíla ayú kí sĩlíngĩ 'dĩ kí sĩ ámvụ́ 'bá úmvú sịlépi rĩ drị̂ ĩgbãjó, cécé Úpí Ãdróŋá 'bã ãzị́táŋá la fẽlé rĩ áni.”
40027011	Yẹ́sụ̃ 'bã pá tu agá gávũnã drị̃lẹ́ gá 'dâ, gávũnã zị ĩ'di, “Mi Úpí 'bá Yãhụ́dị̃ rú rĩ 'badrị̂ 'i yã?” Yẹ́sụ̃ umvi ĩ'di “Míní jọlé rĩ áni.”
40027012	Ãtalo ãmbogo 'dĩ kí 'bá ĩyõ rĩ abe kí mụ Yẹ́sụ̃ tõlé 'bo, umvi ĩ'baní ị́jọ́ ku.
40027013	Pĩlátõ zị Yẹ́sụ̃ 'i, “Mí are ị́jọ́ 'bá 'dĩ 'bã kí sĩ ími tõjó 'dĩ kí ku yã?”
40027014	Wó Yẹ́sụ̃ umvi ị́jọ́ Pĩlátõ tị gá ãluŋá la ku. Ị́jọ́ 'dĩ fẽ gávũnã u'á dó ụ̃sụ̃táŋá ãmbógó la sĩ.
40027015	Ụ́'dụ́ ãlu-ãlu ụ̃mụ̃ alịjó 'bá drị̃ gâ sĩ rĩ drị̂ sĩ, lã'bĩ gávũnã drị́ gá rĩ sĩ, ĩ'di 'bá 'bá 'bã kí lẽlé rĩ anzé mãbụ́sụ̃ gâlé rá.
40027016	Ị̃tụ́ 'dã sĩ ágọ́bị́ ãzí rụ́ kụlépi ị́jọ́ ũnzí sĩ mãbụ́sụ̃ gâlé la cí rụ́ la Bãrábã 'i.
40027017	Ị́jọ́ 'dĩ sĩ, 'bá ũ'bí kí dó mụ ru atrálé 'bo, Pĩlátõ zị dó ũ'bí kí, “'Bá ĩminí lẽlé má anzé ĩminí ĩ'di rá rĩ ã'di 'i yã: Bãrábã 'i jõku, Yẹ́sụ̃ umvelé Kúrísĩtõ 'i rĩ 'i yã?”
40027018	Ã'dusĩku Pĩlátõ nị̃ rá 'bá Yãhụ́dị̃ 'bã ãmbogo rú 'dĩ fẽ kí Yẹ́sụ̃ ĩ'di drị̂lé la ĩ'baní idéjó ãjã sĩ rĩ sĩ.
40027019	Pĩlátõ 'bã drĩ ri agá úmvúke ĩ'didrị́ ị́jọ́ lịjó rĩ drị̃ gá 'dãá ũkû ị̃drị̃ ĩ'diní ụ́'dụ́kọ́ jọ, “Ífi jõ ị́jọ́ 'bá ị́jộ kóru 'dĩ drị̂ agâlé ku, ã'dusĩku ácị tá drị̃ urobí drị́ ambamba ágọ́bị́ 'dĩ 'bã ị́jọ́ sĩ.”
40027020	Wó ãtalo ãmbogo 'dĩ kí 'bá ĩyõ 'dĩ abe usú kí 'bá kí bị́lẹ́ Bãrábã a'bejó ãzíla Yẹ́sụ̃ 'dịjó rá.
40027021	Gávũnã zị 'bá kí, “'Bá ị̃rị̃ 'dĩ kí agá ĩminí lẽlé má a'be ĩminí rĩ ã'di 'i?” Umvi kí, “Bãrábã 'i.”
40027022	Pĩlátõ zị ũ'bí kí, “Ĩlẽ má idé Yẹ́sụ̃ umvelé Kúrísĩtõ 'i rĩ ã'du rú yã?” Umvi kí, “Mí ipa ĩ'di mũsãlá'bã sị́ gá.”
40027023	Pĩlátõ zị kí, “Ã'du ị́jọ́ sĩ? Ị́jọ́ ũnzí ĩ'di 'bã idélé rĩ ã'du?” Wó 'bá pírí umvi kî, “Mí ipa ĩ'di mũsãlá'bã sị́ gá.”
40027024	Pĩlátõ la mụ ndrelé la 'î icó ãko ãzí idélé ku, wó ãgọ̃bị̃ lẽ dó i'dólé kpẹ̃lé nĩ, a'dụ́ ị̃yị́ ũjĩ ru drị́ ũ'bí kí drị̃lẹ́ gá 'dãá jọ, “Ma ị́jộ kóru, ágọ́bị́ 'dĩ 'bã ãrí ĩmi drị̃ gá, 'dĩ ị́jọ́ ĩmi ãni.”
40027025	Ũ'bí pírí nga kí umvilé la, “Ãrí la 'bã adru ãma drị̃ gá, ãzíla anzị ãmadrị̂ kí drị̃ gá.”
40027026	Pĩlátõ a'be dó Bãrábã ĩ'baní rá. Wó ĩ'di mụ Yẹ́sụ̃ fẽlé colé 'bo, fẽ dó ĩ'di ĩ'badrị́ mụlé ipalé mũsãlá'bã sị́ gá.
40027027	Ãsĩkárĩ 'dụ kí dó Yẹ́sụ̃ agụlé lị́cọ́ ãzíla ãngũ gávũnã 'bã sĩ ị́jọ́ lịjó rĩ gá, ãzíla ãsĩkárĩ ãzí 'dãá rĩ kí pírí tra kí ru ãga la gá.
40027028	Ãsĩkárĩ ũtrũ kí dó ĩ'di 'bã bõngó kí rá, ãzíla su kí dó ĩ'diní bõngó ãzo ika la,
40027029	ãzíla idé kí ĩ'diní kẹ́rịŋá ụ̃cị́kị́ sĩ sulé drị̃kã gá tãgíyã ũpĩ drị̂ rú. Fẽ kí ĩ'diní túré ũzú ru la rụlé drị́ ãndá gá, ãzíla tị̃ kí ãja ĩ'di drị̃lẹ́ gá vụ̃rụ́ ĩ'di idejó jọ kí, “Háyẹ̃, Úpí 'bá Yãhụ́dị̃ rú rĩ 'badrị̂ 'dĩ.”
40027030	Uwí kí sụ̃sụ́ ĩ'di ụrụ'bá gá ãzíla 'dụ kí túré drị́ la gá 'dâ rá ũgbã kí drị̃ la ị̃dị́-ị̃dị́.
40027031	Ĩ'baní Yẹ́sụ̃ idejó 'bo rĩ 'bã vúlé gá, trũ kí bõngó ãzo rĩ rá, su kí dó bõngó ĩ'didrị́ ídu rĩ kí ĩ'di ụrụ'bá gâlé. Agụ kí dó ĩ'di ipalé mũsãlá'bã sị́ gá.
40027032	Ĩ'baní dó mụ agá ãmvê 'dĩ gá 'dâ, ụfụ kí drị̃ ágọ́bị́ ãzí angálépi Kụ̃rẹ́nị̃ gá umvelé Sị̃mọ́nị̃ rĩ be, ãzíla ũŋmĩ kí ĩ'di ũkpó sĩ mũsãlá'bã mụjó Yẹ́sụ̃ ipajó rĩ 'dụjó.
40027033	Acá kí dó ãngũ umvelé Gõlõgótã 'i (ífí la ãngũ drị̃kã ụ́rụ́kụ́ 'i) rĩ gá.
40027034	'Dãá fẽ kí dó Yẹ́sụ̃ ní wáyĩnĩ usalé írúwá ụ̃jị́ la trũ la mvụlé, wó Yẹ́sụ̃ la mụ 'bị̃lé la 'bo, gã mvụlé la úmgbé.
40027035	Ála mụ ĩ'di ipalé mũsãlá'bã sị́ gá 'bo, awa kí ĩ'di 'bã bõngó kí jẽgê 'beŋá sĩ.
40027036	'Dã 'bã vúlé gá ri kî dó vụ̃rụ́ sĩ ĩ'di ndrejó.
40027037	Yẹ́sụ̃ 'bã drị̃lẹ́ gá 'dãá sĩ kí ị́jọ́ sĩ ĩ'di tõjó rĩ, “'dĩ yẹ́sụ̃, úpí 'bá yãhụ́dị̃ rú rĩ 'badrị̂ 'i.”
40027038	Îpa ụ̃gụ'ba ãzí kí ị̃rị̃ ĩ'di be ĩndĩ mũsãlá'bã sị́ gá, ãlu rĩ drị́ ãndá gá ãzí rĩ drị́ ị̃jị́ gá.
40027039	'Bá alịlépi gẹ̃rị̃ 'dã gâ sĩ rĩ ide kí Yẹ́sụ̃ 'i ãzíla drị̃kã ayaŋâ trũ
40027040	jọ kí, “Ị́jọ́ ándrá mi jó Ãdróŋá drị́ 'dĩ andi rá, mi sị la ụ́'dụ́ na agá rá! Ípa ími ãmgbã rĩ! Mí asị́ vụ̃rụ́ mũsãlá'bã sị́ gâlé, ídrĩ adru Ãdróŋá Ngọ́pị 'i rĩ gá.”
40027041	Ãtalo ãmbogo rĩ kí, imba'ba ãzị́táŋá Mụ́sã drị̂ kí imbálépi rĩ kí ãzíla 'bá ĩyõ rĩ abe ide kí vâ Yẹ́sụ̃ gẹ̃rị̃ ãlu 'dĩ sĩ,
40027042	jọ kí vâ, “Pa ándrá 'bá ãzí kí rá, wó pa ru ku la ã'du ị́jọ́ sĩ! Ĩ'di Úpí Ịsịrayị́lị̃ drị́ gá rĩ, lẽ 'ba asị́ mũsãlá'bã sị́ gâlé vụ̃rụ́ 'dõlé ãma dó sĩ ĩ'di ã'ị̃ rá.
40027043	'Bã jõ 'dâ ásị́ Ãdróŋâ drị̃ gá. Lẽ Ãdróŋá 'bã pa dó ĩ'di 'i ú'dî'da, Ãdróŋá drĩ ĩ'di lẽ rá rĩ gá ã'dusĩku jọ 'i Ãdróŋá Ngọ́pị 'i.”
40027044	Ụ̃gụ'ba ipalé Yẹ́sụ̃ be 'dĩ ide kí vâ ĩ'di gẹ̃rị̃ ãlu 'dĩ sĩ ĩndĩ.
40027045	Ị̃tụ́ la mụ calé sáwã ázíyá gá 'bo, ãngũ nị kpákpá kpere sáwã úrômĩ.
40027046	Sáwã la dó mụ calé úrômĩ 'bo, Yẹ́sụ̃ za ụ́'dụ́kọ́ ụrụgá sĩ ũkpó sĩ, “Ẽlóyĩ, Ẽlóyĩ, lama sãbãkĩtánĩ?” Ífí la, “Ãdróŋá mádrị̂, Ãdróŋá mádrị̂, mí a'be ma rá ã'du sĩ yã?”
40027047	'Bá ãzí pá utulépi 'dãá rĩ are kí ị́jọ́ ĩ'di 'bã jọlé rĩ jọ kí, “Ĩ'di Ĩlíyã umve.”
40027048	Cọtị ĩ'bã ãzí ãlu ãcẹ̃ ãko ãzí vónõ áni la trũ. Su ĩ'di wáyĩnĩ ũká la agá, umbé ĩ'di ũzú sị́ gá ãzíla su ĩ'di Yẹ́sụ̃ tị gá ĩ'diní mvụlé.
40027049	'Bá acelépi rĩ 'bã ãzí jọ kí, “Ĩmi a'be drĩ ĩ'di 'i, úndre drĩ Ĩlíyã la nõ amụ́ ĩ'di palé rá yã áni.”
40027050	Yẹ́sụ̃ la mụ zalé ụ́'dụ́kọ́ sĩ re ị̃dị́, drã dó rá.
40027051	Sáwã 'dã agá 'dãá bõngó jó Ãdróŋá drị̂ 'a alịjó rĩ asi ru ị̃rị̃ i'dójó ụrụgá kpere vụ̃rụ́. Vũ aya ru írã asi kí ru rá.
40027052	Ị̃nádrị̃ asi kí nzị̃ kí ru mgbọ, ãzíla 'bá ãlá ũ'bí Ãdróŋá drị́ ũdrãlépi rá 'dĩ angá kí ídri rú.
40027053	Yẹ́sụ̃ 'bã angájó ídri rĩ 'bã vúlé gá, 'bá 'dĩ ãfũ kí ị̃nádrị̃ agá rĩ sĩ mụlé filé táwụ̃nị̃ ãlá ãmbógó rĩ agâlé, ãzíla i'da kí ru 'bá wẽwẽ rú 'banî.
40027054	Ãmbógó ãsĩkárĩ Rụ́mị̃ gá rĩ drị̂ kí 'bá ĩ'didrị́ Yẹ́sụ̃ aga tẽlépi 'dĩ abe amá kí ũyãkĩyã 'dã rá, ãzíla ndre kí ị́jọ́ pírí ru idélépi 'dĩ kí rá. 'Bá 'dĩ u'á kí ụ̃rị̃ sĩ jọ kí, “'Dĩ ãndá-ãndá ru Ãdróŋá 'bã Ngọ́pị 'i.”
40027055	Ũkú wẽwẽ rú ándrá ị́jọ́ 'dĩ kí ndrelépi rárá ru 'dãá la kí cí, ãbĩ kí Yẹ́sụ̃ vú angájó Gãlị́lị̃ gâlé sĩ ĩ'di ãzã kojó ãzị́ sĩ.
40027056	Ũkú 'dĩ kí agá 'dãá ĩndĩ rĩ kí Mãríyámũ Mãgãdẽlénã 'i, Mãríyámũ andre Yãkó'bõ 'badrị́ Yụ̃sụ́fụ̃ be rĩ, ãzíla anzị Zĩbĩdáyõ drị̂ 'bã ãndrẽ.
40027057	Ĩndró la mụ acálé 'bo, ágọ́bị́ ãzí málĩ trũ angálépi táwụ̃nị̃ Ãrĩmãtéyã gá la mụ Pĩlátõ rụ́. Ágọ́bị́ 'dĩ rụ́ Yụ̃sụ́fụ̃ 'i, ĩ'di ándrá 'bá Yẹ́sụ̃ ã'ị̃lépi rá la.
40027058	Mụ Pĩlátõ drị̃lẹ́ gá a'ị́ Yẹ́sụ̃ 'bã ãvũ, Pĩlátõ fẽ ũkpó sĩ Yẹ́sụ̃ 'bã ãvũ fẽjó Yụ̃sụ́fụ̃ drị́.
40027059	Yụ̃sụ́fụ̃ a'dụ́ Yẹ́sụ̃ 'bã ãvũ rá ãzíla umbé ĩ'di bõngó ú'dí ãlá la sĩ.
40027060	Agụ ãvũ 'bãlé 'bụ́ ĩ'didrị́ ú'dí ĩ'di 'bã galé írã agá ĩ'diní rĩ agá. Gũ írã ãmbógó kpakụ la 'bụ̂ tị gá cí, ãzíla ko dó drị̃ mụlé rá.
40027061	Mãríyámũ Mãgãdẽlénã kí Mãríyámũ ãzí rĩ be, ri kí ị̃nádrị̃ 'bã wókõ ãzí rĩ gâlé rárá ru.
40027062	Drụ̃sị̃ íni Sãbátũ sĩ 'dĩ ụ́'dụ́ 'bá Yãhụ́dị̃ 'badrị́ Ãdróŋá ị̃nzị̃jó rĩ sĩ, ãtalo ãmbogo rĩ kí 'bá Fãrĩsáyĩ drị̂ kí abe mụ kí Pĩlátõ rụ́.
40027063	Jọ kí, “Ãmbógó ãma ũrã ị́jọ́ ándrá ágọ́bị́ ĩnzó'bá ru 'dĩ 'bã jọlé ĩ'di 'bã drĩ adrujó ídri rú rĩ sĩ rĩ, jọ ándrá, ‘Ma mụ angálé ídri rú ụ́'dụ́ na vúlé gá ị̃dị́!’
40027064	Ị́jọ́ 'dĩ sĩ, ífẽ ãzị́táŋá sĩ ị̃nádrị̃ andre tẽjó ũkpó ru kpere ụ́'dụ́ na 'dã kí alị agá, 'bá Yẹ́sụ̃ 'bã imbálé rĩ kí mụ ãvũ la ụ̃gụ̃lé, ãzíla kí sĩ mụ jọlé la 'bá 'baní angá 'bã ídri drã agá la ku. Úlétáŋá vúlé rĩ la dó ũnzĩkãnã sĩ ándrá drị̃drị̃ rĩ ndẽ rá.”
40027065	Pĩlátõ jọ ĩ'baní, “Ĩ'dụ ãsĩkárĩ kí 'bã mụ kí 'bụ̂ andre tẽlé múké-múké ĩminí icólé rá rĩ áni.”
40027066	Ị́jọ́ 'dĩ sĩ, mụ kí dó rá, 'bã kí ãlámã írã drị̃ gá cí, ãzíla 'bã kí dó ãsĩkárĩ ị̃nádrị̃ andre tẽlé múké-múké.
40028001	Ụ́'dụ́ Sãbátũ 'bá Yãhụ́dị̃ rú rĩ 'badrị́ Ãdróŋá ị̃nzị̃jó rĩ 'bã vúlé gá, Mãríyámũ Mãgãdẽlénã kí Mãríyámũ ãzí rĩ be mụ kí ị̃nádrị̃ andrélé ụ̃'bụ́tịnị́nị́.
40028002	'Dãá ũyãkĩyã ũkpó la aya ãngũ. Mãlãyíkã Úpí Ãdróŋá drị̂ asị́ angájó 'bụ̃ gâlé mụ ị̃nádrị̃ gâlé, gũ írã 'bụ́ tị gá rĩ rá, ãzíla ri írã drị̃ gá cí.
40028003	Mãlãyíkã i'dá cécé ãvi 'bã dị̃zã áni ãzíla ĩ'di 'bã bõngó mve kí cécé sí áni.
40028004	Ụ̃rị̃ sĩ ãsĩkárĩ kí ụrụ'bá yã-yã, acá kí cécé 'bá drãlépi rá rĩ áni.
40028005	Mãlãyíkã jọ ũkú 'dĩ 'banî, “Ĩmi idé ụ̃rị̃ sĩ ku ã'dusĩku ánị̃ rá ĩmi Yẹ́sụ̃ ándrá ipalé mũsãlá'bã sị́ gá rĩ ndrụ̃.
40028006	Ĩ'di 'dộ 'dáyụ, angá rá cécé ándrá ĩ'di 'bã jọlé ĩminí rĩ áni, ĩmi amụ́ ãngũ ándrá sĩ ĩ'di 'bãjó rĩ ndrelé.
40028007	Ĩmụ mbẽlẽ ãzíla ĩmụ lũlé la 'bá ĩ'di 'bã imbálé rĩ 'baní, ‘Yẹ́sụ̃ angá drã agá rá ãzíla ĩ'di mụ ĩmi drị̃lẹ́ gá Gãlị́lị̃ gâlé 'dã. Ĩmi dó mụ ĩ'di ndrelé lé.’ Álũ ĩminí 'bo.”
40028008	Ị́jọ́ 'dĩ sĩ, ũkú 'dĩ afụ kí dó ru angájó ị̃nádrị̃ agâlé ũkpõ sĩ ụ̃rị̃ trũ ãzíla ãyĩkõ ga vâ kí ásị́ gá tré, cẹ̃ kí dó mụlé ị́jọ́ 'dĩ lũlé 'bá Yẹ́sụ̃ 'bã imbálé 'dĩ 'banî.
40028009	Cọtị mbẽlẽŋáŋá ru Yẹ́sụ̃ ụfụ drị̃ ũkú 'dĩ abe ãzíla jọ ĩ'banî, “Ásị́ ị̃gbẹ̃ 'bã adru ĩmi abe.” Amụ́ kí dó kpere ĩ'di rụ́ 'dõlé amvu kí dó ĩ'di pá sĩ ĩ'di ị̃nzị̃jó.
40028010	Yẹ́sụ̃ jọ ĩ'baní, “Ĩmi idé ụ̃rị̃ sĩ ku. Ĩmụ ị́jọ́ 'dĩ lũlé mâ ádrị́pịka 'banî 'bã mụ kí Gãlị́lị̃ gá, kí mụ áma ndrelé 'dãá.”
40028011	Ũkú 'dĩ 'bã kí drĩ mụ agá gẹ̃rị̃ gá 'dâ, ãsĩkárĩ ị̃nádrị̃ andre tẽlépi rĩ 'bã ãzí mụ kí táwụ̃nị̃ ãmbógó rĩ agâlé, nze kí ị́jọ́ ru idélépi rĩ kí vú ãtalo ãmbogo rĩ 'baní pírí.
40028012	Ãtalo ãmbogo 'dĩ kí mụ ru ịsụ́lé 'bá ĩyõ 'dĩ abe 'bo, ãzíla itú kí tị, fẽ kí ãsĩkárĩ 'dã 'baní sĩlíngĩ ãzí ĩyõ la,
40028013	ãzíla jọ kí ĩ'baní, “Lẽ ĩlũ 'bá 'baní, ‘'Bá Yẹ́sụ̃ 'bã imbálé rĩ amụ́ kí ị́nị́ sĩ ĩ'di 'bã ãvũ ụ̃gụ̃lé 'dĩ sĩ ãma ụ́'dụ́ ko agá!’
40028014	Ị́jọ́ 'dĩ drĩ 'de gávũnã bị́lẹ́ gâlé rá, ãma ĩ'diní ímbátáŋá fẽ, ĩ'di dó sĩ ĩmi pa ũcõgõ 'dĩ agá rá.”
40028015	Ãsĩkárĩ 'dụ kí dó sĩlíngĩ 'dã rá, ide kí cécé tá jọlé ĩ'baní rĩ áni, ãzíla 'dĩ dó ụ́'dụ́kọ́ irélépi 'bá Yãhụ́dị̃ rú rĩ 'baní kpere ãndrũ rĩ 'i.
40028016	'Bá Yẹ́sụ̃ 'bã imbálé mụdrị́ drị̃ ãlu 'dĩ mụ kí dó Gãlị́lị̃ gá, 'dĩ 'bé ándrá Yẹ́sụ̃ 'bã jọlé ĩ'baní 'bã mụ kí ala gâlé rĩ gá.
40028017	Kí mụ ĩ'di ndrelé 'bo ị̃nzị̃ kí ĩ'di, wó 'bá ãzí rĩ ãbã kí ĩ'di sĩ ãbã-ãbã.
40028018	Yẹ́sụ̃ amụ́ ĩ'ba rụ́ 'dõlé jọ ĩ'banî, “Ũkpõ 'bụ̃ gá ãzíla ụ̃nọ́kụ́ gá rĩ kí úfẽ kí pírí mádrị́.
40028019	Ị́jọ́ 'dĩ sĩ, ĩmụ ĩmi uja sụ́rụ́ pírí kí 'bá áma vú bĩlépi rĩ kí rú, ĩfẽ ĩ'baní bãbụ̃tị́zị̃ rụ́ Átẹ́pị drị̂ sĩ, Ngọ́pị drị̂ sĩ ãzíla Úríndí Ãlá rĩ drị̂ sĩ,
40028020	ãzíla ĩmi imbá kí ị́jọ́ mání azịlé ĩminí rĩ kí vú ũbĩjó, ãzíla ma adru ĩmi abe kpere ụ̃nọ́kụ́ tị 'bã ãsị̃ agá.”
41001001	'Dĩ ị́jọ́ mgbã Yẹ́sụ̃ Kúrísĩtõ Ãdróŋá Ngọ́pị drị́ gá rĩ 'bã i'dóŋá.
41001002	I'dó ru ị́jọ́ ándrá Ãdróŋá 'bã jọlé nábị̃ Ĩsáyã 'bã sĩlé bụ́kụ̃ ĩ'didrị́ rĩ agá rĩ sĩ, Ãdróŋá jọ, “Índre drĩ! Ma mụ mâ 'bá ị́jọ́ ujílépi la tị pẽlé ími drị̃lẹ́ gâlé 'dĩ, ĩ'di mụ gẹ̃rị̃ idélé míní ími drị̃lẹ́ gâlé.”
41001003	“Ụ́'dụ́kọ́ 'bá ãzí uzálépi ãngũ kõtórõ rú rĩ agá rĩ jọ, ‘Ĩmi itú gẹ̃rị̃ Úpí ní, ĩmi idé ĩ'di kpịmgbịlị́kị ĩ'diní sĩ acị́jó.’”
41001004	Ụ̃pị́gọ́ŋá 'dĩ ándrá Yõhánã Bãbụ̃tị́zị̃ fẽlépi rĩ 'i. Ri u'álé ãngũ kõtórõ rú rĩ gá, ãzíla ũlũ ị́jọ́ 'bá pírí 'banî sĩ ásị́ ujajó bãbụ̃tị́zị̃ bĩjó sĩ ị́jọ́ ũnzí ĩ'badrị̂ kí a'bejó.
41001005	'Bá ũ'bí ãkpẹ̃ kí ãngũ Yụ̃dị́yã drị̂ agâlé táwụ̃nị̃ ãmbógó Yẹ̃rụ́sãlẹ́mụ̃ gá, ri kí mụlé Yõhánã rụ̂lé ị́jọ́ ĩ'di 'bã ũlũlé rĩ arelé. I'da kí ị́jọ́ ũnzí ĩ'badrị̂ kí, ãzíla fẽ dó ĩ'baní bãbụ̃tị́zị̃ ị̃yị́ Yõrĩdánĩ gá.
41001006	Bõngó ándrá Yõhánã 'bã sụ̃lé rĩ kí ídé ándrá kí ngãmíyã 'bã 'bíko sĩ, icí ru ụ́pị́cẹ́ sẹ́rị̃ íníríkó ru la sĩ cí. Ãkónã ĩ'didrị̂ kí ándrá úmbí kí ãnụ́ ásé agá rĩ be.
41001007	Yõhánã lũ vâ 'bá 'baní, “'Bá ãzí áma ndẽlépi ũkpõ sĩ rá rĩ la amụ́ 'dĩ, ãzíla má icó átã adrulé ĩ'di 'bã ãtí'bó vúlé gá ãsị̃jó la rú ku.
41001008	Ma bãbụ̃tị́zị̃ fẽ ĩminí ị̃yị́ sĩ, wó ĩ'di bãbụ̃tị́zị̃ fẽ ĩminí Úríndí Ãlá rĩ sĩ.”
41001009	Ị̃tụ́ 'dã sĩ, Yẹ́sụ̃ amụ́ angájó táwụ̃nị̃ Nãzẹ̃rẹ́tị̃ gá 'dĩ ãngũ Gãlị́lị̃ gá rĩ gá, ãzíla Yõhánã fẽ ĩ'diní bãbụ̃tị́zị̃ ị̃yị́ Yõrĩdánĩ agá.
41001010	Yẹ́sụ̃ la mụ ãfũlé ị̃yị́ agâlé rĩ sĩ 'bo, ndre 'bụ̃ nzị̃ ru tị mgbọ ãzíla ndre Úríndí Ãdróŋá drị̂ cécé ãlĩ'bõ áni asị́ agá 'bụ̃ gâlé ri agá ĩ'di drị̃ gá
41001011	Ụ́'dụ́kọ́ angá 'bụ̃ gâlé jọ, “Mi mâ Ngọ́pị mâ lẽlé ambamba rĩ 'i, ma ãyĩkõ sĩ ími ị́jọ́ sĩ.”
41001012	Ị́jọ́ 'dĩ kí vúlé gá cọtị Úríndí ũŋmĩ Yẹ́sụ̃ agụlé u'álé ãngũ kõtórõ rú rĩ agá ásé agâlé.
41001013	Sĩtánĩ 'bã ĩ'di ụ̃'bị̃ agá, ụ́'dụ́ kãlị́ sụ ri u'álé ãngũ kõtórõ rú rĩ gâlé ãnãkpá ásé agá rĩ kí abe, wó mãlãyíkã ri kí ĩ'di ãzã kolé nĩ.
41001014	Úpí Hẽródẽ 'bã Yõhánã rụjó sujó mãbụ́sụ̃ gá 'bo rĩ 'bã vúlé gá, Yẹ́sụ̃ mụ dó Gãlị́lị̃ gá mụjó ị́jọ́ mgbã Ãdróŋá drị̂ ũlũ trũ.
41001015	Jọ 'bá 'baní, “Sáwã múké rĩ acá 'bo. Sụ́rụ́ Ãdróŋá drị̂ acá ãni rú. Ĩmi uja ásị́, ãzíla ĩmi ã'ị̃ ị́jọ́ mgbã 'dĩ 'i.”
41001016	Ụ́'dụ́ ãzí ãlu Yẹ́sụ̃ 'bã acị́ agá mĩrĩ Gãlị́lị̃ drị̂ tị gâ sĩ, ndre Sị̃mọ́nị̃ kí ádrị́pị̃ Ãndẽríyã be ị̃'bị 'be agá bóyí sĩ, ã'dusĩku ĩ'ba kí adrujó 'bá ị̃'bị 'belépi la rĩ sĩ.
41001017	Yẹ́sụ̃ jọ ĩ'baní, “Ĩmi amụ́, ĩmi ãbĩ áma vú, ma mụ ĩmi imbálé adrujó 'bá 'bá kí tralépi la rú.”
41001018	Cọtị a'be kí bóyí ĩ'badrị̂ kí rá, bĩ kí dó ĩ'di vú.
41001019	Yẹ́sụ̃ la mụ mụlé drị̃ gá were, ndre anzị Zĩbĩdáyõ drị̂ kí ị̃rị̃, 'dĩ kí Yãkó'bõ kí ádrị́pị̃ Yõhánã be í'bó agá ĩ'bã bóyí kí idé agá.
41001020	Cọtị umve kí, a'be kí átẹ́pị̃ Zĩbĩdáyõ kí 'bá ãzị́ ngalépi rĩ kí abe í'bó agá 'dãá, bĩ kí dó ĩ'di vú.
41001021	Ị́jọ́ 'dĩ kí vúlé gá, Yẹ́sụ̃ kí 'bá ĩ'di 'bã imbálé rĩ abe mụ kí táwụ̃nị̃ Kãpẹ̃rẹ̃nãwụ́mị̃ gá. Sãbátũ sĩ fi ãngũ Ãdróŋá ị̃nzị̃jó rĩ gá, i'dó 'bá ru tralépi rĩ kí imbálé.
41001022	'Bá ri kí ụ̃sụ̃lé ụ̃sụ̃-ụ̃sụ̃ ímbátáŋá ĩ'di 'bã imbálé rĩ kí sĩ, ã'dusĩku ri 'bá kí imbálé ũkpó trũ 'bá ãzị́táŋá drị̃lẹ́ gá rĩ áni, adru imba'ba ãzị́táŋá Mụ́sã drị̂ kí imbálépi rĩ 'badrị̂ áni ku.
41001023	Ágọ́bị́ ãzí úríndí ũnzí trũ la ãngũ Ãdróŋá ị̃nzị̃jó rĩ gá 'dãá cí,
41001024	ãzíla cọtị i'dó uzálé, “Yẹ́sụ̃ Nãzẹ̃rẹ́tị̃ gá rĩ, ãmã ị́jọ́ mí abe cí yã? Mí amụ́ ãma ụ'dị́lé ã'du ị́jọ́ sĩ yã? Ílẽ ãma rụ́ ã'du? Ãnị̃ mi ã'di 'i yã rĩ gá cé. Mi 'bá Ãlápítí angálépi Ãdróŋá drị̂lé rĩ 'i.”
41001025	Yẹ́sụ̃ angá drị̃ la gá trụ jọ, “Mí ĩyãŋã tú. Mí ãfũ ĩ'di agá 'dâ ãmvé.”
41001026	Úríndí ũnzí aya dó ágọ́bị̂ ũkpó sĩ, ãfũ dó ĩ'di agâlé úzáŋâ trũ rá.
41001027	'Bá pírí acá kí ụ̃sụ̃táŋá sĩ ụzị kí ru kí drĩdríŋĩ gá, “Ị́jọ́ 'dĩ ã'du? 'Dĩ ímbátáŋá ú'dí la ãzíla ũkpó trũ! Úríndí ũnzí are kí vâ ĩ'di tị rá.”
41001028	Ị́jọ́ ĩ'di drị́ gá rĩ kụ ãngũ Gãlị́lị̃ drị̂ agâ sĩ kpí gbõrú.
41001029	Cọtị Yẹ́sụ̃ kí, Yãkó'bõ trũ, Yõhánã trũ, Sị̃mọ́nị̃ trũ ãzíla Ãndẽríyã abe kí mụ ãngũ Ãdróŋá ị̃nzị̃jó rĩ a'belé 'bo, ko kí drị̃ mụlé lị́cọ́ Sị̃mọ́nị̃ 'badrị́ Ãndẽríyã be rĩ gá.
41001030	Kí mụ acálé 'bo, úlũ Yẹ́sụ̃ ní Sị̃mọ́nị̃ 'bã ĩdrâ la drị̃ cị agá ãyánĩ sĩ ụrụ'bá la ko sĩ tị̃rị̃-tị̃rị̃, la ru gbọ́lọ́ sị́ gá.
41001031	Ị́jọ́ 'dĩ sĩ, Yẹ́sụ̃ mụ ĩ'di rụ̂lé, arụ́ ĩ'didrị́ ĩ'di ingajó rijó ụrụgá. Ãyánĩ a'be gbõgbõ ĩ'di rá, imbá ru ụrụgá i'dó íyóŋá iyólé ĩ'banî.
41001032	Ĩndró sĩ ị̃tụ́ 'bã 'de agá 'bo, 'bá ují kí 'bá wẽwẽ rú ãyánĩ rú ãzíla úríndí ũnzí trũ 'dĩ kí Yẹ́sụ̃ rụ́ 'dõlé.
41001033	'Bá ũ'bí táwụ̃nị̃ agá rĩ kí tra kí ru ãmvé kẹ̃jị́tị gá 'dãá.
41001034	Ị́jọ́ 'dĩ sĩ, Yẹ́sụ̃ adrí 'bá ũ'bí ãyánĩ ũvítáŋá ndú-ndú 'dĩ kí ãzíla adro vâ úríndí ũnzí kí ĩndĩ. Úríndí ũnzí nị̃ kí ĩ'di ã'di 'i yã rĩ gá cé, wó ã'ị̃ ĩ'baní ị́jọ́ jọjó ku.
41001035	Yẹ́sụ̃ angá ụ̃'bụ́tịnị́nị́ ãngũ 'bã drĩ adru agá ịnị rú 'dĩ gá 'dĩ, fũ jó agá 'dãá rĩ sĩ mụlé Ãdróŋá zịlé ãngũ 'bá kóru rĩ gá.
41001036	Wó Sị̃mọ́nị̃ kí 'bá Yẹ́sụ̃ 'bã imbálé ãzí rĩ kí abe i'dó kí dó ĩ'di ndrụ̃lé.
41001037	Kí dó mụ ĩ'di ịsụ́lé 'bo, jọ kí ĩ'diní, “'Bá kí ími ndrụ̃.”
41001038	Yẹ́sụ̃ umvi ĩ'baní, “Ãmụ kí acị́ trũ tọ̃rọ́mẹ́ ãníŋá 'dĩ kí agâ sĩ ma sĩ mụ ị́jọ́ mgbã Ãdróŋá drị̂ ũlũ trũ 'bá 'baní, 'dĩ bãsĩ ị́jọ́ mâ sĩ amụ́jó ĩmi rụ́ 'dõlé rĩ 'i.”
41001039	Ị́jọ́ 'dĩ sĩ, Yẹ́sụ̃ acị́ ãngũ Gãlị́lị̃ drị̂ agâ sĩ pírí ãngũ Ãdróŋá ị̃nzị̃jó rĩ kí agâ sĩ, sĩ ị́jọ́ Ãdróŋá drị̂ ũlũ trũ ãzíla adro vâ úríndí ũnzí 'bá kí agâ sĩ ĩndĩ.
41001040	Ágọ́bị́ ãzí ãrí 'bã nalé rá la amụ́ ãja tị̃lé Yẹ́sụ̃ drị̃lẹ́ gá mãmálá 'bãjó ĩ'di rụ́ sĩ ĩ'di adríjó jọ, “Ídrĩ lẽ la rá, mí icó áma adrílé rá.”
41001041	Ágọ́bị̂ 'bã ízákĩzã fi ĩ'dinî ní, Yẹ́sụ̃ su drị́ ĩ'di rụ̂lé ãzíla aló dó sĩ ágọ́bị̂ jọ ĩ'diní, “Álẽ rá, mí adru ãlá ru.”
41001042	Cọtị ãrî wa rá, ágọ́bị̂ adrí dó rá.
41001043	-
41001044	Yẹ́sụ̃ pẽ ĩ'di tị itré ĩ'di ũkpó ru jọ, “Índre, lẽ ílũ ị́jọ́ 'dĩ 'bá ãzíní ku. Wó ímụ ími ụrụ'bá i'dalé átáló ídétáŋá idélépi rĩ 'banî, ãzíla ífẽ ãko ándrá fẽtáŋá ru Mụ́sã 'bã azịlé 'bá ãrí 'bã nalé adrílépi rá rĩ 'baní sĩ ị́jọ́ vú nzejó rĩ ĩ'badrị́.”
41001045	Wó ágọ́bị́ 'dĩ mụ tị trũ mgbọ 'bá 'ba rụ̂lé ị́jọ́ 'dĩ uyúŋâ trũ ãngũ pírí gá, ị́jọ́ 'dĩ sĩ Yẹ́sụ̃ fi dó táwụ̃nị̃ ãzí agá tọndọlọ ku. Ri u'álé ãmvé sĩ, wó tí 'bá mụ kí ĩ'di rụ̂lé angájó ãngũ pírí agá.
41002001	Ụ́'dụ́ were vúlé gá Yẹ́sụ̃ gõ vúlé Kãpẹ̃rẹ̃nãwụ́mị̃ gâlé, ãzíla 'bá are kí afí 'bo.
41002002	Ị́jọ́ 'dĩ sĩ, 'bá ũ'bí amụ́ kí jó ĩ'di 'bã sĩ u'ájó rĩ gá, 'dãá 'bá ga kí jó agâlé tré kpere ãmvé sĩ. Ị́jọ́ 'dĩ sĩ, ãngũ ãzí mgbọ jó tị gá 'bá ãzí ní sĩ pá tujó la yụ. Yẹ́sụ̃ ri ĩ'baní ị́jọ́ Ãdróŋá drị́ rĩ ũlũlé.
41002003	Ĩ'diní drĩ ị́jọ́ ũlũ agá 'dãá, 'bá ãzí amụ́ kí, sụ rĩ ají kí ágọ́bị́ ãzí ãcá trũ rĩ Yẹ́sụ̃ rụ́ 'dõlé.
41002004	'Bá ũ'bí 'bã kí ãngũ atrịjó mgbemgbe rĩ sĩ icó kí filé ágọ́bị́ 'dã trũ ku. Uja kí tụlé jó sị́, lũ kí jódrị̃ mgbọ cé ãngũ Yẹ́sụ̃ drị́ gá rĩ gá. Su kí 'bá ãyánĩ rú 'dĩ 'i ĩ'di 'bã bị́rị̃sị̃ sĩ ịsị́lé ĩ'di trũ irilé Yẹ́sụ̃ drị̃lẹ́ gá.
41002005	Yẹ́sụ̃ la mụ ã'ị̃táŋá 'bá 'dĩ 'badrị̂ 'bã ãmbõgõ ndrelé 'bo, jọ 'bá ãcá trũ rĩ nî, “Mâ ngọ́tị̂ ị́jọ́ ũnzí mídrị̂ kí útrũ kí rá.”
41002006	Sáwã 'dã sĩ imba'ba ãzị́táŋá Mụ́sã drị̂ kí imbálépi rĩ 'bã ãzí rĩ ri kí 'dãá cí, ũrã kí ị́jọ́ kí agâlé cénĩ-cénĩ rú jọ kí,
41002007	“Ágọ́bị́ 'dĩ icó ị́jọ́ 'dĩ 'bã áni rĩ jọlé íngoní ru? Ĩ'dĩ Ãdróŋá u'dá! Ãdróŋá la lú ị́jọ́ ũnzí trũ nĩ á'dụ̂sĩ.”
41002008	'Dãá cọtị Yẹ́sụ̃ nị̃ úríndí sĩ ị́jọ́ 'bá 'bã kí ũrãlé kí ásị́ agálé ri kí cé, jọ ĩ'baní, “Ĩmi ị́jọ́ 'dĩ kí ũrã íni ã'du sĩ yã?
41002009	Ị́jọ́ íngõ áŋmátrẽ rú la nĩ yã, jọjó la 'bá ãcá trũ rĩ 'bã Ị́jọ́ ũnzí mídrị̂ kí útrũ kí rá rĩ 'i, jõku ínga í'dụ mî gbọ́lọ́ mî sĩ ími lajó rĩ ímụ?
41002010	Wó ị́jọ́ 'dĩ dó fẽ ĩmi dó sĩ nị̃ la Ngọ́tị́ 'Bádrị̂ 'bã ũkpõ cí ụ̃nọ́kụ́ drị̃ gá 'dâ sĩ ị́jọ́ ũnzí trũjó.” Yẹ́sụ̃ jọ dó 'bá ãcá trũ rĩ ní,
41002011	“Mí angá ụrụgá, í'dụ mî bị́rị̃sị̃ ãzíla ímụ lị́cọ́ gá.”
41002012	Ágọ́bị̂ angá ụrụgá 'dõlé, a'dụ́ ĩ'di 'bã ãko sĩ rú lajó rĩ 'i, ko drị̃ mụlé 'bá kí drị̃ gâ sĩ. 'Bá pírí u'á kí ụ̃sụ̃táŋá sĩ ịcụ́ kí dó Ãdróŋá 'i jọ kí, “Ãndre jõdrĩ ídu ị́jọ́ ãzí 'dĩ 'bã áni la ku.”
41002013	Yẹ́sụ̃ gõ vúlé mĩrĩ Gãlị́lị̃ tị gâlé ị̃dị́, 'bá ũ'bí tra kí ru ĩ'di rụ́ 'dãá ãzíla imbá dó kî.
41002014	Ĩ'diní acị́ agá ị̃yị́tị gá 'dãá, ndre Lẹ́vị̃ Ãlĩfáyõ ngọ́pị ri agá ãngũ sĩ mụ̃sọ́rọ̃ 'bejó rĩ gá, Yẹ́sụ̃ jọ ĩ'diní, “Mí ãbĩ áma vú.” Cọtị Lẹ́vị̃ angá bĩ vú la.
41002015	Sáwã ãzí vúlé gá Yẹ́sụ̃ ri kí íná nalé Lẹ́vị̃ drị́ kogá 'bá ĩ'di 'bã imbálé rĩ abe, 'bá wẽwẽ rú mụ̃sọ́rọ̃ tralépi ãzíla 'bá 'bá 'bã kí umvelé 'bá ũnzí idélépi ĩ'di vú bĩlépi 'dĩ ri kí íná nalé ĩ'di trũ ãngũ ãlu gá, ã'dusĩku 'bá ĩ'di vú bĩlépi ị́jọ́ 'dĩ 'bã áni rĩ kí agá rĩ kí wẽwẽ rú.
41002016	Ímbá'bá ãzị́táŋá Mụ́sã drị̂ kí imbálépi rĩ kí 'bá Fãrĩsáyĩ rú rĩ kí abe kí mụ ndrelé la Yẹ́sụ̃ la ãkónã na 'bá umvelé 'bá ũnzí idélépi rĩ kí abe ãzíla 'bá mụ̃sọ́rọ̃ tralépi rĩ kí abe, zị kí 'bá Yẹ́sụ̃ 'bã imbálé rĩ kí, “Ĩ'di ãkónã na 'bá ũnzí idélépi rĩ kí abe ãzíla 'bá mụ̃sọ́rọ̃ tralépi rĩ kí abe ã'du ị́jọ́ sĩ?”
41002017	Yẹ́sụ̃ la mụ ị́jọ́ ĩ'bã kí zịlé 'dĩ arelé 'bo, umvi ĩ'baní, “'Bá ãyánĩ kóru rĩ mụ kí 'bá írúwá fẽlépi rĩ rụ́ ku, bela 'bá ãyánĩ trũ rĩ kí mụ ĩ'di rụ́ nĩ. Má amụ́ 'bá ũnzí idélépi rĩ 'ba rụ́ adru 'bá jọlépi la kí ãlá ru rĩ 'ba rụ́ ku.”
41002018	Ụ́'dụ́ ãzí sĩ 'bá Yõhánã 'bã imbálé rĩ kí 'bá Fãrĩsáyĩ rú rĩ 'bã ãzí kí abe kí íná gã nalé úmgbé sĩ Ãdróŋá a'ị́jó. 'Bá ãzí mụ kí Yẹ́sụ̃ rụ̂lé zị kí ĩ'di, “'Bá Yõhánã 'bã imbálé rĩ kí 'bá 'bá ãzí Fãrĩsáyĩ rú rĩ kí imbálé rĩ kí abe na kí íná ku, wó 'bá mídrị́ gá rĩ idé kí íni ku la ã'du ị́jọ́ sĩ?”
41002019	Yẹ́sụ̃ umvi ĩ'baní, “Ãmụ́ ị́zị́gọ́ drị̂ 'bã kí drĩ adru agá ĩ'di andre gá 'dĩ, a'be ãmụ́ kí u'álé ãko ãzí naŋâ kóru ku, ị́zị́gọ́ 'bã adru agá ĩ'ba abe cí rĩ sĩ ku yã? Icó ru ku ĩ'di 'bã adrujó ĩ'ba abe cí rĩ sĩ.
41002020	Wó ụ́'dụ́ ãzí la amụ́ lé 'dĩ, ála mụ ị́zị́gọ́ 'dụlé ĩ'ba rụ́ 'dâ rá. Ụ́'dụ́ 'dã dó bãsĩ ĩ'di 'bã wọ̃rị́ka 'bã kí íná gãjó najó rĩ 'i.”
41002021	Yẹ́sụ̃ jọ vâ ĩ'baní, “'Bá ãzí icó bõngó ú'dí rĩ ụrụ'bá gá wókõ la ãsĩlé sĩ ụ̃kụ rĩ ịgbẹjó ku. Drĩ idé la 'dĩ 'bã áni rá yã áni, ú'dí rĩ la anzú ụ̃kụ rĩ ụrụ'bá gâlé rá, ĩ'di fẽ ãngũ lũlépi mgbọ rĩ la ru nzị̃ ị̃dị́.
41002022	'Bá icó kí vâ wáyĩnĩ ú'dí rĩ ũsũlé íníríkó ụ̃kụ agá ku, drĩ kí ũsũ la rá yã áni, wáyĩnĩ 'dã la íníríkó ụ̃kụ icólépi ru 'a selépi ku 'dã asi rá. Wáyĩnĩ la dó sĩ uja asulé vụ̃rụ́ ãzíla íníríkô dó ru iza rá.”
41002023	Ụ́'dụ́ ãzí Sãbátũ ãni la sĩ Yẹ́sụ̃ kí alị agá ámvụ́ ãná ãni la agâ sĩ, 'bá Yẹ́sụ̃ 'bã imbálé rĩ kí dị̃ ãná kí drị̃ ãnũ sĩ nalé.
41002024	'Bá Fãrĩsáyĩ rú rĩ jọ kí ĩ'diní, “Índre, 'bá mídrị́ rĩ kí ị́jọ́ ãzị́táŋá 'bã ã'ị̃lé ku rĩ idé Sãbátũ sĩ ã'du ị́jọ́ sĩ?”
41002025	Yẹ́sụ̃ umvi ĩ'baní, “Ĩlã ị́jọ́ sĩlé rĩ agá ị́jọ́ úpí Dãwụ́dị̃ 'bã idélé ĩ'bã kí ãko lẽjó ãzíla kí adrujó ãbị́rị́ sĩ 'bá ĩ'di 'bã sĩ ãzị́ ngajó ĩ'ba abe rĩ ku yã?
41002026	Sáwã Ãbĩyátã átáló ãmbógó ãndânĩ ídétáŋá idélépi jó Ãdróŋá drị̂ agá rĩ drị̂ sĩ, fi jó Ãdróŋá drị̂ agâlé mũkátĩ jó Ãdróŋá drị̂ agá ãzị́táŋá 'bã ã'ị̃lé 'bá ãtalo rú rĩ 'bã na kí nĩ rĩ nalé 'bá ĩ'di 'bã sĩ ãzị́ ngajó kî trũ rĩ kí abe rá.”
41002027	Yẹ́sụ̃ umvi ĩ'baní, “Ú'bã Sãbátũ 'bá nî adru ú'bã 'bá Sãbátũ nî la ku.
41002028	Ị́jọ́ 'dĩ sĩ, Ngọ́tị́ 'Bádrị̂ ĩ'di Úpí Sãbátũ drị́ gá rĩ 'i.”
41003001	Sãbátũ ãzí rĩ sĩ, Yẹ́sụ̃ mụ filé ãngũ Ãdróŋá ị̃nzị̃jó rĩ gá. 'Dãá ágọ́bị́ ãzí drị́ ãcá trũ la cí.
41003002	'Bá ãzí 'dãá rĩ ri kí Yẹ́sụ̃ mbãlé sĩ ị́jọ́ ũnzí ĩ'di 'bã mụlé idélé la ịsụ́lé, vâ lẽjó nị̃jó la ĩ'di ágọ́bị̂ adrí Sãbátũ sĩ rĩ yã rĩ ndrejó sĩ ĩ'di tõjó.
41003003	Yẹ́sụ̃ jọ ágọ́bị́ drị́ ãcá trũ rĩ ní, “Mí angá pá tulé 'bá pírí kí drị̃lẹ́ gá 'dâ.”
41003004	Yẹ́sụ̃ zị 'bá kí, “Ị́jọ́ ãzị́táŋá 'bã ã'ị̃lé ídé Sãbátũ sĩ rá rĩ íngõ 'i; ị́jọ́ múké rĩ idéjó rĩ 'i yã jõku ị́jọ́ ũnzí rĩ idéjó rĩ 'i yã; 'bá ídri pajó yã jõku 'bá 'dịjó yã?” Wó 'bá ãzí ape tị ku.
41003005	Yẹ́sụ̃ ndre ãngũ 'bá 'ba rụ̂lé ũmbã rú ãzíla ũcõgõ trũ ásị́ gá, ásị́ mbaŋá ĩ'badrị́ gá rĩ sĩ, jọ ágọ́bị̂ ní, “Mí ĩjũ ími drị́ 'dĩ 'i.” Ágọ́bị̂ ĩjũ dó ru drị̂ rá ãzíla drị̂ itú ru ãlápítí ru.
41003006	Cọtị 'bá Fãrĩsáyĩ rú rĩ fũ kí ãmvé mụlé ị́jọ́ itúlé 'bá Hẽródẽ ãtị̃lépi rĩ kí abe kí Yẹ́sụ̃ 'dị íngoní-íngoní ru yã rĩ itúlé.
41003007	Ị́jọ́ 'dĩ kí ũngúkú gá, Yẹ́sụ̃ ko dó drị̃ mụlé 'bá ĩ'di 'bã imbálé rĩ abe mĩrĩ tị gâlé, 'bá ũ'bíkãná angálépi Gãlị́lị̃ gá, Yụ̃dị́yã gá,
41003008	Yẹ̃rụ́sãlẹ́mụ̃ gá, ãngũ Ĩdũméyã gá, ãngũ mĩrĩ Yõrĩdánĩ gá 'á 'dã sĩ rĩ gá, angájó táwụ̃nị̃ Tụ́rọ̃ gá ãzíla táwụ̃nị̃ Sị̃dọ́nị̃ gá rĩ abe. 'Bá ũ'bí 'dĩ tra kí ru Yẹ́sụ̃ rụ́ ị́jọ́ ĩ'bã kí arelé ĩ'di 'bã idélé rĩ kí sĩ.
41003009	'Bá ũ'bíkãnã 'dĩ kí 'bã ũŋmĩŋá ị́jọ́ sĩ, Yẹ́sụ̃ jọ 'bá ĩ'di 'bã imbálé rĩ 'bã ají kí í'bó ãzí bábá ãni rú ĩ'dinî.
41003010	Ĩ'di 'bã 'bá wẽwẽ rú kí adríjó rĩ sĩ, 'bá ãyánĩ rú rĩ ãŋmĩ kí ru ĩ'di rụ́ 'dõlé sĩ ĩ'di ụrụ'bá alójó.
41003011	'Bá úríndí ũnzí trũ rĩ drĩ kí ĩ'di ndre 'bo, kí mụ a'délé pálé la gá áwáŋâ trũ kí jọ la, “Mi Ãdróŋá Ngọ́pị 'i!”
41003012	Wó Yẹ́sụ̃ li úríndí ũnzí 'dã kí bị́lẹ́ ị̃ndụ́ lẽ 'bã i'da kí 'i ã'di 'i yã rĩ gá ku.
41003013	Ị́jọ́ 'dĩ kí ugoró gá, Yẹ́sụ̃ tụ dó 'bé sị́, umve dó 'bá ĩ'di 'bã lẽlé rĩ kí tụjó ĩ'di rụ́ 'bé sị́ gâlé.
41003014	Ũpẽ dó 'bá kí mụdrị́ drị̃ ị̃rị̃ adrujó ĩ'di 'bã ụ̃pịgọŋa kî rú adrujó ĩ'di trũ, pẽ dó kí tị mụlé ị́jọ́ ũlũlé,
41003015	ãzíla fẽ ĩ'baní ũkpõ sĩ úríndí ũnzí kí adrojó.
41003016	'Dĩ kí ímbá'bá ĩ'didrị́ mụdrị́ drị̃ ị̃rị̃ 'dĩ kí rụ́; Sị̃mọ́nị̃ (Yẹ́sụ̃ 'bã rụ́ 'dalé Pétẽrõ 'i rĩ),
41003017	Yãkó'bõ kí ádrị́pị̃ Yõhánã be 'dĩ kí anzị Zĩbĩdáyõ drị́ ĩ'di 'bã rụ́ 'dalé, Bõwãnãrégẽ (ífí la “Anzị Ãvi drị̂ kî”),
41003018	Ãndẽríyã 'i, Fị́lị́pọ̃ 'i, Bãrĩtõlõmáyõ 'i, Mãtáyõ 'i, Tómãsĩ 'i, Yãkó'bõ Ãlĩfáyõ ngọ́pị 'i, Tãdáyõ 'i, Sị̃mọ́nị̃ angálépi amụ́tị 'bá ã'dị́ 'dịlépi lẽjó adrujó 'bá Rụ́mị̃ rú rĩ kí pálé gá ku rĩ 'i,
41003019	ãzíla Yụ́dãsị̃ Ị̃sị̃kãrị́yọ́tị̃ ĩ'di 'bã mẹ́lẹ́ mbelépi rĩ 'i.
41003020	Yẹ́sụ̃ la mụ ãgõlé lị́cọ́ gá ãngũ ĩ'di 'bã sĩ u'ájó rĩ gá 'bo, 'bá ũ'bí ru tralépi rĩ kî sĩ ịsụ́ kí sáwã ãkónã najó 'bá ĩ'di 'bã imbálé rĩ abe ku.
41003021	'Bá ĩ'didrị̂ kí mụ ị́jọ́ ru idélépi rĩ kí arelé, mụ kí lẽjó ĩ'di atrịjó, ũrã kí drị̃ la 'be dó ru rá íni.
41003022	Wó imba'ba ãzị́táŋá Mụ́sã drị̂ kí imbálépi rĩ kí 'bã ãzí angálépi Yẹ̃rụ́sãlẹ́mụ̃ gá rĩ abe jọ kí, “Ĩ'di úríndí ũnzí kí adro ũkpó Bẹ̃lị̃zẹ̃bụ́lụ̃ úpí úríndí ũnzí 'badrị̂ 'bã fẽlé rĩ sĩ.”
41003023	Yẹ́sụ̃ umve 'bá kí sĩ ru aséjó ãni rú ãzíla jọ ị́jọ́ ĩ'baní ị́jọ́ u'béŋá sĩ, “Sĩtánĩ la ru adro cénĩ-cénĩ rú íngoní ru?
41003024	Sụ́rụ́ drĩ ru awa ndú-ndú kí drĩdríŋĩ gá cénĩ-cénĩ sĩ ã'dị́ 'dịjó kí drĩdríŋĩ gá, sụ́rụ́ 'dã icó pá tulé ku.
41003025	Ãzíla lị́cọ́ drĩ ru awa kí drĩdríŋĩ gá ndú-ndú, lị́cọ́ 'dã icó pá tulé ku.
41003026	Ị́jọ́ 'dĩ sĩ, sụ́rụ́ Sĩtánĩ drị̂ drĩ ru awa amụtị sĩ amụtị sĩ, icó pá tulé ku, wó ĩ'di amụ́ ãsị̃ŋá gá.
41003027	Ájọ ĩminî, 'bá ãzí icó filé ágọ́bị́ ũkpó la drị́ jó agâlé sĩ ãko ĩ'didrị́ jó agá rĩ kí wụ̃jó rá ku. Ĩ'di ágọ́bị́ ũkpó 'dã umbé ráká, ĩ'di dó sĩ ãko ĩ'didrị́ jó agá rĩ kí ra ĩndõ.
41003028	“Ma ĩminí ị́jọ́ mgbã jọ, ị́jọ́ ũnzí pírí 'bá 'bã idélé ãzíla ú'dáŋá 'bá u'dájó rĩ abe, ála kí trũ rá.
41003029	Wó 'bá Úríndí Ãlá rĩ u'dálépi rĩ útrũ ĩ'di ku, ála ị́jọ́ ũnzí 'dĩ kí lã ĩ'di drị̃ gá jã 'dâ.”
41003030	Yẹ́sụ̃ jọ ị́jọ́ 'dĩ 'i ĩ'bã kí jọjó la úríndí ũnzí ĩ'di agá cí rĩ sĩ.
41003031	Ị́jọ́ 'dã 'bã vúlé gá, Yẹ́sụ̃ 'bã ãndrẽ amụ́ kí ádrị́pịka abe ãngũ ĩ'di 'bã sĩ 'bá kí imbájó rĩ gá, utu kí pá ãmvé 'dãá. Pẽ kí 'bá ãzí tị ĩ'di rụ̂lé mụlé ĩ'di umvelé lẽjó ị́jọ́ jọjó ĩ'di be.
41003032	'Bá ũ'bí rilépi ĩ'di andre gá rĩ 'bã ãzí jọ kí ĩ'diní, “Índre mî ãndrẽ utu kí pá mí ádrị́pịka abe ãmvé 'dã lẽ kí ị́jọ́ jọlé mí be.”
41003033	Yẹ́sụ̃ umvi ĩ'baní, “Mâ ãndrẽ ãzíla mâ ádrị́pịka kí ã'di kî?”
41003034	'Dã 'bã vúlé gá, undré 'bá rilépi ĩ'di andre gá gbụrụ 'dã kí pírí ãzíla jọ, “Ĩndre! Mâ ãndrẽ ãzíla mâ ádrị́pịka kí gápi 'dĩ!
41003035	'Bá ị́jọ́ Ãdróŋá 'bã lẽlé rĩ idélépi rĩ, ĩ'di mâ ádrị́pị, mâ ámvọ́pị ãzíla mâ ãndrẽ.”
41004001	Ị́jọ́ 'dã kí ũngúkú gá, Yẹ́sụ̃ mụ vâ 'bá kí imbálé ị̃yị́tị Gãlị́lị̃ drị̂ gâlé ị̃dị́. 'Bá ũ'bí atrá kí ru ĩ'di andre gá tụ dó filé rilé í'bó drị̃ gá se kí ru ị̃yị́ agâlé, 'bá pírí kí dó ãngũ ã'í rĩ gá ãmvé lé.
41004002	Yẹ́sụ̃ imbá 'bá kí ị́jọ́ ũ'bí sĩ ị́jọ́ u'béŋá sĩ, ãzíla ímbátáŋá ĩ'di 'bã imbálé rĩ agá jọ,
41004003	“Ĩmi are drĩ! Ágọ́bị́ ãzí fũ mụlé ũri kpẹ̃lé ĩ'didrị́ ámvụ́ agá.
41004004	Ĩ'di 'bã ũri kpẹ̃ agá 'dâ ũri ãzí rĩ u'de kí gẹ̃rị̃ tị gá ãriŋa angá kí, tị kí kí rá.
41004005	Ãzí rĩ u'de kí ãngũ írãkí ru vũ ĩzá kóru rĩ agá, angá kí mbẽlẽŋá ru rá, ã'dusĩku ụ̃nọ́kụ́ 'bã adrujó cene rĩ sĩ.
41004006	Wó ị̃tụ́kã la mụ kalé ri 'bo, ị̃tụ́kã ivé kí, 'i kí rá ízókí la 'bã kí adrujó cene rú rĩ sĩ.
41004007	Ũri ãzí rĩ u'de kí ãvúkí ụ̃cị́kị́ trũ rĩ agá, zo kí ãvúkí ụ̃cị́kị́ trũ rĩ abe ãlu, ãvúkí ụ̃cị́kị́ trũ rĩ vu kí rá, ka kí dó sĩ ku.
41004008	Wó ũri ãzí rĩ u'de kí ụ̃nọ́kụ́ vũ ĩzá trũ rĩ agá, angá kí rá, zo kí rá, ãzí rĩ ka kí ífí kãlị́ na, kãlị́ ázíyá, jõku túrú ãlu.”
41004009	Yẹ́sụ̃ jọ ĩ'baní, “'Bá bị́lẹ́ trũ ị́jọ́ arelépi rĩ 'bã are ị́jọ́ 'dĩ 'i.”
41004010	Yẹ́sụ̃ la mụ adrulé á'dụ̂sĩ, 'bá ĩ'di 'bã imbálé mụdrị́ drị̃ ị̃rị̃ rĩ kí ãzíla 'bá ãzí kî trũ zị kí ĩ'di, ĩ'di ị́jọ́ u'béŋá 'bã ífí drị̃ gá.
41004011	Umvi ĩ'baní, “Ị́jọ́ zị̃lé zị̃-zị̃ Sụ́rụ́ Ãdróŋá drị́ 'bụ̃ gá rĩ drị́ gá rĩ úfẽ ĩ'di nị̃lé ĩminî. Wó 'bá ãzí ãmvé 'dã 'baní ála i'da la ị́jọ́ u'béŋá sĩ.
41004012	Ị́jọ́ 'dĩ sĩ, “‘kí ãko 'dĩ kí ãlụ̃ rá, wó icó kí kí ndrelé ku, kí ị́jọ́ are rá, wó icó kí ífí la vãlé ku, jõ íni ku, kí ru ásị́ uja sĩ Ãdróŋá ã'ị̃jó, ĩ'di sĩ ị́jọ́ ũnzí ĩ'badrị̂ kí trũ rá.’”
41004013	Yẹ́sụ̃ la mụ ị́jọ́ 'dĩ jọlé 'bo, zị kí, “Ĩnị̃ vâ ị́jọ́ mání jọlé ị́jọ́ u'béŋá sĩ 'dĩ 'bã ífí ku yã? Ĩmi dó mụ ị́jọ́ mání jọlé rĩ kí nị̃lé íngoní ru?
41004014	'Bá ũri kpẹ̃lépi rĩ ĩ'di cécé 'bá ị́jọ́ Ãdróŋá drị̂ ũlũlépi rĩ áni.
41004015	'Bá ãzí rĩ kí cécé ũri 'delépi gẹ̃rị̃ tị gá rĩ kî áni rĩ kí 'bá ị́jọ́ Ãdróŋá drị̂ arelépi rá wó sáwã were vúlé gá Sĩtánĩ la mụ ị́jọ́ 'dĩ kí 'dụlé kí ásị́ gá 'dâ rá rĩ kî.
41004016	Ũri 'delépi ãngũ írãkí ru rĩ agá rĩ kí cécé 'bá ị́jọ́ Ãdróŋá drị̂ arelépi ãyĩkõ sĩ ãzíla kí ã'ị̃ la ásị́ ãlu sĩ rĩ kî.
41004017	Wó ị́jọ́ Ãdróŋá drị́ rĩ fi kí agâlé álị́ ku, ị́jọ́ ĩ'didrị́ gá rĩ icó adrulé kí agá sáwã ãzo rú ku. Ị́jọ́ 'dĩ sĩ, ị́jọ́ ũcõgõ rú la drĩ kí acá kí ụrụ'bá gá, kí a'dé mbẽlẽ rú rá.
41004018	Ũri u'delépi ụ̃cị́kị́ agá rĩ kí 'bá ị́jọ́ arelépi rĩ kî,
41004019	wó ũrãtáŋá ídri ụ̃nọ́kụ́ 'dõ drị́ gá kí ulélépi kí tá sĩ lẽ acálé kụ́rẹ́nị́ ru rĩ 'bã ị́jọ́ sĩ, ị́jọ́ Ãdróŋá drị́ rĩ la iré kí ásị́ gá 'dãá rá, icó kí dó sĩ ífí kalé ku.
41004020	Ũri u'delépi ụ̃nọ́kụ́ múké rĩ agá 'dĩ kí cécé 'bá ị́jọ́ Ãdróŋá drị̂ arelépi ãzíla ã'ị̃lépi la ásị́ pírí sĩ rĩ kî. Kí ífí ka kãlị́ na, kãlị́ ázíyá jõku túrú ãlu.”
41004021	Yẹ́sụ̃ mụ ị́jọ́ jọŋâ trũ drị̃ gá jọ, “'Bá tárã tị 'bãlépi jó agâlé tị la akulépi jõku 'bãlépi la gbọ́lọ́ ị̃ndụ́ rĩ ã'di 'i yã? Adru ĩ'di 'bã la ãngũ sĩ tárã 'bãjó rĩ gá ku yã?
41004022	Ãko ãzí zị̃lé zị̃-zị̃ la yụ pẽ lú drụ́zị́ ĩ'di i'dá tọndọlọ jõku ãko a'bólé a'bô rĩ ĩ'di drụ́zị́ adru ãngũ ule gá.
41004023	Ị́jọ́ 'dĩ sĩ, 'bá bị́lẹ́ trũ ị́jọ́ arejó rĩ 'bã are ị́jọ́ jọlé 'dĩ 'i.”
41004024	Jọ vâ, “Ĩmi are vâ ị́jọ́ jọlé 'dĩ múké-múké, ãzíla ãko ĩminí ụ̃'bị̃lé 'bá ãzí nĩ rĩ ála vâ vúŋá la ụ̃'bị̃ ĩminí, ála vâ idé la ĩmi ụrụ'bá gá ndẽ dó rá.
41004025	'Bá ãko trũ rĩ ála ãzíla ũ'bã drị̃ la gá, wó 'bá ãko kóru rĩ drị́ ĩ'di táni trũ adrujó ĩmbíráŋá rĩ ála 'dụ la ĩ'di drị́ 'dâ rá.”
41004026	Yẹ́sụ̃ mụ ị́jọ́ jọŋâ trũ drị̃ gá jọ, “Sụ́rụ́ Ãdróŋá drị́ gá rĩ cécé 'dĩ 'bã áni, ágọ́bị́ ãzí fũ mụlé ũri kpẹ̃lé ĩ'didrị́ ámvụ́ agá.
41004027	Ị́nị́ kí ị̃tụ́ be ri ĩ'di 'bã ãzị́ ãzí rĩ kí ngalé, ũri i'dó kí angálé zojó ĩ'di 'bã nị̃ŋâ kóru,
41004028	ã'dusĩku ũri kí ka 'bá 'bã nị̃ŋâ kóru. Drị̃drị̃ rĩ sĩ kí bị́ asú, vúlé la gá drị̃ la ĩ'di sĩ zojó rĩ 'i, 'dã vúlé gá kénĩ jõku bị́ ífí la 'bã sĩ kajó rĩ 'i.
41004029	Ũri drĩ dó mba 'bo, ála dó ị́lị́ŋá 'dụ sĩ mụjó lajó la ã'dusĩku ĩ'di 'bã wajó 'bo rĩ sĩ.”
41004030	Yẹ́sụ̃ zị 'bá ĩ'di 'bã imbálé rĩ kí, “Ma Sụ́rụ́ Ãdróŋá drị̂ ụ̃'bị̃ ã'du be yã? Ma ị́jọ́ u'béŋá íngõ ayú sĩ ífí la i'dajó yã?
41004031	Ĩ'di cécé ũri umvelé hãrãdálị̃ rĩ 'bã ífí ĩmbĩrãŋã sĩ ndẽlépi ũri pírí kí agá salé vụ̃rụ́ rĩ áni.
41004032	Údrĩ ĩ'di sa vụ̃rụ̂lé 'bo, ĩ'di angá zolé ife ãmbógó la rú ãzíla kénĩ trũ ãriŋa 'bụ̃ gá rĩ kí dó sĩ amụ́ urilé avị́lé índríkã la gá.”
41004033	Yẹ́sụ̃ ayú ị́jọ́ u'béŋá 'dĩ 'bã áni rĩ kí wẽwẽ rú sĩ kí imbájó, lẽ ásị́ pírí sĩ 'bã vã kí rú sĩ ị́jọ́ 'dĩ kí rá.
41004034	Ĩ'di ní ũ'bí kí imbá agá, jọ ĩ'baní ị́jọ́ ãzí ị́jọ́ u'béŋâ kóru la ku. Wó drĩ dó adru 'bá ĩ'di 'bã imbálé rĩ kí abe á'dụ̂sĩ ĩ'di ĩ'baní ị́jọ́ 'dĩ kí ífí i'da tọndọlọ.
41004035	Ụ́'dụ́ 'dã 'bã ĩndró sĩ, Yẹ́sụ̃ jọ 'bá ĩ'di 'bã imbálé rĩ 'baní, “Ãza kí mĩrĩ 'bã 'á 'dã sĩ.”
41004036	A'be kí dó 'bá ũ'bí kí vúlé 'dãá, 'dụ kí ĩ'di ĩ'ba abe ĩndĩ za kí ĩ'di trũ í'bó sĩ 'âlé, í'bó ãzí mụ kí ĩ'di trũ ĩndĩ.
41004037	Ĩ'bã kí mụ agá, gbõgbõ ãlụ́kụ́kụ̃ acé ũkpó ru, i'dó ị̃yị́ gbãlé í'bó agá í'bó ní sĩ lẽjó 'dejó ị̃yị́ ị̃ndụ́.
41004038	Wó 'dĩ sĩ Yẹ́sụ̃ la ụ́'dụ́ ko agá í'bó ị̃ndụ̂lé gá ándrâlé, ãtị̃ ru drị̃ cí. Ímbá'bá inga kí dó ĩ'di, jọ kí ĩ'diní, “Ímbápị mí así ku ãdrĩ ịmvụ́ rá míní múké yã?”
41004039	Yẹ́sụ̃ angá dó ụ́'dụ́ gâlé rá jọ ãlụ́kụ́kụ̃ ní, “Mí adru dríŋá.” Gbõgbõ ãlụ́kụ́kụ̃ ịgbẹ dó ndrú.
41004040	Uja dó tị ímbá'bá 'ba rụ́ jọ ĩ'baní, “Ĩmi idé ụ̃rị̃ sĩ ã'du sĩ yã? Kpere ĩmi drị̃ ã'ị̃táŋâ kóru yã?”
41004041	Ụ̃rị̃ ãmbógó la fi kí agá ãzíla i'dó kí ị́jọ́ jọlé kí drĩdríŋĩ gá, “'Bá 'dĩ ãmgbã rĩ gá ã'di 'i, ãlụ́kụ́kụ̃ ãzíla ị̃yị́ ungalépi tũlãtũlã 'dĩ 'bã kí tị la arejó cé 'dĩ?”
41005001	Ị́jọ́ 'dã kí vúlé gá Yẹ́sụ̃ za kí dó mĩrĩ 'bã 'á 'dã sĩ wókõ ị̃yị́tị gá ãngũ umvelé Gẽrãsénĩ gá.
41005002	Yẹ́sụ̃ 'bã drĩ ãfũ agá í'bó agâlé 'dĩ gá 'dâ, ágọ́bị́ ãzí úríndí ũnzí trũ la i'dó ãcẹ̃lé angájó ãngũ ị̃nádrị̃ drị̂ agâlé drị̃ ụfụjó ĩ'di be.
41005003	Ágọ́bị́ 'dĩ 'bãngá u'á ị̃nádrị̃ 'bã drĩdríŋĩ gá, ãzíla ícó ĩ'di drị̃ ụtrị́lé ku táni ĩ'di icíjó ímve sĩ rá tí.
41005004	Úri ĩ'di pá kí icílé drị́ abe ímve sĩ ãzíla nõrórõ sĩ, wó ĩ'di ímve pá gá 'dĩ kí anu kící-kící, nõrórõ kí uce rũwã-rũwã rá. 'Bá ãzí ũkpó trũ icólépi ĩ'di drị̃ arụ́lépi rá la 'dáyụ.
41005005	Ĩ'di acị́ ngara ị̃nádrị̃ kí drĩdríŋĩ gâ sĩ, 'bé sị́ gâ sĩ, ụ́'dụ́ pírí ị̃tụ̂rụ̃, ị́nị́-ãrã úzáŋâ trũ ãzíla ĩ'di ru ụrụ'bá ụlị́ írã sĩ.
41005006	Ágọ́bị̂ la mụ Yẹ́sụ̃ ndrelé rárá ru 'dáni, mvu cẹ̃lé ụ́ngụ́lẹ́ sĩ, ĩ'di mụ calé 'bo, tị̃ ãja drị̃lẹ́ la gá 'dãá vụ̃rụ́.
41005007	Za ụ́'dụ́kọ́ ụrụgá sĩ re, “Yẹ́sụ̃ Ãdróŋá ụrụgá ãndânĩ rĩ 'bã Ngọ́pị! Ílẽ má rụ́ ã'du? Ísõ ũyõ Ãdróŋá rụ́ sĩ mí icó mání cãndí fẽlé ku!”
41005008	Ágọ́bị́ 'dĩ jọ ị́jọ́ 'dĩ íni la ã'dusĩku Yẹ́sụ̃ jọ tá úríndí ũnzí 'dã ní 'bã ãfũ ĩ'di agâlé rá.
41005009	Yẹ́sụ̃ zị dó úríndí ũnzí 'i, “Ími rụ́ ã'di 'i?” Umvi ĩ'diní, “Áma rụ́ Ũ'bígá 'i ã'dusĩku ãma ágọ́bị́ 'dĩ agá 'dâ ũ'bí ru.”
41005010	Úríndí ũnzí a'ị́ kí Yẹ́sụ̃ ị̃dị́-ị̃dị́ 'bã dro jõ kí ãngũ drị̃ gá 'dâ ãmvé ku.
41005011	Ãngũ 'dã gá 'dãá, ĩzõgó ũ'bí kí na agá 'bé pá gá ãni rú 'dãá.
41005012	Úríndí ũnzí a'ị́ kí Yẹ́sụ̃ 'i, “Ífẽ ãmụ ãmaní filé ĩzõgó 'dã kí agá.”
41005013	Ã'ị̃ ĩ'baní rá, úríndí ũnzí ãfũ kí ágọ́bị̂ agâlé, mụ kí filé ĩzõgó kí agâlé. Ĩzõgó ũ'bí 'dã kí kãlãfe ãni rú álĩfũ ị̃rị̃ 'dĩpí, kpẹ̃ kí rị̃ cẹ̃lé 'bé 'bã ãngũ cị́kị́cị́kị́ 'dã gâ sĩ u'delé ịmvụ́lé mĩrĩ agâlé.
41005014	'Bá ĩzõgó kí ucélépi rĩ kí mụ ị́jọ́ 'dĩ ndrelé 'bo, mvu kí cẹ̃lé táwụ̃nị̃ ãníŋá 'dã gâlé, tọ̃rọ́mẹ́ 'dãá rĩ kí agá ị́jọ́ 'dĩ vú nzelé. 'Bá pírí afụ kí ru mụlé ị́jọ́ ru idélépi 'dã ndrelé kí mịfị́ sĩ.
41005015	Kí mụ ru tralé Yẹ́sụ̃ andre gá ụ̃rị̃ rụ kí cí, ĩ'baní ágọ́bị́ jõ úríndí ũnzí trũ 'dĩ ndrejó ri agá Yẹ́sụ̃ pálé gá bõngó trũ ãzíla úŋmĩ ị́jọ́ ũrãlépi múké rĩ agá.
41005016	'Bá ị́jọ́ ru idélépi ágọ́bị́ úríndí ũnzí trũ 'dã ụrụ'bá gá ãzíla ĩzõgó 'dã kí ụrụ'bá gá rĩ ndrelépi cé rĩ nze kí vú la 'bá 'dã 'banî.
41005017	Ị́jọ́ 'dã sĩ 'bã kí mãmálá Yẹ́sụ̃ 'bã ĩdã ru ĩ'ba rụ́ 'dãá rá, ãzíla 'ba a'be kí ãngũ ĩ'badrị́ 'dã 'i rá.
41005018	Yẹ́sụ̃ la mụ filé í'bó agâlé vúlé, ágọ́bị́ úríndí ũnzí drojó ala gá 'dã a'ị́ Yẹ́sụ̃ 'i ílẽ mụlé ĩ'di be ĩndĩ.
41005019	Yẹ́sụ̃ jọ ĩ'diní, “Ímụ má be ku, ígõ vúlé lị́cọ́ gá mî kãká 'ba rụ̂lé, ínze ĩ'baní ị́jọ́ ũniamba Úpí Ãdróŋá 'bã idélé míní 'dĩ kí vú, ãzíla ĩ'di 'bã ásị́ ị̃gbẹ̃ ími ụrụ'bá gá rĩ.”
41005020	Ágọ́bị̂ mụ dó rá, i'dó dó acị́lé Dẹ̃kãpọ́lị̃ gá 'dãá sĩ 'bá 'baní ị́jọ́ Yẹ́sụ̃ 'bã idélé ĩ'di ụrụ'bá gá rĩ kí vú nzejó. 'Bá pírí ị́jọ́ ĩ'di 'bã vú nzelé 'dĩ arelépi rĩ u'á kí ụ̃sụ̃táŋá sĩ.
41005021	Yẹ́sụ̃ la mụ zalé í'bó sĩ ị̃dị́ wókõ mĩrĩ drị́ ãzí 'dã gâlé 'bo, 'bá ũ'bíkãná tra kí ru ĩ'di andre gá ị̃yị́tị gá 'dãá.
41005022	'Bá ãmbogo drị̃lẹ́ ru ãngũ Ãdróŋá ị̃nzị̃jó rĩ ãni rĩ 'bã ãzí umvelé Yáyị̃rọ̃ 'i rĩ mụ 'dãá. Ĩ'di mụ Yẹ́sụ̃ ndrelé 'bo, a'dé ĩ'di pálé gá,
41005023	'bã mãmálá Yẹ́sụ̃ rụ́ ĩ'di 'bã ĩzóŋá ĩmbíráŋá rĩ adríjó jọ, “Mâ ĩzóŋá la úgólé drãlé drã-drã, mí amụ́ drị́ tị̃lé ụrụ'bá la gá 'ba adrí rú sĩ mání ídri fô!”
41005024	Ị́jọ́ 'dĩ sĩ, Yẹ́sụ̃ mụ ĩ'di be, 'bá ũ'bíkãná 'de kí ĩ'di vú gâ sĩ ãzíla mụ kí ĩ'di ũŋmĩ trũ kũtrú-kũtrú.
41005025	Ũkú ãzí ãrí 'bã rajó ĩ'di ụrụ'bá gá drị̃ cịlépi ílí mụdrị́ drị̃ ị̃rị̃ la 'dãá cí.
41005026	Cị drị̃ dãkĩtárĩ ũ'bí kí drị́ gá ĩ'diní lẽ agá ru adrí agá 'dãá, iza dó sĩ ãko ĩ'didrị́ gá 'dãá rĩ kí pírí. Wó ãrí ní ukójó rĩ kẹ̃jị́ gá ĩ'di tụ drị̃ gá drị̃ gá.
41005027	Ĩ'diní ị́jọ́ arejó Yẹ́sụ̃ drị̃ gá 'bo rĩ sĩ, nze ru ũ'bí kí agâ sĩ ũní ũngúkú la gâ sĩ aló ĩ'di 'bã bõngó tị,
41005028	ã'dusĩku 'bã ru ásị́ gá, “Ádrĩ táni ĩ'di 'bã bõngó tị aló agá áyụ, ma adrí rá.”
41005029	Cọtị, ãrí ralépi 'dã tu pá cí, ãzíla ĩtrĩkã ĩ'di ụrụ'bá gâlé 'í adrí 'bo rĩ gá rá.
41005030	Ị́jọ́ 'dĩ 'baní ru idé agá 'dãá, gbõgbõ Yẹ́sụ̃ ĩtrĩkã ũkpó 'bá adríjó ĩ'di ụrụ'bá gá rĩ fũ 'bá ãzí adrílé rá. Uja ru kị́lịrị ũ'bí kí agá 'dãá zị, “Ã'di aló mâ bõngó nĩ yã?”
41005031	'Bá ĩ'di 'bã imbálé rĩ jọ kí, “Índre ũ'bí ími ũŋmĩlépi kũtrú-kũtrú 'dĩ kí rá, mi dó zị la, ‘Ã'di aló mâ bõngó nĩ yã,’ rĩ gá íngoní ru?”
41005032	Yẹ́sụ̃ ri kẹ̃jị́ la gá ãngũ undrélé sĩ ndrejó la ã'di aló ĩ'di 'bã bõngó nĩ.
41005033	Ũkû la mụ ị́jọ́ ru idélépi ĩ'di rụ́ 'dĩ ndrelé 'dĩ 'bã áni, mụ ãja tị̃lé vụ̃rụ́ ãzíla ĩ'di dị̃ yã sĩ ụ̃rị̃ sĩ yã-yã Yẹ́sụ̃ pálé gá 'dãá. Lũ dó ị́jọ́ mgbã rĩ pírí.
41005034	Yẹ́sụ̃ jọ ĩ'diní, “Mâ ị̃zẹ́pị, ã'ị̃táŋá mídrị̂ adrí mi rá. Ímụ ásị́ ị̃gbẹ́ sĩ, ãzíla útrũ mi drị̃cị́rị̃ 'dĩ agá rá.”
41005035	Yẹ́sụ̃ 'bã drĩ ị́jọ́ jọ agá 'dãá, 'bá ãzí amụ́ kí angájó Yáyị̃rọ̃ ãmbógó ãngũ Ãdróŋá ị̃nzị̃jó rĩ 'bã drị̃lẹ́ ru rĩ drị́ kogâlé jọ kí, “Mî ị̃zẹ́pị drã rá. Mí ĩcãndĩ dó ímbápị ị̃dị́ ku.”
41005036	Yẹ́sụ̃ 'bã ásị́ ị́jọ́ 'bá 'dã kí jọlé rĩ drị̃ gá ku, jọ ĩ'diní, “Ími ásị́ 'bã mvu ku, mí ã'ị̃ ma áyụ.”
41005037	Yẹ́sụ̃ uga ũ'bí kí 'dejó ĩ'di vú gâ sĩ úmgbé, bela 'dụ Pétẽrõ kí Yãkó'bõ trũ ãzíla Yõhánã Yãkó'bõ 'bã ádrị́pị trũ.
41005038	Kí mụ calé lị́cọ́ Yáyị̃rọ̃ ãmbógó ãngũ Ãdróŋá ị̃nzị̃jó rĩ 'bã drị̃lẹ́ ru rĩ drị̂ gâlé 'bo, ndre úzáŋá 'bá 'bã kí awájó ãzíla ụ̃lụ́lụ́ u'béjó 'dã 'i.
41005039	Ĩ'di mụ filé jó agâlé jọ 'bá 'banî, “Ĩmi uzá ãzíla, ụ̃lụ́lụ́ u'bé íni la ã'du ị́jọ́ sĩ? Ngọ́tị́ŋâ drã ku wó rá la ĩ'di ụ́'dụ́ ko.”
41005040	Ũ'bí ri kí ĩ'di gụlé gụ̃gụ̃. Jọ ĩ'baní 'bã fũ kí pírí ãmvé. 'Dụ dó ãndrẽ kí átẹ́pị̃ be, ãzíla 'bá tá ĩ'di 'bã imbálé ĩ'di 'bã trũ mụjó 'dã kî trũ fijó ãngũ ngọ́tị́ŋâ 'bã sĩ adrujó rĩ gâlé.
41005041	Rụ ĩ'didrị́ jọ ĩ'diní, “Tãlị́tã kụ́mị̃!” Ífí la “Ĩzóŋá wereŋá 'dĩ, mí angá ụrụgá.”
41005042	Cọtị ĩzóŋá wereŋá 'dĩ angá ụrụgá, i'dó acị́lé (ĩzóŋá 'dĩ 'bã ílí mụdrị́ drị̃ ị̃rị̃). 'Bá 'dã u'á kí ụ̃sụ̃táŋá ãmbógó la sĩ.
41005043	Yẹ́sụ̃ jọ ĩ'baní ị́jọ́ ru idélépi 'dĩ 'bã lũ kí jõ 'bá ãzí ní ku-ku. Jọ dó 'bã fẽ kí ĩ'diní ãko ãzí nalé.
41006001	Yẹ́sụ̃ a'be kí dó ãngũ 'dã 'bá ĩ'di 'bã imbálé rĩ abe rá, mụ kí dó táwụ̃nị̃ ĩ'didrị́ lị́cọ́ gá rĩ gá.
41006002	Sãbátũ la mụ acálé 'bo, mụ dó 'bá kí imbálé ãngũ Ãdróŋá ị̃nzị̃jó rĩ gá, 'bá wẽwẽ rú ị́jọ́ ĩ'di 'bã jọlé rĩ arelépi rĩ u'á kí ụ̃sụ̃táŋá sĩ jọ kí, “Ágọ́bị́ 'dĩ ịsụ́ ũkpõ ĩ'di 'bã sĩ ị́jọ́ 'dĩ kí idéjó rĩ íngõlé yã? Ũndũwã fẽlé ágọ́bị́ 'dĩ nî rĩ íngõ 'i ĩ'di 'bã sĩ icójó tálí 'dĩ 'bã áni 'dĩ kí idéjó 'dĩ!
41006003	'Dĩ adru ágọ́bị́ báwũ falépi ũkû sĩ adrujó Mãríyámũ 'i rĩ 'bã ngọ́pị 'i, ádrị́pịka kí sĩ adrujó Yãkó'bõ 'i, Yụ̃sụ́fụ̃ 'i Yụ́dãsị̃ 'i ãzíla Sị̃mọ́nị̃ 'i rĩ 'i ku yã? Ámvọ́pịka adru kí ãma abe 'dĩ kí ku yã? Acá kí ĩ'di 'bã ị́jọ́ sĩ ũnzí.”
41006004	Yẹ́sụ̃ umvi ĩ'baní, “'Bá ãzí nábị̃ ní ị̃nzị̃táŋá fẽlépi ãngũ ĩ'didrị́ gá, ãzíla kãká kí agá la 'dáyụ.
41006005	Icó tálí idélé ãngũ ĩ'didrị̂ agá ku, pẽ lú ụ̃tị̃ drị́ 'bá ãyánĩ rú were la kí drị̃ gâ sĩ kí adríjó.
41006006	Yẹ́sụ̃ u'á ụ̃sụ̃táŋá sĩ ã'ị̃táŋá ãkõ ĩ'badrị́ gá rĩ sĩ. “Ko dó drị̃ mụlé 'bá kí imbá trũ tọ̃rọ́mẹ́ kí agâ sĩ pírí.”
41006007	Yẹ́sụ̃ umve 'bá ĩ'di 'bã imbálé mụdrị́ drị̃ ị̃rị̃ 'dĩ kí ĩ'di rụ́ 'dõlé ãngũ ãlu gá pẽ kí tị ãmvêlé ị̃rị̃ ị̃rị̃ ãzíla ũkpó fẽjó sĩ úríndí ũnzí pírí kí adrojó.
41006008	Jọ ĩ'baní, “Ĩ'dụ ãko ãzí ãcị̃ ãni cécé íná, jũrúwã, jõku sĩlíngĩ ĩmi jábã agá la áni la kí ku, wó rá la túré ĩmidrị́ gá rĩ 'i á'dụ̂sĩ.
41006009	Ĩsụ̃ ŋĩlâ pá gá rĩ kí, wó ĩmi ãdrõ bõngó ku.
41006010	Údrĩ ĩmi a'ị́ lị́cọ́ ãzí agá rá, ĩmi u'á ala gá 'dãá kpere ĩminí ãngũ 'dã a'be agá.
41006011	Údrĩ ĩmi a'ị́ lị́cọ́ ĩmi sĩ fijó rĩ gá 'dãá ku, jõku gã kí ị́jọ́ ĩminí ũlũlé rĩ arelé úmgbé yã áni, ĩmi ụtụ́ pụ́trụ́ ĩmi pá gá rĩ ị́jọ́ vú nzejó kí ụrụ'bá gá.”
41006012	Ímbá'bá ko kí dó drị̃ mụlé ị́jọ́ Ãdróŋá drị̂ ũlũ trũ, jọ kí 'bá 'bã uja kí ásị́.
41006013	Ri kí úríndí ũnzí adrolé 'bá wẽwẽ rú kí agá, ãzíla uní kí 'bá ãyánĩ rú rĩ kí ụrụ'bá ãdu sĩ adrí kí dó rá.
41006014	Úpí Hẽródẽ are ị́jọ́ Yẹ́sụ̃ 'bã rụ́ 'bã kụjó 'dĩ kí pírí rá. 'Bá ãzí rĩ jọ kí, “Yõhánã Bãbụ̃tị́zị̃ fẽlépi rĩ angá ídri rú ị̃dị́ nĩ gápi ĩ'di 'bã sĩ tálí kí idéjó ũkpó ĩ'didrị̂ sĩ 'dĩ.”
41006015	'Bá ãzí rĩ jọ kí, “Nábị̃ Ĩlíyã angá nĩ,” 'bá ãzí rĩ 'bã kí kí ásị́ gá, “Ĩ'di nábị̃ cécé nábị̃ ãzí ídu rĩ kí áni.”
41006016	Wó Hẽródẽ la mụ ị́jọ́ 'dĩ kí arelé jọ, “Yõhánã, 'bá ándrá mâ drị̃ lịlé rá rĩ, angá dó ídri rú nĩ!”
41006017	Ã'dusĩku Hẽródẽ 'bã mgbã fẽ ándrá ũkpó sĩ Yõhánã arụ́jó umbéjó ãzíla ĩ'di 'bãjó mãbụ́sụ̃ gá nĩ. Idé ị́jọ́ 'dĩ íni la ĩ'di 'bã Hẽrõdíyãsĩ ádrị́pị Fị́lị́pọ̃ 'bã ũkú fijó ídri-ídri rú ĩ'di 'dụjó ũkú ru rĩ 'bã ị́jọ́ a'dájó rĩ sĩ.
41006018	Wó Yõhánã jọ Hẽródẽ, “Ãzị́táŋá ã'ị̃ míní mî ádrị́pị 'bã ũkú fijó ídri-ídri rú ku.”
41006019	Ị́jọ́ 'dĩ sĩ, Hẽrõdíyãsĩ 'bã ị́jọ́ ásị́ gá Yõhánã ní, ndrụ̃ gẹ̃rị̃ lẽjó ĩ'di 'dịjó rá wó icó ku.
41006020	Ã'dusĩku Hẽródẽ 'bã mgbã rĩ ándrá idé agá Yõhánã sĩ ụ̃rị̃ sĩ, ãzíla ri ĩ'di tãmbalé ĩ'di 'bã nị̃jó la rá ĩ'di 'bá ãlá Ãdróŋá ãni ị́jộ kóru la rĩ sĩ. Hẽródẽ la mụ ị́jọ́ Yõhánã 'bã jọlé rĩ kí arelé, ásị́ la mvu rá, wó lẽ vâ ị́jọ́ ĩ'didrị́ rĩ kí arelé rá.
41006021	Ụ́'dụ́ múké mgbã rĩ Hẽrõdíyãsĩ ní rĩ acá dô, 'dĩ ụ́'dụ́ Hẽródẽ tịjó rĩ ị̃nzị̃jó rĩ, umve dó ãmbogo ĩ'didrị́ ũpĩ gá rĩ kí ãmbogo ãsĩkárĩ drị̂ kí abe, ãzíla 'bá ãmbogo rú Gãlị́lị̃ gá rĩ kî trũ amụ́jó ụ̃mụ̃ 'dã najó.
41006022	Hẽrõdíyãsĩ ị̃zẹ́pị afí úngó tulé Hẽródẽ drị̃lẹ́ gá 'bá umvelé ụ̃mụ̃ gá rĩ kí abe. Úngó ĩ'di 'bã tulé rĩ sĩ u'á kí ãyĩkõ sĩ. Úpí jọ ĩzóŋâ ní, “Mí a'ị́ ãko míní lẽlé rĩ 'i, ma fẽ la míní rá.”
41006023	Sõ ũyõ ala gá cí jọjó la, “Ãko míní lẽlé rĩ ma fẽ la rá drĩ táni adru Sụ́rụ́ mádrị́ gá rĩ 'bã wókõ ãzí rĩ 'i tí.”
41006024	Ĩzóŋâ fũ dó mụlé ãndrẽ rụ̂lé zị dó ĩ'di, “Ma dó ã'du a'ị́?” Ãndrẽ umvi ĩ'diní, “Yõhánã Bãbụ̃tị́zị̃ fẽlépi rĩ 'bã drị̃kã.”
41006025	Cọtị ĩzóŋâ afụ dó ru mụjó úpí rụ̂lé ãko ĩ'di 'bã lẽlé rĩ a'ị́jó, jọ úpí ní, “Álẽ ífẽ mání ú'dî'da Yõhánã Bãbụ̃tị́zị̃ fẽlépi rĩ 'bã drị̃kã sẽníyã agá.”
41006026	Úpí acá dó ũcõgõ rú, wó ũyõ ĩ'di 'bã sõlé 'bo rĩ sĩ, amụ́ kí drị̃lẹ́ gá 'bá ãmụ́ ru ãkónã nalépi rĩ kí drị̃lẹ́ gâ sĩ rĩ sĩ, lẽ vâ ĩzóŋâ 'bã tị gãlé ku.
41006027	'Dã 'bã vúlé gá, pẽ dó ãsĩkárĩ tị Yõhánã 'bã drị̃kã ajíjó ĩ'di rụ́ 'dõlé kọ́bịŋá agá. Ágọ́bị̂ mụ dó mãbụ́sụ̃ jó agâlé lị dó Yõhánã 'bã drị̃kã rá,
41006028	ají dó ĩ'di ãkójó agá. Úpí 'dụ dó ĩ'di fẽlé ĩzóŋâ drị́, ĩzóŋâ agụ dó Yõhánã 'bã drị̃kã fẽlé ãndrẽ drị́.
41006029	'Bá Yõhánã 'bã imbálé rĩ kí dó mụ ị́jọ́ 'dĩ arelé 'bo, amụ́ kí dó ĩ'di 'bã ãvũ 'dụlé agụlé ị̃sị̃lé rá.
41006030	Ụ̃pịgọŋa atrá kí ru ngúlú ru ĩ'di aga gá, nze kí ĩ'diní ị́jọ́ ĩ'bã kí idélé ãzíla imbálé 'bá 'banî rĩ kí vú.
41006031	'Bá ũ'bí 'bã kí fũ agá ãzíla afíjó rĩ sĩ, ímbá'bá ịsụ́ kí sáwã ãzí sĩ ãkónã najó ku, jọ ĩ'baní, “Ĩmi amụ́ á'dụ̂sĩ, ãma amụ́ kí mụlé avị́lé ãngũ ãzí gá.”
41006032	Ị́jọ́ 'dĩ sĩ, tụ kí dó pírí í'bó agá mụjó ãngũ 'bá kóru la gá.
41006033	Wó 'bá ũ'bí kí ndrelépi mụ agá cé rĩ nị̃ kí kí cé, 'bá táwụ̃nị̃ kí agá rĩ sĩ kí pírí i'dó kí cẹ̃lé pá sĩ, ca kí ĩ'baní drị̃lẹ́ gâlé drị̃drị̃.
41006034	Yẹ́sụ̃ la mụ acálé 'bo, ndre ũ'bí ru tralépi rĩ kí 'bã ízákĩzã, ị́jọ́ 'dĩ fi ásị́ la gá ãzá-ãzá, ã'dusĩku ĩ'bã kí adrujó cécé kãbĩlõ ru irélépi 'bá kí ucélépi rĩ kóru rĩ áni rĩ sĩ. Ãzíla i'dó kí imbálé ị́jọ́ wẽwẽ rú kí sĩ.
41006035	Ị̃tụ́ la mụ i'dólé 'delé 'bo, 'bá Yẹ́sụ̃ 'bã imbálé rĩ mụ kí ĩ'di rụ̂lé, jọ kí ĩ'diní, “Ãngũ 'dĩ 'bá kóru, ãngũ i'dó nịlé 'bo.
41006036	Ípẽ 'bá kí tị mụlé ãngũ ãma andre gá ãzíla tọ̃rọ́mẹ́ kí agâlé sĩ mụjó íná ndrụ̃ trũ ĩgbãlé ĩ'baní nalé.”
41006037	Wó Yẹ́sụ̃ umvi ímbá'bá 'baní, “Ĩfẽ bãsĩ ĩ'baní ãkónã nalé.” Umvi kí ĩ'dinî, “Ĩ'di ũyá 'bá ãlu ãni ĩmbá ãrõ drị̂ 'dụ pírí.” Zị kî, “Ílẽ ãmụ séndẽ 'dĩpí 'dĩ ịsụ́lé sĩ ãkónã ĩgbãjó fẽjó ĩ'baní nalé yã?”
41006038	Yẹ́sụ̃ zị kí, “Mũkátĩ ĩmidrị́ 'dâ cí rĩ kí sị́ yã? Ĩmụ kí ndrelé.” Kí mụ kí sị́ yã rĩ ịsụ́lé 'bo, jọ kí, “Mũkátĩ tõwú kí ị̃'bị ị̃rị̃ abe.”
41006039	Yẹ́sụ̃ jọ dó ímbá'bá 'baní 'ba iri kí 'bá kí vụ̃rụ́ ngúlú ru ngúlú ru ásé drị̃ gá 'dãá.
41006040	Ị́jọ́ 'dĩ sĩ, 'bá ri kí dó vụ̃rụ́ amụtị gá ngúlú ru túrú ãlu túrú ãlu ãzí rĩ kí kãlị́ tõwú kãlị́ tõwú.
41006041	Yẹ́sụ̃ 'dụ mũkátĩ tõwú 'dĩ kí ãzíla ị̃'bị ị̃rị̃ 'dĩ kí abe, ndre ãngũ ụrụgá 'bụ̃ gâlé, fẽ ãwã'dĩfô Ãdróŋá ní ãzíla anu dó mũkátĩ kí rá. Fẽ dó kí 'bá ĩ'di 'bã imbálé rĩ 'badrị́ kí 'bãjó 'bá kí drị̃lẹ́ gá. Awa vâ ị̃'bị ị̃rị̃ 'dĩ kí ĩ'baní pírí.
41006042	Nga kí pírí nalé la 'bá aga kí dó sĩ rá.
41006043	'Bá Yẹ́sụ̃ 'bã imbálé rĩ tra kí dó mũkátĩ ãzíla ị̃'bị 'bã ị́mbị́ acelépi ũnũlépi 'dĩ kí gụ́fá tré-tré mụdrị́ drị̃ ị̃rị̃.
41006044	'Bá ãgọbị rú mũkátĩ ãzíla ị̃'bị nalépi rĩ kí álĩfũ tõwú.
41006045	'Dãá cọtị Yẹ́sụ̃ jọ dó 'bá ĩ'di 'bã imbálé rĩ 'baní 'bã tụ kí í'bó agá mụjó drị̃ gá Bẽtẽsãyídã gâlé, ri dó 'bá kí irélé mụjó ĩ'badrị́ kogâlé.
41006046	Ĩ'di mụ 'bá kí a'belé iré agá ko drị̃ mụlé 'bé agâlé ru mụjó Ãdróŋá ã'ị̃jó.
41006047	Ĩ'di mụ calé ãngũ 'bã mọ̃nị̃mọ̃nị̃ gá 'dĩ sĩ í'bô ca dó mĩrĩ 'bã ágá gâlé 'bo, 'dĩ sĩ ĩ'di dó ãngũ ã'í rĩ gâlé á'dụ̂sĩ.
41006048	Yẹ́sụ̃ la mụ ímbá'bá kí ndrelé drị̃ cị agá ãlụ́kụ́kụ̃ 'bã kí ze agá mĩrĩ agá 'dãá vúlé vúlé, ko dó drị̃ mụlé ĩ'ba rụ̂lé pá sĩ ị̃yị́ drị̃ gâ sĩ. Ĩ'di mụ calé ãni rú tí lẽjó alịjó rĩ áni,
41006049	wó kí mụ ĩ'di ndrelé amụ́ agá pá sĩ ĩ'ba rụ́ 'dõlé, ũrã kí ndre kí úríndí ãzí, za kí ụ́'dụ́kọ́ sĩ ụ̃rị̃ sĩ.
41006050	Ã'dusĩku ĩ'di ndreŋá sĩ, ụ̃rị̃ ãmbógó la rụ dó kí nĩ. Cọtị jọ dó ĩ'baní, “Ĩmi ásị́ 'bã adru ũkpó ru, 'dõ ma 'i. Ĩmi idé ụ̃rị̃ sĩ ku.”
41006051	'Dãá tụ dó ĩ'ba rụ́ í'bó agâlé, ãlụ́kụ́kụ̃ ịgbẹ dó rá. Ásị́ la ãgõ kí dó ĩ'ba rụ́ 'dõlé rá, u'á kí dó ụ̃sụ̃táŋá sĩ.
41006052	Vã kí ũkpõ ĩ'didrị́ ĩ'di 'bã sĩ tálí mũkátĩ were fẽjó najó 'bá ũ'bí 'baní rĩ ku, ã'dusĩku ásị́ la mba kí mbã-mbã.
41006053	Kí mụ zalé 'âlé 'bo, ãfũ kí dó ãmvé, anzé kí í'bó ị̃yị́tị gá ãmvé ãngũ Gẹ̃nẹ̃sãrẹ́tị̃ gá rĩ gá.
41006054	'Dã 'bã vúlé gá cọtị, ãfũ kí dó í'bó agâlé ãmvé 'dõlé cọtị 'bá amá kí dó Yẹ́sụ̃ 'dãá cí rĩ gá rá.
41006055	'Bá ụ̃cẹ̃ kí dó ị́jọ́ 'dĩ trũ tọ̃rọ́mẹ́ 'dã agâ sĩ pírí. 'Bá ají kí dó 'bá ãyánĩ rú rĩ kí gbọ́lọ́ sĩ ãngũ ĩ'bã kí arejó la Yẹ́sụ̃ ala gá rĩ gá.
41006056	Ãngũ pírí Yẹ́sụ̃ 'bã mụjó rĩ kí agá, tọ̃rọ́mẹ́ agâ sĩ, ínátị kí agâ sĩ sụ́rụ́ 'bá wókõ ãzí 'dĩ kí agâ sĩ, 'bá mụ kí 'bá ãyánĩ rú rĩ kí ũ'bã trũ sụ̂ tị gâ sĩ, 'bã kí mãmálá ĩ'di rụ́ 'bá ãyánĩ rú rĩ 'ba aló kí rû sĩ ĩ'di 'bã bõngó 'bã tị sĩ adríjó benĩ. 'Bá pírí ĩ'di 'bã bõngó tị alólépi rĩ adrí kí rá.
41007001	Ụ́'dụ́ ãlu 'bá Fãrĩsáyĩ rú ãzíla imba'ba ãzị́táŋá Mụ́sã drị̂ kí imbálépi angálépi Yẹ̃rụ́sãlẹ́mụ̃ gâlé rĩ abe mụ kí Yẹ́sụ̃ rụ́.
41007002	'Bá 'dĩ ndre kí 'bá Yẹ́sụ̃ 'bã imbálé rĩ 'bã ãzí kí ãkónã na agá ãndị́ trũ drị́ ũjĩŋá ĩ'ba ãni lã'bĩ drị́ rĩ kóru.
41007003	('Bá Fãrĩsáyĩ rú 'dĩ kí 'bá Yãhụ́dị̃ rú 'dĩ abe kí drị́ ĩ'ba ãni lã'bĩ rú ũjĩ ị̃yị́ sĩ ráká kí ãkónã na ĩndõ, rụ kí ị́jọ́ áyị́pịka 'badrị̂ kí.
41007004	Drĩ kí ãfũ sụ̂ gá, icó kí ãkónã nalé ku kpere ĩ'baní drị́ ũjĩ agá ị̃yị́ sĩ ráká. 'Dĩ lã'bĩ ãlu ĩ'ba ãni wẽwẽ rú 'dĩ 'bã ãzí, ala gá 'dãá ãzí rĩ kí sĩ ãkójó ĩ'ba ãni kópõ, bãkụ́lẹ̃ ãzíla bị̃nị́kã rú rĩ kí 'bã ũjĩŋá.)
41007005	Ị́jọ́ 'dĩ sĩ, 'bá Fãrĩsáyĩ rú 'dĩ kí imba'ba ãzị́táŋá Mụ́sã drị̂ kí imbálépi rĩ kí abe zị kí Yẹ́sụ̃ 'i, “'Bá míní imbálé rĩ ũbĩ kí ãzị́táŋá lã'bĩ ãmã áyị́pịka 'badrị́ údu 'dĩ kí vú ku ã'du sĩ yã? Kí íná na ãndị́ trũ drị́ ũjĩŋá lã'bĩ rú rĩ kóru.”
41007006	Yẹ́sụ̃ umvi ĩ'baní, “Ĩmi 'bá mũlũmbẽ rú 'dĩ! Ị́jọ́ nábị̃ Ĩsáyã 'bã jọlé ĩmi drị̃ gá rĩ ĩ'di ãndá. “‘'Bá 'dĩ kí mání ãrútáŋá fẽ tị sĩ, wó ásị́ la kí má rú 'dâ rárá ru.
41007007	'Bá 'dĩ kí mání ị̃nzị̃táŋá ífí kóru rĩ fẽ, ímbátáŋá ĩ'badrị̂ kí ãzị́táŋá 'bá 'bã kí 'bãlé vâ imbálé nĩ rĩ kî.’
41007008	Ĩmi ãzị́táŋá Ãdróŋá drị́ mgbã rĩ kí uja lã'bĩ ĩmidrị́ gá 'bá ãrí sĩ.”
41007009	Jọ vâ ĩ'baní, “Ĩmi ãzị́táŋá Ãdróŋá drị́ mgbã rĩ kí gã úmgbé, ĩmi dó sĩ lã'bĩ ĩmi ãni 'dĩ kí rụ áyụ.
41007010	Ícétáŋá sĩ Mụ́sã 'bã ãzị́táŋá angálépi Ãdróŋá drị́ rĩ azịlé ĩminí rĩ áni: ‘Mí ị̃nzị̃ mí átẹ́pị kí mí ãndrẽ be,’ ãzíla ‘'Bá átẹ́pị̃ jõku ãndrẽ wãlépi rĩ lẽ ú'dị ĩ'di rá.’
41007011	Wó 'bá drĩ jọ la átẹ́pị̃ 'baní ãndrẽ be, ‘Má u'á cãndí sĩ. Má icó ími ãzã kolé ku, ã'dusĩku ãko tá mání sĩ ími ãzã kojó rĩ ásõ ũyõ fẽjó la Ãdróŋá ní.’ Ĩmi jọ la ị́jọ́ 'bá 'dã 'bã jọlé 'dĩ 'bã áni rĩ múké.
41007012	Ĩmi dó sĩ fẽ la anzị icó kí ásị́ 'bãlé 'bá kí tịlépi rĩ kí ãzã kolé ãko ĩ'baní lẽlé rĩ kí sĩ ku.
41007013	Ị́jọ́ 'dĩ sĩ, ĩmi ị́jọ́ mgbã Ãdróŋá drị̂ kí anu sĩ lã'bĩ ĩmi ãni 'bá ãni 'dĩ kí andre tẽjó ị̃drị̃jó la ĩmi drị̃lẹ́ 'badrị́. 'Dĩ drĩ ícétáŋá ãlu, ãzị́ ĩmi idélé 'dĩ 'bã áni wẽwẽ rú la kí cí.”
41007014	Yẹ́sụ̃ umve ũ'bí kí ị̃dị́ jọ ĩ'baní 'ba mụ kí ị́jọ́ arelé, jọ “Ájọ ĩminí, 'bá pírí 'ba are kí ị́jọ́ mání jọlé 'dĩ 'i, ĩvã dó sĩ ífí la.
41007015	Ãko filépi ími agá rĩ iza mi ku, be la rá la ãko ãfũlépi ími agâlé rĩ la ími iza nĩ.” [
41007016	'Bá bị́lệ trũ rĩ 'ba are ị́jọ́ jọlé 'dĩ 'i.]
41007017	Yẹ́sụ̃ la mụ ũ'bí kí a'belé ãzíla filé jó agâlé 'bo, 'bá ĩ'diní imbálé rĩ zị kí ĩ'di, ị́jọ́ u'béŋá ĩ'di 'bã jọlé 'dĩ 'bã ífí íngoní.
41007018	Zị kí, “Ĩnị̃ vâ ku yã? Ãko 'bá 'ba nalé rĩ iza ĩ'di ku rĩ ĩnị̃ vâ ku yã?
41007019	Ãkónã fi ĩ'di ásị́ izalé ku, be la rá la ĩ'di fi kụ̃bụ̃ la gâ sĩ ífí agâlé fũlé ĩ'di ụrụ'bá gá rĩ sĩ ãmvé.” (Jọ ị́jọ́ 'dĩ íni lã ãkónã pírí kí 'bãjó múké.)
41007020	Yẹ́sụ̃ mụ ị́jọ́ jọŋâ trũ drị̃ gá jọ, “Ị́jọ́ míní ũrãlé rĩ la ími iza nĩ.
41007021	Ã'dusĩku 'bá ásị́ agâlé ũrãtáŋá ũnzíkãnã 'dĩ kí ãfũ nĩ, mị-ãcí, ụ̃gụ̃, 'bá 'dịŋá, ãwụ̃,
41007022	rọ̃mgbọ́, ị́jọ́ ũnzí, ĩnzõ, ãfó, kọ́lọ́, ãjã, ú'dáŋá ãzíla ị́jọ́ aza rú idéjó rĩ kí abe.
41007023	Ị́jọ́ ũnzí 'dĩ kí pírí ãfũ 'bá agâlé, kí 'bá iza, Ãdróŋá icó dó sĩ ãma ã'ị̃lé ku.”
41007024	Yẹ́sụ̃ a'be ãngũ Gãlị́lị̃ gá 'dã 'i, mụ dó ụ́rụ́ ãngũ Tụ́rọ̃ rĩ gâlé. Fi jó agá, ãzíla lẽ 'bá ãzí 'bã nị̃ ị́jọ́ 'î drị̃ gá ku, wó icó ru zị̃lé ku.
41007025	Wó ũkú ị̃zẹ́pị̃ úríndí ũnzí 'bã rụlé rĩ la mụ arelé la Yẹ́sụ̃ 'dãá cí, mụ kụ̃mụ́tị ụ̃sị̃lé pálé la gá.
41007026	Ũkû 'bá Yãhụ́dị̃ rú ku la, útị ĩ'di Fõyĩníkĩ ãngũ Sị́rị̃yã drị̂ agá. Mụ mãmálá 'bãlé Yẹ́sụ̃ a'ị́jó sĩ úríndí ũnzí ị̃zẹ́pị̃ agá rĩ drojó rá.
41007027	Yẹ́sụ̃ umvi ĩ'diní, “Lẽ drị̃drị̃ la áko 'bá mádrị́ Yãhụ́dị̃ rú rĩ kí ãzã ráká. Ã'dusĩku adru múké ku mání ími ãzã kojó, 'dĩ cécé 'bání ãkónã 'dụjó anzị kí drị́ gá rá, ãzíla 'bejó la ũcogo 'banî rĩ áni.”
41007028	Ũkû umvi ĩ'diní, “Ị́jọ́ 'dĩ ãndá, Úpí, wó ũcogo kí vâ ayilépi sãánĩ anzịŋá 'badrị̂ agâlé méjã ị̃ndụ́ gá 'dãá rĩ kí ụ'dụ nalé rá.”
41007029	Ị́jọ́ 'dĩ sĩ, Yẹ́sụ̃ jọ ĩ'diní, “Ị́jọ́ míní umvilé múké 'dĩ sĩ, ímụ mî ị̃zẹ́pị acá múké, úríndí ũnzî fũ rá.”
41007030	Ũkû la mụ calé ĩ'didrị́ko gâlé 'bo, ịsụ́ ị̃zẹ́pị̃ la ru dríŋá gbọ́lọ́ sị́ gá, úríndí ũnzî fũ rá.
41007031	Yẹ́sụ̃ a'be ãngũ Tụ́rọ̃ gá 'dã 'i, mụ dó Sị̃dọ́nị̃ agâ sĩ ándrá mĩrĩ Gãlị́lị̃ gá, ãzíla Dẹ̃kãpọ́lị̃ gâlé.
41007032	'Bá ãzí bị́lẹ́ kóru ị́jọ́ jọlépi ku la, 'bá ají kí ĩ'di Yẹ́sụ̃ rụ́ 'dõlé. 'Bá a'ị́ kí Yẹ́sụ̃ 'bã tị̃ drị́ ĩ'di drị̃ gâ sĩ ĩ'di adríjó.
41007033	Yẹ́sụ̃ 'dụ ĩ'di agụlé bụ́lụ́ gá á'dụ̂sĩ ũ'bí 'ba rụ́ 'dãá rá. Su ru tĩndrímváŋá kí ágọ́bị̂ bị́lẹ́ gá. Wi vâ sụ̃sụ́ ĩ'didrị́ gá, aló dó sĩ ágọ́bị́ 'dĩ 'bã ĩdra.
41007034	Ndre ãngũ ụrụgá 'bụ̃ gâlé, se ává ãmbógó jọ ágọ́bị̂ ní “Ĩfĩfátã” (ífí la ị̃nzị̃ ĩmi mgbọ).
41007035	Cọtị ágọ́bị̂ bị́lẹ́ nzị̃ ru rá, ĩdra la ayụ ru, i'dó ị́jọ́ arelé, ãzíla jọlé tọndọlọ.
41007036	Yẹ́sụ̃ azị ĩ'baní 'bã lũ kí ị́jọ́ 'dĩ 'bá ãzí ní ku. Wó ị́jọ́ ĩ'di 'bã jọlé 'dĩ 'bã áni rĩ sĩ, 'bá kí ị́jọ́ ru idélépi 'dĩ kí iré drị̃ gá drị̃ gá.
41007037	'Bá pírí u'á kí ụ̃sụ̃táŋá sĩ, jọ kí, “Ãko pírí ĩ'diní idélé rĩ kí múké, ĩ'di 'bá bị́lẹ́ kóru rĩ kí adrí 'bá ị́jọ́ jọlépi ku rĩ kí abe rá.”
41008001	Ụ́'dụ́ 'dã kí agá 'dãá 'bá ũ'bí ãzí tra kí vâ ru ị̃dị́. Ãko ãzí ĩ'baní nalé la 'bã adrujó yụ rĩ sĩ, Yẹ́sụ̃ umve dó 'bá ĩ'di 'bã imbálé rĩ kí amụ́jó ĩ'di rụ́ 'dõlé ãzíla jọ ĩ'banî,
41008002	“'Bá 'dĩ kí ízákĩzã ágá mání rá, ĩ'bã kí u'ájó má be ụ́'dụ́ na ãko ãzí naŋâ kóru rĩ sĩ.
41008003	Ádrĩ kí tị pẽ ãkónã naŋâ kóru, kí mụ a'délé gẹ̃rị̃ gá rá ã'dusĩku ãzí rĩ angá kí ãngũ álị́ gá.”
41008004	'Bá ĩ'di 'bã imbálé rĩ umvi kí ĩ'diní, “Wó ãngũ 'bá kóru álị́ 'dõ gá 'dộ, ála mụ ãkónã icólépi calépi 'bá 'dĩ 'baní rá rĩ ịsụ́lé íngõlé yã?”
41008005	Yẹ́sụ̃ zị kí, “Mũkátĩ ĩmidrị́ 'dâ cí rĩ kí sị́ yã?” Umvi kí, “Ázị̂rị̃.”
41008006	Jọ ũ'bí 'baní 'bã ri kí vụ̃rụ́. Ĩ'di mụ mũkátĩ ázị̂rị̃ 'dã kí 'dụlé sĩ ãwã'dĩfô fẽjó kí drị̃ gá 'bo, anu dó kí 'a, fẽ dó kí 'bá ĩ'di 'bã imbálé rĩ 'badrị́ kí 'bãjó 'bá kí pálé gá. Ímbá'bá idé kí dó cécé ĩ'di 'bã jọlé ĩ'baní rĩ áni.
41008007	Ị̃'bị ãzí were la kí ala gá cí, fẽ ãwã'dĩfô drị̃ la gá ĩndĩ, fẽ kí awalé ímbá'bá 'badrị́.
41008008	'Bá na kí dó kí rá, aga kí dó sĩ mgbemgbe, 'dã 'bã vúlé gá ímbá'bá tra kí dó ị́mbị́ la gụ́fá gá tré-tré ázị̂rị̃ 'dĩ ị́mbị́ la ũnũlépi nírí-nírí ru a'belépi rĩ 'i.
41008009	'Bá ãgọbị rú 'dãá rĩ kí ãni rú álĩfũ sụ 'dĩpí. Ĩ'di mụ kí tị pẽlé 'bo,
41008010	fi dó 'bá ĩ'di 'bã imbálé rĩ kí abe í'bó agá ãzíla za kí dó sĩ ãngũ Dãlãmãnụ́tã gá.
41008011	'Bá Fãrĩsáyĩ rú rĩ kí mụ arelé la Yẹ́sụ̃ acá 'bo, mụ kí ĩ'di ụzịlé zịtáŋá sĩ sĩ ĩ'di ụ̃'bị̃jó. Zị kí ĩ'di tálí 'bụ̃ gâlé rĩ kí ị́jọ́ sĩ.
41008012	Se ává ãzo rú, jọ ĩ'baní, “'Bá ú'dî'da 'dĩ kí tálí ndrụ̃ sĩ ã'du idéjó? Ma ĩminí ị́jọ́ mgbã jọ, icó ĩ'baní tálí idélé ku.”
41008013	A'be dó kí rá, tụ dó í'bó agâ sĩ zajó ị̃yị́ 'bã wókõ ãzí rĩ gá.
41008014	Ímbá'bá kí drị̃ ãvĩ mũkátĩ ãzí kí ĩgbãjó 'dụjó ĩndĩ rĩ sĩ rĩ gá rá, pẽ lú mũkátĩ tá acelépi ãlu í'bó agá 'dãá rĩ.
41008015	Yẹ́sụ̃ li kí bị́lẹ́-ị̃ndụ́ jọ ĩ'baní, “Ĩmi adru mịfị́ trũ ãkụ́kị́ 'bá Fãrĩsáyĩ rú rĩ 'badrị̂ sĩ ãzíla Hẽródẽ drị̂ sĩ.”
41008016	Ímbá'bá 'dĩ jọ kí ị́jọ́ kí drĩdríŋĩ gá, jọ kí, “Jọ ị́jọ́ 'dĩ íni la ã'dusĩku ãkónã 'bã adrujó ãmadrị́ 'dâ 'dáyụ rĩ sĩ.”
41008017	Yẹ́sụ̃ 'bã ị́jọ́ ĩ'bã kí ũrãlé rĩ nị̃jó cé rĩ sĩ, jọ, “Ĩmi ásị́ ũrãtáŋá ru, ĩmi adrujó ãkónã kóru rĩ 'bã ị́jọ́ sĩ ã'du ị́jọ́ sĩ? Ĩmi drĩ kpere íni mịfị́ kóru sĩ ãngũ ndrejó ãzíla úŋmĩ kóru sĩ ị́jọ́ ũrãjó yã? Ĩmi ásị́ mba ã'du ị́jọ́ sĩ?
41008018	Ĩmi mịfị́ kí cí icó kí ãngũ ndrelé ku wó ĩmi bị́lẹ́ kí cí, icó kí ị́jọ́ arelé ku ã'du ị́jọ́ sĩ? Ị́jọ́ icó kí ĩminí agálé ku yã?
41008019	Ma mụ mũkátĩ tõwú 'dĩ kí andilé fẽlé 'bá álĩfũ tõwú 'baní 'bo, ĩtra ị́mbị́ la kí gụ́fá tré-tré sị́ yã?” Umvi kí, “Mụdrị́ drị̃ ị̃rị̃.”
41008020	“Ma mụ mũkátĩ ázị̂rị̃ rĩ kí fẽlé 'bá álĩfũ sụ 'baní nalé ĩmi ũkũnã ándrá ị́mbị́ la acelépi nírí-nírí rĩ kí gụ́fá sị́ yã?” Umvi kí, “Ázị̂rị̃.”
41008021	Yẹ́sụ̃ jọ ĩ'baní, “Ĩnị̃ drĩ kpere ị́jọ́ mâ jọlé 'dĩ 'bã ífí ku yã?”
41008022	Yẹ́sụ̃ kí mụ calé tọ̃rọ́mẹ́ umvelé Bẽtẽsãyídã gá, 'bá ãzí agụ kí 'bá ãzí mịfị́ kóru la ĩ'di rụ̂lé, 'bã kí mãmálá 'ba aló ĩ'di sĩ ĩ'di 'bã mịfị́ kí adríjó.
41008023	Yẹ́sụ̃ rụ ágọ́bị̂ drị́ gá trũ fũjó ãmvé tọ̃rọ́mẹ́ agá 'dãá. Ĩ'di mụ sụ̃sụ́ wilé ágọ́bị̂ 'bã mịfị́ gá 'bo, 'bã drị́ ĩ'di 'bã mịfị́ gá, zị ĩ'di, “Mi ãko ãzí ndre rá yã?”
41008024	Ágọ́bị̂ ndre ãngũ ụrụgâlé ãzíla jọ, “Ma 'bá kí ndre rá, kí i'dá mání cécé ife kí 'bã rĩ acị́ nĩ rĩ áni.”
41008025	Yẹ́sụ̃ 'bã vâ ĩ'di 'bã drị́ kí ágọ́bị̂ 'bã mịfị́ gâlé ị̃dị́. Mịfị́ la nzị̃ kí dó ru, i'dó dó ãngũ ndrelé, ãko i'dá kí dó ĩ'diní tọndọlọ.
41008026	Yẹ́sụ̃ pẽ tị la lị́cọ́ gá, jọ ĩ'diní, “Mî gõ agá mídrị́ kogâlé, ímụ tọ̃rọ́mẹ́ agâ sĩ ku.”
41008027	Yẹ́sụ̃ mụ kí 'bá ĩ'di 'bã imbálé rĩ abe tọ̃rọ́mẹ́ ãni rú Kãyĩsárĩyã Fị̃lị́pị̃ gá rĩ gá, ĩ'bã kí mụ agá gẹ̃rị̃ gá 'dãá, Yẹ́sụ̃ zị kí, “'Bá jọ kí mgbã rĩ gá ma ã'di 'i?”
41008028	Umvi kí ĩ'diní, “'Bá ãzí rĩ jọ kí mi Yõhánã Bãbụ̃tị́zị̃ fẽlépi rĩ 'i, ãzí rĩ jọ kí mi Ĩlíyã 'i, ãzíla ãzí rĩ ũrã kí mi nábị̃ 'bã ãzí.”
41008029	Yẹ́sụ̃ zị kí, “Wó ĩmi rú rĩ gá ĩmi jọ la ma ã'di 'i yã?” Pétẽrõ umvi ĩ'diní, “Mi Kúrísĩtõ 'i.”
41008030	Yẹ́sụ̃ itré kí 'bã lũ kí ị́jọ́ 'dĩ 'bá ãzíní ku.
41008031	Yẹ́sụ̃ i'dó dó 'bá 'dĩ kí imbálé jọ ĩ'baní, “Ngọ́tị́ 'Bádrị̂ la mụ ũcõgõ ịsụ́lé ị́jọ́ wẽwẽ rú kí sĩ, ãzíla 'bá ĩyõ drị̃lẹ́ ru rĩ kí, ãtalo ãmbogo, ãzíla imba'ba ãzị́táŋá Mụ́sã drị̂ kí imbálépi rĩ kí ĩ'di gã úmgbé, ãzíla kí ĩ'di 'dị rá, wó ụ́'dụ́ na vúlé gá, ĩ'di mụ angálé ídri.”
41008032	Jọ ị́jọ́ 'dĩ kí ĩ'baní tọndọlọ, ãzíla Pétẽrõ rụ ĩ'di selé bụ́lụ́ gá, ãzíla i'dó uzálé drị̃ la gá.
41008033	Wó Yẹ́sụ̃ uja ru ndre ãngũ 'bá ĩ'di 'bã imbálé rĩ 'ba rụ̂lé uzá Pétẽrõ drị̃ gá jọ, “Mí ĩdã mi áma ũngúkú gâlé Sĩtánĩ. Ími ásị́ gá ị́jọ́ Ãdróŋá drị̂ 'dáyụ, wó rá la mi ị́jọ́ ũrã 'bá 'bá.”
41008034	Ị́jọ́ 'dĩ 'bã vúlé gá umve dó 'bá ũ'bí 'dĩ kí 'bá ĩ'di 'bã imbálé rĩ kí abe, jọ ĩ'baní, “'Bá ãzí drĩ lẽ áma vú bĩlé rá lẽ 'bã gã ru úmgbé, 'bã 'dụ mũsãlá'bã ĩ'didrị́ gá rĩ 'i, ãzíla 'bã ãbĩ áma vú.
41008035	Ã'dusĩku 'bá drĩ lẽ ídri ĩ'didrị́ gá rĩ palé nĩ, ĩ'di ãvi la rá, wó 'bá ídri ĩ'didrị́ gá rĩ ãvĩlépi áma ị́jọ́ sĩ ãzíla ị́jọ́ mgbã rĩ sĩ rĩ, ĩ'di ídri ĩ'didrị́ rĩ pa rá.
41008036	'Bá la ũyá íngõ rĩ ịsụ́ drĩ ụ̃nọ́kụ́ 'dụ pírí ĩ'di 'bã ãko rú, drĩ ídri ĩ'didrị́ gá rĩ ãvĩ rá rĩ gâ?
41008037	'Bá icó ã'du fẽlé sĩ ru ídri pajó yã?
41008038	'Bá u'álépi drị̃nzá sĩ mâ sĩ ãzíla ị́jọ́ mádrị̂ sĩ ílí ị́jọ́ ũnzí ãwụ̃ ãni ãzíla ũnzĩkãnã ụ́'dụ́ 'dĩ drị̂ agá rĩ sĩ rĩ, Ngọ́tị́ 'Bádrị̂ vâ drụ́zị́ u'á drị̃nzá sĩ ĩ'di sĩ ụ́'dụ́ ĩ'di 'bã ãgõjó dị̃zã ĩ'didrị́ Átẹ́pị drị̂ agá mãlãyíkã ãlá rĩ kí abe rĩ sĩ.”
41009001	Yẹ́sụ̃ mụ ị́jọ́ jọŋâ trũ drị̃ gá jọ, “Ájọ ĩminí ị́jọ́ mgbã, ĩmi ãzí pá tulépi ú'dî'da 'dâ 'dĩ icó kí drã ãjị́ 'bị̃lé ku, kí Sụ́rụ́ Ãdróŋá drị̂ ndre amụ́ agá ũkpõ ãmbógó la trũ ráká.”
41009002	Ụ́'dụ́ ázíyá 'bã vúlé gá, Yẹ́sụ̃ 'dụ Pétẽrõ, Yãkó'bõ, ãzíla Yõhánã ĩ'di be, agụ kí 'bé ãzo la sị́ gá, kí dó sĩ 'dãá á'dụ̂sĩ. 'Bé sị́ gá 'dãá Yẹ́sụ̃ gbíyã uja ru kí drị̃lẹ́ gá 'dãá ndú.
41009003	Bõngó ĩ'di 'bã sụ̃lé rĩ uja kí ru imvesílílí, ãko ãzí ụ̃nọ́kụ́ drị̃ gá 'dâ calépi imve sĩ ụ̃'bị̃lé ĩ'di be rá la 'dáyụ.
41009004	'Bá 'dĩ kí drị̃lẹ́ gá 'dãá nábị̃ Ĩlíyã i'da kí Mụ́sã be, kí ị́jọ́ jọ agá Yẹ́sụ̃ trũ.
41009005	Pétẽrõ jọ Yẹ́sụ̃ ní, “Rábị̃, ĩ'di múké ãmaní u'ájó 'dâ. Lẽ ãsị bụ́rụ́jọ́ ãzí kí na, ãlu rĩ míní, ãzí ãlu rĩ Mụ́sã ní, ãzíla ãzí ãlu rĩ Ĩlíyã nî.”
41009006	(Ã'dusĩku nị̃ ị́jọ́ ĩ'di 'bã jọlé rĩ ku, ụ̃rị̃ rụ kí ambamba.)
41009007	Ị́jọ́ 'dĩ 'bã ũngúkú gá, ụ̃rụ́'bụ̃ asị́ kí drị̃ gá, aku kí cí, ụ́'dụ́kọ́ ãfũ ụ̃rụ́'bụ̃ agâlé, “'Dĩ mâ Ngọ́pị mání lẽlé ambamba rĩ, ĩmi are ĩ'di tị!”
41009008	Gbõŋáŋá ru undré kí ru aga rẽrẽ, ịsụ́ kí ru 'bá ãzí ku ace kí ru Yẹ́sụ̃ abe á'dụ̂sĩ.
41009009	Ĩ'baní asị́ agá 'bé sị́ gâlé vụ̃rụ́ 'dõlé, Yẹ́sụ̃ jọ ĩ'baní, lẽ 'bã lũ kí jõ ị́jọ́ 'dĩ 'bá ãzíní ãluŋá la ku kpere Ngọ́tị́ 'Bádrị̂ 'bã angá agá drã gâlé.
41009010	Mba kí ị́jọ́ 'dã tã ĩ'baní á'dụ̂sĩ, wó ri kí vâ ru ụzịlé, “Angáŋá drã agá rĩ ífí la íngoní?”
41009011	I'dó kí vâ ĩ'di ụzịlé, “Ímbá'bá ãzị́táŋá Mụ́sã drị̂ kí imbálépi rĩ kí jọ la Ĩlíyã 'bã amụ́ drị̃drị̃ ráká la ã'du ị́jọ́ sĩ yã?”
41009012	Yẹ́sụ̃ umvi ĩ'baní, “Ĩlíyã la amụ́ drị̃drị̃ ráká rĩ ĩ'di ãndá, ĩ'di sĩ amụ́ ị́jọ́ pírí kí itú bábá ráká. Úsĩ ị́jọ́ Ngọ́tị́ 'Bádrị̂ 'bã ịsụ́ ũcõgõ ãmbógó ru ãzíla ála ĩ'di gã úmgbé íni la ã'du ị́jọ́ sĩ yã?
41009013	Wó ájọ ĩminí, Ĩlíyã amụ́ bãsĩ 'bo, ãzíla ĩcõcõŋã kí ĩ'di ĩ'baní lẽlé rĩ áni cécé ándrá ị́jọ́ sĩlé ĩ'di drị̃ gá rĩ 'bã jọlé rĩ 'bã áni.”
41009014	Yẹ́sụ̃ kí mụ calé 'bá ĩ'di 'bã imbálé rĩ 'bã ãzí 'ba rụ́ 'bo, ịsụ́ kí ũ'bí ce kí kí aga rị́, ãzíla imba'ba ãzị́táŋá Mụ́sã drị̂ kí imbálépi rĩ kí ãgátã ga agá ĩ'ba abe.
41009015	Cọtị 'bá pírí kí mụ Yẹ́sụ̃ ndrelé 'bo, ụ̃sụ̃ kí ụ̃sụ̃, cẹ̃ kí ĩ'di rụ̂lé sĩ ĩ'di zịjó.
41009016	Yẹ́sụ̃ zị kí, “Ĩmi ãgátã gá ĩ'ba abe íni ã'du drị̃ gá yã?”
41009017	'Bá ãzí ãlu ũ'bí kí agá 'dãá la umvi, “Ímbápị, má ají mâ ngọ́pị mí rụ́, úríndí ũnzí ĩ'di rụlépi rĩ uga ĩ'diní ị́jọ́ jọlé úmgbé.
41009018	Drĩ ĩ'di i'dó 'bo, ĩ'di ĩ'di 'be vụ̃rụ́ ũkpó sĩ. Ĩ'di ngọ́tị̂ nzi kọ̃bụ́tọ̃ trũ tị gá ãzíla ĩ'di sị́ na, ĩ'di umba ũkpó ru. Má a'ị́ dó 'bá míní imbálé 'dĩ kí úríndí ũnzí 'dĩ drolé rá, wó icó kí ku.”
41009019	Yẹ́sụ̃ umvi ĩ'baní, “Ĩmi 'bá ã'ị̃táŋâ kóru 'dĩ! Ĩlẽ má u'á ĩmi abe ụ́'dụ́ íngõpí, ĩlẽ áta ĩmi ụ́'dụ́ íngõpí? Ĩlẽ áta ĩmi ụ́'dụ́ sị́ yã? Mí ají ngọ́tị̂ má rụ́ 'dõlé.”
41009020	Ají kí mgbâ ĩ'di rụ́ 'dõlé. Úríndí ũnzí la mụ Yẹ́sụ̃ ndrelé 'bo, 'be cọtị mgbâ vụ̃rụ́ ĩ'di seŋâ trũ, ĩ'di ũlĩŋâ trũ ãzíla kọ̃bụ́tọ̃ ãŋmĩŋâ trũ ĩ'di tị gá.
41009021	Yẹ́sụ̃ zị mgbâ 'bã átẹ́pị 'i, “Ãko 'dĩ idé dó ĩ'di íni ụ́'dụ́ íngõpí yã?” Umvi ĩ'diní, “I'dójó ãnzị̃rị̃ŋã sĩ.
41009022	Úríndí ũnzí la ĩ'di u'bé ụ́'dụ́ pírí sĩ ãcí agá jõku ị̃yị́ agá, tí sĩ ĩ'di 'dịjó. Wó ídrĩ icó ãko ãzí idélé rá, índre ãma ízákĩzã ãzíla íko ãma ãzã”
41009023	Yẹ́sụ̃ zị ĩ'di, “Ị́jọ́ mî jọlé ádrĩ icó rá 'dĩ ífí la íngoní? 'Bá drĩ adru ã'ị̃táŋâ trũ ị́jọ́ pírí icó kí rá?”
41009024	Ngọ́tị́ 'bã átẹ́pị gbõgbõ ã'ị̃ dó rá jọ, “Má ã'ị̃ rá íko áma ãzã ã'ị̃táŋá ãkõ mádrị̂ drị̃ arụ́jó.”
41009025	Yẹ́sụ̃ la mụ ndrelé la 'bá 'bã ũ'bĩkãnã amụ́lépi ị́jọ́ 'dĩ ndrelépi rĩ la ụ̃pị̃-ụ̃pị̃, za úríndí ũnzí drị̃ gá ũkpó sĩ, “Mi úríndí ũnzí ĩyãŋãlépi tútú ị́jọ́ arelépi ku rĩ, ũkpõ mádrị̂ sĩ ájọ míní mí ãfũ mgbá 'dĩ agâlé rá, ãzíla írụ ĩ'di ị̃dị́ ku.”
41009026	Úríndí ũnzî 'be ụ̃lụ́lụ́ ãzíla 'be mgbâ vụ̃rụ́ ĩ'di seŋâ trũ ũkpó sĩ, úríndí ũnzî fũ dó rá. Mgbâ la ru vụ̃rụ́ 'dãá cécé 'bã drãlépi rá rĩ áni, 'bá ũ'bí ri kí jọlé la, “Mgbâ drã rá.”
41009027	Wó Yẹ́sụ̃ rụ ĩ'didrị́ gá 'dâ ingalé, angá dó sĩ pá tulé ụrụgá pá ĩ'didrị̂ sĩ.
41009028	Yẹ́sụ̃ la dó mụ adrulé jó agâlé 'bá ĩ'di 'bã imbálé rĩ abe á'dụ̂sĩ, zị kí ĩ'di, “Ãma icó úríndí ũnzí drolé ãmvé ku la ã'du sĩ yã?”
41009029	Yẹ́sụ̃ umvi ĩ'baní, “Úríndí ũnzí 'dĩ 'bã áni 'dĩ 'i ála ĩ'di dro rá la Ãdróŋá zịŋá sĩ á'dụ̂sĩ.”
41009030	Kí mụ ãngũ 'dã a'belé 'bo, mụ kí alịlé ãngũ Gãlị́lị̃ agâ sĩ. Yẹ́sụ̃ lẽ ru i'dalé mgbọ rú 'bá 'baní ku,
41009031	ã'dusĩku lẽ u'álé 'bá ĩ'di 'bã imbálé rĩ kí abe á'dụ̂sĩ ãzíla vâ sĩ kí imbájó. Jọ ĩ'baní, “Ála mụ Ngọ́tị́ 'Bádrị̂ fẽlé mẹ́lẹ́ mbelé 'bá 'badrị́. 'Bá kí ĩ'di 'dị rá, wó ụ́'dụ́ na 'bã vúlé gá ĩ'di angá ídri rú.”
41009032	Wó 'bá 'dĩ nị̃ kí ị́jọ́ ĩ'di 'bã jọlé rĩ 'bã ífí ku, ãzíla idé kí ụ̃rị̃ sĩ ĩ'di zịjó ị́jộ 'bã ífí sĩ.
41009033	Kí mụ acálé Kãpẹ̃rẹ̃nãwụ́mị̃ gá 'bo, Yẹ́sụ̃ kí 'bá ĩ'di 'bã imbálé rĩ abe fi kí dó jó ĩ'baní rĩ agá. Zị 'bá ĩ'di 'bã imbálé rĩ kí, “Ị́jọ́ tá ĩmi jọlé ĩmi drĩdríŋĩ gá gẹ̃rị̃ agá 'dãá rĩ kí íngoní yã?”
41009034	'Bá 'dĩ ĩyãŋã kí tú, ã'dusĩku ri kí tá ị́jọ́ jọlé ã'di ãmbógó ru kí drĩdríŋĩ gá 'dãá nĩ yã rĩ drị̃ gá.
41009035	Ĩ'di mụ rilé vụ̃rụ́ 'bo umve 'bá ĩ'di 'bã imbálé mụdrị́ drị̃ ị̃rị̃ 'dĩ kí ĩ'di rụ̂lé. Jọ ĩ'baní, “'Bá lẽlépi adrulépi drị̃drị̃ rĩ lẽ 'bã 'bã ru 'bá pírí 'bã vúlé ru, ãzíla 'bã adru ãtí'bó íyóŋá iyólépi 'bá pírí nî rĩ.”
41009036	A'dụ́ dó ngọ́tị́ŋá ĩmbíráŋá la 'bãlé pá tulé kí drĩdríŋĩ gá, ĩ'di mụ ĩ'di rụlé kọ́trọ́ gá jọ ĩ'baní,
41009037	“'Bá ngọ́tị́ŋá 'dĩ áni rĩ 'bã ãzí ãlu la ã'ị̃lépi áma rụ́ sĩ rĩ, ã'ị̃ ma 'i, 'bá áma ã'ị̃lépi rĩ ã'ị̃ lú ma 'i ku wó má Átẹ́pị áma tị ãpẽlépi rĩ 'i.”
41009038	Yõhánã jọ Yẹ́sụ̃ ní, “Ímbápị, ãndre 'bá ãzí 'bã úríndí ũnzí adro agá ími rụ́ sĩ, wó ájọ ĩ'diní 'ba a'be cã, ã'dusĩku adru ãmã ãzí ku.”
41009039	Yẹ́sụ̃ jọ, “Ĩmi ụtrị́ kí drị̃ ku, 'bá tálí idélépi áma rụ́ sĩ rĩ icó ru ujalé áma ụrụ'bá gá ị́jọ́ ũnzí jọlé mbẽlẽŋá ru ku.
41009040	Ã'dusĩku 'bá ãma idélépi ũnzí ku rĩ bãsĩ 'bá ãmadrị́ rĩ 'i.
41009041	'Bá ĩminí ị̃yị́ fẽlépi kópõ sĩ mvụlépi ĩminí adrujó 'bá Kúrísĩtõ ãni rĩ sĩ rĩ, ájọ ĩminí ị́jọ́ mgbã ícó ĩ'di 'bã ũyá ị́jọ́ ãvĩlé ku.
41009042	“'Bá ãzí drĩ fẽ la anzị nírí áma ã'ị̃lépi ásị́ 'bãlépi ị́jọ́ mgbã mádrị́ drị̃ gá 'dĩ 'baní ã'ị̃táŋá a'bejó sĩ ị́jọ́ izajó rá, ĩ'di adru múké la údrĩ írã ãná 'ịjó ãmbógó kpakụ rĩ umbéjó imbe la gá, trũ ĩ'di 'bejó mĩrĩ agâlé.
41009043	Ími drị́ drĩ fẽ la míní ị́jọ́ ũnzí idélé nĩ, ílị ĩ'di rá. Ĩ'di múké míní fijó ídri ukólépi ku rĩ agá drị́ dụ́lụ́ ãlu sĩ ndẽ míní fijó ãcí ukólépi ku 'dã agâlé drị́ trũ ị̃rị̃ trá rĩ rá, [
41009044	ãngũ ụ̃'bụ la kí sĩ drãjó ku ãzíla ãcí la 'bã kí sĩ anụ́jó ku rĩ.]
41009045	Ími pá drĩ fẽ la míní ị́jọ́ ũnzí idélé nĩ, ílị ĩ'di rá. Míní fijó ídri ukólépi ku rĩ agá ãcá trũ rĩ ndẽ ími 'bejó ãcí ukólépi ku rĩ agá pá trũ ị̃rị̃ trá rĩ rá, [
41009046	ãngũ ụ̃'bụ la kí sĩ drãjó ku ãzíla ãcí la 'bã kí sĩ anụ́jó ku rĩ.]
41009047	Ãzíla ími mịfị́ drĩ fẽ la míní ị́jọ́ izalé nĩ, mí ãpẽ ĩ'di rá, míní fijó ídri ukólépi ku rĩ agá mịfị́ ãlu sĩ ndẽ ími 'bejó ãcí ukólépi ku rĩ agá mịfị́ trũ ị̃rị̃ rĩ rá,
41009048	'dĩ ãngũ “‘Ụ̃'bụ kí ĩzá nalépi rĩ 'bã kí icójó ũdrãjo ku, ãzíla ãcí kí ivéjó rĩ ícó anụ́lé la ku rĩ gá.’
41009049	“Ála mụ 'bá pírí kí 'bãlé ãlá ru ãcí sĩ cécé 'bání ídétáŋá kí 'bãlé ãlá ru ã'ị́ sĩ rĩ áni.
41009050	Ã'ị́ ĩ'di ãko múké ãjị́ fẽlépi la wó ã'ị́ 'bã sị́ drĩ anụ́ rá, mí icó ĩ'di 'bã sị́ ujalé ã'ị́ ru ị̃dị́ íngoní ru? Lẽ ĩmi adru ã'ị́ trũ ĩmi agá, ãzíla lẽ ĩmi u'á ĩmi drĩdríŋĩ gá ásị́ ị̃gbẹ̃ sĩ.”
41010001	Yẹ́sụ̃ a'be kí dó Kãpẹ̃rẹ̃nãwụ́mị̃ rá, mụ kí dó ãngũ Yụ̃dị́yã drị̂ agâ sĩ ị̃yị́ Yõrĩdánĩ zajó. 'Bá ũ'bí tra kí ru ĩ'di andre gá ị̃dị́, ri kí imbálé jõ ídu rĩ áni.
41010002	'Bá Fãrĩsáyĩ rú rĩ 'bã ãzí amụ́ kí ĩ'di ụ̃'bị̃lé, zị kí ĩ'di, “Ãzị́táŋá ã'ị̃ ágọ́bị́ ní ũkú ĩ'didrị̂ drojó rá yã?”
41010003	Yẹ́sụ̃ uja vâ kí zịlé, “Mụ́sã sĩ ándrá ĩminí ị́jọ́ íngoní ũkú droŋá 'bã ị́jọ́ sĩ yã?”
41010004	Umvi kí ĩ'diní, “Mụ́sã ã'ị̃ ándrá ãmaní ũkú drojó rá lẽ úsĩ vâ wárágã drị̃ la gá ĩndĩ.”
41010005	Yẹ́sụ̃ umvi ĩ'baní, “Mụ́sã ã'ị̃ ándrá ãzị́táŋá ũkú drojó rĩ sĩlé ĩminí rá la ásị́ mbaŋá ĩmidrị́ gá rĩ sĩ.
41010006	Wó sáwã ãko pírí 'bã kí i'dójó 'dã sĩ, Ãdróŋá ‘'bã ándrá ágọ́bị́ kí ũkú be.’
41010007	‘Ị́jọ́ 'dĩ sĩ, ágọ́bị́ la mụ ĩ'di 'bã átẹ́pị kí a'belé ãndrẽ be ãzíla kí dó ru icí ũkú ĩ'didrị̂ be,
41010008	kí ị̃rị̃ trá ru icí acájó ụrụ'bá ãlu rú.’ Ị́jọ́ 'dĩ sĩ adru kí dó 'bá ị̃rị̃ ku, wó 'bá ãlu.
41010009	Ị́jọ́ 'dĩ sĩ, 'bá Ãdróŋá 'bã icílé ãko ãlu rú 'bo rĩ 'bá ãzí 'bã awa jõ kí ku.”
41010010	Yẹ́sụ̃ la mụ adrulé 'bá ĩ'di 'bã imbálé rĩ abe jó agâlé á'dụ̂sĩ, ímbá'bá zị kí ĩ'di ị́jọ́ ĩ'di 'bã jọlé 'dĩ kí sĩ.
41010011	Yẹ́sụ̃ umvi ĩ'baní, “'Bá ãzí drĩ ĩ'di 'bã ũkú dro, ĩgbã ndú la, ĩ'di ãwụ̃ nga ũkú 'dã be.
41010012	Ũkú irélépi ágô gá rĩ drĩ mụ ágó ãzí gá ĩ'di ãwụ̃ nga.”
41010013	Ụ́'dụ́ ãzí sĩ 'bá ãzí agụ kí ĩ'bã anzị kí Yẹ́sụ̃ rụ̂lé sĩ mụjó sụ̃sụ́ wijó ĩ'baní, sĩ drị́ ụ̃tị̃jó kí drị̃ gá, wó 'bá Yẹ́sụ̃ 'bã imbálé rĩ angá kí kí drị̃ gá trụ.
41010014	Yẹ́sụ̃ la mụ ị́jọ́ 'dĩ kí arelé 'bo, ũmbã na ĩ'di 'i, jọ 'bá ĩ'di 'bã imbálé rĩ 'baní, “Ĩmi a'be anzị nírí 'bã amụ́ kí má rụ́ 'dõlé, ĩmi atrị kí amụ́ŋá gá ku, ã'dusĩku Sụ́rụ́ Ãdróŋá drị̂ 'bá 'dĩ 'bã ãni.
41010015	Ájọ ĩminí ị́jọ́ mgbã, 'bá ãzí drĩ adru ã'ị̃táŋâ trũ anzị níríŋá rĩ kí áni ku, icó filé Sụ́rụ́ Ãdróŋá drị̂ agá ku.”
41010016	Yẹ́sụ̃ 'dụ dó anzị nírí rĩ kí ĩ'di 'bã drị́ gá, ụ̃tị̃ dó drị́ kí drị̃ gá ãzíla wi dó ĩ'baní sụ̃sụ́.
41010017	Yẹ́sụ̃ 'bã drị̃ ko agá gẹ̃rị̃ agá 'dãá, ágọ́bị́ ãzí cẹ̃ ụ́ngụ́lẹ́ sĩ ĩ'di rụ̂lé, tị̃ ãja vụ̃rụ́ Yẹ́sụ̃ drị̃lẹ́ gá, ĩ'di zịjó jọ, “Ímbápị mgbã rĩ, ma ã'du idé mání sĩ ídri ukólépi ku rĩ ịsụ́jó?”
41010018	Yẹ́sụ̃ umvi ĩ'diní, “Mi áma umve 'bá mgbã rĩ la ã'du ị́jọ́ sĩ? 'Bá mgbã la 'dáyụ pẽ lú Ãdróŋá 'i á'dụ̂sĩ.
41010019	Ínị̃ ãzị́táŋá kí rá: ‘Í'dị 'bá ku, ínga ãwụ̃ ku, mí ụ̃gụ̃ ụ̃gụ̃ ku, mí alị́ ĩnzõ 'bá ãzí ụrụ'bá gá ku, mí ũnzã 'bá kí ku, íru mî átẹ́pị kí mî ãndrẽ be.’”
41010020	Ágọ́bị̂ umvi ĩ'diní, “Ímbápị, ị́jọ́ 'dĩ kí bãsĩ mání ngalé i'dójó ãnzị̃rị̃ŋã sĩ rĩ kî.”
41010021	Yẹ́sụ̃ ndre ãngũ ĩ'di rụ̂lé, lẽ ĩ'di rá jọ ĩ'diní, “Ãko ãzí ace míní ãlu. Ímụ ãko mî trũ adrujó rĩ kí ị̃tụ̃ndãlé rá, mí awa séndẽ la kí 'bá lẽmẽrí rĩ 'baní, mí dó mụ málĩ mídrị́ rĩ kí ịsụ́lé 'bụ̃ gá, 'dã 'bã ũngúkú gá mí amụ́ dó áma vú ãbĩlé.”
41010022	Ágọ́bị́ 'dĩ la mụ ị́jọ́ Yẹ́sụ̃ 'bã jọlé 'dĩ arelé, drị̃ la a'dé dó kũsũ, ko drị̃ mụlé cãndí-cãndí ru, ĩ'di 'bã adrujó kụ́rẹ́nị́ rĩ sĩ.
41010023	Yẹ́sụ̃ undré ãngũ ĩ'di andre gá 'dãá rĩ, jọ 'bá ĩ'di 'bã imbálé rĩ 'baní, “'Bá málĩ trũ rĩ ní fijó Sụ́rụ́ Ãdróŋá drị̂ agá rĩ ũkpõ la 'dõ áni yã.”
41010024	'Bá ĩ'di 'bã imbálé rĩ kí drị̃ iza ru rá ị́jọ́ ĩ'di 'bã jọlé rĩ sĩ wó Yẹ́sụ̃ uja vâ jọlé la ị̃dị́, “Anzị̂, fijó Sụ́rụ́ Ãdróŋá drị̂ agá rĩ ũkpõ la 'dõ áni yã!”
41010025	Yẹ́sụ̃ jọ, “Ngãmíyã ní fijó sĩndánĩ ị̃ndụ́ gâ sĩ rĩ ĩ'di gbõŋá ru ndẽ 'bá málĩ trũ rĩ ní fijó Sụ́rụ́ Ãdróŋá drị̂ agá rĩ rá.”
41010026	Ímbá'bá kí mụ ị́jọ́ 'dĩ kí arelé, u'á kí pírí ụ̃sụ̃táŋá ãmbógó la sĩ, jọ kí ị́jọ́ kí drĩdríŋĩ gá ãyá-ãyá rú, “Ã'di la ru pa rá rĩ gá nĩ?”
41010027	Yẹ́sụ̃ ndre dó ãngũ ĩ'ba rụ̂lé, jọ ĩ'baní, “'Bá 'bã ũrãtáŋá sĩ rĩ gá ĩ'di ũkpó-ũkpó, wó Ãdróŋá sĩ rĩ gá ãko ãzí ĩ'di ndẽlépi rá la 'dáyụ.”
41010028	Pétẽrõ jọ ĩ'diní, “Ãma a'be ãko ãmadrị̂ kí pírí rá sĩ u'dejó ími vú gâ sĩ.”
41010029	Yẹ́sụ̃ umvi ĩ'baní, “Ma ĩminí ị́jọ́ mgbã jọ, 'bá ãzí drĩ lị́cọ́, ádrị́pịka kí, ámvọ́pịka abe, ãndrẽ trũ, átẹ́pị̃ trũ, anzị kî trũ jõku ãngũ a'be áma ị́jọ́ sĩ ãzíla ị́jọ́ mgbã mádrị́ gá rĩ sĩ,
41010030	ĩ'di mụ ãko ịsụ́lé mádrị́ pâlé túrú sáwã 'dã sĩ. Ĩ'di mụ lị́cọ́, ádrị́pịka, ámvọ́pịka, andreka, átẹ́pịka, anzị, ãngũ kí abe ịsụ́lé pâlé túrú ãzíla ũcõgõ ịsụ́ŋâ trũ. Sáwã drụ́zị́ amụ́lépi rĩ sĩ ĩ'di ídri ukólépi ku rĩ ịsụ́.
41010031	Wó 'bá wẽwẽ rú drị̃drị̃ rĩ kí drụ́zị́ acá 'bá vúlé rĩ kî rú, ãzíla 'bá vúlé rĩ kí 'bá drị̃drị̃ rĩ kî rú.”
41010032	Ị́jọ́ 'dã 'bã vúlé gá, Yẹ́sụ̃ mụ kí Yẹ̃rụ́sãlẹ́mụ̃ gâlé, 'de 'bá kí drị̃ nĩ. Ị́jọ́ 'dĩ fẽ 'bá ĩ'di 'bã imbálé 'dĩ kí drị̃ iza ru rá, ãzíla ũ'bí ĩ'di vú bĩlépi 'dĩ idé kí ụ̃rị̃ sĩ. Yẹ́sụ̃ 'dụ ímbá'bá ĩ'di ãni mụdrị́ drị̃ ị̃rị̃ 'dĩ kí bụ́lụ́ gâ sĩ ị́jọ́ mụlépi ru idélépi ĩ'di ụrụ'bá gá rĩ kí i'dajó ĩ'banî.
41010033	Yẹ́sụ̃ jọ ĩ'baní, “Ĩmi are, ãma kí mụ Yẹ̃rụ́sãlẹ́mụ̃ gâlé 'dĩ, ála mụ Ngọ́tị́ 'Bádrị̂ fẽlé ũcõgõ ịsụ́lé ãtalo ãmbogo rĩ 'badrị́ ãzíla imba'ba ãzị́táŋá Mụ́sã drị̂ kí imbálépi rĩ abe, kí ị́jọ́ lị drị̃ la gá ĩ'di 'dịjó káyĩ rá, ãzíla kí ĩ'di 'dụ fẽlé 'bá Yãhụ́dị̃ rú ku rĩ 'badrị́.
41010034	Kí ĩ'di ide sụ̃sụ́ wijó ụrụ'bá la gá, kí vâ ĩ'di co kũrũbáyĩ sĩ ãzíla kí ĩ'di 'dị rá, wó ụ́'dụ́ na 'bã vúlé gá, ĩ'di angá ídri rú.”
41010035	Ị́jọ́ 'dã 'bã ũngúkú gá, anzị Zĩbĩdáyõ drị́ Yãkó'bõ kí Yõhánã be amụ́ kí Yẹ́sụ̃ drị̃lẹ́ gá jọ kí, “Ímbápị, ãlẽ mí idé ãmaní ị́jọ́ ãma zịlé ími drị̃lẹ́ gá rĩ 'i.”
41010036	Yẹ́sụ̃ uja kí zịlé, “Ãko ĩminí lẽlé má idé ĩminí rĩ ã'du?”
41010037	Umvi kí ĩ'diní, “Úpí míní ri agá úmvúke mídrị́ ũpĩ drĩ gá, lẽ ãmã ãzí ãlu rĩ 'bã ri ími drị́ ãndá rĩ gá, ãzí rĩ 'bã ri ími drị́ ị̃jị́ rĩ gá.”
41010038	Yẹ́sụ̃ umvi ĩ'baní, “Ĩnị̃ ị́jọ́ ĩminí zịlé rĩ ã'du yã rĩ ku! Ĩmi icó kópõ ũcõgõ ãni mání mụlé mvụlé rĩ mvụlé ĩndĩ rá yã? Ĩmi icó bãbụ̃tị́zị̃ mání mụlé bĩlé rĩ bĩlé ĩndĩ rá yã?”
41010039	Umvi kí Yẹ́sụ̃ ní, “'Ẽ, ãma mvụ la rá.” Yẹ́sụ̃ umvi ĩ'baní, “Ĩ'di 'dĩ áni ãndá, ĩmi mụ kópõ ũcõgõ ãni mání mụlé mvụlé rĩ mvụlé ãzíla bãbụ̃tị́zị̃ mání mụlé bĩlé ũcõgõ drị́ rĩ bĩlé ĩndĩ rá!
41010040	Wó áma ũkpó sĩ jọjó la 'bá ãlu rĩ 'ba ri áma drị́ ãndá gá jõku drị́ ị̃jị́ gá la 'dáyụ. Ĩ'di ị́jọ́ Ãdróŋá ãni ãngũ 'dĩ kí awajó 'bá ĩ'di 'bã idéjó la ĩ'baní rĩ 'banî.”
41010041	Ímbá'bá mụdrị́ ãzí 'dĩ kí mụ ị́jọ́ Yãkó'bõ 'bã kí zịlé Yõhánã be 'dĩ arelé, ũmbã 'de kí agá 'bá ị̃rị̃ 'dĩ 'banî.
41010042	Yẹ́sụ̃ umve kí ãngũ ãlu gá, ãzíla jọ, “Ĩnị̃ cé 'bá drị̃lẹ́ ru 'bá Yãhụ́dị̃ rú ku 'dĩ kí ị́jọ́ kí ũdrõ 'bá ĩ'badrị̂ kí drị̃ gá, ãzíla ãmbogo ĩ'badrị̂ kí kí drị̃ ce ũkpó sĩ.
41010043	Wó ị́jọ́ ĩmi drĩdríŋĩ gá rĩ ca ní mụlé adrulé 'dĩ 'baní ku. 'Bá ãzí drĩ lẽ adrulé ãmbógó ru ĩmi drĩdríŋĩ gá, lẽ 'bã adru ãtí'bó 'bá ãzí 'dĩ 'bã ãni.
41010044	'Bá lẽlépi adrulépi drị̃drị̃ ĩmi agá 'dâ rĩ 'bã adru ãtí'bó 'bá pírí 'bã ãni.
41010045	Ã'dusĩku, Ngọ́tị́ 'Bádrị̂ amụ́ sĩ ãzị́ ngajó ĩ'diní la ku be la amụ́ ãzị́ ngalé 'bá 'banî ãzíla ru ídri fẽjó 'bá ũ'bí kí unzejó.”
41010046	Yẹ́sụ̃ kí 'bá ĩ'di 'bã imbálé rĩ abe ca kí táwụ̃nị̃ Yẹ̃rị́kọ̃ gá. Ĩ'baní lẽ agá Yẹ̃rị́kọ̃ a'be agá 'bá ũ'bí kí vú bĩlépi rĩ abe, ndre kí ágọ́bị́ ãzí mịfị́ kóru ãko a'ị́lépi umvelé Bãrĩtĩmáyõ 'dĩ Tĩmáyõ ngọ́pị 'i ri gẹ̃rị̃ tị gá 'dãá ãko a'ị́lé.
41010047	Ĩ'di mụ arelé la Yẹ́sụ̃ Nãzẹ̃rẹ́tị̃ gá rĩ la alị nĩ, i'dó uzálé ũkpó sĩ jọ, “Yẹ́sụ̃ Dãwụ́dị̃ ngọ́pị, mí andré áma ízákĩzã fô!”
41010048	'Bá ũ'bí i'dó kí uzálé drị̃ la gá jọjó la ĩ'diní 'bã ĩyãŋã tú. Wó mụ dó úzáŋâ trũ drị̃ gá ị̃dị́-ị̃dị́ zajó re jọ, “Dãwụ́dị̃ 'bã ngọ́pị, mí andré áma ízákĩzã be fô!”
41010049	Yẹ́sụ̃ tu pá jọ, “Ĩmi umve ĩ'di, 'ba amụ́ má rụ́ 'dõlé.” 'Bá umve kí dó ágọ́bị́ mịfị́ kóru 'dĩ 'i jọ kí ĩ'diní, “Mí idé ụ̃rị̃ sĩ ku, ĩ'di ími umve.”
41010050	Ágọ́bị̂ 'be ĩ'di 'bã bõngó vụ̃rụ̂lé mvu ụrụgá pá sĩ mụjó Yẹ́sụ̃ rụ̂lé.
41010051	Yẹ́sụ̃ zị ĩ'di, “Ílẽ má idé míní ã'du?” Ágọ́bị́ mịfị́ kóru 'dĩ umvi, “Ímbápị, álẽ ãngũ ndrelé!”
41010052	Yẹ́sụ̃ jọ ĩ'diní, “Ímụ, ã'ị̃táŋá mídrị́ gá rĩ adrí mi 'bo.” Cọtị ágọ́bị̂ 'bã mịfị́ nzị̃ kí dó ru rá 'de dó mụlé Yẹ́sụ̃ vú gâ sĩ.
41011001	Yẹ́sụ̃ kí 'bá ĩ'di 'bã imbálé rĩ abe kí dó mụ Yẹ̃rụ́sãlẹ́mụ̃ ũŋmĩlé 'bo, acá kí táwụ̃nị̃ Bẽtẽfágĩ gá ãzíla Bẽtánĩ gá 'dĩ 'Bé Mị̃zẹ́yị́tụ̃ sị́ gá. Yẹ́sụ̃ pẽ 'bá ĩ'di 'bã imbálé ị̃rị̃ la kí tị drị̃ gâlé,
41011002	jọ ĩ'baní, “Ĩmụ tọ̃rọ́mẹ́ ĩmi drị̃lẹ́ gá 'dã agâlé, ĩminí fi agá ala gâlé, ĩmi kãyĩnõmvá 'bá ãzí ní drĩ tujó drị̃ la gá ku la ịsụ́ úgĩ ĩ'di cí. Ĩmi ãtrũ ĩ'di ajílé má rụ́ 'dõlé.
41011003	'Bá ãzí drĩ ĩmi zị, ‘Ĩmi ị́jọ́ 'dĩ idé íni ã'du sĩ?’ Ĩjọ ĩ'diní, ‘Úpí ãmadrị̂ lẽ ĩ'di nĩ, ála ĩ'di uja vúlé 'dõlé gbõrú.’”
41011004	'Bá ĩ'di 'bã imbálé rĩ mụ kí, ịsụ́ kí kãyĩnõmvâ pá tu agá gẹ̃rị̃tị gá 'dãá, úgĩ ĩ'di lị́cọ́ tị gá 'dãá cí.
41011005	'Bá 'dĩ kí mụ i'dólé ĩ'di ãtrũlé, 'bá ãzí pá tulépi 'dãá la zị kí, “Ĩmi kãyĩnõmvâ trũ sĩ ã'du idéjó?”
41011006	Umvi kí ị́jọ́ tá Yẹ́sụ̃ 'bã jọlé ĩ'baní rĩ vúŋá, a'be kí dó kí mụlé rá.
41011007	Agụ kí kãyĩnõmvâ Yẹ́sụ̃ rụ̂lé ãzíla u'bé kí bõngó ĩ'badrị̂ kí drị̃ la gá. Yẹ́sụ̃ ri dó sĩ drị̃ la gá.
41011008	'Bá ũ'bí aja kí bõngó ĩ'badrị̂ kí gẹ̃rị̃ agá Yẹ́sụ̃ drị̃lẹ́ gá, 'bá ãzí rĩ agá kí ife 'bã kénĩ bị́ trũ kị̃dị̃ ámvụ́ agá la kí u'bélé ajálé gẹ̃rị̃ agá.
41011009	'Bá ũ'bí ĩ'di 'bã sĩ adrujó ágágá mụlépi ĩ'di be rĩ mụ kí uzá trũ, “Hõsánã! Ị́cụ́ 'bá amụ́lépi Úpí 'bã rụ́ sĩ rĩ ịcụ́-ịcụ̂!
41011010	Ãdróŋá 'bã wi sụ̃sụ́ Sụ́rụ́ ãmã áyị́pị Dãwụ́dị̃ drị́ amụ́lépi rĩ drị̃ gá. Hõsánã 'bã adru ụrụgá.”
41011011	Yẹ́sụ̃ fi dó Yẹ̃rụ́sãlẹ́mụ̃ gâlé ãzíla mụ dó filé lị́cọ́ Ãdróŋá drị̂ agá. Undré ãko pírí 'dãá rĩ kí múké-múké, wó ãngũ 'bã dó lẽjó nịjó nị̃nị̃ rĩ sĩ, a'be dó ãngũ 'dã rá fũ dó mụlé ãmvé Bẽtánĩ gâlé 'bá ĩ'di 'bã imbálé mụdrị́ drị̃ ị̃rị̃ rĩ kí abe.
41011012	Ụ́'dụ́ ãzí rĩ sĩ, Yẹ́sụ̃ 'baní angá agá Bẽtánĩ gâlé, ãbị́rị́ fụ Yẹ́sụ̃ rá.
41011013	Mịfị́ la 'de úlúgó bị́ trũ kị̃dị̃ la drị̃ gá rárá ru, mụ ndrelé la ĩ'di nõ sĩ ãka la ịsụ́ rá íni. Ĩ'di mụ calé ala gâlé 'bo, ịsụ́ ãka la ku wó rá la bị́ la dụlépi kị̃dị̃ 'dã 'i, ã'dusĩku áyi ĩ'di 'bã sĩ kajó rĩ acá drĩ ku.
41011014	Ị́jọ́ 'dĩ sĩ, Yẹ́sụ̃ jọ úlúgô ní, “Lẽ 'bá ãzí 'bã na ími ãka ị̃dị́ ku.” 'Bá ĩ'di 'bã imbálé rĩ are kí ị́jọ́ ĩ'di 'bã jọlé rĩ cé.
41011015	Yẹ́sụ̃ kí mụ acálé Yẹ̃rụ́sãlẹ́mụ̃ gá 'bo, fi lị́cọ́ Ãdróŋá drị̂ agá adro 'bá ãko ĩgbãlépi, ãzíla ị̃tụ̃ndãlépi 'dãá 'dĩ kí. Uze méjã 'bá séndẽ ufulépi 'dĩ 'badrị́ kí ãzíla kpọ́kpọŋá 'bá ãmámũ ị̃tụ̃ndãlépi rĩ 'badrị̂ kí abe vụ̃rụ́.
41011016	Uga 'bá kí ãko tũjárĩ drị̂ kî trũ filé ãngũ ãmvé ãmvélé ru jó Ãdróŋá drị̂ agâ sĩ úmgbé.
41011017	Ĩ'diní kí imbá agá 'dĩ gá 'dâ jọ ĩ'baní, “Ị́jọ́ Ãdróŋá drị́ sĩlé rĩ jọ, “‘Jó mádrị̂ ála ĩ'di umve jó sụ́rụ́ pírí 'baní áma ã'ị̃jó rĩ.’ Wó ĩmi uja dó ĩ'di ‘ụ̃jị́gọ́ ụ̃gụ'ba 'bã kí sĩ ru ụ̃zị̃jó rĩ rú.’”
41011018	Ãtalo ãmbogo rĩ kí imba'ba ãzị́táŋá Mụ́sã drị̂ kí imbálépi rĩ abe kí mụ ị́jọ́ Yẹ́sụ̃ 'bã idélé 'dĩ arelé 'bo, i'dó kí gẹ̃rị̃ ndrụ̃lé sĩ Yẹ́sụ̃ 'dịjó rá. Idé kí ĩ'di sĩ ụ̃rị̃ sĩ ã'dusĩku ũ'bí ụ̃sụ̃ kí ímbátáŋá ĩ'didrị̂ sĩ ụ̃sụ̃-ụ̃sụ̃.
41011019	Ĩ'di mụ calé ĩndró sĩ, Yẹ́sụ̃ kí 'bá ĩ'di 'bã imbálé rĩ abe fũ kí táwụ̃nị̃ agá 'dãá rá.
41011020	Ụ̃'bụ́tị ụ́'dụ́ ãzí rĩ drị̂ sĩ, Yẹ́sụ̃ 'baní gõ agá vúlé Yẹ̃rụ́sãlẹ́mụ̃ gâlé gẹ̃rị̃ ãlu 'dã gâ sĩ, ndre kí úlúgó ife Yẹ́sụ̃ 'bã wãlé rĩ 'i rá i'dójó drị̃ gá kpere ízókí gá.
41011021	Pétẽrõ agá dó ị́jọ́ ru idélépi rĩ, ãzíla jọ Yẹ́sụ̃ ní, “Rábị̃, índre drĩ! Úlúgó mî wãlé ájệ rĩ 'i rá!”
41011022	Yẹ́sụ̃ umvi ĩ'baní, “Ĩ'bã ã'ị̃táŋá ĩmidrị̂ Ãdróŋâ drị̃ gá.
41011023	Ájọ ĩminí ị́jọ́ mgbã, 'bá ãzí drĩ jọ la 'bé 'dĩ 'bã nze ru 'belé mĩrĩ agá, drĩ ãbã ku ãzíla ã'ị̃ ĩ'di ásị́ gâlé rá, ĩ'di ru idé ĩ'diní cécé ĩ'di 'bã jọlé rĩ 'bã áni.
41011024	Ị́jọ́ 'dĩ sĩ, ájọ ĩminî, ĩminí Ãdróŋá ã'ị̃ agá ãzíla ãko ãzí zị agá ĩ'didrị́, lẽ ĩmi ã'ị̃ rá ĩmi ĩ'di ịsụ́ rá ãzíla Ãdróŋá la dó sĩ ãko ĩminí a'ị́lé rĩ fẽ rá.
41011025	Ĩdrĩ i'dó Ãdróŋá ã'ị̃lé ịsụ́ ị́jọ́ ãzí ĩmi ásị́ gá 'bá ãzí ní cí, ĩtrũ 'bá 'dã ráká. Ĩmĩ átẹ́pị 'bụ̃ gá rĩ la vâ sĩ ị́jọ́ ũnzí ĩminí idélé rĩ kî trũ rá.” [
41011026	“Ídrĩ 'bá ãzí kî trũ ị́jọ́ ũnzí ĩ'bã kí idélé ími ụrụ'bá gá rĩ sĩ ku, mí Átẹ́pị 'bụ̃ gá rĩ icó vâ ị́jọ́ ũnzí míní idélé rĩ kí sĩ ími trũlé ku.”]
41011027	Yẹ́sụ̃ ca kí dó Yẹ̃rụ́sãlẹ́mụ̃ gá ị̃dị́, ĩ'diní mụ agá lị́cọ́ Ãdróŋá drị̂ agâ sĩ, ãtalo ãmbogo, imba'ba ãzị́táŋá Mụ́sã drị̂ kí imbálépi rĩ kí ãzíla 'bá ĩyõ 'bá Yãhụ́dị̃ rú 'dĩ 'bã drị̃lẹ́ ru rĩ kí abe, mụ kí ĩ'di rụ̂lé, zị kí ĩ'di,
41011028	“Mi ãzị́ 'dĩ kí nga ũkpó ã'di drị̂ sĩ yã? Ãzíla ã'di fẽ míní ũkpó 'dĩ nĩ yã?”
41011029	Yẹ́sụ̃ umvi ĩ'baní, “Ma ĩmi zị zịtáŋá ãlu sĩ. Ĩdrĩ áma umvi rá, ma ĩminí ũkpõ mání sĩ ị́jọ́ 'dĩ kí idéjó rĩ lũ rá.
41011030	Ĩlũ mání ũkpõ Yõhánã 'bã bãbụ̃tị́zị̃ fẽjó rĩ: angá 'bụ̃ gá Ãdróŋá drị́ yã jõku 'badrị̂?”
41011031	'Bá 'dĩ i'dó kí ị́jọ́ jọlé kí drĩdríŋĩ gá jọ kí, “Ãma dó umvi la ĩ'diní íngoní, ‘Ãdrĩ jọ la angá 'bụ̃ gá’ ĩ'di jọ la, ‘Ĩmi ã'ị̃ dó Yõhánã ku la ã'du ị́jọ́ sĩ yã?’
41011032	Wó ãdrĩ jọ la, ‘Angá 'bádrị́.’” ('Bá 'dĩ idé kí ụ̃rị̃ sĩ ũ'bí kí sĩ ũrã kí 'bá kí mụ angálé kí drị̃ gá trụ rá, ã'dusĩku 'bá pírí 'bã kí ã'ị̃jó la Yõhánã mgbã ĩ'di ándrá nábị̃ rĩ sĩ.)
41011033	Ị́jọ́ 'dĩ sĩ, umvi kí Yẹ́sụ̃ ní, “Ãnị̃ ku.” Yẹ́sụ̃ umvi vâ ĩ'baní, “Má icó vâ ĩminí ũkpó má sĩ ãko mání idélé 'dĩ kí idéjó rĩ lũlé ku.”
41012001	Yẹ́sụ̃ i'dó dó ị́jọ́ jọlé 'bá tá mụlépi ĩ'di rụ̂lé rĩ 'baní ị́jọ́ u'béŋá sĩ jọ, “Ágọ́bị́ ãzí ándrá ãlu ámvụ́ ãzị́ ngalépi la sa ĩ'didrị́ ámvụ́ agá zãbíbũ. Sị bõrõ areke rú la ãga la gá cí, ga 'bụ́ ámvụ́ agá 'dãá cí sĩ zãbíbũ sụ́ nzijó, sị jó gõrófã rú la 'bá aga la tẽlépi rĩ ní sĩ ãngũ undréjó. Ágọ́bị̂ ĩpãngĩsã dó zãbíbũ 'bá ãzí ámvụ́ ãzị́ ngalépi la 'badrị́, ko dó drị̃ mụlé ãcị̃ gá.
41012002	Sáwã zãbíbũ ũtĩjó rĩ la mụ calé 'bo, pẽ ãtí'bó ãlu tị mụlé ãka la ajílé 'bá ĩ'di 'bã sĩ ámvụ̂ ĩpãngĩsãjó 'dã 'badrị̂lé ĩ'dinî.
41012003	'Bá 'dã co kí ĩ'di, ãpẽ kí ĩ'di tị drị́ drị́ ru ãko ãzí kóru.
41012004	Ámvụ́ 'dị́pị pẽ vâ ãtí'bó ãzí tị ị̃dị́ ĩ'ba rụ̂lé, wó gbã kí drị̃ la kpãwụ́, u'dá kí ĩ'di fẽ kí dó sĩ ĩ'diní drị̃nzá.
41012005	Ámvụ́ 'dị́pị así ku pẽ vâ ãtí'bó ãzí la tị ị̃dị́. 'Dị kí ãtí'bó 'dã rá. Pẽ vâ ũ'bí la kí tị ị̃dị́, co kí ãzí rĩ kí cõ-cõ, ụ'dị́ kí ãzí rĩ kí rá.
41012006	“Ace dó 'bá trũ ãlu tị pẽlé, 'dĩ ngọ́pị̃ mgbã ĩ'di 'bã lẽlé ambamba rĩ 'i. Ãsị̃jó pẽ dó tị la jọ, kí dó idé ĩ'di sĩ ụ̃rị̃ sĩ rá.
41012007	Wó 'bá ámvụ́ ĩpãngĩsãlépi 'dã jọ kí ị́jọ́ kí drĩdríŋĩ gá, ‘'Dĩ dó bãsĩ 'bá ámvụ́ 'dĩ 'bã 'dị́pị rú rĩ 'i. Ĩmi amụ́, lẽ ã'dị kí ĩ'di rá ãko 'dĩ 'ba ace kí rú ãma ãni la rú.’
41012008	Ị́jọ́ 'dĩ sĩ, rụ kí ĩ'di 'dịlé rá a'dụ́ kí ãvũ la a'bélé ámvụ́ agâlé ãmvé.”
41012009	Yẹ́sụ̃ zị kî, “Ĩminí ũrãjó la rĩ sĩ ámvụ́ zãbíbũ drị́ gá rĩ 'bã 'dị́pị la mụ ã'du idélé yã?” Ĩ'di mụ 'bá ámvụ́ zãbíbũ drị́ gá rĩ ĩpãngĩsãjó ĩ'baní rĩ kí ụ'dị́lé pírí, ãzíla ĩ'di zãbíbũ 'bã ámvụ́ 'dụ fẽlé 'bá ãzí 'badrị́.
41012010	Ĩlã drĩ ị́jọ́ sĩlé 'dĩ ku yã: “‘Írã 'bá jó sịlépi rĩ 'bã kí gãlé úmgbé rĩ acá adrujó írã ũkpó ụ̃rọ̃drị́ ru sĩ jó 'bã kónã sịjó rĩ rú.
41012011	Úpí Ãdróŋá idé ị́jọ́ 'dĩ nĩ, ãzíla ĩ'di ãma mịfị́ gá ị́jọ́ ãzí ụ̃sụ̃táŋá ru la.’”
41012012	'Bá Yãhụ́dị̃ 'bã drị̃lẹ́ ru 'dĩ lẽ kí tí ĩ'di rụlé ã'dusĩku nị̃ kí rá Yẹ́sụ̃ la ị́jọ́ u'bé kí drị̃ gá rĩ cé. Wó idé kí ụ̃rị̃ sĩ 'bá ũ'bí kí ị́jọ́ sĩ, ị́jọ́ 'dĩ sĩ a'be kí dó ĩ'di rá, ĩdã kí dó ru ĩ'di andre gá 'dãá mụjó rá.
41012013	'Dã 'bã ũngúkú gá, 'bá 'dĩ pẽ kí 'bá Fãrĩsáyĩ rú la ãzí kí tị 'bá Hẽródẽ drị́ 'dĩ kí abe Yẹ́sụ̃ rụ̂lé ĩ'di mbãjó, ãzíla rụjó ị́jọ́ ĩ'di 'bã jọlé rĩ kí agá.
41012014	Amụ́ kí ĩ'di rụ́ 'dõlé jọ kí ĩ'diní, “Ímbápị, ãnị̃ rá mi ị́jọ́ mgbã rĩ kí jọ. Mí así vâ 'bá ãzí 'bã ị́jọ́ sĩ ku, ãzíla í'bã ásị́ 'bá ãzí 'bã úmgbó drị̃ gá ku, wó mi ị́jọ́ mgbã Ãdróŋá 'bã lẽlé rĩ imbá 'bá 'banî áyụ. Ílũ drĩ ãmaní, ãzị́táŋá ã'ị̃ 'bá ní mụ̃sọ́rọ̃ 'bejó Kãyị̃sárị̃ ní rá yã jõku yụ?
41012015	Ãma icó 'belé la rá yã jõku yụ?” Wó Yẹ́sụ̃ nị̃ ị́jọ́ mũlũmbẽ rú ĩ'bã kí lẽjó ĩ'di mbãjó rĩ kí drị̃drị̃, zị dó kí, “Ĩlẽ áma mbãlé ã'du ị́jọ́ sĩ yã?” Ĩmi ají mání dị̃nárị̃.
41012016	Ají kí ĩ'diní dị̃nárị̃ ãlu ndrelé, uja dó kí zịlé, “Í'dá dị̃nárị̃ drị̃ gá 'dĩ kí ã'di ãni yã? Wó ị́jọ́ sĩlé drị̃ la gá 'dĩ kí ã'di ãni yã?” Umvi kí ĩ'diní, “Úpí Kãyị̃sárị̃ ãni.”
41012017	Yẹ́sụ̃ jọ ĩ'baní, “Ãko Úpí Kãyị̃sárị̃ drị̂ kí Úpí Kãyị̃sárị̃ drị́ ãzíla ãko Ãdróŋá drị̂ kí Ãdróŋá drị́.” 'Bá 'dĩ kí drị̃ iza ru ị́jọ́ Yẹ́sụ̃ 'bã umvilé ĩ'baní 'dĩ sĩ rá.
41012018	Ị́jọ́ 'dĩ 'bã ũngúkú gá, 'bá Sãdũkáyõ rú jọlépi la 'bá angá ídri rú ku rĩ 'bã ãzí amụ́ kí Yẹ́sụ̃ rú zịtáŋâ trũ, jọ kí,
41012019	“Ímbápị, Mụ́sã sĩ ándrá ãmanî, 'bá ãzí 'bã ádrị́pị drĩ drã rá drĩ ũkú a'be anzị kóru, lẽ ádrị́pị̃ 'bã fi ãwụ́zị́ 'dã sĩ anzị tịjó ádrị́pị̃ drãlépi rá 'dã nî.
41012020	Ãgọbị ãzí kí ándrá ádrị́pịka rú 'bá ázị̂rị̃. Kãyú rĩ ĩgbã ũkú, wó drã anzị kóru.
41012021	Ádrị́pị̃ ị̃rị̃ rĩ fi vâ ãwụ́zị́ 'dĩ 'i drã vâ rá, a'be ĩ'di anzị kóru. Idé vâ ru ádrị́pị̃ na rĩ be 'dĩ 'bã áni.
41012022	'Bá ázị̂rị̃ 'dĩ ũdrã kí pírí anzị kóru. Ãsị̃jó ũkû drã dó vâ rá.
41012023	Ụ́'dụ́ 'bá drãlépi rá rĩ 'bã kí angájó ídri 'dã sĩ, ũkú 'dĩ dó mụ adrulé ã'di 'bã ũkú yã? Anzị ázị̂rị̃ ádrị́pịka gá 'dĩ 'bã kí ĩ'di alejó pírí ũkú ru rá rĩ gá?”
41012024	Yẹ́sụ̃ umvi kí, “Ĩmi ãvĩ íni ngá ku yã? Ĩnị̃ ị́jọ́ sĩlé bụ́kụ̃ Ãdróŋá drị̂ agá rĩ ku, ãzíla ĩnị̃ vâ ũkpõ Ãdróŋá drị̂ ku.
41012025	Ụ́'dụ́ 'bá drãlépi rá rĩ 'bã kí angájó ídri rú rĩ sĩ, icó kí ru ĩgbãlé ku, kí adru cécé mãlãyíkã 'bụ̃ gá rĩ kí áni.
41012026	'Bá drãlépi rá rĩ 'bã angáŋá 'bã ị́jọ́ sĩ, ĩlã bụ́kụ̃ Mụ́sã 'bã sĩlé rĩ agá Ãdróŋá 'bã ru i'dajó ĩ'diní mị̃rị́ velépi vẽvẽ rĩ agá rĩ 'bã ị́jọ́ ku yã? Ãdróŋá jọ ĩ'diní, ‘Ma Ãdróŋá Ịbụrahị́mụ̃ drị̂ 'i, Ĩsákã drị̂ 'i, ãzíla Yãkó'bõ drị̂ 'i.’
41012027	Adru Ãdróŋá 'bá drãlépi rá rĩ 'bã ãni la ku, wó 'bá ídri rĩ 'baní. Ị́jọ́ ĩmi nị̃lé ku 'dĩ sĩ ĩmi iza dó ĩmi trẹ̃yị́.”
41012028	Ímbá'bá ãzị́táŋá Mụ́sã drị̂ kí imbálépi rĩ 'bã ãzí ãlu mụ ãzíla are ị́jọ́ 'bá 'dĩ 'bã kí jọlé 'dĩ kí rá, ĩ'di mụ ndrelé la Yẹ́sụ̃ umvi ĩ'baní ị́jọ́ kí ndẽjó rá zị ĩ'di, “Ãzị́táŋá ndẽlépi ãmbõgõ sĩ ãzị́táŋá kí agá 'dâ rá rĩ íngõ 'i?”
41012029	Yẹ́sụ̃ umvi, “Ãzị́táŋá ãmbógó ãndânĩ rĩ ĩ'di 'dĩ: ‘Mí are mi 'bá Ịsịrayị́lị̃ rú rĩ, Úpí Ãdróŋá ãmadrị́ gá rĩ lú Úpí ãlu.
41012030	Ílẽ Úpí Ãdróŋá mídrị́ gá rĩ ími ásị́ pírí sĩ, ími ídri pírí sĩ, ími ásị́sị́ŋá pírí sĩ ãzíla ími ũkpó pírí rĩ sĩ, 'dĩ ãzị́táŋá drị̃drị̃ rĩ 'i.’
41012031	Ãzị́táŋá námbã ị̃rị̃ sĩ rĩ ĩ'di íni: ‘Ílẽ mî jĩránĩ cécé míní ími lẽlé rĩ áni.’ Ãzị́táŋá ãzí ãmbõgõ sĩ ãzị́táŋá ị̃rị̃ 'dĩ kí ndẽlépi rá la 'dáyụ.”
41012032	'Bá ãzị́táŋá imbálépi rĩ jọ, “Ímbápị, ị́jọ́ míní jọlé Ãdróŋá ĩ'di lú ãlu ãzí ndú la 'dáyụ 'dĩ ĩ'di ị́jọ́ ãndá la.
41012033	Ị́jọ́ vâ míní jọlé ílẽ Úpí Ãdróŋá mídrị̂ ími ásị́ pírí sĩ, ími ídri pírí sĩ, ími ásị́sị́ŋá pírí sĩ ãzíla ími ũkpó pírí sĩ ãzíla ílẽ mî jĩránĩ cécé míní ími lẽlé rĩ áni 'dĩ kí ãndá. Ãzị́táŋá 'dĩ kí ãmbógó ru ãndânĩ, ndẽ kí ãnãkpá 'bá 'bã kí fẽlé Ãdróŋá ní ídétáŋá ivélé ivê rĩ rú, ãzíla ídétáŋá ãzí ĩ'bã kí fẽlé rĩ kí rá.”
41012034	Yẹ́sụ̃ la mụ ndrelé la ágọ́bị̂ umvi ị́jọ́ 'dĩ kí ũndũwã sĩ, jọ ĩ'diní, “Ị́jọ́ 'dĩ sĩ, mí adru dó Sụ́rụ́ Ãdróŋá drị́ rĩ be rárá ru ku.” I'dójó ụ́'dụ́ 'dã sĩ, 'bá ãzí zị dó ĩ'di zịtáŋá sĩ ị̃dị́ ku.
41012035	Yẹ́sụ̃ 'bã mụ agá drị̃ gá 'bá kí imbáŋâ trũ lị́cọ́ Ãdróŋá drị̂ agá 'dãá, zị 'bá kí, “Ímbá'bá ãzị́táŋá Mụ́sã drị̂ kí imbálépi rĩ jọ kí Kúrísĩtõ ĩ'di Dãwụ́dị̃ ngọ́pị 'i íngoní-íngoní ru yã?
41012036	Wó Úríndí Ãlá rĩ fẽ Dãwụ́dị̃ ní jọjó la: “‘Úpí Ãdróŋá jọ Úpí mádrị̂ nî: “Íri áma drị́ ãndá gá 'dâ, kpere mání mẹ́rọ́'bá mídrị̂ kí 'bã agá ími pálé gá.”’
41012037	Dãwụ́dị̃ 'bã mgbã rĩ umve vâ Kúrísĩtõ ‘Úpí 'i,’ wó icó adrulé drị̃lẹ́ Dãwụ́dị̃ ãni íngoní ru?” 'Bá wẽwẽ rú ĩ'di 'bã ị́jọ́ arelépi rĩ u'á kí pírí ãyĩkõ sĩ ị́jọ́ ĩ'di 'bã imbálé rĩ sĩ.
41012038	Yẹ́sụ̃ 'bã mụ agá 'bá kí imbáŋâ trũ drị̃ gá, jọ 'bá 'baní, “Ĩmi adru mịfị́ trũ imba'ba ãzị́táŋá Mụ́sã drị̂ kí imbálépi 'dĩ kí sĩ. Lẽ kí acị́lé ambamba la bõngó ãzo 'dĩ kí sĩ ãzíla lẽ kí úzị kí ị̃nzị̃táŋá ru sụ̂ tị gâ sĩ.
41012039	Lẽ kí vâ ambamba la rilé kụ́rụ̃sị̃ drị̃lẹ́ gá rĩ kí drị̃ gá, 'dĩ ãngũ Ãdróŋá ị̃nzị̃jó rĩ kí agá ãzíla ãngũ ụ̃mụ̃ drị̂ kí agâ sĩ.
41012040	Kí ãwụzị 'bã ãko kí na íni ĩsá ru, kí Ãdróŋá zị sáwã ãzo rú sĩ ru icéjó. 'Bá 'dĩ 'bã áni 'dĩ kí ála drụ́zị́ ị́jọ́ lị kí drị̃ gá mgbã ásị́ ãcí sĩ.”
41012041	Yẹ́sụ̃ ri vụ̃rụ́ ụ̃tị̃ kí ru ãngũ sĩ ãwã'dĩfô fẽjó rĩ be, ri séndẽ 'bá ũ'bí 'bã kí 'belé rĩ kí ndrelé jó Ãdróŋá drị̂ agá ãngũ sĩ ãwã'dĩfô kí tãmbajó rĩ gá. 'Bá ũ'bí kụ́rẹ́nị́ ru rĩ yĩ kí séndẽ ĩ'badrị́ ambamba 'dĩ kí ala gâlé.
41012042	Wó ũkú ãzí ãwụ́zị́ ru lẽmẽrí la amụ́, 'be séndẽ ífí-ífí ru níríŋá la kí ị̃rị̃ pírí nụ́sụ̃ séndẽ ãlu drị̂.
41012043	Umve dó 'bá ĩ'di 'bã imbálé rĩ kí pírí ãngũ ãlu gá, jọ ĩ'baní, “Ma ĩminí ị́jọ́ mgbã jọ, ũkú lẽmẽrí ãwụ́zị́ ru 'dĩ fẽ ãko ãwã'dĩfô rú rĩ ãndânĩ sãndụ́kụ̃ ãwã'dĩfô tãmbajó 'dã agá 'dãá ndẽ 'bá tá ãwã'dĩfô fẽlépi 'dĩ kí pírí.
41012044	'Bá ãzí 'dĩ fẽ kí ãko ĩ'badrị́ ambamba rĩ 'bã ị́mbị́ la kî. Wó ũkú lẽmẽrí ãwụ́zị́ ru 'dĩ 'be ãko ĩ'di drị̂ kí pírí ãndá-ãndá ru ũkú 'dĩ fẽ ãko ĩ'di ídri tãmbalé rĩ kí pírí.”
41013001	Yẹ́sụ̃ 'bã kí ãfũjó lị́cọ́ Ãdróŋá drị̂ agâlé 'bo rĩ 'bã vúlé gá, 'bá ĩ'di 'bã imbálé rĩ ãzí ãlu jọ ĩ'diní, “Ímbápị, índre drĩ jó ũnĩ-ambamba ãzíla írã ũnĩ-ambamba sĩ jó 'dĩ kí sịjó 'dĩ kî.”
41013002	Yẹ́sụ̃ umvi jó, “Mi jó sịlé ãmbogo-ãmbogo 'dĩ kí jọ yã? 'Dĩ kí drụ́zị́ u'de pírí, írã ala gá 'dĩ kí asu pírí vụ̃rụ́.”
41013003	Yẹ́sụ̃ 'bã ri agá 'Bé Mị̃zẹ́yị́tụ̃ drị̃ gá wókõ la lị́cọ́ Ãdróŋá drị̂ rụ̂lé ru rĩ gá. Pétẽrõ 'i, Yãkó'bõ 'i, Yõhánã 'i ãzíla Ãndẽríyã amụ́ kí ĩ'di zịlé á'dụ̂sĩ.
41013004	“Ílũ ãmaní ụ́'dụ́ ị́jọ́ 'dĩ kí ru idéjó rĩ la adru ã'du tụ́ rĩ? Ícétáŋá ị́jọ́ 'dĩ 'bã kí ru idéjó rĩ la adru íngoní?”
41013005	Yẹ́sụ̃ umvi ĩ'baní, “Ĩmi adru mịfị́ trũ 'bá ãzí 'bã ulé jõ ĩmi ku.
41013006	'Bá wẽwẽ rú kí amụ́ 'bá kí ulélé áma rụ́ 'bã ũkpõ ayúŋá sĩ, kí jọ la, ‘Ma bãsĩ ĩ'di 'i,’ kí sĩ 'bá wẽwẽ rú kí ulé.
41013007	Ĩdrĩ ã'dị́ are, ụ́'dụ́kọ́ akụ́lépi ã'dị́ drị̃ gá rárá ru rĩ kî trũ, ĩmi idé ụ̃rị̃ sĩ ku, ị́jọ́ 'dĩ kí ru idé drị̃drị̃ ráká, wó 'dĩ adru drĩ ụ́'dụ́ ãsị̃jó rĩ 'i ku.
41013008	Sụ́rụ́ ãzí rĩ la angá ru 'dịlé sụ́rụ́ ãzí rĩ be, úpí ãzí rĩ la angá ũmbã gá úpí ãzí rĩ be, ũyãkĩyã ãmbógó la mụ ãngũ ayalé ãngũ pírí kí agá ãzíla rílẽ la a'dé nĩ. 'Dĩ ị́jọ́ pírí ũcõgõ rú rĩ 'bã kí i'dójó rĩ.
41013009	“Ĩmi adru mịfị́ trũ, ála mụ ĩmi rụlé agụlé kẹ́sị̃ gá, ála ĩmi co ãngũ Ãdróŋá ị̃nzị̃jó rĩ kí agá, ĩmi pá tu ũpi kí drị̃lẹ́ gá, jãgo abe ị́jọ́ mádrị́ gá mgbã rĩ vú nzejó sãdínĩ rú ĩ'banî.
41013010	Wó ụ́'dụ́ ãsị̃jó rĩ acá drĩ ku rú, ála drĩ ị́jọ́ mgbã rĩ ũlũ 'bá sụ́rụ́ pírí gá rĩ 'baní ráká.
41013011	Údrĩ ĩmi rụ agụlé ãngũ sĩ ị́jọ́ lịjó rĩ gá, ĩmi ásị́ 'bã umvú ị́jọ́ ĩminí mụlé jọlé rĩ sĩ ku. Ma ĩminí ũndũwã fẽ sĩ ị́jọ́ mgbã rĩ jọjó ma 'i sáwã la drĩ acá 'bo rĩ gá, ã'dusĩku ị́jọ́ ĩminí jọlé rĩ adru ĩmi jọ la ĩmi 'i la ku, wó Úríndí Ãlá rĩ la jọ la nĩ.
41013012	“Ádrị́pị la ádrị́pị mẹ́lẹ́ mbe kí fẽjó 'dịjó rá, átẹ́pị la ngọ́pị̃ fẽ 'dịlé rá, anzị kí angá 'bá kí tịlépi rĩ kí drị̃ gá ũmbã rú ãzíla kí vâ fẽ kí 'dịlé rá.
41013013	'Bá pírí kí ĩmi ngụ̃ ũnzí áma ị́jọ́ sĩ. Wó 'bá pá tulépi ũkpó ru ásị́ tẽŋá sĩ cajó ụ́'dụ́ ãsị̃jó rĩ gá rĩ la ru pa rá.
41013014	“Ĩdrĩ ‘ãko lị́kị̃ ajílépi 'bá 'baní sĩ drị̃ cịjó’ rĩ ndre pá tu agá ãngũ jõ ĩ'bã kí adrujó ala gá ku rĩ agá ('bá ị́jọ́ lãlépi rĩ 'bã vã ị́jọ́ 'dĩ 'bã ífí), 'bá u'álépi Yụ̃dị́yã gá rĩ 'ba apá kí 'bé agâlé ru.
41013015	'Bá drĩ adru jó sị́ gá ụrụgá, 'ba asị́ mụlé ãko ãzí a'dụ́lé ĩ'didrị́ jó agâlé ku.
41013016	'Bá ámvụ́ agá rĩ 'bã gõ vúlé ĩ'didrị́ jó agâlé ĩ'di 'bã bõngó a'dụ́lé ku.
41013017	Ụ́'dụ́ 'dã la adru ũcõgõ rú ũkú 'a trũ ãzíla ũrekeŋá undrulépi rĩ 'banî.
41013018	Ĩmi ã'ị̃ Ãdróŋá 'i ụ́'dụ́ 'dã 'bã adru sáwã uzogó drị́ gá ị̃gbẹ̃ trũ rĩ sĩ ku.
41013019	Ã'dusĩku ụ́'dụ́ 'dã la adru ụ́'dụ́ ũcõgõ ãni jõ drĩ ru idélépi údu ku la, ándrá i'dójó Ãdróŋá 'bã ụ̃nọ́kụ́ 'bã agâlé kpere ãndrũ ãzíla ca vâ adrulé 'dĩ 'bã áni ị̃dị́ ku,
41013020	Úpí drị̃ ándrá ụ́'dụ́ 'dã lị agá ãlị́ŋá ru ku, 'bá ãzí icó tá ru palé ídri ku. Wó 'bá ĩ'di 'bã ũpẽlé rĩ kí ị́jọ́ sĩ, ĩ'di dó sĩ ụ́'dụ́ 'dã iséjó ãlị́ŋá ru 'dĩ.
41013021	“Sáwã 'dã sĩ 'bá ãzí drĩ jọ la míní, ‘Índre Kúrísĩtõ ĩ'di gápi 'dõ,’ jõku ‘Índre ĩ'di gápi 'dã’ mí ã'ị̃ ị́jọ́ ĩ'didrị̂ ku.
41013022	Ị́jọ́ 'dĩ sĩ, Kúrísĩtõ ĩnzõ rú rĩ kí ãzíla nábị̃ ĩnzõ rú kí abe kí ãfũ ícétáŋá kí idélé ị́jọ́ ụ̃sụ̃táŋá ru, tálí kí abe sĩ 'bá ũpẽlé rĩ kí uléjó drĩ tá icó rá rĩ gá.
41013023	Má i'da ĩminí ị́jọ́ 'dĩ kí údu rú 'dĩ ĩmi sĩ adru mịfị̂ trũ.”
41013024	“Ụ́'dụ́ 'dã sĩ ũcõgõ drĩ kí dó ukó 'bo, “‘cọtị ị̃tụ́ la acá ịnị rú, ĩmbá icó dị̃lé ku.
41013025	Lẽlẽgó kí i'dó zõlé vụ̃rụ́ 'dõlé, ãzíla ũkpó 'bụ̃ gá rĩ kí i'dó ru ayalé.’
41013026	“Sáwã 'dã agá 'dãá 'bá kí Ngọ́tị́ 'Bádrị̂ ndre amụ́ agá ụ̃rụ́'bụ̃ trũ, ũkpõ ãmbógó la trũ ãzíla dị̃zã abe.
41013027	Wó ĩ'di mụ mãlãyíkã ĩ'didrị́ gá rĩ kí tị pẽlé 'bá ĩ'di 'bã ũpẽlé ũpẽ-ũpẽ rĩ kí atrájó ụ̃nọ́kụ́ drị̃ gá 'dãá pírí.
41013028	“Ĩmi ụ̃nị̃ ị́jọ́ 'dĩ 'i úlúgó ife sĩ, kénĩ la drĩ dó i'dó rũlé, bị́ la drị̃ kí i'dó ru asúlé dụlé 'bo, ĩmi dó nị̃ la rá áyi acá 'bo.
41013029	Gẹ̃rị̃ ãlu 'dĩ sĩ, ĩdrĩ dó ị́jọ́ 'dĩ kí ndre ru idé agá, ĩmi dó nị̃ la rá sáwã ị́jọ́ 'dĩ 'bá kí ru idéjó rĩ dó ãni rú.
41013030	Ma ĩminí ị́jọ́ mgbã jọ, ị́jọ́ 'dĩ kí mụ ru idélé 'dĩ sĩ 'bá ãzí ú'dî'da cí 'dĩ 'bã ãzí ũdrã kí drĩ ku rú.
41013031	'Bụ̃ kí ụ̃nọ́kụ́ be kí ãsị̃ rá, wó Ị́jọ́ mádrị́ gá rĩ uja ru ku.
41013032	“'Bá ãzí nị̃ ụ́'dụ́ 'dã 'i, jõku sáwã la ku, táni mãlãyíkã 'bụ̃ gá rĩ kí, jõku Ãdróŋá Ngọ́pị̃ 'i. Wó Átẹ́pị̃ nị̃ lú cé la nĩ.
41013033	Ĩmi adru mịfị́ trũ bábá Ãdróŋá zịŋá trũ, ĩmĩ sáwã ị́jọ́ 'dĩ 'bã kí ru idéjó rĩ nị̃jó ku rĩ sĩ.
41013034	Ĩ'di adru cécé ágọ́bị́ mụlépi ãcị̃ gá rĩ drị́ gá rĩ áni, ĩ'di lị́cọ́ azị ãti'bo ĩ'didrị́ gá rĩ 'badrị́, 'bá ãlu-ãlu ãzị́ ĩ'didrị́ gá rĩ be, ãzíla ĩ'di jọ la 'bá kẹ̃jị́tị agá tẽlépi rĩ ní, 'bã adru mịfị́ trũ.
41013035	Ị́jọ́ 'dĩ sĩ, ĩmi adru bábá, ã'dusĩku ĩmi nị̃jó la jó 'dị́pị la ãgõ vúlé 'dõlé ã'du tụ́ rĩ yã rĩ gá ku rĩ sĩ, ĩndró sĩ jõku ị́nị́ ágágá, ã'ụ́gọ́ 'bã cẹ̃rẹ́ 'be agá jõku ãngũ 'bã ụwị́ agá.
41013036	Drĩ acá rụ̃gbụ́gbụ́ nị̃ŋâ kóru, lẽ 'bã ịsụ́ ĩmi ụ́'dụ́ ko agá ku.
41013037	Ị́jọ́ mâ jọlé ĩminí rĩ ájọ 'bá pírí 'baní, ‘Ĩmi adru mịfị́ trũ.’”
41014001	Ace drĩ ụ́'dụ́ ị̃rị̃ sĩ lẽjó ụ̃mụ̃ alịjó 'bá drị̃ gâ sĩ rĩ ãzíla mũkátĩ ãkụ́kị́ kóru rĩ najó. Ãtalo ãmbogo 'dĩ kí imba'ba ãzị́táŋá Mụ́sã drị̂ kí imbálépi rĩ kí abe ri kí gẹ̃rị̃ ndrụ̃lé ũní-ũní ru sĩ Yẹ́sụ̃ rụjó ĩ'di 'dịjó rá.
41014002	Jọ kí cénĩ-cénĩ rú, “Wó lẽ 'bã adru ụ́'dụ́ ụ̃mụ̃ drị̂ sĩ ku, 'bá kí mụ ũmbã i'dólé ku.”
41014003	Yẹ́sụ̃ 'bã adru agá Bẽtánĩ gá lị́cọ́ ágọ́bị́ umvelé Sị̃mọ́nị̃ ãrí 'bã nalé rá rĩ drị́ rĩ sĩ, ũkú ãzí amụ́ ãdu ãjẹ̃ rú ãjị́ ngụ̃lépi vĩrĩ umvelé nádĩ la trũ cụ́pã gá tré. Nzị̃ tị la ũsũ dó ĩ'di Yẹ́sụ̃ 'bã drị̃ gá.
41014004	'Bá ãzí rilépi ĩ'di trũ méjã 'bã tị gá rĩ i'dó kí unulé jọ kí, “Ũkú 'dĩ iza dó ãdu ãjẹ̃ rú 'dĩ íni ã'du ị́jọ́ sĩ?
41014005	Ícó tá ãdu 'dĩ ị̃tụ̃ndãlé ãjẹ̃ ĩyõ la sĩ sĩlíngĩ túrú na séndẽ la fẽjó 'bá lẽmẽrí rĩ 'banî.” 'Dĩ vúlé gá uzá kí dó ũkpõ sĩ ũkû drị̃ gá.
41014006	Yẹ́sụ̃ umvi ĩ'baní, “Ĩmi a'be ũkú 'dĩ cã. Ĩmi ĩcãndĩ ĩ'di ku. Idé mání ị́jọ́ mũkẽ ũnĩ-ambamba la.
41014007	'Bá lẽmẽrí rĩ kí ụ́'dụ́ pírí sĩ ĩmi abe, ĩmi icó ĩ'baní ãko fẽlé sáwã cí ĩminí lẽlé rĩ agá. Wó má icó mụlé u'álé ĩmi abe ụ́'dụ́ pírí ku.
41014008	Idé ị́jọ́ ĩ'di 'bã lẽlé mání rĩ 'bo, ĩ'di 'bã ãdu ũsũjó áma ụrụ'bá gâ sĩ áma itújó bábá sĩ áma ị̃sị̃jó rĩ sĩ.
41014009	Ma ĩminí ị́jọ́ mgbã jọ, ãngũ pírí ụ̃nọ́kụ́ drị̃ gá 'dâ ála sĩ ị́jọ́ mgbã rĩ ũlũjó rĩ kí agá, ála ị́jọ́ ũkú 'dĩ 'bã idélé rĩ ũlũ ĩndĩ sĩ ĩ'di 'bã ị́jọ́ ũrãjó.”
41014010	Yụ́dãsị̃ Ị̃sị̃kãrị́yọ́tị̃ 'bá Yẹ́sụ̃ 'bã imbálé mụdrị́ drị̃ ị̃rị̃ 'dĩ 'bã ãzí ru rĩ, mụ ãtalo ãmbogo rĩ 'ba rụ̂lé sĩ mụjó Yẹ́sụ̃ mẹ́lẹ́ mbejó.
41014011	Ãtalo ãmbogo 'dĩ u'á kí ãyĩkõ sĩ ị́jọ́ ĩ'di 'bã jọlé rĩ sĩ, azị kí dó ĩ'diní sĩlíngĩ fẽjó rá. 'Dãá Yụ́dãsị̃ i'dó dó sáwã múké sĩ ĩ'di rụjó rĩ kí ndrụ̃lé ãngũ la abe sĩ ĩ'di fẽjó 'bá Yãhụ́dị̃ rú 'dĩ 'badrị́.
41014012	Ụ́'dụ́ drị̃drị̃ ụ̃mụ̃ mũkátĩ ãkụ́kị́ kóru rĩ najó sĩ ụ̃mụ̃ alịjó 'bá drị̃ gâ sĩ rĩ 'bã kãbĩlõ kí ụlị́jó ídétáŋá ru rĩ sĩ, 'bá Yẹ́sụ̃ 'bã imbálé rĩ zị kí ĩ'di, “Ílẽ ãmụ ụ̃mụ̃ alịjó 'bá drị̃ gâ sĩ rĩ idélé míní íngõlé?”
41014013	Ị́jọ́ 'dĩ sĩ, Yẹ́sụ̃ pẽ 'bá ĩ'di 'bã imbálé rĩ kí tị ị̃rị̃ jọ ĩ'baní, “Ĩminí fi agá táwụ̃nị̃ ãmbógó rĩ agâlé ĩdrĩ drị̃ ụfụ ágọ́bị́ ãzí úmvú ị̃yị́ drị̂ trũ drị̃ gá la abe, ĩ'de vú la gâ sĩ.
41014014	Jó ĩ'di 'bã fijó rĩ gá, ĩzị jó 'dị́pị 'i, ‘Ímbápị jọ jó ãmụ́ 'badrị́ gá mání sĩ ụ̃mụ̃ alịjó 'bá drị̃ gâ sĩ rĩ najó 'bá mání imbálé rĩ abe rĩ íngõlé yã?’
41014015	Jó 'dị́pị la mụ jó 'a mgbọ gõrófã agá idélé bábá ãko pírí trũ la i'dalé ĩminí, ĩmi idé dó ãmaní ãkónã ala gá 'dãá.”
41014016	'Bá Yẹ́sụ̃ 'bã imbálé 'dĩ ko kí dó drị̃ mụlé táwụ̃nị̃ ãmbógó 'dã agâlé, ịsụ́ kí ị́jọ́ kí cécé tá Yẹ́sụ̃ 'bã jọlé ĩ'baní rĩ áni. Idé kí dó ãkónã ụ̃mụ̃ alịjó 'bá drị̃ gâ sĩ rĩ drị̂ 'dãá.
41014017	Ĩ'di mụ calé ĩndró sĩ, Yẹ́sụ̃ acá kí dó 'bá ĩ'di 'bã imbálé mụdrị́ drị̃ ị̃rị̃ 'dĩ kí abe.
41014018	Yẹ́sụ̃ 'bã kí ri agá méjã tị gá ãkónã na agá, jọ ímbá'bá 'baní, “Ma ĩminí ị́jọ́ mgbã jọ, 'bá ãzí ãlu ĩmi agá 'dâ la mụ áma mẹ́lẹ́ mbelé nĩ, 'bá ãmã sĩ ãkónã najó ĩ'di be ãngũ ãlu gá rĩ 'i.”
41014019	Ị́jọ́ 'dĩ fẽ kí ásị́ acá dó ũcõgõ rú, i'dó kí Yẹ́sụ̃ ụzịlé “Adru ma 'i ku yã?”
41014020	Yẹ́sụ̃ umvi ĩ'baní, “Ĩ'di adru ĩmi mụdrị́ drị̃ ị̃rị̃ 'dĩ 'bã ãzí ãma sĩ íná najó ĩ'di be bãkụ́lẹ̃ ãlu agá rĩ 'i.
41014021	Ngọ́tị́ 'Bádrị̂ la mụ drãlé rá cécé ị́jọ́ sĩlé rĩ 'bã jọlé rĩ áni. Wó ĩ'di mụ adrulé andre ũnzĩ ãmbógó la rú 'bá Ngọ́tị́ 'Bádrị̂ 'bã mẹ́lẹ́ mbelépi rĩ nî. Údrĩ ándrá 'bá íni rĩ tị agá ku la ándrá múké.”
41014022	Ĩ'bã kí ãkónã na agá, Yẹ́sụ̃ 'dụ mũkátĩ fẽ ãwã'dĩfô drị̃ la gá, anu 'a la rá, fẽ dó ĩ'di ĩ'baní jọ, “Ĩna ụrụ'bá mádrị́ gá rĩ 'i.”
41014023	'Dụ dó kópõ fẽ ãwã'dĩfô Ãdróŋá ní drị̃ la gá, ãzíla fẽ dó ĩ'badrị̂lé, nga kí dó pírí mvụlé la.
41014024	Yẹ́sụ̃ jọ ĩ'baní, “Kópõ 'dĩ ãrí mádrị́ mụlépi asulépi 'bá wẽwẽ rú kí sĩ rĩ, ãzíla ĩ'di tị icíma Ãdróŋá ní 'bá ĩ'didrị̂ abe rĩ 'i.
41014025	Ájọ ĩminí ị́jọ́ mgbã, má icó zãbíbũ ífí sụ́ 'dĩ mvụlé ị̃dị́ ku kpere mání mụ agá ú'dí rĩ mvụ agá Sụ́rụ́ Ãdróŋá drị̂ agá.”
41014026	Kí dó mụ úngó ngolé sĩ Ãdróŋá ịcụ́jó 'bo, ko kí dó drị̃ mụlé 'Bé Mị̃zẹ́yị́tụ̃ gá.
41014027	Yẹ́sụ̃ jọ ímbá'bá ĩ'didrị́ gá rĩ 'baní, “Ĩmi pírí la mụ áma a'belé á'dụ̂sĩ ĩmi apá rá. Ị́jọ́ sĩlé rĩ 'bã jọlé rĩ 'bã áni, “‘Ma mụ 'bá kãbĩlõ ucélépi rĩ 'dịlé rá; ãzíla kãbĩlõ kí mụ irélé pírí rá.’
41014028	Wó má angá jõ ídri rú 'bo, ma mụ mụlé ĩmi drị̃lẹ́ gá Gãlị́lị̃ gâlé.”
41014029	Pétẽrõ angá ụrụgá jọ, “'Bá pírí drĩ kí táni mụ ími a'belé á'dụ̂sĩ, má icó ku.”
41014030	Yẹ́sụ̃ jọ Pétẽrõ ní, “Ájọ míní mgbã ị́nị́ ãndrũ 'dĩ sĩ ã'ụ́gọ́ 'be drĩ cẹ̃rẹ́ pâlé ị̃rị̃ ku, mi jọ la ími tị sĩ pâlé na ínị̃ ma ku.”
41014031	Wó Pétẽrõ umvi ị́jọ́ tị ũkpó sĩ, “Má icó ị́jọ́ 'dĩ 'bã áni la jọlé áma tị sĩ ku, jõ táni ãmaní mụjó ũdrãjó mí be, má ã'ị̃ rá.” Ímbá'bá ãzí rĩ jọ kí pírí 'dĩ 'bã áni.
41014032	Yẹ́sụ̃ kí dó mụ calé 'bá ĩ'di 'bã imbálé rĩ kí abe ãngũ umvelé Gẽtẽsẽmánĩ 'i rĩ gá, jọ ĩ'baní, “Ĩri áma tẽlé 'dâ, ma drĩ mụ Ãdróŋá zịlé.”
41014033	'Dụ Pétẽrõ 'i, Yãkó'bõ 'i ãzíla Yõhánã 'i isé ru ĩ'ba abe drị̃ gá were, ãzíla i'dó dó u'álé cãndí sĩ ãzíla ũcõgõ ãmbógó la sĩ,
41014034	ãzíla jọ ĩ'baní, “Ũcõgõ afí áma ásị́ gá ĩ'di áma ásị́ lị ambamba ãni rú drã tị gá. Ĩtẽ ma 'dâ, ĩmi adru mịfị́ mgbọ.”
41014035	Ĩ'di mụ ru isélé drị̃lẹ́ gá were 'bo, tị̃ ãja vụ̃rụ́ Ãdróŋá ã'ị̃jó jọ, “Drĩ tá icó rá sáwã drị̃ cịjó rĩ drĩ tá alị áma drị̃ gâ sĩ alị-alị la múké.”
41014036	Jọ vâ, “Bãbá! Má Átẹ́pị, ãko pírí icó kí rá la mî sĩ. Í'dụ kópõ ãzá tajó rĩ má rụ́ 'dâ rá adru mâ lẽlé rĩ áni ku, wó mî lẽlé rĩ áni.”
41014037	Yẹ́sụ̃ la mụ ãgõlé ímbá'bá 'ba rụ́ 'dõlé, ịsụ́ kí ụ́'dụ́ ko agá. Umve Sị̃mọ́nị̃ Pétẽrõ 'i jọ ĩ'diní, “Ĩmi ụ́'dụ́ ko yã? Ĩmi icó tẽlé mịfị́ trũ mgbọ sáwã ãlu ku yã?”
41014038	Jọ ĩ'baní, “Ĩmi adru mịfị́ trũ mgbọ, ĩzị Ãdróŋá 'i ĩmi mụ filé ụ̃'bị̃táŋá agá ku. Úríndí lẽ rá wó ụrụ'bá ũkpó kóru.”
41014039	Yẹ́sụ̃ uja vâ ru gõlé vúlé Ãdróŋá zịlé tá ĩ'di 'bã zịlé drị̃drị̃ rĩ áni.
41014040	Ĩ'di vâ mụ ru ujalé ĩ'ba rụ̂lé, ịsụ́ vâ kí ụ́'dụ́ ko agá, ã'dusĩku mịfị́ la kí ãnzị ru ụ́'dụ́ sĩ, ãzíla nị̃ kí kí ã'du ị́jọ́ jọ ĩ'diní yã rĩ gá ku.
41014041	Ĩ'di mụ gõlé ĩ'ba rụ̂lé pâlé na la sĩ, jọ ĩ'baní, “Ĩmi drĩ kpere ụ́'dụ́ ko ãzíla avị́ yã? Ca rá! Sáwã sĩ Ngọ́tị́ 'Bádrị̂ mẹ́lẹ́ mbejó ĩ'di fẽjó 'bá ũnzí 'badrị́ rĩ acá 'bo.
41014042	Ĩmi angá ãmụ kî! Ĩndre, 'bá áma mẹ́lẹ́ mbelépi rĩ la amụ́ 'dĩ!”
41014043	Yẹ́sụ̃ 'bã drĩ ị́jọ́ jọ agá 'dâ, cọtị Yụ́dãsị̃ 'bá ĩ'di imbálé mụdrị́ drị̃ ị̃rị̃ rĩ 'bã ãzí ãlu rĩ acá. 'Bá ũ'bí amụ́lépi ĩ'di trũ rĩ kí túré trũ ãzíla ménéŋá abe drị́ gá. 'Dĩ kí 'bá ãtalo ãmbogo, imba'ba ãzị́táŋá Mụ́sã drị̂ kí imbálépi, ãzíla 'bá ĩyõ rĩ 'bã kí tị ãpẽlé nĩ rĩ kî.
41014044	Yụ́dãsị̃ i'da tá ĩ'baní ị́jọ́ ícétáŋá ru la 'bá 'dĩ abe ídu rú: “Ágọ́bị́ mání mụlé zịlé amvuŋá sĩ rĩ bãsĩ ĩ'di 'i, ĩrụ ĩ'di, ãsĩkárĩ 'bã rụ kí dó ĩ'di agụlé drị̃ gá.”
41014045	Ị́jọ́ 'dĩ sĩ, Yụ́dãsị̃ mụ dó cọtị pịrị Yẹ́sụ̃ rụ̂lé jọ, “Rábị̃!” zị dó ĩ'di amvuŋá sĩ.
41014046	Rụ kí dó ĩ'di mgbemgbe cí.
41014047	Wó 'bá ãzí pá tulépi ãni rú 'dãá la anzé ménéŋá ga átáló ãmbógó ãndânĩ rĩ 'bã ãtí'bó 'bã bị́lẹ́ wẹ́ vụ̃rụ́.
41014048	Yẹ́sụ̃ jọ ũ'bí 'baní, “Ĩmi amụ́ áma rụlé túré, ãzíla ménéŋá ã'dị́ drị̂ trũ má iza 'bã rĩ ị́jọ́ ũnzí la áni ã'du sĩ yã?
41014049	Ma ụ́'dụ́ pírí sĩ ĩmi abe 'bá kí imbá agá lị́cọ́ Ãdróŋá drị̂ agá 'dãá, ĩrụ jõ ma ku. Wó ị́jọ́ sĩlé bụ́kụ̃ Ãdróŋá drị̃ agá rĩ 'bã idé ru nĩ.”
41014050	Ị́jọ́ 'dã 'bã ũngúkú gá 'bá pírí a'be kí ĩ'di á'dụ̂sĩ apá kí rá.
41014051	'Bá ãzí kãrị́lẹ̃ rú 'delépi Yẹ́sụ̃ vú gâ sĩ la cí, sụ̃ bõngó ku wó 'be ru ụrụ'bá sókã sĩ. 'Bá ũ'bí tá Yẹ́sụ̃ rụlépi 'dĩ ụ̃'bị̃ kí tí ĩ'di rụlé,
41014052	mvu apálé pílílí ru a'be bõngó sókã rú 'dĩ kí drị́ gá 'dãá.
41014053	Ị́jọ́ 'dã 'bã ũngúkú gá 'bá 'dĩ agụ kí dó Yẹ́sụ̃ 'i átáló ãmbógó ãndânĩ rĩ drị́ jó agâlé. 'Bá pírí ãtalo ãmbogo, imba'ba ãzị́táŋá Mụ́sã drị̂ kí imbálépi rĩ kí ãzíla 'bá ĩyõ rĩ kí abe tra kí ru ĩ'didrị́ kogá 'dãá.
41014054	Pétẽrõ bĩ Yẹ́sụ̃ vú rárá ru kpere lị́cọ́ 'a átáló ãmbógó ãndânĩ rĩ drị́ 'dã agâlé. Ri kí dó vụ̃rụ́ ãsĩkárĩ jó Ãdróŋá drị̂ andre tẽlépi rĩ abe ãcí yulé.
41014055	Ãtalo ãmbogo rĩ kí 'bá ị́jọ́ amálépi rĩ kí abe pírí, ri kí ị́jọ́ ãzí ĩnzõ rú la ndrụ̃lé Yẹ́sụ̃ ụrụ'bá gâ sĩ ĩ'di 'dịjó wó ịsụ́ kí ku.
41014056	'Bá wẽwẽ rú nze kí ị́jọ́ ĩnzõ rú la kí vú Yẹ́sụ̃ ụrụ'bá gá, wó ị́jọ́ ĩ'bã kí jọlé rĩ icí kí ru ku.
41014057	Ãgọbị ãzí tu kí pá ị́jọ́ ĩnzõ rú la vú nzelé Yẹ́sụ̃ ụrụ'bá gá jọ kí,
41014058	“Ãma are ĩ'di 'bã ị́jọ́ 'dĩ jọ agá, ‘Ma mụ jó Ãdróŋá drị́ 'bá 'bã kí sịlé 'dĩ andilé rá. Ụ́'dụ́ na vúlé gá ma vâ mụ sịlé la rá.’”
41014059	Ị́jọ́ ĩ'bã kí jọlé 'dĩ icí kí ru pírí ku.
41014060	Átáló ãmbógó ãndânĩ rĩ angá pá tulé ụrụgá 'bá kí drị̃lẹ́ gá 'dãá zị Yẹ́sụ̃ 'i, “Mí icó tị apelé sĩ ị́jọ́ umvijó ku yã? Ị́jọ́ 'bá 'dĩ 'bã kí vú nze lé mí rụ́ 'dĩ kí ã'du?”
41014061	Wó Yẹ́sụ̃ ĩyãŋã tútú ape tị sĩ ị́jọ́ umvijó ku. Átáló ãmbógó ãndânĩ rĩ zị vâ ĩ'di ị̃dị́, “Mi Kúrísĩtõ Ãdróŋá 'bã Ngọ́pị 'i yã?”
41014062	Yẹ́sụ̃ umvi ĩ'diní, “Ma ĩ'di 'i. Ĩmi Ngọ́tị́ 'Bádrị̂ ndre ri agá Ãdróŋá Ũkpó 'Dị́pị 'bã drị́ ãndá rĩ gá, ãzíla amụ́ agá ụ̃rụ́'bụ̃ 'bụ̃ gá rĩ abe!”
41014063	Ũmbã sĩ átáló ãmbógó ãndânĩ rĩ asi dó kánzũ ĩ'di ụrụ'bá gá ri kí ũmbã sĩ rá ãzíla jọ, “Sãdínĩ ãmaní ndrụ̃lé ĩ'diní ị̃dị́ rĩ íngõ 'i?
41014064	Ĩmi are ú'dáŋá ĩ'di 'bã sĩ Ãdróŋá 'dajó rĩ 'bo. Ĩmĩ ũrã ị́jọ́ íngoní?” Nga kí pírí ị́jọ́ lịlé drị̃ la gá jọ kí ị́jọ́ ndẽ ĩ'di 'bo lẽ 'bã drã rá.
41014065	'Bá ãzí rĩ i'dó kí sụ̃sụ́ uwílé Yẹ́sụ̃ ụrụ'bá gá ãzí rĩ umbé kí ĩ'di 'bã mịfị́ kí cí, adị kí ĩ'di ãzíla jọ kí, “Ílũ ãmaní, mí ũrã ã'di dị mi nĩ!” Ãsĩkárĩ 'dụ kí dó ĩ'di colé.
41014066	Pétẽrõ 'bã ri agá vụ̃rụ́ lị́cọ́ agá 'dãá, ĩzóŋá ãtí'bó ru átáló ãmbógó ãndânĩ rĩ drị́ gá rĩ 'bã ãzí ãlu amụ́ 'dãá.
41014067	Ĩ'di mụ Pétẽrõ ndrelé ãcí yu agá 'dãá, Ifí ĩ'di ãni rú lọ́lọ́ jọ ĩ'diní, “Mi vâ 'bá Yẹ́sụ̃ Nãzẹ̃rẹ́tị̃ gá rĩ drị́ rĩ 'bã ãzí.”
41014068	Wó Pétẽrõ tu rá, jọ, “Ánị̃ ĩ'di ku. Ánị̃ vâ ĩmi ị́jọ́ jọ ã'du drị̃ gá yã rĩ ku.” Ãfũ dó ãmvé pãráta gá. Cọtị ã'ụ́gọ́ 'be cẹ̃rẹ́.
41014069	Ĩzóŋá tá ãtí'bó ru rĩ ndre vâ Pétẽrõ ị̃dị́ jọ 'bá pá utulépi 'dãá rĩ 'baní, “Ágọ́bị́ 'dĩ bãsĩ ĩ'bã ãzí.”
41014070	Pétẽrõ tu vâ ị̃dị́. Sáwã were vúlé gá, 'bá pá utulépi 'dãá rĩ jọ kí Pétẽrõ ní, “Mí icó tulé ku ã'dusĩku mi 'bá Gãlị́lị̃ gá la.”
41014071	Pétẽrõ i'dó ru alụ́lé, na ũyõ kí drị̃lẹ́ gá 'dãá jọ, “Ánị̃ 'bá ĩmi ị́jọ́ jọjó drị̃ la gá 'dĩ ku.”
41014072	Cọtị ã'ụ́gọ́ 'be dó cẹ̃rẹ́ pâlé ị̃rị̃ rĩ 'i. Ị́jọ́ Yẹ́sụ̃ 'bã jọlé Pétẽrõ ní, “Mi áma gã úmgbé pâlé na 'dĩ sĩ ã'ụ́gọ́ 'be drĩ cẹ̃rẹ́ ku rĩ” agá dó ĩ'diní. Ị́jọ́ 'dĩ fi dó ásị́ la gá ãzákírílí ru kpẹ̃ dó awálé.
41015001	Ụ̃'bụ́tịnị́nị́ ụ́'dụ́ ãzí rĩ sĩ ãtalo ãmbogo rĩ kí, 'bá ĩyõ rĩ kí abe, imba'ba ãzị́táŋá Mụ́sã drị̂ kí imbálépi rĩ kí, ãzíla 'bá Yãhụ́dị̃ rú ị́jọ́ amálépi rĩ kí abe, itú kí ị́jọ́. Umbé kí Yẹ́sụ̃ 'i agụlé fẽlé Pĩlátõ drị́.
41015002	Wó Pĩlátõ zị Yẹ́sụ̃ 'i, “Mi Úpí 'bá Yãhụ́dị̃ rú rĩ 'badrị́ gá rĩ 'i yã?” Yẹ́sụ̃ umvi ĩ'diní, “Ãndá, Ĩ'di cécé míní jọlé 'dĩ 'bã áni.”
41015003	Ãtalo ãmbogo 'dĩ tõ kí ĩ'di ị́jọ́ wẽwẽ rú sĩ.
41015004	Pĩlátõ uja vâ ĩ'di zịlé ị̃dị́, “Mí icó ị́jọ́ ãzí umvilé ị́jọ́ 'dĩ kí agá ku yã? Mí are ị́jọ́ 'bá 'dĩ 'bã kí ũtrãlé ími ụrụ'bá gá wẽwẽ rú mí idé 'bã kí mi 'i 'dĩ kí ku yã?”
41015005	Wó Yẹ́sụ̃ umvi ị́jọ́ ãzí ku, ị́jọ́ 'dĩ sĩ Pĩlátõ drị̃ iza ru rá.
41015006	Ụ́'dụ́ ụ̃mụ̃ alịjó 'bá drị̃ gâ sĩ rĩ drị̂ sĩ, Pĩlátõ la jõ 'bá mãbụ́sụ̃ rú 'bá 'bã kí lẽlé la trũ ãlu mãbụ́sụ̃ gâlé rá.
41015007	Ị̃tụ́ 'dã sĩ 'bá ãzí 'bãlé mãbụ́sụ̃ gá la cí rụ́ la Bãrábã 'i, úrụ ĩ'di ĩ'bã kí 'bá 'dịjó ã'dị́ gá rĩ sĩ.
41015008	'Bá ũ'bí 'dĩ mụ kí Pĩlátõ rụ̂lé, zị kí ĩ'di 'bá ãzí mãbụ́sụ̃ rú la trũjó ãlu rá jõ ĩ'di 'bã idélé údu rĩ 'bã áni.
41015009	Pĩlátõ zị kí, “Ĩlẽ má a'be ĩminí Úpí 'bá Yãhụ́dị̃ rú rĩ 'badrị́ gá rĩ 'i yã?”
41015010	Ĩ'di 'bã nị̃jó la cé ãtalo ãmbogo rĩ fẽ kí ĩ'di ĩ'di drị̂lé ãjã sĩ rĩ sĩ.
41015011	Ãtalo ãmbogo rĩ usú kí 'bá kí bị́lẹ́ jọjó la Pĩlátõ ní 'bã a'be ĩ'baní Bãrábã áyụ.
41015012	Pĩlátõ zị ũ'bí kí, “Ĩlẽ má idé 'bá ĩmĩ umvelé Úpí 'bá Yãhụ́dị̃ rú rĩ 'badrị́ rĩ ã'du rú?”
41015013	Ũ'bí uzá kí, “Mí ipa ĩ'di mũsãlá'bã sị́ gá.”
41015014	Pĩlátõ zị kí, “Ị́jọ́ ũnzí ĩ'di 'bã idélé rĩ ã'du?” Uzá kí dó ụ́'dụ́kọ́ ụrụgá sĩ ị̃dị́-ị̃dị́, “Mí ipa ĩ'di mũsãlá'bã sị́ gá!”
41015015	Pĩlátõ 'bã lẽjó rụ́kụma ịsụ́jó ũ'bí 'badrị́ rĩ sĩ, a'be dó Bãrábã 'i rá ĩ'bã kí lẽlé rĩ áni. Ĩ'di dó mụ Yẹ́sụ̃ fẽlé colé ãsĩkárĩ 'badrị̂lé 'bo, fẽ dó ĩ'di ĩ'badrị́ mụlé ipalé mũsãlá'bã sị́ gá.
41015016	Ãsĩkárĩ 'dụ kí dó Yẹ́sụ̃ agụlé lị́cọ́ ãzíla ãngũ gávũnã 'bã sĩ ị́jọ́ lịjó rĩ gá, ãzíla umve kí dó ãsĩkárĩ 'bã ãzí 'dãá rĩ kí pírí ãngũ ãlu gá.
41015017	Su kí dó Yẹ́sụ̃ ní bõngó ãzí kọ̃nị̃kọ̃nị̃ rú la. Idé kí dó kẹ́rịŋá ụ̃cị́kị́ sĩ sulé drị̃kã gá tãgíyã ũpĩ drị̂ rú.
41015018	I'dó kí ĩ'di ịcụ́lé ĩnzõ rú sĩ ĩ'di idejó úzáŋâ trũ, “Háyẹ̃, Úpí 'bá Yãhụ́dị̃ rú rĩ 'badrị́ rĩ.”
41015019	Gbã kí ĩ'di kẹ̃lị́ká sĩ drị̃kã gá, uwí kí sụ̃sụ́ ụrụ'bá la gá, tị̃ kí ãja vụ̃rụ́ ĩ'di drị̃lẹ́ gá ãrútáŋá idemará ãni la fẽjó ĩ'di nî.
41015020	Ĩ'baní dó Yẹ́sụ̃ idejó 'bo rĩ 'bã vúlé gá, trũ kí bõngó kọ̃nị̃kọ̃nị̃ 'dã 'i, su kí dó bõngó ĩ'didrị́ ídu rĩ kí ĩ'di ụrụ'bá gâlé, agụ kí dó ĩ'di ipalé mũsãlá'bã sị́ gá.
41015021	Ĩ'bã kí mụ agá gẹ̃rị̃ gá 'dãá, ụfụ kí drị̃ ágọ́bị́ umvelé Sị̃mọ́nị̃ angálépi táwụ̃nị̃ Kụ̃rẹ́nị̃ gá ĩ'di 'bã anzị kí sĩ adrujó Ãlẽkĩzéndã kí Rũfúsĩ be rĩ trũ, ũŋmĩ kí ĩ'di ũkpó sĩ mũsãlá'bã mụjó Yẹ́sụ̃ ipajó rĩ 'dụjó.
41015022	Ãsĩkárĩ agụ kí dó Yẹ́sụ̃ 'i ãngũ umvelé Gõlõgótã 'i (ífí la ãngũ drị̃kã ụ́rụ́kụ́ 'i) rĩ gá.
41015023	'Dãá ụ̃'bị̃ kí ĩ'diní wáyĩnĩ usalé írúwá umvelé mírã rĩ trũ rĩ fẽlé mvụlé, wó Yẹ́sụ̃ gã mvụlé la úmgbé.
41015024	Ipa kí dó Yẹ́sụ̃ mũsãlá'bã sị́ gá, 'be kí bõngó ĩ'didrị́ gá rĩ kí jẽgê sĩ, sĩ kí awajó ã'di la íngõ 'dụ nĩ.
41015025	Îpa Yẹ́sụ̃ 'i mũsãlá'bã sị́ gá sáwã na ụ̃'bụ́tị drị́ gá rĩ sĩ.
41015026	Îpa ị́jọ́ ĩ'di tõjó rĩ ĩ'di drị̃lẹ́ gá 'dãá úsĩ, “'dĩ úpí 'bá yãhụ́dị̃ rú rĩ 'badrị̂.”
41015027	'Bá ụ̃gụ'ba rú la kí ị̃rị̃ îpa kí Yẹ́sụ̃ be mũsãlá'bã sị́ gá ĩndĩ, ãlu rĩ drị́ ãndá rĩ gá, ãzí rĩ drị́ ị̃jị́ rĩ gá. [
41015028	Ị́jọ́ sĩlé bụ́kụ̃ Ãdróŋá drị̂ agá rĩ áni, “Úlã ĩ'di 'bá ị́jọ́ izalépi 'dĩ kí 'bã ãzí ru.” ]
41015029	'Bá alịlépi gẹ̃rị̃ 'dã gâ sĩ rĩ ide kí Yẹ́sụ̃ 'i, drị̃kã ayaŋâ trũ jọ kí, “Háyẹ̃! Ị́jọ́ ándrá mi jó Ãdróŋá drị́ 'dĩ andi rá, mi sị la ị̃dị́ ụ́'dụ́ na agá rá ku yã?
41015030	Mí asị́ vụ̃rụ́ mũsãlá'bã sị́ gâlé sĩ ími ãmgbã rĩ pajó.”
41015031	Ãtalo ãmbogo rĩ kí, imba'ba ãzị́táŋá Mụ́sã drị̂ kí imbálépi rĩ kí ãzíla 'bá ĩyõ rĩ abe ide kí vâ Yẹ́sụ̃ gẹ̃rị̃ ãlu 'dĩ sĩ, jọ kí, “Ĩ'di jõ vâ 'bá ãzí kí pa rá, pa ru ku íngoní-íngoní ru!
41015032	Drĩ adru Kúrísĩtõ Úpí 'bá Ịsịrayị́lị̃ drị́ gá rĩ 'i, 'ba asị́ mũsãlá'bã sị́ gâlé rĩ sĩ vụ̃rụ́ 'dõlé ãma dó sĩ ndre la ãzíla ãma dó sĩ ĩ'di ã'ị̃.” 'Bá ụ̃gụ'ba rú ị̃rị̃ ipalé ĩ'di be 'dã ide kí vâ ĩ'di ĩndĩ.
41015033	Ĩ'di dó mụ calé sáwã ázíyá ị̃tụ́ ãni, ãngũ nị kpákpá kpere sáwã úrômĩ.
41015034	Sáwã la dó mụ calé úrômĩ 'bo, Yẹ́sụ̃ za ụ́'dụ́kọ́ ụrụgá sĩ ũkpó sĩ, “Ẽlóyĩ, Ẽlóyĩ, lama sãbãkĩtánĩ?” Ífí la, “Ãdróŋá mádrị̂, Ãdróŋá mádrị̂, mí a'be ma rá ã'du sĩ yã?”
41015035	'Bá ãzí pá utulépi ãni rú rĩ are kí ị́jọ́ ĩ'di 'bã jọlé rĩ jọ kí, “Ĩmi are, ĩ'di Ĩlíyã umve.”
41015036	'Bá ãzí ãlu ãcẹ̃ ãko ãzí vónõ áni la trũ, su ĩ'di wáyĩnĩ ũká la agá, umbé ĩ'di ũzú sị́ gá sulé Yẹ́sụ̃ tị gá. 'Bá ãzí kí agá 'dãá jọ, “Úndre drĩ Ĩlíyã la nõ amụ́ ĩ'di ãtrũlé mũsãlá'bã sị́ gá vụ̃rụ́ 'dõlé rá yã áni.”
41015037	Yẹ́sụ̃ za ụ́'dụ́kọ́ sĩ re, drã dó rá.
41015038	Bõngó jó Ãdróŋá drị̂ 'a alịjó rĩ asi ru ị̃rị̃ i'dójó ụrụgá kpere vụ̃rụ́.
41015039	Ãmbógó ãsĩkárĩ Rụ́mị̃ gá rĩ drị́ 'dĩ sĩ tu pá Yẹ́sụ̃ drị̃lẹ́ gá 'dãá cí, ndre Yẹ́sụ̃ 'bã drã agá cé, jọ, “'Dĩ ãndá-ãndá ru Ãdróŋá 'bã Ngọ́pị 'i.”
41015040	Ũkú ãzí kí cí utu kí pá rárá ru ị́jọ́ ru idélépi 'dĩ kí ndrelé, Mãgãdẽlénã 'i, Mãríyámũ Yãkó'bõ ĩmbíráŋá rĩ 'bã andre Yósẽ be rĩ 'i ãzíla Sãlómẽ 'i.
41015041	Ũkú 'dĩ kí ándrá acị́lépi Yẹ́sụ̃ vú gâ sĩ angájó ãngũ Gãlị́lị̃ gá ãzíla ĩ'di ãzãkolépi ị́jọ́ ĩ'di 'bã lẽlé rĩ kí agá rĩ kí. Ũkú ãzí wẽwẽ rú ándrá amụ́lépi ĩ'di trũ angájó Yẹ̃rụ́sãlẹ́mụ̃ gá rĩ kí vâ 'dãá cí.
41015042	Ĩndró acá ãni rú 'dĩ sĩ ụ́'dụ́ Sãbátũ drị́ gá rĩ acá drĩ ku rú.
41015043	Yụ̃sụ́fụ̃ angálépi Ãrĩmãtéyã gá, 'bá ãzí Yãhụ́dị̃ 'bã ukutáŋá gá rilépi ĩndĩ, 'bá 'bã kí ị̃nzị̃lé ị̃nzị̃, Sụ́rụ́ Ãdróŋá drị́ amụ́lépi rĩ 'bã drị̃ tẽlépi rĩ 'i, mụ ụ̃rị̃ kóru Pĩlátõ rụ̂lé Yẹ́sụ̃ 'bã ãvũ a'ị́lé.
41015044	Pĩlátõ 'bã drị̃ iza ru rá ĩ'di 'bã arejó la Yẹ́sụ̃ drã 'bo rĩ sĩ, umve ãmbógó ãsĩkárĩ 'badrị́ gá rĩ sĩ ĩ'dĩ zịjó Yẹ́sụ̃ drã ídu yã rĩ nị̃jó.
41015045	Pĩlátõ la mụ ị́jọ́ ãsĩkárĩ 'bã ãmbógó tị gá rĩ arelé 'bo, fẽ Yẹ́sụ̃ 'bã ãvũ Yụ̃sụ́fụ̃ drị́ rá.
41015046	Ị́jọ́ 'dĩ sĩ, Yụ̃sụ́fụ̃ mụ bõngó ĩgbãlé, ãtrũ dó Yẹ́sụ̃ 'bã ãvũ mũsãlá'bã sị́ gâlé vụ̃rụ́ 'dõlé, umbé ĩ'di bõngó ú'dí la sĩ, 'dụ dó ĩ'di ị̃sị̃lé 'bụ́ galé írã agá la agá, gũ dó írã ãmbógó kpakụ la tị la gá cí.
41015047	Mãríyámũ Mãgãdẽlénã kí Mãríyámũ Yósẽ 'bã ãndrẽ be ndre kí ãngũ sĩ Yẹ́sụ̃ ị̃sị̃jó rĩ cé.
41016001	Ụ́'dụ́ Sãbátũ 'bá Yãhụ́dị̃ 'badrị́ Ãdróŋá ị̃nzị̃jó rĩ drị́ rĩ la mụ ukólé 'bo, Mãríyámũ Mãgãdẽlénã, Sãlómẽ ãzíla Yãkó'bõ 'bã ãndrẽ trũ ĩgbã kí ãdu ãjị́ ngụ̃lépi vĩrĩ la kí sĩ mụjó Yẹ́sụ̃ 'bã ãvũ ifíjó.
41016002	Ụ́'dụ́ ãzị́ rĩ 'bã ụ̃'bụ́tịnị́nị́, ị̃tụ́ 'bã ãfũjó 'bo rĩ sĩ, mụ kí ị̃nádrị̃ gâlé.
41016003	Ĩ'bã kí mụ agá gẹ̃rị̃ gá 'dãá ụzị kí ru ãyá-ãyá, “Ã'di la mụ ãmaní írã 'bụ́ tị gá 'dãá gũlé nĩ yã?”
41016004	Wó kí mụ acálé ãni rú 'bo, ndre kí ãngũ kí drị̃lẹ́ gâlé, ndre kí írã ãmbógó kpakụ 'bụ́ tị gá rĩ úgũ rá.
41016005	Ĩ'bã kí fi agá 'bụ́ agâlé, ndre kí 'bá ãzí ru sulépi bõngó imve sĩ la ri 'bụ́ 'bã wókõ ãndá gá rĩ gá, wó idé kí dó ụ̃rị̃ sĩ.
41016006	'Bá 'dã jọ ĩ'baní, “Ĩmi idé ụ̃rị̃ sĩ ku. Ánị̃ rá ĩmi Yẹ́sụ̃ Nãzẹ̃rẹ́tị̃ gá ándrá ipalé mũsãlá'bã sị́ gá rĩ ndrụ̃, ĩ'di 'dộ yụ, angá ídri rú 'bo. Ĩndre ãngũ ándrá sĩ ĩ'di 'bãjó rĩ gápi 'dĩ.
41016007	Ĩmụ dó ị́jọ́ 'dĩ lũlé 'bá ĩ'diní imbálé rĩ 'banî vâ Pétẽrõ ní. Ĩ'di mụ ĩmi drị̃lẹ́ gá Gãlị́lị̃ gâlé 'dĩ, ĩmi mụ ĩ'di ndrelé ándrá ĩ'di 'bã jọlé ĩminí rĩ áni.”
41016008	Ũkú 'dĩ amvú kí apálé angájó ị̃nádrị̃ agâlé ụ́ngụ́lẹ́ sĩ ụ̃rị̃ trũ ãzíla ụrụ'bá la kí dị̃ yã sĩ, jọ kí ị́jọ́ 'bá ãzí ní ku ã'dusĩku ụ̃rị̃ fi kí ásị́ gá ambamba.
41016009	Yẹ́sụ̃ la mụ angálé ụ́'dụ́ Sãbátũ drị́ gá rĩ sĩ 'bo, i'da ru Mãríyámũ Mãgãdẽlénã ándrá ĩ'di bãsĩ úríndí ũnzí ázị̂rị̃ kí adrójó ala gá rĩ nĩ.
41016010	Mụ dó ị́jọ́ 'dĩ vú nzelé ímbá'bá Yẹ́sụ̃ drị́ ũcõgõ-ũcõgõ rú awalépi rĩ 'banî.
41016011	Mãríyámũ ní táni ị́jọ́ 'dĩ lũjó 'bá 'dĩ 'baní, Yẹ́sụ̃ angá ídri rá ãzíla índre ĩ'di rá tí, ã'ị̃ kí ị́jọ́ ĩ'didrị́ ku.
41016012	'Dã 'bã ũngúkú gá, Yẹ́sụ̃ i'da ru 'bá ị̃rị̃ angálépi Yẹ̃rụ́sãlẹ́mụ̃ gá mụlépi gẹ̃rị̃ gá 'dã ãngũ ãzí gá rĩ 'banî, wó drị̃drị̃ rĩ sĩ nị̃ kí ĩ'di ã'di 'i yã rĩ gá ku, i'dá ndú ĩ'banî ã'dusĩku uja ru gbíyã rá.
41016013	'Bá 'dĩ kí mụ Yẹ́sụ̃ nị̃lé 'bo, uja kí dó ru vúlé ị́jọ́ 'dĩ vú nzelé 'bá acelépi rĩ 'banî, wó 'bá 'dĩ ã'ị̃ kí ị́jọ́ 'bá 'dĩ 'bã kí jọlé ĩ'baní 'dĩ ku.
41016014	'Dã 'bã vúlé gá, Yẹ́sụ̃ i'da dó ru ímbá'bá mụdrị́ drị̃ ãlu 'dĩ 'baní ĩ'bã kí ãkónã na agá. Uzá kí drị̃ gá ã'ị̃táŋá ãkõ sĩ ãzíla ásị́ ĩ'ba ãni mbalépi rĩ sĩ, ã'dusĩku ĩ'bã kí ị́jọ́ 'bá ĩ'di ndrelépi cé angá ídri rú rá rĩ 'badrị̂ kí ã'ị̃jó ku rĩ sĩ.
41016015	Jọ dó ĩ'baní, “Ĩmụ ãzíla ĩmi ũlũ ị́jọ́ mgbã rĩ 'bá pírí ụ̃nọ́kụ́ drị̃ gá 'dâ rĩ 'banî, 'bá áma ã'ị̃lépi ãzíla bãbụ̃tị́zị̃ bĩlépi rá rĩ la ru pa rá. Wó 'bá ã'ị̃lépi ku rĩ ị́jọ́ lịlé rĩ la ĩ'di ndẽ rá.
41016016	'Bá ị́jọ́ 'dĩ ã'ị̃lépi ãzíla bãbụ̃tị́zị̃ bĩlépi rá rĩ la ru pa rá, wó 'bá ị́jọ́ 'dĩ ã'ị̃lépi ku rĩ ála ị́jọ́ lị drị̃ la gá rá.
41016017	'Bá pírí áma ã'ị̃lépi rĩ kí ála ĩ'baní ũkpõ fẽ sĩ tálí kí idéjó, kí úríndí ũnzí kí adro áma rụ́ sĩ, kí tị ú'dí jọ.
41016018	Drĩ kí ị̃nị̃ rụ ãzíla ãdrákĩ mvụ, icó kí kí idélé ũnzí ku, drĩ kí drị́ ụ̃tị̃ 'bá ãyánĩ rú rĩ kí drị̃ gá kí adrí rá.”
41016019	Úpí Yẹ́sụ̃ la mụ ị́jọ́ 'dĩ kí jọlé ímbá'bá 'baní 'bo, ú'dụ dó ĩ'di ụrụgá 'bụ̃ gâlé ãzíla îri dó ĩ'di Ãdróŋá 'bã drị́ ãndá rĩ gá.
41016020	Ímbá'bá iré kí dó ị́jọ́ ũlũ trũ ãngũ pírí agá ãzíla Úpí nga dó ãzị́ ĩ'ba abe. Tálí ĩ'bã kí idélé ãzíla ícétáŋá ĩ'bã kí idélé rĩ i'da kí ị́jọ́ mgbã ĩ'bã kí ũlũlé rĩ kí nĩ.
42001001	'Bá ũ'bí sĩ kí ị́jọ́ ru idélépi ãma drĩdríŋĩ gá rĩ kí drị̃ gá.
42001002	Sĩ kí 'bá ándrá ị́jọ́ 'dĩ kí ndrelépi i'dóŋá gá cé vâ ũlũlépi la rĩ 'bã kí jọlé ãmanî rĩ kî.
42001003	Téfũlõ mi 'bá rulé rũrũ rĩ, ị́jọ́ 'dĩ sĩ mâ ị́jọ́ kí ị̃ndụ́ ndrụ̃ agá i'dóŋá gâlé rĩ sĩ, má ũrã ĩ'di múké lẽ ásĩ ị́jọ́ ãlu-ãlu ru idélépi 'dĩ kí míní rá.
42001004	Má idé ị́jọ́ 'dĩ íni mínî sĩ ị́jọ́ mgbã 'bání imbálé míní rĩ nị̃jó.
42001005	Sáwã Hẽródẽ 'bã ũpĩ najó Yụ̃dị́yã gá rĩ sĩ, átáló ãzí rụ́ la Zãkãríyã 'i angájó amụtị 'bá ídétáŋá idélépi Ãbíyã drị̂ agá rĩ kí agá. Ũkû rụ́ Ị̃lị̃zãbẹ́tị̃ 'i vâ amụtị 'bá ídétáŋá idélépi Ãrọ́nị̃ drị̂ agá.
42001006	'Bá 'dĩ kí ị̃rị̃ trá ãlá ru Ãdróŋâ mịfị́ gá ãzíla ri kí ãzị́táŋá Úpí Ãdróŋá drị̂ kí tãmbalé kí vú ũbĩjó pírí.
42001007	'Bá ị̃rị̃ 'dĩ ri kí u'álé ngọ́tị́ŋâ kóru Ị̃lị̃zãbẹ́tị̃ 'bã adrujó úndó rĩ sĩ wó de kí ị̃rị̃ trá rá.
42001008	Ụ́'dụ́ ãlu Zãkãríyã la ãzị́ átáló drị́ ínátị ĩ'didrị̂ abe rĩ nga agá jó Ãdróŋá drị̂ agá.
42001009	Pẽ kí ĩ'di filé jó Ãdróŋá drị̂ agâlé jẽgê 'beŋá sĩ jõ ĩ'bã kí idélé lã'bĩ ĩ'badrị́ ãtalo drị̂ sĩ, mụlé ãko ãjị̂ trũ vĩrĩ rĩ ivélé Úpí nî.
42001010	Sáwã ãko ãjị̂ trũ vĩrĩ 'dã ivéjó Ãdróŋá ní rĩ la mụ acálé 'bo, 'bá ru atrálépi atrá rĩ ri kí Ãdróŋâ ị̃nzị̃lé ãmvé 'dãá.
42001011	Mãlãyíkã Úpí Ãdróŋá drị̂ i'da ru ĩ'diní tu pá ãngũ sĩ ídétáŋá idejó ãlĩtárĩ 'bã wókõ ãko ãjị̂ trũ ngụ̃lépi vĩrĩ ivélé rĩ 'bã wókõ ãndá gá rĩ gá.
42001012	Zãkãríyã la mụ ĩ'di ndrelé 'bo, drị̃ la sã nũrũ idé vâ ụ̃rị̃ sĩ.
42001013	Wó mãlãyíkã jọ ĩ'diní, “Mí idé ụ̃rị̃ sĩ ku Zãkãríyã! Ãdróŋá are mî zịtáŋá rá, mí ũkû Ị̃lị̃zãbẹ́tị̃ la mụ míní ngọ́tị́ ágọ́bị́ tịlé. Mi rụ́ la 'da Yõhánã 'i.
42001014	Ãyĩkõ la dó mụ ími fụlé mi dô sĩ mụ ími ũnũlé ambamba! Ãyĩkõ la vâ mụ 'bá ũ'bí kí fụlé ĩ'di tịjó rĩ sĩ!
42001015	Ĩ'di mụ adrulé 'bá ãmbógó la Ãdróŋâ drị̃lẹ́ gá, lẽ 'bã mvụ íwá ku. I'dójó ĩ'di 'bã tĩŋá gá Úríndí Ãlá rĩ la ru tõ ĩ'di agá tré.
42001016	Ĩ'di rú 'bá Ịsịrayị́lị̃ drị̂ kí ají vúlé Úpí Ãdróŋá ĩ'badrị̂ rụ́ 'dõlé.
42001017	Ĩ'di mụ mụlé Úpí drị̃lẹ́ gá, úríndí agá ũkpó nábị̃ Ĩlíyã drị̂ sĩ, ĩ'di anzị kí ásị́ icí átẹ́pịka abe ãlu ị̃dị́. Ĩ'di 'bá drị̃ ũnzí ị́jọ́ arelépi ku 'dĩ kí uja ị́jọ́ kpị rĩ ũrãjó, ãzíla ĩ'di 'bá Úpí drị̂ kí itú bábá ĩ'dinî.”
42001018	Zãkãríyã jọ mãlãyíkã ní, “Má ícó 'dĩ nị̃lé ĩ'di mụ adrulé 'dĩ áni la íngoní ru? Ma dó ãmbá mâ ũkû vâ ãmbá ru.”
42001019	Mãlãyíkã umvi ĩ'diní, “Ma Gãbị̃rị́yẹ́lị̃ 'i, ma pá tu Ãdróŋá áma tị ãpẽlépi mí rụ́ ị́jọ́ mgbã 'dĩ vú nzelépi rĩ drị̃lẹ́ gá.
42001020	Wó mí ã'ị̃ ị́jọ́ mâ ajílé míní ãndá mụlépi ru idélépi sáwã la gá rá 'dĩ ku. Mî ị́jọ́ 'dĩ ã'ị̃jó ku rĩ sĩ, mí icó ị́jọ́ jọlé ị̃dị́ ku; mi ĩyãŋã tú kpere ị́jọ́ mâ ajílé 'dĩ 'bã ru idé agá ãndá.”
42001021	Wó íni 'dĩ sáwã 'dã agá 'dãá 'bá ri kí Zãkãríyã tẽlé ũrãtáŋâ trũ 'dụ sáwã jó Ãdróŋá drị̂ agâlé íni la ã'du sĩ.
42001022	Ĩ'di mụ ãfũlé ãmvé 'dõlé 'bo, icó ĩ'baní ị́jọ́ jọlé ku, nị̃ kí dó rá mãlãyíkã i'da ru ĩ'diní jó Ãdróŋá drị̂ agâlé. Jọ ị́jọ́ ãluŋá la ku, i'da dó ĩ'baní ị́jọ́ kí drị́ sĩ.
42001023	Sáwã ĩ'didrị́ ãzị́ ngajó jó Ãdróŋá drị̂ agá rĩ la mụ ukólé 'bo, Zãkãríyã gõ dó vúlé lị́cọ́ gâlé.
42001024	'Dã 'bã vúlé gá were Ị̃lị̃zãbẹ́tị̃ ịsụ́ 'a, u'á dó sĩ jó agá jó agá ru ĩmbá tõwú.
42001025	Jọ dó, “Úpí Ãdróŋâ ásị́ ndrĩ dó mání 'dã áni yã! Wụ̃ dó drị̃nzá áma drị̃ gá ngọ́tị́ ãkõ sĩ rĩ rá.”
42001026	Ị̃lị̃zãbẹ́tị̃ la mụ calé 'a trũ ĩmbá ázíyá 'bo, Ãdróŋá ãpẽ mãlãyíkã Gãbị̃rị́yẹ́lị̃ tị Nãzẹ̃rẹ́tị̃ gá ãngũ Gãlị́lị̃ gá,
42001027	ĩzóŋá ágó rụlépi ku la rụ́, Yụ̃sụ́fụ̃ Dãwụ́dị̃ 'bã ũri rú lẽlépi ĩ'di ĩgbãlépi nĩrĩ. Ĩzóŋâ rụ́ la Mãríyámũ 'i.
42001028	Mãlãyíkã amụ́ ĩ'di rụ́ 'dõlé jọ ĩ'diní, “Ázị mi cící, mi 'bá lẽlé ambamba rĩ, Úpí Ãdróŋá 'bã adru mí be!”
42001029	Ásị́ la acá ũrãtáŋá ru, ri ị́jọ́ ũrãlé ĩ'di ásị́ gá ị́jọ́ mãlãyíkã 'bã jọlé rĩ drị̃ gá.
42001030	Mãlãyíkã jọ ĩ'diní, “Mí idé ụ̃rị̃ sĩ ku Mãríyámũ, ã'dusĩku Ãdróŋá wi sụ̃sụ́ míní 'bo.
42001031	Mi adru 'a trũ mi ngọ́tị́ ágọ́bị̂ tị mi rụ́ la 'da Yẹ́sụ̃ 'i.
42001032	Ĩ'di adru 'bá ãmbógó la ãzíla ála ĩ'di umve Ãdróŋá Ãmbógó Ụrụgá Ãndânĩ rĩ 'bã Ngọ́pị 'i. Úpí Ãdróŋá la ĩ'di 'bã ãmbógó ru cécé ándrá áyị́pị̃ Dãwụ́dị̃ drị̂ áni,
42001033	ĩ'di vâ adru úpí ũri Yãkó'bõ drị̂ ãni jã 'dâ; Ũpĩ ĩ'didrị́ rĩ icó ukólé ku!”
42001034	Mãríyámũ zị mãlãyíkã 'i jọ, “Ma drĩ ĩzóŋá ágó rụlépi ku la, ị́jọ́ 'dĩ icó ru idélé íngoní ru?”
42001035	Mãlãyíkã umvi ĩ'diní, “Úríndí Ãlá Ãdróŋá Ãmbógó Ụrụgá Ãndânĩ rĩ drị̂ la adru ími drị̃ gá, ĩ'di ũkpó fẽ míní ngọ́tị́ ịsụ́jó, ị́jọ́ 'dĩ sĩ ngọ́tị́ŋá ãlápítí míní mụlé tịlé rĩ ála ĩ'di umve Ãdróŋá Ngọ́pị 'i.
42001036	Índre drĩ mî kãká Ị̃lị̃zãbẹ́tị̃ jõ 'bá 'baní jọlé úndó 'dâ rĩ ĩ'di ú'dî'da 'a trũ ca dó ĩmbá ázíyá 'bo drĩ táni de 'bo rá tí.
42001037	Ãko ãzí Ãdróŋá 'bã icólé idélé ku la 'dáyụ.”
42001038	Mãríyámũ jọ, “Ma ãtí'bó Úpí ãni, ị́jọ́ 'dĩ 'bã idé ru áma ụrụ'bá gá cécé mî jọlé rĩ áni.” 'Dĩ 'bã ũngúkú gá mãlãyíkã a'be dó ĩ'di rá.
42001039	'Dã 'bã ũngúkú gá were Mãríyámũ itú dó ru bábá ãzíla mụ táwụ̃nị̃ 'bé agá Yụ́dã gá rĩ gá,
42001040	mụ filé lị́cọ́ Zãkãríyã drị́ gá rĩ gá ãzíla zị Ị̃lị̃zãbẹ́tị̃ 'i cící.
42001041	Ị̃lị̃zãbẹ́tị̃ la mụ Mãríyámũ 'bã zịtáŋá arelé 'bo, ngọ́tị́ 'a la gá 'dã umvú umvû. Ị̃lị̃zãbẹ́tị̃ agá Úríndí Ãlá rĩ tõ dó ru tré,
42001042	za dó ụ́'dụ́kọ́ ụrụgá sĩ, “Ãdróŋá wi sụ̃sụ́ míní ãmbógó ãndânĩ ndẽ ũkú kí rá, ngọ́tị́ ími agá 'dĩ ní úwi vâ sụ̃sụ́ ĩndĩ!
42001043	“Ãrútáŋá ãmbógó Úpí mádrị̂ 'bã ãndrẽ ní amụ́jó áma andréjó 'dĩ dó íngõ 'i?
42001044	Ma mụ ími arelé áma zị agá 'bo, ngọ́tị́ áma agá rĩ umvú ãyĩkõ sĩ.
42001045	Mi drị̃lẹ́ba rú míní ã'ị̃jó la ị́jọ́ Úpí 'bã jọlé rĩ la ru idé rá rĩ sĩ.”
42001046	Mãríyámũ jọ, “Áma ásị́ ịcụ́ Úpí 'i;
42001047	áma úríndí ĩ'di ãyĩkõ sĩ Ãdróŋá áma Palépi rĩ nî,
42001048	ã'dusĩku ũrã ị́jọ́ ãtí'bó ĩ'didrị́ ĩzóŋá ru rĩ drị̃ gá rá! I'dójó ú'dî'da drị̃lẹ́ gâlé ru sụ́rụ́ pírí kí áma umve drị̃lẹ́ba 'i,
42001049	ã'dusĩku ị́jọ́ Ãdróŋá Ũkpó 'Dị́pị 'bã idélé mání ãmbógó ru 'dĩ kî sĩ. Rụ́ la ãlá ru 'i.
42001050	I'dójó áyị́pị ãlu gá trũ mụjó ãzí rĩ gá fẽ ásị́ ị̃gbẹ̃ 'bá ĩ'di rulépi rĩ nî.
42001051	Idé ị́jọ́ drị́ ũkpó ĩ'didrị̂ sĩ! Iré 'bá ãfó trũ rĩ kí ũrãtáŋá kpékpé.
42001052	A'dụ́ 'bá ũpi rú 'dĩ kí úmvúke sị́ gâlé 'bãlé vụ̃rụ́, wó inga 'bá ãjị́ nzelé rá rĩ kí ụrụgá.
42001053	Fẽ 'bá ãbị́rị́ 'bã fụlé rĩ 'baní agâlé tré ãko múké rĩ kî sĩ, wó pẽ 'bá kụ́rẹ́nị́ rĩ kí tị drị́drị́ ru.
42001054	Ãdróŋá ko ãti'bo ĩ'didrị́ 'bá Ịsịrayị́lị̃ rú rĩ kí ãzã rá ãzíla 'bã ásị́ ị̃gbẹ̃ ĩ'baní ụ́'dụ́ pírí;
42001055	Ãdróŋá azị ándrá ãmã áyị́pịka 'baní á'bị́ ãmadrị́ Ịbụrahị́mụ̃ ní drị̃lẹ́ ĩ'didrị́ rĩ abe, azịŋá ukólépi ku la.”
42001056	Mãríyámũ u'á dó Ị̃lị̃zãbẹ́tị̃ be ãni la ĩmbá na 'dĩpí gõ dó ĩ'didrị́kogâlé ĩndõ.
42001057	Ị̃tụ́ acá dó Ị̃lị̃zãbẹ́tị̃ ní ĩ'di 'bã ngọ́tị̂ tĩjó, tĩ dó sĩ ngọ́tị́ ágọ́bị́.
42001058	Ị́jọ́ 'dĩ kụ 'bá ĩ'di 'bã jĩránĩ rú 'dĩ 'baní kãká abe gbõŋáŋá ru Úpí Ãdróŋá i'da ĩ'diní ásị́ ị̃gbẹ̃, 'bá mụ kí dó sĩ ãyĩkõ idélé ĩ'di trũ.
42001059	Ngọ́tị̂ la mụ calé ụ́'dụ́ ãrõ kãká atrá kí ru wọ̃rị́ka kî trũ ĩ'di ĩtãrãŋá (sĩ acájó 'bá Ãdróŋâ ãni la rú rĩ) ndrejó. Lẽ kí rụ́ la 'dalé Zãkãríyã 'i átẹ́pị̃ 'bã rụ́ sĩ.
42001060	Ị̃lị̃zãbẹ́tị̃ jọ, “Yụ! Rụ́ la Yõhánã 'i!”
42001061	Jọ kí ĩ'diní, “Mî kãká ãzí rụ́ 'dã trũ la 'dáyụ!”
42001062	Ụ̃'bị̃ kí dó ị́jọ́ átẹ́pị̃ ní drị́ sĩ ngọ́tị̂ 'bã rụ́ la adru ã'di 'i yã rĩ zịjó.
42001063	A'ị́ dó ãko ãzí sĩ ãko sĩjó la sĩ, “Rụ́ la Yõhánã 'i.” 'Bá pírí acá kí ụ̃sụ̃táŋá sĩ.
42001064	Sáwã 'dã sĩ Zãkãríyã i'dó ị́jọ́ jọlé cọtị i'dó dó Ãdróŋâ rụ́ ịcụ́lé.
42001065	Jĩránĩ acá kí dó ụ̃sụ̃táŋá sĩ ị́jọ́ ru idélépi 'dĩ kí sĩ, ãzíla ị́jọ́ ru idélépi 'dĩ kụ kí dó mgbọrú sụ́rụ́ 'bé 'a rú Yụ̃dị́yã gá pírí.
42001066	'Bá pírí ị́jọ́ 'dĩ arelépi rĩ ũrã kí ị́jọ́ drị̃ la gá uja kí zịlé la “Ngọ́tị́ 'dĩ la mụ adrulé íngoní?” Ĩ'di ị́jọ́ ãzí tọndọlọ la, ã'dusĩku Úpí Ãdróŋá drị́ ũkpó rĩ drị̃ la gá cí.
42001067	Zãkãríyã Yõhánã átẹ́pị Úríndí Ãlá rĩ tõ dó ru ĩ'di agá tré jọ dó sĩ ị́jọ́ Ãdróŋá drị́ drị̃ gâlé rĩ kî;
42001068	“Ị́cụ́ kí Ãdróŋá Ịsịrayị́lị̃ drị̂ 'bã rụ́, ã'dusĩku amụ́ 'bá ĩ'didrị̂ kí imílé 'bo ãzíla amụ́ 'bá ĩ'didrị̂ kí unzelé ãjẹ̃ ãmbógó sĩ.
42001069	Ãpẽ ãmaní 'bá ãma palépi ũkpó trũ rĩ angájó sụ́rụ́ ũpĩ ãni ãtí'bó ĩ'didrị́ Dãwụ́dị̃ drị̂ agá,
42001070	cécé ándrá ĩ'di 'bã azịlé nãbịya ãlá ĩ'di drị́ údu 'dĩ kí tị gâ sĩ rĩ áni.
42001071	Ú'dî'da rĩ gá ãma dó ãma pa mẹ́rọ́'bá ãmadrị̂ kí drị́ gá ãzíla 'bá ãma ngụ̃lépi ũnzí 'dĩ 'badrị́ rá.
42001072	Ri u'álé ásị́ ị̃gbẹ̃ sĩ ãma áyị́pịka 'baní agá vâ tị icíma ãlá ándrá ĩ'di 'bã azịlé ĩ'banî rĩ 'bã ị́jọ́,
42001073	ũyõ ándrá ĩ'di 'bã nalé ĩ'di 'bã ị́jọ́ azịlé ãma áyị́pị Ịbụrahị́mụ̃ nî rĩ.
42001074	Úpa ãma mẹ́rọ́'bá ãmadrị̂ kí drị́ agá rá, ãzíla ãma dó sĩ ãzị́ nga Ãdróŋá ãmadrị́ rĩ ní ụ̃rị̃ kóru,
42001075	ãlã sĩ ãzíla adrujó kpị ụ́'dụ́ ãmã u'ájó ídri rĩ kí agâ sĩ jã 'dâ.
42001076	Mi mâ ngọ́pị ĩmbíráŋá 'dĩ, ála ími umve nábị̃ Ãdróŋá Ãmbógó Ụrụgá Ãndânĩ rĩ drị́ gá rĩ; ã'dusĩku mi mụ gẹ̃rị̃ idélé Úpí nî.
42001077	Mi 'bá ĩ'didrị̂ 'baní gẹ̃rị̃ patáŋá ịsụ́jó rĩ lũ trũtáŋá ị́jọ́ ũnzí drị̂ agâ sĩ.
42001078	Ásị́ ị̃gbẹ̃kị̃tị̃ Ãdróŋá drị̂ sĩ, ãngũ imve Ãdróŋá drị́ 'bụ̃ agâlé rĩ la ugó ụwị́lé ãmaní 'dĩ.
42001079	Ĩ'di ãngũ jijó 'bá u'álépi ãngũ ịnị agá 'dĩ 'baní ãzíla 'bá acị́lépi drã 'bã índríléndri agá 'dĩ 'banî, ãzíla ĩ'di vâ ãma drị̃ 'de gẹ̃rị̃ ásị́ ị̃gbẹ̃ drị̂ agâ sĩ.”
42001080	Yõhánã zo úmgbó trũ ụrụ'bá ãlá sĩ úríndí agá, wó mụ dó sĩ u'álé ásé agá ãngũ 'bá kóru rĩ gá kpere ĩ'di 'bã ãzị́ ĩ'didrị́ 'bá Ịsịrayị́lị̃ drị̂ 'banî rĩ i'dó agá.
42002001	Ụ́'dụ́ 'dã sĩ úpí ãmbógó 'bá Rụ́mị̃ gá rĩ 'badrị́ umvelé Kãyị̃sárị̃ Ãgụ́sị̃tọ̃ azị ãzị́táŋá 'bá ĩ'didrị́ ãngũ gá rĩ kí lãjó pírí.
42002002	('Dĩ lãtáŋá 'bá kí lãjó drị̃drị̃ ịsụ́ úpí Kụ̃rị̃nị́yọ̃ ĩ'di ãmbógó 'bá Sị́rị̃yã gá rĩ 'badrị́ rĩ 'i.)
42002003	'Bá pírí gõ kí mụlé ru rụ́ sĩlé ãngũ ĩ'badrị́ ĩ'bã kî sĩ angájó rĩ gá.
42002004	Ị́jọ́ 'dĩ sĩ, Yụ̃sụ́fụ̃ 'bã angájó ũri úpí Dãwụ́dị̃ drị̂ agá rĩ sĩ, mụ dó sĩ mụlé ru rụ́ sĩlé Bẹ̃tẹ̃lẹ̃hẹ́mụ̃ gá 'dĩ Yụ̃dị́yã gá, lị́cọ́ á'bị́ ĩ'didrị́ Dãwụ́dị̃ drị̂ gá. Mụ Bẹ̃tẹ̃lẹ̃hẹ́mụ̃ gâlé angájó Nãzẹ̃rẹ́tị̃ gá 'dĩ Gãlị́lị̃ gá.
42002005	'Dụ ĩ'di 'bã ũkú ándrá ĩ'di 'bã lẽlé ĩgbãlé 'a trũ Mãríyámũ trũ mụjó rụ́ sĩjó ĩ'di be ĩndĩ.
42002006	Kí mụ adrulé 'dã 'bo, sáwã ĩ'diní ngọ́tị́ tĩjó rĩ ca dó rá,
42002007	tĩ dó sĩ ngọ́tị́ ĩ'didrị́ kãjãnĩ ágọ́bị́ ru rĩ. Umbé ĩ'di bõngó ũrekeŋá umbéjó rĩ kî sĩ la dó ĩ'di ãkójó tị́ 'bã kí sĩ, ãngũ najó rĩ agá, ã'dusĩku jó ãmụ́ 'baní kojó tọ̃rọ́mẹ́ 'dã agá 'dãá la 'dáyụ.
42002008	Ị́nị́ 'dã sĩ 'bá kãbĩlõ ucélépi rĩ kí ĩ'bã kãbĩlõ ũ'bí rĩ kí andre tẽ agá ásé agâlé.
42002009	Rụ̃gbụ́gbụ́, mãlãyíkã Úpí drị̂ i'da kí agá 'dãá, dị̃zã Ãdróŋá drị̂ ji ãngũ kí agá 'dãá. Idé kí ụ̃rị̃ sĩ,
42002010	wó mãlãyíkã imbá kí ásị́. Jọ ĩ'baní, “Ĩmi idé ụ̃rị̃ sĩ ku, má ají ĩminí ị́jọ́ mgbã ãyĩkõ rú 'bá pírí nî rĩ!
42002011	Ị́nị́ ãndrũ rĩ sĩ Bẹ̃tẹ̃lẹ̃hẹ́mụ̃ gá tọ̃rọ́mẹ́ Dãwụ́dị̃ drị̂ agá útị ĩminí 'Bá 'bá Palépi rĩ; ĩ'di Kúrísĩtõ Úpí 'i!
42002012	Ĩmi mụ nị̃lé la ícétáŋá 'dĩ sĩ: ĩmi ũrekeŋá ịsụ́ úla ĩ'di ãkójó tị́ 'bã kí ị̃rẹ́bị́ najó rĩ agá úmbé ĩ'di bõngó ngọ́tị́ŋá umbéjó rĩ sĩ!”
42002013	Rụ̃gbụ́gbụ́ gbõrú mãlãyíkã ũ'bí Ãdróŋá drị́ 'bụ̃ agá 'dĩ icí kí ru tá vụ̃rụ́ 'dĩ abe Ãdróŋâ rụ́ ịcụ́lé:
42002014	“Dị̃zã 'bã adru Ãdróŋá ní 'bụ̃ agâlé ãzíla ásị́ ị̃gbẹ̃ 'bã adru ụ̃nọ́kụ́ drị̃ gá 'bá Ãdróŋá 'bã lẽlé 'dĩ 'banî.”
42002015	Mãlãyíkã kí dó mụ gõlé 'bụ̃ gâlé 'bo, 'bá kãbĩlõ ucélépi rĩ jọ kí ị́jọ́ kí drĩdríŋĩ gá, “Ĩmi angá ãma amụ́ kí mụlé Bẹ̃tẹ̃lẹ̃hẹ́mụ̃ gá andre kí sĩ ị́jọ́ ru idélépi ụ̃sụ̃táŋá ru Úpí Ãdróŋá 'bã lũlé ãmanî 'dĩ 'i.”
42002016	Cẹ̃ kí dó tọ̃rọ́mẹ́ agâlé ịsụ́ kí Mãríyámũ kí Yụ̃sụ́fụ̃ be. La kí dó ũrekeŋâ 'i ãkójó tị́ 'bã kí sĩ ị̃rẹ́bị́ najó rĩ agá.
42002017	'Bá kãbĩlõ ucélépi 'dĩ nze kí ị́jọ́ ru idélépi 'dĩ vú 'bá pírí 'banî ãzíla ị́jọ́ tá mãlãyíkã 'bã jọlé ũrekeŋá 'dĩ drị̃ gá rĩ.
42002018	'Bá pírí ị́jọ́ 'bá kãbĩlõ ucélépi 'dĩ kí jọlé rĩ arelépi rĩ drị̃ la iza kí ru rá,
42002019	wó Mãríyámũ mba ị́jọ́ 'dĩ kí tã ĩ'di ásị́ gá ri vâ ị́jọ́ ũrãlé kí drị̃ gá ụ́'dụ́ pírí.
42002020	'Bá kãbĩlõ ucélépi 'dĩ gõ kí vúlé ásé agâlé ĩ'bã kãbĩlõ 'ba rụ́ Ãdróŋâ rụ́ ungoŋâ trũ ãzíla ịcụ́ŋá la trũ ị́jọ́ mãlãyíkã 'bã vú nzelé ĩ'baní 'dã sĩ ãzíla ĩ'bã kí ngọ́tị́ŋá ndrejó cécé tá mãlãyíkã 'bã jọlé ĩ'baní rĩ áni rĩ sĩ.
42002021	Îtãrã ũrekeŋâ ụ́'dụ́ ãrõ vúlé gá ú'da dó sĩ rụ́ la Yẹ́sụ̃ 'i, 'dĩ rụ́ ándrá mãlãyíkã 'bã lũlé 'dĩ sĩ ã'bã drĩ ru ku rĩ 'i.
42002022	Ụ́'dụ́ ũkú drĩ tĩ 'bo ĩ'di 'bã sĩ ru 'bãjó ãlá ru ãzị́táŋá Mụ́sã drị̂ 'bã azịlé rĩ áni rĩ la mụ ukólé rá, Yụ̃sụ́fụ̃ kí Mãríyámũ be 'dụ kí ngọ́tị̂ agụlé Yẹ̃rụ́sãlẹ́mụ̃ gá ĩ'di fẽjó Úpí Ãdróŋá nî.
42002023	Ãzị́táŋá úpí drị̂ jọ, “Ngọ́tị́ ũkú ãni kãjãní rĩ drĩ adru ágọ́bị́ lẽ úfẽ ĩ'di úpí ní.”
42002024	Fẽ kí dó ídétáŋá ãzị́táŋá Úpí drị̂ 'bã lẽlé rĩ áni ãko la kí ãlĩ'bõ kí ị̃rị̃ jõku ãmámũ ãráŋá la kí ị̃rị̃.
42002025	Ụ́'dụ́ 'dã sĩ ágọ́bị́ ãlu rụ́ la Sị̃mọ́nị̃ 'i ri u'álé Yẹ̃rụ́sãlẹ́mụ̃ gá, ĩ'di 'bá múké ãvá ru ị́jọ́ Ãdróŋá drị̂ sĩ la. Ri ị́jọ́ Ịsịrayị́lị̃ kí pajó rĩ tẽlé, ãzíla Úríndí Ãlá rĩ ga ala gá tré.
42002026	Úríndí Ãlá rĩ i'da ĩ'diní icó drãlé ku kpere ĩ'di 'bã Kúrísĩtõ Úpí Ãdróŋá drị̂ ndre agá ráká.
42002027	Ụ́'dụ́ 'dã sĩ Úríndí agụ ĩ'di lị́cọ́ Ãdróŋá drị̂ agâlé. Kí mụ amụ́lé ũrekeŋá Yẹ́sụ̃ fẽlé Úpí ní ãzị́táŋá 'bã lẽlé rĩ áni,
42002028	Sị̃mọ́nị̃ dó vâ 'dãá cí, 'dụ dó ũrekeŋá Yẹ́sụ̃ 'i ĩ'didrị́ gá ịcụ́ dó Ãdróŋá 'i jọ dó,
42002029	“Úpí ma dó icó drãlé ásị́ ị̃gbẹ̃ sĩ mî ándrá azịlé mání rĩ 'bã áni.
42002030	Ándre dó 'Bá 'bá kí Palépi rĩ
42002031	mî itúlé 'bá pírí kí drị̃lẹ́ gá rĩ 'bo.
42002032	Ĩ'di dị̃zã ãngũ jilépi Ãdróŋâ i'dajó sụ́rụ́ pírí 'bá Yãhụ́dị̃ rú ku rĩ 'baní rĩ, ĩ'di vâ 'dị̃zã 'bá mídrị́ Ịsịrayị́lị̃ 'badrị́ rĩ.”
42002033	Yụ̃sụ́fụ̃ kí Mãríyámũ be ụ̃sụ̃ kí ụ̃sụ̃-ụ̃sụ̃ ị́jọ́ jọlé Yẹ́sụ̃ drị̃ gá 'dĩ kí sĩ.
42002034	'Dã 'bã ũngúkú gá Sị̃mọ́nị̃ wi sụ̃sụ́ ĩ'baní jọ ãndrẽ Mãríyámũ ní, “Ngọ́tị́ 'dĩ la adru 'bá ũ'bí Ịsịrayị́lị̃ gá rĩ 'bã a'déŋá ãzíla ĩ'bã ángáŋá, ĩ'di vâ adru ícétáŋá ĩ'bã kí ị́jọ́ jọjó ụrụ'bá la gá ũnzí rĩ.
42002035	Ĩ'di ũrãtáŋá 'bá kí ásị́ gá zị̃lé álị́ 'dã kí iyá rá. Ũcõgõ la ími ásị́ sõ ãzákírílí ru ménéŋá 'bã 'bá sõlé rĩ áni.”
42002036	Ánã nábị̃ rú Fanụ́wẹ́lị̃ ị̃zẹ́pị ãwụ́zị́ ru angálépi ínátị Ásẹ̃rị̃ drị̂ agá rĩ ĩ'di dó 'dĩ sĩ ĩdránígó ru. U'á kí ágô be ílí ázị̂rị̃ ĩgbãŋá ĩ'badrị̂ agá gbõgbõ ágô drã rá.
42002037	Ri dó u'álé lị́cọ́ Ãdróŋá drị̂ agá Ãdróŋá ã'ị̃lé, ịcụ́lé ãzíla ị̃nzị̃lé ị̃tụ́ kí ị́nị́ be íná naŋâ kóru, ílí la ca dó kãlị́ ãrõ drị̃ la sụ.
42002038	Amụ́ 'dĩ sĩ Sị̃mọ́nị̃ la ị́jọ́ jọ agá Yụ̃sụ́fụ̃ kî abe, i'dó Ãdróŋâ rụ́ ịcụ́lé. Jọ ị́jọ́ Yẹ́sụ̃ drị̃ gá rĩ 'bá pírí ị́jọ́ azịlé Úpí la amụ́ Yẹ̃rụ́sãlẹ́mụ̃ unzelé rĩ tẽlépi rĩ 'banî.
42002039	Yụ̃sụ́fụ̃ kí Mãríyámũ be kí dó mụ ị́jọ́ ãzị́táŋá Úpí 'bã lẽlé rĩ kí delé idé agá 'bo, gõ kí dó vúlé lị́cọ́ gá Nãzẹ̃rẹ́tị̃ gâlé 'dĩ Gãlị́lị̃ gá.
42002040	Ngọ́tị̂ zo úmgbó trũ ụrụ'bá ãlá sĩ. Ãdróŋá wi ĩ'diní sụ̃sụ́ ãlá rĩ ãzíla ga vâ ũndũwã sĩ tré.
42002041	Ílí ãlu-ãlu sĩ 'bá Yẹ́sụ̃ tịlépi 'dĩ kí mụ ụ̃mụ̃ alịjó 'bá drị̃ gâ sĩ rĩ ándrá Ãdróŋá 'bã sĩ 'bá Ịsịrayị́lị̃ drị́ rĩ kí anzéjó Mị̃sị́rị̃ gá rĩ nalé Yẹ̃rụ́sãlẹ́mụ̃ gá.
42002042	Yẹ́sụ̃ ílí la mụ calé mụdrị́ drị̃ ị̃rị̃ 'bo, mụ vâ ụ̃mụ̃ 'dã naŋá gâlé ĩndĩ.
42002043	Ãwí la mụ ukólé 'bo, i'dó kí ãcị̃ gõjó lị́cọ́ gá Nãzẹ̃rẹ́tị̃ gâlé wó íni 'dĩ Yẹ́sụ̃ ace ru vúlé Yẹ̃rụ́sãlẹ́mụ̃ gâlé, 'bá ĩ'di tịlépi 'dĩ nị̃ kí ku.
42002044	Ũrã kí 'bãngá ĩ'di 'bá kí agá 'dĩ, ị́jọ́ 'dĩ sĩ acị́ kí ụ́'dụ́ ãlu ndị. Ĩtrĩkã kí ĩ'di 'dáyụ, i'dó kí ĩ'di ndrụ̃lé kãká kí agâ sĩ ãzíla wọ̃rị́ka kí agâ sĩ.
42002045	Ịsụ́ ĩ'di ku, gõ kí vúlé mụlé ĩ'di ndrụ̃ trũ Yẹ̃rụ́sãlẹ́mụ̃ gá.
42002046	Ụ́'dụ́ 'bã na la sĩ ịsụ́ kí ĩ'di lị́cọ́ Ãdróŋá drị̂ agá ri 'bá Yãhụ́dị̃ rú ãzị́táŋá imbálépi 'dĩ abe, ị́jọ́ arejó kí tị gá ãzíla kí ụzị agá.
42002047	'Bá pírí ị́jọ́ arelépi ĩ'di tị gá rĩ ụ̃sụ̃ kí ụ̃sụ̃-ụ̃sụ̃ ĩ'di 'bã ũndũwã sĩ.
42002048	'Bá ĩ'di tịlépi 'dĩ kí drị̃ iza ru rá. Ãndrẽ jọ, “Mâ ngọ́tị́, mí idé dó ãma íni ã'du sĩ? Ãma ịsụ́ ũcõgõ mí átẹ́pị be ími ndrụ̃ agá ãngũ pírí agá.”
42002049	Umvi ĩ'baní, “Ĩmi tí ĩmi ngá áma ndrụ̃ agá ã'du sĩ? Ĩnị̃ ma u'á agá mâ átẹ́pị drị́ jó agá rĩ gá ku yã?”
42002050	Wó nị̃ kí ị́jọ́ ĩ'di 'bã umvilé 'dã 'bã ífí ku.
42002051	Yẹ́sụ̃ gõ dó ĩ'ba abe vúlé Nãzẹ̃rẹ́tị̃ gâlé, ãrútáŋá ru kí ụrụ'bá gá. Ãndrẽ mba ị́jọ́ 'dĩ kí tã ĩ'di ásị́ gá cí.
42002052	Yẹ́sụ̃ zo úmgbó trũ, ãzíla ũndũwã trũ Ãdróŋá lẽ ĩ'di, 'bá ĩ'di nị̃lépi rá rĩ lẽ kí vâ ĩ'di ĩndĩ.
42003001	Ílí mụdrị́ drị̃ tõwú ãmbógó Kãyị̃sárị̃ Tị̃bẹ́rị̃yọ̃ 'bã ãngũ najó úpí ãmbógó ru rĩ sĩ; Pọ̃nị̃tị́yọ̃ Pĩlátõ 'dĩ sĩ úpí ru Yụ̃dị́yã gá, Hẽródẽ Ãnị̃tị́pã 'dĩ sĩ úpí ru Gãlị́lị̃ gá, ádrị́pị̃ Fị́lị́pọ̃ 'dĩ sĩ úpí ru Ị̃tụ́rị̃yã gá ãzíla Trãkọ̃nị́tọ̃ gá, Lũsánĩyã úpí ru Ãbĩlénẽ gá.
42003002	Ánãsĩ kí Kãyị́fã be ãtalo ãmbógó ãndânĩ sáwã 'dã sĩ rĩ kî, ị̃tụ́ 'dã sĩ ị́jọ́ Ãdróŋá drị̂ acá Yõhánã Zãkãríyã ngọ́pị rụ́ kõtórõ agá ásé agâlé.
42003003	Yõhánã acị́ ãngũ ị̃yị́tị Yõrĩdánĩ drị̂ agâ sĩ pírí, ị́jọ́ Ãdróŋá drị́ 'dĩ ũlũ trũ 'bá 'banî sĩ ásị́ ujajó bãbụ̃tị́zị̃ bĩjó sĩ ị́jọ́ ũnzí ĩ'badrị̂ kí a'bejó.
42003004	Sĩlé bụ́kụ̃ nábị̃ Ĩsáyã drị̂ agá rĩ áni: “Ụ́'dụ́kọ́ 'bá ãzí uzálépi ãngũ kõtórõ rú rĩ agá rĩ jọ, ‘Ĩmi itú gẹ̃rị̃ Úpí ní, ĩmi idé ĩ'di kpịmgbịlị́kị ĩ'diní sĩ acị́jó.
42003005	Ĩkụ̃ á'bụ 'a kî mĩlĩ-mĩlĩ, 'bé kí túpũ kí abe íré kí trũtrũ, gẹ̃rị̃ gọ̃gọ̃lị́cã rĩ kí ítú kí kpị, ãngũ gũlúgũlú rĩ kí ú'bã kî trũtrũ ũré ru!
42003006	'Bá pírí kí sĩ patáŋá angálépi Ãdróŋá drị́ rĩ ndre!’”
42003007	Jọ 'bá ũ'bí amụ́lépi bãbụ̃tị́zị̃ bĩlépi ĩ'di rụ́ 'dõlé rĩ 'baní, “Ĩmi ị̃nị̃ gala'bá ru 'dĩ! Ã'di lũ ĩminí apájó ũmbã Ãdróŋá ãni amụ́lépi rĩ sĩ nĩ yã?
42003008	Ĩka ífí ru ajílépi ásị́ ujaŋá ũnzĩ a'bejó rá rĩ be rĩ kî. Lẽ ĩjọ ‘Ãma anzịŋá Ịbụrahị́mụ̃ ãni Ãdróŋá icó dó sĩ ãmaní drị̃-árụ́ma fẽlé ku,’ íni la ĩmi ásị́ gá ku. Ájọ ĩminí Ãdróŋá icó írãmvá 'dĩ kí ujalé Ịbụrahị́mụ̃ ní anzịŋá ru rá.
42003009	Nekeŋâ ĩ'di bábá ife 'bã ị̃ndụ́ gá, ãzíla ife pírí ífí mgbã rĩ kalépi ku rĩ kí ála mụ kí galé vụ̃rụ́ ãzíla ála kí u'bé ãcí gá.”
42003010	Ũ'bí ru tralépi 'dã zị kí ĩ'di, “Lẽ ãma idé tátí dó ã'du?”
42003011	Yõhánã umvi kí, “'Bá ĩmi drĩdríŋĩ gá adrulépi bõngô trũ ị̃rị̃ rĩ 'bã fẽ ãlu rĩ 'bá bõngô kóru rĩ nî ãzíla 'bá ãkónã trũ rĩ 'bã idé vâ cécé 'dĩ 'bã áni.”
42003012	'Bá mụ̃sọ́rọ̃ tralépi rĩ amụ́ kí vâ bãbụ̃tị́zị̃ bĩlé wó zị kí ĩ'di, “Ímbápị, ãma rú rĩ lẽ ãma idé ã'du?”
42003013	Umvi kí, “Lẽ ĩtra mụ̃sọ́rọ̃ 'ba alị tá gãmétẽ 'bã lũlé ĩminî rĩ rá ku.”
42003014	Ãsĩkárĩ ãzí zị kí vâ ĩ'di, “Wó ãma rú rĩ? Ãma ã'du idé?” Jọ ĩ'baní, “Lẽ ĩra 'bá ãzí 'bã sĩlíngĩ ũkpó sĩ ku jõku ĩmbe 'bá ãzí 'bã mẹ́lẹ́ ĩnzõ sĩ ku. Lẽ ũyá ĩmidrị̂ 'bã ca ĩminí rá.”
42003015	'Bá ri kí ásị́ 'bãlé Kúrísĩtõ ũtẽjó, ri kí ị́jọ́ ũrãlé kí ásị́ gá nị̃jó la Yõhánã icó adrulé Kúrísĩtõ 'i yã áni.
42003016	Ị́jọ́ 'dĩ sĩ, Yõhánã jọ ĩ'baní pírí, “Ma bãbụ̃tị́zị̃ fẽ ĩminí ị̃yị́ sĩ, wó 'bá ãzí áma ndẽlépi ũkpõ sĩ rá rĩ la amụ́ 'dĩ, ãzíla má icó átã adrulé ĩ'di 'bã ãtí'bó vúlé gá ãsị̃jó la rú ku. Ĩ'di bãbụ̃tị́zị̃ fẽ ĩminí Úríndí Ãlá rĩ sĩ vâ ãcí sĩ.
42003017	Ĩ'di bábá 'bá múké rĩ kí drĩdríŋĩ cojó 'bá ũnzí rĩ abe cécé 'bá ãná drẹ̃jị́kọ̃ kí drĩdríŋĩ colépi ãná mgbã rĩ be rĩ áni. Ĩ'di 'bá múké rĩ kí 'bã ãngũ múké rĩ agá cécé 'bá 'bã ãná mgbã rĩ 'bãlé ĩrá agá rĩ áni. Wó ĩ'di 'bá ũnzí rĩ kí ivé ãcí sĩ cécé 'bání ãná drẹ̃jị́kọ̃ ivélé ãcí 'bá ãzí 'bã icólé anụ́lé ku rĩ sĩ.”
42003018	Yõhánã ũlũ ị́jọ́ mgbã Ãdróŋá drị̂ gẹ̃rị̃ ndú-ndú sĩ 'bá 'baní jọ vâ ĩ'baní lẽ 'ba uja kí ru ásị́ ị́jọ́ 'dã ã'ị̃jó.
42003019	Wó 'dã 'bã ũngúkú gá Yõhánã a'dá ị́jọ́ úpí Hẽródẽ drị̃ gá mgbọ rú ĩ'di 'bã ị́jọ́ ũnzí idéjó Ãdróŋâ mẹ́lẹ́tị gá ĩ'di ádrị́pị̃ 'bã ũkû Hẽrõdíyãsĩ 'dụjó ĩ'diní ũkú ru rĩ sĩ. A'dá vâ ị́jọ́ ũnzí ãzí Hẽródẽ 'bã idélé rĩ kí ĩndĩ.
42003020	Hẽródẽ idé vâ ị́jọ́ ũnzí ãzí ndẽlépi rá rĩ: fẽ ãzị́táŋá ãsĩkárĩ ĩ'didrị̂ 'baní Yõhánã sujó mãbụ́sụ̃ gá.
42003021	Úsu drĩ Yõhánã 'i mãbụ́sụ̃ gá ku rú, fẽ bãbụ̃tị́zị̃ Yẹ́sụ̃ ní sáwã ĩ'di 'bã bãbụ̃tị́zị̃ fẽjó 'bá ásị́ ujalépi rá rĩ 'banî rĩ sĩ. Yẹ́sụ̃ 'bã Ãdróŋá zị agá 'bụ̃ nzị̃ ru mgbọ,
42003022	Úríndí Ãlá rĩ asị́ drị̃ la gá 'dõlé ụrụ'bá trũ cécé ãlĩ'bõ áni. Ụ́'dụ́kọ́ angá 'bụ̃ gâlé jọ, “Mi mâ Ngọ́pị mâ lẽlé ambamba rĩ 'i, ma ãyĩkõ sĩ ími ị́jọ́ sĩ.”
42003023	Yẹ́sụ̃ 'bã ílí ca sáwã ĩ'di ãzị́ ĩ'didrị̂ i'dójó rĩ sĩ kãlị́ na. Ála Yẹ́sụ̃ umve Yụ̃sụ́fụ̃ 'bã ngọ́pị 'i, Yụ̃sụ́fụ̃ ĩ'di Hẹ́lị̃ ngọ́pị 'i,
42003024	Hẹ́lị̃ 'bã átẹ́pị Mãtátĩ 'i, Mãtátĩ 'bã átẹ́pị Lẹ́vị̃ 'i, Lẹ́vị̃ 'bã átẹ́pị Mẹ̃lị́kị̃ 'i, Mẹ̃lị́kị̃ 'bã átẹ́pị Yãnáyĩ 'i, Yãnáyĩ 'bã átẹ́pị Yụ̃sụ́fụ̃ 'i,
42003025	Yụ̃sụ́fụ̃ 'bã átẹ́pị Mãtãtíyãsĩ 'i, Mãtãtíyãsĩ 'bã átẹ́pị Ámõsĩ 'i, Ámõsĩ 'bã átẹ́pị Nãhụ́mị̃ 'i, Nãhụ́mị̃ 'bã átẹ́pị Ĩsílĩ 'i, Ĩsílĩ 'bã átẹ́pị Nãgáyĩ 'i,
42003026	Nãgáyĩ 'bã átẹ́pị Mátĩ 'i, Mátĩ 'bã átẹ́pị Mãtãtíyãsĩ 'i, Mãtãtíyãsĩ 'bã átẹ́pị Sẹ̃mẹ̃yị́nị̃ 'i, Sẹ̃mẹ̃yị́nị̃ 'bã átẹ́pị Yõsékĩ 'i, Yõsékĩ 'bã átẹ́pị Yódã 'i,
42003027	Yódã 'bã átẹ́pị Yõwãnánĩ 'i, Yõwãnánĩ 'bã átẹ́pị Résã 'i, Résã 'bã átẹ́pị Zẹ̃rụ̃bãbẹ́lị̃ 'i, Zẹ̃rụ̃bãbẹ́lị̃ 'bã átẹ́pị Sị̃yãlị̃tị́yẹ́lị̃ 'i, Sị̃yãlị̃tị́yẹ́lị̃ 'bã átẹ́pị Nẹ́rị̃ 'i,
42003028	Nẹ́rị̃ 'bã átẹ́pị Mẹ̃lị́kị̃ 'i, Mẹ̃lị́kị̃ 'bã átẹ́pị Ádĩ 'i, Ádĩ 'bã átẹ́pị Kõsámũ 'i, Kõsámũ 'bã átẹ́pị Ĩlĩmádãmũ 'i, Ĩlĩmádãmũ 'bã átẹ́pị Ị́rị̃ 'i.
42003029	Ị́rị̃ 'bã átẹ́pị Yósũwã 'i, Yósũwã 'bã átẹ́pị Ĩlĩyãzárõ 'i, Ĩlĩyãzárõ 'bã átẹ́pị Yõrímũ 'í, Yõrímũ 'bã átẹ́pị Mãtátĩ 'i, Mãtátĩ 'bã átẹ́pị Lẹ́vị̃ 'i,
42003030	Lẹ́vị̃ 'bã átẹ́pị Sị̃mọ́nị̃ 'i, Sị̃mọ́nị̃ 'bã átẹ́pị Yụ́dã 'i, Yụ́dã 'bã átẹ́pị Yụ̃sụ́fụ̃ 'i, Yụ̃sụ́fụ̃ 'bã átẹ́pị Yõnámũ 'i, Yõnámũ 'bã átẹ́pị Ĩlĩyãkímũ 'i,
42003031	Ĩlĩyãkímũ 'bã átẹ́pị Mẽléyã 'i, Mẽléyã 'bã átẹ́pị Ménã 'i, Ménã 'bã átẹ́pị Mãtátã 'i, Mãtátã 'bã átẹ́pị Nãtánĩ 'i, Nãtánĩ 'bã átẹ́pị Dãwụ́dị̃ 'i.
42003032	Dãwụ́dị̃ 'bã átẹ́pị Yésẽ 'i, Yésẽ 'bã átẹ́pị Ụ̃bẹ́dị̃ 'i, Ụ̃bẹ́dị̃ 'bã átẹ́pị Bọ̃wázị̃ 'i, Bọ̃wázị̃ 'bã átẹ́pị Sãlĩmónĩ 'i, Sãlĩmónĩ 'bã átẹ́pị Násõnĩ 'i,
42003033	Násõnĩ 'bã átẹ́pị Ãmĩnãdábũ 'i, Ãmĩnãdábũ 'bã átẹ́pị Rámũ 'i, Rámũ 'bã átẹ́pị Hẽzĩrónĩ 'i, Hẽzĩrónĩ 'bã átẹ́pị Pẹ̃rẹ́zị̃ 'i, Pẹ̃rẹ́zị̃ 'bã átẹ́pị Yụ́dã 'i,
42003034	Yụ́dã 'bã átẹ́pị Yãkó'bõ 'i, Yãkó'bõ 'bã átẹ́pị Ĩsákã 'i, Ĩsákã 'bã átẹ́pị Ịbụrahị́mụ̃ 'i, Ịbụrahị́mụ̃ 'bã átẹ́pị Térã 'i, Térã 'bã átẹ́pị Nãhọ́rị̃ 'i,
42003035	Nãhọ́rị̃ 'bã átẹ́pị Sẹ̃rụ́gị̃ 'i, Sẹ̃rụ́gị̃ 'bã átẹ́pị Réwũ 'i, Réwũ 'bã átẹ́pị Pẽlégĩ 'i, Pẽlégĩ 'bã átẹ́pị Ĩbérĩ 'i, Ĩbérĩ 'bã átẹ́pị Sélã 'i,
42003036	Sélã 'bã átẹ́pị Kãyĩnánĩ 'i, Kãyĩnánĩ 'bã átẹ́pị Ãrĩfãsádĩ 'i, Ãrĩfãsádĩ 'bã átẹ́pị Sẹ́mị̃ 'i, Sẹ́mị̃ 'bã átẹ́pị Núwã 'i, Núwã 'bã átẹ́pị Lãmékĩ 'i, Lãmékĩ 'bã átẹ́pị Mẽtũsélã 'i,
42003037	Mẽtũsélã 'bã átẹ́pị Ínõkã 'i, Ínõkã 'bã átẹ́pị Yãrẹ́dị̃ 'i, Yãrẹ́dị̃ 'bã átẹ́pị Mãhãlãlẹ́lị̃ 'i, Mãhãlãlẹ́lị̃ 'bã átẹ́pị Kãyĩnánĩ 'i,
42003038	Kãyĩnánĩ 'bã átẹ́pị Ínõsĩ 'i, Ínõsĩ 'bã átẹ́pị Sétĩ 'i, Sétĩ 'bã átẹ́pị Ádãmũ 'i, Ádãmũ 'bã átẹ́pị Ãdróŋá 'i.
42004001	Yẹ́sụ̃ la mụ ãgõlé ị̃yị́ Yõrĩdánĩ gâlé 'bo, ga Úríndí Ãlá rĩ sĩ tré, Úríndí agụ ĩ'di ãngũ kõtórõ rú ásé agâlé,
42004002	mụjó ĩ'di ụ̃'bị̃jó Sĩtánĩ drị́, ụ̃'bị̃ ĩ'di ulélé ụ́'dụ́ kãlị́ sụ tí. Ụ́'dụ́ 'dã kí dó mụ ukólé rá, na íná ku, ãbị́rị́ ndẽ dó ĩ'di rá.
42004003	Sĩtánĩ jọ ĩ'diní, “Ídrĩ adru Ãdróŋá Ngọ́pị 'i, íjọ írã 'dĩ ní, 'bã uja ru mũkátĩ rú.”
42004004	Yẹ́sụ̃ umvi ĩ'diní, “Ị́jọ́ sĩ ru bụ́kụ̃ Ãdróŋá drị̂ agá 'bo, ‘'Bá icó lú adrulé ídri rú ãkónã sĩ á'dụ̂sĩ ku.’”
42004005	Sĩtánĩ agụ ĩ'di ụrụgá pâlé ị̃rị̃ rĩ sĩ i'da ĩ'diní sụ́rụ́ pírí ụ̃nọ́kụ́ drị̃ gá 'dâ 'dĩ kî gbõrú jọ ĩ'diní,
42004006	“Ma mụ ũkpõ ãko 'dĩ 'badrị̂ kí fẽlé pírí míní dị̃zã ala gá rĩ kí abe, ã'dusĩku úfẽ kí pírí mádrị́ 'bo, má icó kí fẽlé 'bá áma ásị́ 'bã lẽlé rĩ ní rá.
42004007	Ãko 'dĩ kí adru pírí mínî, ídrĩ dó áma ị̃nzị̃ rá rĩ gá.”
42004008	Yẹ́sụ̃ umvi, “Ị́jọ́ sĩlé rĩ jọ, ‘Mí ị̃nzị̃ Úpí Ãdróŋá mídrị̂ 'i ãzíla ínga ãzị́ ĩ'diní á'dụ̂sĩ.’”
42004009	Sĩtánĩ agụ vâ ĩ'di Yẹ̃rụ́sãlẹ́mụ̃ gá, 'bã ĩ'di pá tulé ãbi jó Ãdróŋá drị̂ 'bã drị̃ wị́lị́wị́lị́ rĩ gá, jọ ĩ'diní, “Ídrĩ adru Ãdróŋá Ngọ́pị 'i, í'be mi vụ̃rụ̂lé,
42004010	ã'dusĩku sĩ ru bụ́kụ̃ Ãdróŋá drị̂ agá rá, “‘Ãdróŋá la mãlãyíkã ĩ'didrị̂ kí azị ími tãmbajó,’
42004011	ãzíla ‘kí ími rụ ụrụgá 'dãá drị́ ĩ'badrị̂ kí sĩ, ị́jọ́ 'dĩ sĩ mí icó dó ími pá sị̃lé írã gá ku.’”
42004012	Yẹ́sụ̃ umvi jọ, “Ị́jọ́ sĩlé rĩ jọ, ‘Mí ụ̃'bị̃ Úpí Ãdróŋá mídrị̂ ku.’”
42004013	Sĩtánĩ la mụ úlétáŋá Yẹ́sụ̃ uléjó tí rĩ delé 'bo, a'be dó ĩ'di were rá.
42004014	Yẹ́sụ̃ ãgõ dó Gãlị́lị̃ gá ũkpó Úríndí Ãlá rĩ drị̂ ĩ'di be cí, ị́jọ́ ĩ'didrị́ gá rĩ kụ dó tọ̃rọ́mẹ́ kí agá wọyị pírí.
42004015	Ri dó 'bá kí imbálé ãngũ ĩ'badrị́ Ãdróŋá ị̃nzị̃jó rĩ kí agá, ãzíla 'bá pírí ịcụ́ kí ĩ'di ịcụ́-ịcụ̂.
42004016	'Dã 'bã ũngúkú gá Yẹ́sụ̃ mụ dó Nãzẹ̃rẹ́tị̃ gá ãngũ ĩ'di ándrá sĩ zojó rĩ gá. Sãbátũ sĩ mụ ãngũ Ãdróŋá ị̃nzị̃jó rĩ gá, tu pá ụrụgá ị́jọ́ sĩlé rĩ lãlé.
42004017	Úfẽ ĩ'diní ị́jọ́ nábị̃ Ĩsáyã 'bã sĩlé rĩ lãlé, áyụ bụ́kụ̃ tralé cí 'dã ịsụ́ ãngũ sĩjó la:
42004018	“Úríndí Úpí drị́ gá rĩ ĩ'di áma drị̃ gá, ã'dusĩku ãpẽ ma Ị́jọ́ mgbã múké rĩ ũlũlé 'bá lẽmẽrí rĩ 'banî. Ãpẽ áma tị 'bá mãbụ́sụ̃ gá rĩ 'baní ị́jọ́ trũtáŋá drị́ rĩ ũlũjó, 'bá mịfị́ kóru rĩ 'dĩ 'baní ãngũ ndrejó, 'bá ĩkpãlé ĩkpã 'dĩ kí ayụjó rá 'bá kí ĩkpãlépi rĩ kí drị́ gá,
42004019	ị́jọ́ ụ́'dụ́ Úpí 'bã lẽtáŋá drị́ rĩ lũjó ĩ'baní rĩ acá 'bo.”
42004020	Yẹ́sụ̃ tra bụ́kụ̃ fẽlé 'bá tã la mbalépi rĩ drị́, ri dó vụ̃rụ́. 'Bá pírí ãngũ Ãdróŋá ị̃nzị̃jó rĩ gá 'dãá rĩ sõ kí mịfị́ ĩ'di drị̃ gá.
42004021	Jọ ĩ'banî, “Wókõ bụ́kụ̃ 'dĩ 'bã sĩlé mâ lãlé 'dĩ ãndrũ rĩ gá idé ru ãndá-ãndá ru ĩmi drị̃lẹ́ gá 'dĩ.”
42004022	'Bá pírí jọ kí ị́jọ́ ãlá ru ĩ'di drị̃ gá, ãzíla ri kí ụ̃sụ̃lé ụ̃sụ̃ ị́jọ́ ãfũlépi ĩ'di tị gá ásị́ ị̃gbẹ́ sĩ rĩ sĩ, zị kí, “'Dĩ ãmgbã rĩ gá Yụ̃sụ́fụ̃ ngọ́pị 'i ku yã?”
42004023	Jọ ĩ'baní, “Ánị̃ cé ĩmi mání ị́jọ́ u'béŋá 'dĩ jọ, ‘Ídrĩ adru újógó mgbã rĩ mí adrí ími ãmgbã rĩ áyụ! Ĩmi vâ jọ la má idé ị́jọ́ Kãpẹ̃rẹ̃nãwụ́mị̃ gâlé rĩ kí ĩminí tọ̃rọ́mẹ́ 'dĩ gá 'dâ.’
42004024	Ájọ ĩminî ị́jọ́ mgbã, ícó nábị̃ rulé ĩ'badrị́ko gá ku.
42004025	Ĩmi are ma 'i! Ĩ'di ị́jọ́ ãndá la sáwã ándrá Ĩlíyã drị́ 'dã sĩ, ãwụzị kí ãngũ Ịsịrayị́lị̃ drị̂ gá wẽwẽ rú, uzogó 'dị ándrá ãngũ drị̃ gá ku ílí na nụ́sụ̃, rílẽ 'de dó sĩ ũnzíríkãnã rú.
42004026	Wó tí úpẽ Ĩlíyã tị Ịsịrayị́lị̃ gá 'dâ ãwụzị ãzí rụ́ ku. 'Bãngá lú ãwụ́zị́ táwụ̃nị̃ ãzí Zãrãfátĩ rĩ gá ãngũ Sị̃dọ́nị̃ gá.
42004027	Sáwã nábị̃ Ĩlísã drị̂ gá 'bá ãrí 'bã nalé rá drị̃ cịlépi ándrá rĩ kí ũ'bí ru Ịsịrayị́lị̃ gá; kí agá 'dâ ãzí ãlu adrílépi rá la 'dáyụ, wó 'bãngá lú Nãmánĩ 'bá sụ́rụ́ ãmị́yọ́ŋá ru Sị́rị̃yã gá rĩ 'i.”
42004028	'Bá ãngũ Ãdróŋá ị̃nzị̃jó rĩ gá 'dãá rĩ kí pírí mụ ị́jọ́ 'dĩ kí arelé 'bo, ala dra kí ĩ'diní.
42004029	Angá kí ĩ'di ụrụ'bá gá rụ kí ĩ'di selé tọ̃rọ́mẹ́ agá 'dãá ãmvé, agụ kí ĩ'di 'bé ĩ'bã kí tọ̃rọ́mẹ́ sịjó rĩ sị́ gá ụrụgâlé. Lẽ kí tí ĩ'di a'bélé sị́ la gâlé vụ̃rụ́ 'dõlé káyĩ.
42004030	Wó nze ru alịlé 'bá kí agâ sĩ mụlé wókõ ĩ'didrị̂ gá.
42004031	Mụ dó Kãpẹ̃rẹ̃nãwụ́mị̃ gá 'dĩ táwụ̃nị̃ Gãlị́lị̃ gá la agá, ri dó 'bá kí imbálé Sãbátũ sĩ.
42004032	Ímbátáŋá ĩ'didrị̂ sĩ 'bá ri kí ụ̃sụ̃lé ụ̃sụ̃-ụ̃sụ̃, ã'dusĩku jọ ị́jọ́ Ãdróŋá drị̂ ũkpõ sĩ.
42004033	Ãngũ Ãdróŋá ị̃nzị̃jó rĩ gá 'dãá 'bá ãzí ãlu úríndí ũnzí trũ la cí, ri uzálé rere.
42004034	Za, “Háyí! Yẹ́sụ̃ 'bá Nãzẹ̃rẹ́tị̃ gá rĩ, ílẽ ãma rụ́ ã'du? Mí amụ́ dó ãma ị̃lị̃kị̃lé yã? Ánị̃ rá mi 'bá ãlápítí Ãdróŋá drị̂ 'i.”
42004035	Yẹ́sụ̃ angá drị̃ la gá trụ jọ, “Mí ĩyãŋã tú! Mí ãfũ ĩ'di agá 'dâ ãmvé!” Úríndí ũnzí 'dụ ĩ'di 'belé vụ̃rụ́, ãfũ dó ala gâlé adrá ĩ'di ku.
42004036	'Bá pírí ri kí ụ̃sụ̃lé ụ̃sụ̃-ụ̃sụ̃ jọ kí, “Ị́jọ́ imbálé 'dĩ ã'du? 'Bá 'dĩ ũkpó trũ ãzíla ãmbõgõ ĩ'didrị̂ sĩ ĩ'di ãzị́táŋá 'bã, úríndí ũnzí kí tị la are ãfũjó ãmvé.”
42004037	Ị́jọ́ Yẹ́sụ̃ drị́ gá rĩ kụ ãngũ 'dã gá 'dãá mgbọ rú pírí.
42004038	Yẹ́sụ̃ la mụ ãngũ Ãdróŋá ị̃nzị̃jó rĩ a'belé 'bo, mụ Sị̃mọ́nị̃ Pétẽrõ drị́ko gá ịsụ́ Sị̃mọ́nị̃ 'bã ĩdrâ la drị̃ cị agá ãyánĩ sĩ, ụrụ'bá la ko sĩ tị̃rị̃-tị̃rị̃, nze kí vú la Yẹ́sụ̃ nî a'ị́ kí ĩ'di ũkú 'dã adríjó.
42004039	Yẹ́sụ̃ mụ pá tulé gbọ́lọ́ ĩ'didrị̂ andre gá, jọ ãyánĩ 'ba a'be ĩ'di rá. Ãyánĩ a'be gbõgbõ ĩ'di rá, imbá ru ụrụgá i'dó íyóŋá iyólé ĩ'banî.
42004040	Ị̃tụ́ 'bã 'de agâlé ru 'dĩ, 'bá ĩ'bã wọ̃rị́ka 'bã kí adrujó ãyánĩ ũví ndú-ndú ri kí ájí kí Yẹ́sụ̃ rụ́ 'dõlé, ụ̃tị̃ drị́ kí ụrụ'bá gá, adrí kí pírí.
42004041	Úríndí ũnzí ãfũ 'bá ũ'bí kí agâlé ụ̃lụ́lụ́ u'béŋâ trũ “Mi Ãdróŋá Ngọ́pị 'i!” Yẹ́sụ̃ 'bã úríndí ũnzí 'baní ãzị́táŋá 'bã jọ kí ị́jọ́ ku, are kí rá ã'dusĩku nị̃ kí ĩ'di Kúrísĩtõ 'i rĩ gá rá.
42004042	Ụ̃'bụ́tị ãzí rĩ sĩ Yẹ́sụ̃ a'be táwụ̃nị̃ 'dã 'i mụ ãngũ 'bá kóru la gá. 'Bá ru tralépi wẽwẽ rú 'dĩ ri kí ĩ'di ndrụ̃lé. Kí dó mụ ĩ'di ịsụ́lé 'bo, a'ị́ kí ĩ'di kí a'bejó ku.
42004043	Wó umvi ĩ'baní, “Lẽ má ũlũ ị́jọ́ mgbã Sụ́rụ́ Ãdróŋá drị́ gá rĩ ãngũ ãzí ri kí agá ĩndĩ, 'dĩ bãsĩ ị́jọ́ áma tị ãpẽjó rĩ 'i.”
42004044	Ri acị́lé ị́jọ́ ũlũlé ãngũ Ãdróŋá ị̃nzị̃jó rĩ kí agâ sĩ ãngũ Yụ̃dị́yã drị̂ agá pírí.
42005001	Ụ́'dụ́ ãlu Yẹ́sụ̃ 'bã pá tu agá mĩrĩ Gẹ̃nẹ̃sãrẹ́tị̃ tị gá, ũ'bí tra kí ru andre la gá ị́jọ́ Ãdróŋá drị̂ arelé,
42005002	ndre ị̃yị́ 'bã gọ́rọ̃tị́yọ̃ gá 'dãá í'bó kí ị̃rị̃ 'bá ị̃'bị 'belépi rĩ 'bã kí a'belé 'dĩ sĩ kí ĩ'bã ímbá kí ũjĩ agá rĩ.
42005003	Fi í'bó ãlu rĩ 'bã ãzí agá 'dĩ Sị̃mọ́nị̃ drị́ rĩ 'i, jọ 'bã pẽ ĩ'di were agâlé ru angájó gọ́rọ̃tị́yọ̃ gá 'dãá. 'Dã 'bã ũngúkú gá ri í'bó agá 'dãá 'bá kí imbálé gọ́rọ̃tị́yọ̃ tị gá 'dãá.
42005004	Ĩ'di mụ ị́jọ́ jọŋá delé 'bo, jọ Sị̃mọ́nị̃ nî, “Ípẽ í'bó 'i ị̃yị́ kị́rị́ rĩ gá, í'be ímbá ị̃'bị 'bejó ala gá 'dãá.”
42005005	Sị̃mọ́nị̃ umvi, “Ãmbógó ãnga ãzị́ ị́nị́-ãrã tí ãma a'bé ị̃'bị ãluŋá la ku, wó ãma dó ímbá kí 'be rá la ị́jọ́ mî jọlé 'dĩ sĩ.”
42005006	'Bá 'dĩ kí dó mụ idélé la ĩ'di 'bã jọlé rĩ áni 'bo, ị̃'bị 'de dó ĩ'baní wẽwẽ rú ímbá i'dó kí dó asilé asî.
42005007	Umve kí dó 'bá kí andre gá 'dã kí kí ãzãkolé, amụ́ kí rá í'bó ị̃rị̃ 'dã ga kí tré i'dó kí dó 'delé ị̃yị́ ị̃ndụ́.
42005008	Sị̃mọ́nị̃ Pétẽrõ la mụ ndrelé la 'dĩ 'bã áni, 'be ru Yẹ́sụ̃ pálé gá jọ ĩ'diní, “Mí ĩdã mi áma andre gá 'dâ Úpí, ma 'bá ũnzí la!”
42005009	'Bá ĩ'di andre gá 'dâ ri kí ĩ'di trũ pírí aru kí aru-arû ị̃'bị ĩ'bã kí rụlé 'dã sĩ.
42005010	'Bá ãzí ngalépi ĩ'di abe Zĩbĩdáyõ 'bã ngọ́pịka Yãkó'bõ kí Yõhánã be aru kí vâ ĩndĩ. Yẹ́sụ̃ jọ Sị̃mọ́nị̃ ní, “Mí idé ụ̃rị̃ sĩ ku, i'dójó ãndrũ kpere drị̃lẹ́ gâlé mi adru 'bá 'bá kí atrálépi áma nị̃jó rĩ 'i.”
42005011	Anzé kí dó í'bó kí ị̃yị́ 'bã gọ́rọ̃tị́yọ̃ gá 'dõlé, a'be kí ãko pírí kí cã bĩ kí Yẹ́sụ̃ vú áyụ.
42005012	Ụ́'dụ́ ãlu Yẹ́sụ̃ ĩ'di táwụ̃nị̃ ãzí agá, 'bá ãrí 'bã nalé rá la 'dãá cí. Ĩ'di mụ Yẹ́sụ̃ ndrelé 'be ru vũ gá su drị̃ vụ̃rụ́ i'dó mãmálá 'bãlé, “Ãmbógó, ídrĩ lẽ la rá, mí icó áma adrílé rá.”
42005013	Yẹ́sụ̃ su drị́ ĩ'di rụ̂lé ãzíla aló dó sĩ ágọ́bị̂ jọ ĩ'diní, “Álẽ rá. Mí adru ãlá ru.” Cọtị ãrí abe ĩ'di rá.
42005014	'Dãá Yẹ́sụ̃ azị ĩ'diní ũkpó ru, “Lẽ ílũ ị́jọ́ 'dĩ 'bá ãzíní ku, Wó ímụ ími ụrụ'bá i'dalé átáló ídétáŋá idélépi rĩ 'banî, ãzíla ífẽ ãko ándrá fẽtáŋá ru Mụ́sã 'bã azịlé 'bá ãrí 'bã nalé adrílépi rá rĩ 'baní sĩ ị́jọ́ vú nzejó rĩ ĩ'badrị́.”
42005015	Wó ị́jọ́ Yẹ́sụ̃ drị̃ gá rĩ kụ ị̃dị́-ị̃dị́ mgbọ rú, 'bá ũ'bí amụ́ kí ị́jọ́ arelé ĩ'di tị gá ãzíla 'bá kí agá 'dãá ãyánĩ rú rĩ adrí kí ãyánĩ kí rụlépi rĩ kí sĩ.
42005016	Ĩ'di vâ ru nze mụlé ãngũ 'bá kóru rĩ gá Ãdróŋá a'ị́lé cící.
42005017	Ụ́'dụ́ ãlu Yẹ́sụ̃ 'bã ị́jọ́ ũlũ agá 'dâ, 'bá Fãrĩsáyĩ rú la ãzíla imba'ba ãzị́táŋá Mụ́sã drị̂ kí imbálépi rĩ kí abe angálépi táwụ̃nị̃ ãzí Gãlị́lị̃ gá rĩ kí agá, Yẹ̃rụ́sãlẹ́mụ̃ gá ãzíla táwụ̃nị̃ Yụ̃dị́yã gá rĩ kí ãzí agá 'dãá rĩ kí ĩndĩ. Ũkpõ Ãdróŋá drị́ gá rĩ Yẹ́sụ̃ ní cí sĩ ãyánĩ 'baní adríjó.
42005018	'Bá ãzí amụ́ kí ágọ́bị́ ãzí ãcá trũ la 'dụlé bị́rị̃sị̃ sĩ ãzíla ụ̃'bị̃ kí ĩ'di agụlé jó agâ sĩ ĩ'di 'bãjó Yẹ́sụ̃ drị̃lẹ́ gá.
42005019	Wó 'bá 'baní ru trajó tré rĩ sĩ, ịsụ́ kí gẹ̃rị̃ sĩ fijó jó agâlé ku. Ị́jọ́ 'dĩ sĩ, tụ kí ụrụgá jó drị̃ gá, unze kí tégũlã 'bã ãzí kí, ịsị́ kí ĩ'di vụ̃rụ́ Yẹ́sụ̃ drị̃lẹ́ gá 'dõlé ala gâ sĩ ĩ'di 'bã bị́rị̃sị̃ trũ pírí.
42005020	Yẹ́sụ̃ la mụ ĩ'bã ã'ị̃táŋá íngõpí yã rĩ ndrelé 'bo, jọ, “Mâ wọ̃rị̂, ị́jọ́ ũnzí mídrị̂ kí útrũ kí rá.”
42005021	'Bá Fãrĩsáyĩ rú rĩ kí imba'ba ãzị́táŋá Mụ́sã drị̂ kí imbálépi 'dĩ kí abe ũrã kí ị́jọ́ kí agâlé cénĩ-cénĩ rú jọ kí, “Ágọ́bị́ ru 'bãlépi Ãdróŋâ rú 'dĩ ã'di 'i? Ãdróŋâ 'i á'dụ̂sĩ icó ị́jọ́ ũnzí trũlé rá rĩ gá nĩ.”
42005022	Wó Yẹ́sụ̃ nị̃ ị́jọ́ ĩ'bã kí ũrãlé kí ásị́ gâlé rĩ cé, zị kí, “Ĩmi ị́jọ́ 'dĩ kí ũrã ĩmi ásị́ gâlé íni ã'du ị́jọ́ sĩ?
42005023	Ị́jọ́ íngõ áŋmátrẽ rú la nĩ yã, jọjó la Ị́jọ́ ũnzí mídrị̂ kí útrũ kí rá rĩ 'i, jõku jọjó la ‘Mí angá ụrụgá ãzíla ímụ rĩ 'i yã?’
42005024	Wó ị́jọ́ 'dĩ dó fẽ ĩmi dó sĩ nị̃ la Ngọ́tị́ 'Bádrị̂ 'bã ũkpõ cí ụ̃nọ́kụ́ drị̃ gá 'dâ sĩ ị́jọ́ ũnzí trũjó.” Yẹ́sụ̃ jọ dó 'bá ãcá trũ rĩ ní, “Mí angá ụrụgá, í'dụ mî bị́rị̃sị̃ ãzíla ímụ lị́cọ́ gá.”
42005025	Cọtị ágọ́bị̂ angá ụrụgá 'bá pírí kí mịfị́ trũ, 'dụ ĩ'di 'bã bị́rị̃sị̃ ĩ'di sĩ ru lajó rĩ, mụ dó lị́cọ́ gá Ãdróŋâ ị́cụ́ŋâ trũ.
42005026	'Bá pírí u'á kí ụ̃sụ̃táŋá sĩ. Ụ̃rị̃ fi kí ásị́ gá ũkpõ Ãdróŋá drị̂ sĩ, ịcụ́ kí Ãdróŋá 'i, jọ kí, “Ãndre ãko ãzí ụ̃sụ̃táŋá ru la kí ãndrũ.”
42005027	Ị́jọ́ 'dĩ 'bã vúlé gá, Yẹ́sụ̃ a'be tọ̃rọ́mẹ́ 'dã 'i, ĩ'di 'bã mụ agá, ndre 'bá mụ̃sọ́rọ̃ tralépi la ãngũ 'bá kí sĩ mụ̃sọ́rọ̃ 'bejó rĩ gá, rụ́ la Lẹ́vị̃ 'i. Yẹ́sụ̃ jọ ĩ'diní, “Mí ãbĩ áma vú.”
42005028	Lẹ́vị̃ a'be ãko pírí kî, angá ụrụgá, bĩ dó Yẹ́sụ̃ vú.
42005029	Lẹ́vị̃ 'bã ụ̃mụ̃ ãmbógó la lị́cọ́ ĩ'didrị̂ agá Yẹ́sụ̃ nî, 'bá ãzí ĩndĩ rĩ kí 'bá mụ̃sọ́rọ̃ tralépi rĩ kí 'bá ãzí 'dĩ abe.
42005030	Wó 'dã 'bã ũngúkú gá, 'bá Fãrĩsáyĩ rú rĩ kí imba'ba ãzị́táŋá Mụ́sã drị̂ kí imbálépi rĩ abe unu kí 'bá Yẹ́sụ̃ 'bã imbálé rĩ kí bị́lẹ́ gá zị kí, “Ĩmi íná na ãzíla ãko mvụ 'bá mụ̃sọ́rọ̃ tralépi 'dĩ abe vâ 'bá ũnzí 'dĩ abe la ã'du ị́jọ́ sĩ?”
42005031	Yẹ́sụ̃ umvi kí, “'Bá ídri rĩ lẽ kí írúwá ku wó 'bá ãyánĩ rú rĩ kí mụ írúwá gá nĩ.
42005032	Má amụ́ ụ̃nọ́kụ́ gá 'dõlé 'bá múké rĩ 'baní lũlé la 'ba uja kí ásị́ íni ku. Má amụ́ 'bá ũnzí rĩ kí umvelé ásị́ ujajó ị́jọ́ ũnzí ĩ'badrị̂ kî sĩ.”
42005033	'Bá ãzí rĩ jọ kí Yẹ́sụ̃ ní, “'Bá Yõhánã 'bã imbálé rĩ kí íná gã nalé úmgbé sĩ Ãdróŋá a'ị́jó, 'bá Fãrĩsáyĩ rú rĩ 'bã kí imbálé rĩ kí vâ 'dĩ áni ĩndĩ. Wó 'bá mídrị́ mî imbálé 'dĩ gã kí 'bãngá íná sáwã were ãni ku la ã'du sĩ?”
42005034	Yẹ́sụ̃ umvi ĩ'baní, “Ãmụ́ ị́zị́gọ́ drị̂ 'bã kí drĩ adru agá ĩ'di andre gá 'dĩ, ícó ãmụ́ kí a'belé u'álé ãko ãzí naŋâ kóru ị́zị́gọ́ 'bã adru agá ĩ'ba abe cí rĩ gá rá yã? 'Dĩ áni la 'dáyụ!
42005035	Wó ụ́'dụ́ ãzí la amụ́ lé 'dĩ, ála mụ ị́zị́gọ́ 'dụlé ĩ'ba rụ́ 'dâ rá. Ụ́'dụ́ 'dã kí dó ĩ'di 'bã wọ̃rị́ka 'bã kí íná gãjó najó rĩ 'i.”
42005036	Yẹ́sụ̃ jọ vâ ĩ'baní ị́jọ́ ị́jọ́ u'bélé 'dĩ sĩ: “'Bá icó bõngó ú'dí rĩ ụrụ'bá gá úkõ la ãsĩlé sĩ ụ̃kụ rĩ ịgbẹjó la ku. Drĩ kí idé la 'dĩ 'bã áni rá yã áni, kí bõngó ú'dí 'dã iza, bõngó tá vâ ĩ'bã kí ãsĩlé ú'dí 'dã ụrụ'bá gá rĩ icó kí ru ajílé bõngó ụ̃kụ rĩ be ku.
42005037	Ĩmi icó ímbátáŋá mádrị̂ kí icílé lã'bĩ ĩmi ãni ídu rĩ abe ku.
42005038	'Bá kí bãsĩ rá la wáyĩnĩ ụ̃sụ̃ íníríkó ú'dí rĩ kí agá.
42005039	'Bá lẽ kí vâ wáyĩnĩ ú'dí rĩ ku drĩ kí angá ụ̃kụ rĩ mvụlé rĩ gá, ã'dusĩku ũrã kí wáyĩnĩ ụ̃kụ rĩ múké sĩ ndẽ ú'dí rĩ rá.”
42006001	Yẹ́sụ̃ kí 'bá ĩ'di imbálé rĩ abe alị agá ámvụ́ ãná ãni la agâ sĩ Sãbátũ sĩ. 'Bá ĩ'di 'bã imbálé rĩ i'dó kí ãná drị̃kã ũndĩlé. Ani kí ãná 'dã kí kí drị́ gá, na kí kí rá.
42006002	'Bá Fãrĩsáyĩ rú la zị kí kî, “Ĩmi ị́jọ́ ãzị́táŋá 'bã ã'ị̃lé idé Sãbátũ sĩ ku rĩ idé Sãbátũ sĩ ã'du ị́jọ́ sĩ?”
42006003	Yẹ́sụ̃ umvi ĩ'baní, “Ĩlã ị́jọ́ ándrá úpí Dãwụ́dị̃ 'bã idélé 'bá ĩ'didrị̂ abe sáwã ĩ'bã kí adrujó ãbị́rị́ sĩ rĩ ku yã?
42006004	Fi jó Ãdróŋá drị̂ agâlé, a'dụ́ mũkátĩ fẽlé Ãdróŋá nî, na wókõ la fẽ vâ wókõ ãzí rĩ ãgọbị ĩ'didrị́ 'dĩ 'banî. Wó ãzị́táŋá Yãhụ́dị̃ drị̂ ã'ị̃ ãtalo ãzí ní ãko 'dã nalé ku pẽ lú 'bá ídétáŋá idélépi rĩ 'i á'dụ̂sĩ.”
42006005	Yẹ́sụ̃ jọ ĩ'baní, “Ngọ́tị́ 'Bádrị̂ ĩ'di Úpí Sãbátũ drị́ gá rĩ 'i.”
42006006	Sãbátũ ãzí rĩ sĩ Yẹ́sụ̃ mụ filé ímbátáŋá imbálé ãngũ Ãdróŋá ị̃nzị̃jó rĩ gá. Ágọ́bị́ ãzí drị́ la ãndá rĩ 'bã sĩ acájó rá la 'dãá cí.
42006007	'Bá Fãrĩsáyĩ rú 'dĩ kí imba'ba ãzị́táŋá Mụ́sã drị̂ kí imbálépi 'dĩ abe ri kí jõ kí Yẹ́sụ̃ tị gá ị́jọ́ ịsụ́ sĩ ĩ'di drị̃ gá ị́jọ́ lịjó ĩ'di ĩ'bã ãzị́táŋá izajó rĩ sĩ íngoní ru yã rĩ ndrụ̃lé. Ị́jọ́ 'dĩ sĩ, 'bã kí mịfị́ Yẹ́sụ̃ rụ́ múké-múké ndrejó la ĩ'di nõ 'bá adrí Sãbátũ sĩ rá yã áni.
42006008	Wó Yẹ́sụ̃ nị̃ ị́jọ́ ĩ'bã kí ũrãlé kí ásị́ gâlé rĩ kí cé, jọ ágọ́bị́ drị́ ãcá trũ rĩ ní “Mí amụ́ ãzíla ítu pá 'bá pírí kí drị̃lẹ́ gá 'dâ.” Idé ĩ'di Yẹ́sụ̃ 'bã jọlé ĩ'dinî rĩ áni.
42006009	'Dĩ 'bã ũngúkú gá Yẹ́sụ̃ zị 'bá 'dĩ kî, “Ãzị́táŋá ãmadrị́ Yãhụ́dị̃ drị̂ ã'ị̃ 'bá 'baní ị́jọ́ íngõ idélé Sãbátũ sĩ? Ị́jọ́ múké rĩ idéjó rĩ yã jõku ị́jọ́ ũnzí rĩ idéjó rĩ yã; 'bá ídri pajó yã jõku 'bá 'dịjó?”
42006010	Undré ãngũ kí mịfị́ gâ sĩ pírí, jọ dó ágọ́bị̂ ní, “Mí ĩjũ ími drị́ 'dĩ 'i.” Ágọ́bị̂ idé ị́jọ́ 'dã cécé Yẹ́sụ̃ 'bã jọlé rĩ áni, ãzíla drị̂ itú ru ãlápítí ru.
42006011	Ị́jọ́ ru idélépi 'dĩ sĩ acá kí ũmbájírílí, i'dó kí ị́jọ́ jọlé kí drĩdríŋĩ gá kí ã'du idé Yẹ́sụ̃ ụrụ'bá gá yã rĩ gá.
42006012	Ụ́'dụ́ 'dã 'bã vúlé gá cọtị, Yẹ́sụ̃ mụ tụlé 'bé ãzí sị́ gá Ãdróŋá zịlé zị Ãdróŋá ị́nị́-ãrã.
42006013	Ụ̃'bụ́tị la sĩ umve 'bá ĩ'diní imbálé rĩ kí amụ́lé ĩ'di rụ́ 'dõlé. Ũpẽ 'bá ĩ'diní imbálé 'dĩ kí agá 'bá mụdrị́ drị̃ ị̃rị̃ 'dĩ kí adrujó ĩ'di 'bã ụ̃pịgọŋa ru.
42006014	'Bá 'dĩ kí rụ́: Sị̃mọ́nị̃ (Yẹ́sụ̃ 'bã umvelé Pétẽrõ 'i rĩ) kí ádrị́pị̃ Ãndẽríyã be, Yãkó'bõ kí ádrị́pị̃ Yõhánã be, Fị́lị́pọ̃ 'i Bãrĩtõlõmáyõ 'i,
42006015	Mãtáyõ 'i, Tómãsĩ 'i, Yãkó'bõ Ãlĩfáyõ ngọ́pị 'i, Sị̃mọ́nị̃ angálépi amụtị 'bá ã'dị́ 'dịlépi lẽjó adrujó 'bá Rụ́mị̃ rú rĩ kí pálé gá ku rĩ 'i,
42006016	Yụ́dãsị̃ Yãkó'bõ 'bã ngọ́pị 'i ãzíla Yụ́dãsị̃ Ị̃sị̃kãrị́yọ́tị̃ acálépi vúlé vúlé ru 'bá Yẹ́sụ̃ 'bã mẹ́lẹ́ mbelépi rĩ 'i.
42006017	Yẹ́sụ̃ la mụ asị́lé 'bé sị́ gâlé vụ̃rụ́ 'dõlé ĩ'di 'bã 'bá ụ̃pị́gọ́ŋá ru rĩ abe 'bo, tu kí pá 'bá ĩ'didrị́ ĩ'di 'bã imbálé ũ'bí 'dĩ kí abe ãngũ ule la agá. 'Bá ũ'bíkãnã ru tralépi angálépi Yụ̃dị́yã agá vâ Yẹ̃rụ́sãlẹ́mụ̃ gá ãzíla táwụ̃nị̃ ị̃yị́tị gá Tụ́rọ̃ gá ãzíla vâ Sị̃dọ́nị̃ gá.
42006018	'Bá 'dĩ amụ́ kí Yẹ́sụ̃ rụ́ 'dõlé ị́jọ́ ĩ'di tị gá rĩ arelé, ãzíla amụ́ kí vâ ru fẽlé adrílé ãyánĩ ĩ'bã rĩ kí agá. 'Bá vâ úríndí ũnzí 'bã sĩ ĩ'baní ũcõgõ fẽjó 'dĩ amụ́ kí ĩndĩ, adrí kí vâ rá.
42006019	'Bá pírí ụ̃'bị̃ kí Yẹ́sụ̃ ụrụ'bá alólé, ã'dusĩku ũkpõ Ãdróŋá drị̂ ri ãzị́ ngalé ĩ'di rụ̂ sĩ 'bá kí adríjó pírí.
42006020	Yẹ́sụ̃ ndre ãngũ 'bá ĩ'di 'bã imbálé rĩ 'ba rụ̂lé jọ, “Ĩmi drị̃lẹ́ba ru ĩmi 'bá lẽmẽrí 'dĩ, ã'dusĩku Sụ́rụ́ Ãdróŋá drị́ 'bụ̃ gá rĩ ĩmi ãni!
42006021	Ĩmi Drị̃lẹ́ba rú ĩmi 'bá ãbị́rị́ 'bã fụlé ú'dî'da 'dĩ 'banî, ã'dusĩku ĩmi mụ agalé rá! Ĩmi drị̃lẹ́ba rú ĩmi 'bá áwáŋá awálépi ú'dî'da 'dĩ, ã'dusĩku ĩmi drụ́zị́ vúlé vúlé ru gụgụ̃!
42006022	Ĩmi Drị̃lẹ́ba rú 'bá drĩ kí ĩmi ngụ̃ ũnzí, drĩ kí ĩmi gã úmgbé, drĩ kí ĩmi u'dá, drĩ kí ĩmi gã jọjó la ĩmi 'bá ũnzí la Ngọ́tị́ 'Bádrị̂ 'bã ị́jọ́ sĩ!
42006023	“Ĩmi u'á ãyĩkõ sĩ sáwã ị́jọ́ 'dĩ 'bã kí ru idéjó rĩ sĩ, ã'dusĩku ĩ'bã áyị́pịka fẽ kí ándrá vâ ũcõgõ nãbịya 'baní 'dĩ 'bã áni. Ĩmi umvú ãyĩkõ sĩ ã'dusĩku Ãdróŋá mba ĩminí ũyá ãzí tã ãmbógó la 'bụ̃ gâlé 'dã.
42006024	“Ĩmi drị̃lẹ́ ũnzí ĩmi 'bá ãko trũ wẽwẽ rú 'dĩ; ãyĩkõ ĩmidrị̂ ĩmi ịsụ́lé 'dĩ ãsị̃ 'bãngá ãndrũ 'bo.
42006025	Ĩmi drị̃lẹ́ ũnzí ĩmi 'bá ãko nalépi 'a gá tré ãndrũ 'dĩ; ãbị́rị́ la drụ́zị́ 'de ĩmi drị́ko gá nĩ. Ĩmi drị̃lẹ́ ũnzí ĩmi 'bá sị́ imve iyálépi gụjó ãndrũ 'dĩ; ĩmi vúlé vúlé ru drụ́zị́ mị́ndrẹ mvụ áyụ.
42006026	Ĩmi drị̃lẹ́ ũnzí ími 'bá 'bá pírí 'bã kí ịpị́lé ịpị́-ịpị̂ 'dĩ; ĩ'bã áyị́pịka ịpị́ kí ándrá vâ nãbịya ĩnzõ rú rĩ kí cécé 'dĩ 'bã áni.”
42006027	Yẹ́sụ̃ mụ ĩ'di 'bã ímbátáŋâ trũ drị̃ gá jọ, “Wó álũ ĩminí ĩmi 'bá áma arelépi 'dĩ: ĩlẽ mẹ́rọ́'bá ĩmidrị̂ kí lẽlẽ, ĩmi idé ị́jọ́ múké 'bá ĩmi ngụ̃lépi ũnzí rĩ kí ụrụ'bá gá.
42006028	Ĩwi sụ̃sụ́ 'bá ĩmi alụ́lépi rĩ 'banî, ĩzị Ãdróŋá 'bá ĩmi idélépi ũnzí rĩ 'banî.
42006029	'Bá ãzí drĩ ími nábí úkõ ãlu rĩ gá rĩ sa, mí uja vâ úkõ ãzí rĩ salé ĩndĩ. 'Bá ãzí drĩ mî kọ́tị̃ pa, ífẽ 'bã 'dụ sátĩ ĩndĩ.
42006030	Ífẽ ãko 'bá pírí ãko a'ị́lépi mídrị́ rĩ nî, mí a'ị́ 'bá ãko a'ị́lépi mídrị́ rĩ drị́ ãrígó la ku.
42006031	Mí idé ị́jọ́ 'bá kí ụrụ'bá gá cécé tá mî lẽlé 'ba idé kí míní rĩ 'bã áni.
42006032	“Ĩdrĩ 'bá ĩmi lẽlépi 'dĩ kí lẽ á'dụ̂sĩ, ãzãkoma la dó adru ĩminí íngoní? Átã 'bá ũnzí rĩ lẽ kí vâ 'bá kí lẽlépi rĩ kí rá.
42006033	Ĩdrĩ mũkẽ 'dĩ áni rĩ idé 'bá mũkẽ idélépi ĩminí rĩ 'baní á'dụ̂sĩ, ãzãkoma la ĩminí íngoní? Átã 'bá ũnzí rĩ kí vâ mũkẽ 'dĩ áni rĩ idé ĩndĩ.
42006034	Ĩdrĩ mọ̃rị́ fẽ lú 'bá icólépi ũfẽlépi la rá rĩ ní á'dụ̂sĩ, ãzãkoma la ĩminí íngoní? Átã 'bá ũnzí rĩ kí vâ mọ̃rị́ fẽ 'bá ũnzí rĩ 'baní kí vâ ásị́ 'bã ĩ'baní ãrígó tị la ũfẽjó vúlé.
42006035	“'Bo ĩlẽ mẹ́rọ́'bá ĩmidrị̂ kí cí, ĩmi idé mũkẽ kí ụrụ'bá gá, ĩfẽ ĩ'baní mọ̃rị́ ũfẽŋâ kóru. Ị́jọ́ 'dĩ sĩ, ũyá ĩmi ãni la ãmbógó ru ãzíla ĩmi dó adru Ãdróŋá Ãmbógó Ụrụgá Ãndânĩ rĩ 'bã anzị, ã'dusĩku ĩ'di ásị́ ị̃gbẹ́ ru 'bá ãwã'dĩfô kóru ãzíla ũnzí 'dĩ 'banî.
42006036	Ĩmi ásị́ 'bã adru ị̃gbẹ́ ru cécé ĩmĩ Átẹ́pị Ãdróŋá ásị́ 'bã adrujó ị̃gbẹ́ ru rĩ sĩ.”
42006037	“Ĩlị ị́jọ́ 'bá ãzí drị̃ gá ku, Ãdróŋá la mụ ị́jọ́ lịlé ĩmi drị̃ gá ku. Ãzíla ĩlị ị́jọ́ 'bá drị̃ gá ĩ'di ndẽjó la ku, Ãdróŋá la mụ ị́jọ́ lịlé ĩmi drị̃ gá ĩmi ndẽjó ku. Ĩmi a'be ị́jọ́ ũnzí 'bá 'bã ãni ála vâ sĩ ị́jọ́ ũnzí ĩmidrị̂ kí a'be rá.
42006038	Ĩfẽ ãko 'bá 'banî, 'bá kí vâ sĩ ĩminí ãko fẽ ĩndĩ. Ãdróŋá la ĩminí ãko fẽ ĩndrã kóru drĩ ndre la ĩmi 'bá 'baní fẽ la ĩndrã kóru ásị́ pírí sĩ rĩ gá. Gẹ̃rị̃ ĩmĩ ãko fẽjó 'bá 'baní rĩ Ãdróŋá la vâ fẽ la ĩminí 'dã 'bã áni.”
42006039	Yẹ́sụ̃ jọ ĩ'baní Ị́jọ́ u'bélé 'dĩ 'i, “'Bá mịfị́ kóru rĩ icó vâ 'bá ãzí mịfị́ kóru rĩ drị̃ 'delé ku; drĩ 'de la rá, kí ị̃rị̃ trá a'dé 'bụ́ agá.
42006040	'Bá imbálé imbâ rĩ ndẽ ímbápị ĩ'didrị̂ ku; wó 'bá imbálé imbâ rĩ drĩ ímbátáŋá ĩ'di imbájó rĩ de 'bo, ĩ'di adru cécé 'bá ĩ'di imbálépi rĩ áni.
42006041	“Mi ife fú mí ádrị́pị mịfị́ gá rĩ ndre rá, wó mí icó ásị́ 'bãlé ũgórókó'bõ ími mgbã rĩ mịfị́ gá rĩ drị̃ gá ku ã'du sĩ?
42006042	Mí icó jọlé la, ‘Má ádrị́pị, mí ají má ãpẽ ife fú ími mịfị́ gá rĩ 'i,’ wó mi icó ũgórókó'bõ ími mgbã rĩ mịfị́ gá rĩ ndrelé ku íngoní ru? Ĩmi 'bá ru 'bãlépi ĩnị̃ ị́jọ́ cé 'dĩ! Drị̃drị̃ la mí ãpẽ ũgórókó'bõ ími mgbã rĩ mịfị́ gá rĩ ráká ị́jọ́ 'dĩ sĩ, mi dó sĩ ãngũ ndre ãlá ru ife fú mí ádrị́pị mịfị́ gá rĩ ãpẽjó ĩndõ.”
42006043	“Ife múké rĩ ka ífí ũnzí la ku, jõku ife ũnzí rĩ ka ífí múké la ku.
42006044	Ála ife ãlu-ãlu nị̃ ífí ĩ'di 'bã kalé rĩ sĩ; ícó wộmbẹ̃ ãtĩlé ĩlá ụrụ'bá gá jõku úlúgó ãka ãtĩlé ụ́cịkị́ ụrụ'bá gá ku.
42006045	'Bá múké rĩ la 'bé ị́jọ́ múké rĩ ají angájó ásị́ ĩ'di ãni galépi tré ũnĩ sĩ rĩ agá; wó 'bá ũnzí rĩ la ị́jọ́ ũnzí rĩ ají angájó ásị́ ĩ'di ãni galépi tré ũnzĩkãnã sĩ rĩ agá. Tị la ị́jọ́ galépi ásị́ agâlé tré rĩ jọ áyụ.”
42006046	“Ĩmi áma umve, Úpí Úpí, wó ĩmi idé ị́jọ́ mâ lũlé ĩminí rĩ kí ku ã'du sĩ?
42006047	'Bá amụ́lépi má rụ́ ãzíla ị́jọ́ mádrị̂ kí arelépi rĩ ãzíla tã la mbalépi rĩ, ma ĩminí lũ la ĩ'di cécé 'dĩ 'bã áni.
42006048	Ĩ'di 'bá ĩ'di 'bã jó sịlépi, 'bụ́ galépi mgbi ị̃ndụ́ la ãtị̃lépi írã sĩ rĩ áni. Ị̃yị́ la adị́ jó ụrụ'bá gâ sĩ icó ĩ'di ayalé ku, ã'dusĩku ĩ'di sịjó ũkpó ru múké-múké rĩ sĩ.
42006049	Wó 'bá ị́jọ́ mádrị̂ arelépi la rá tã la mbalépi ku rĩ ĩ'di 'bá jó sịlépi ị̃ndụ́ la ãrị̃lépi vụ̃rụ́ lé írã sĩ ku rĩ áni; ị̃yị́ drĩ dị ụrụ'bá la gâ sĩ ĩ'di gbõgbõ a'dé rá a'déŋá la 'bã rõyõ ĩ'di 'bã sĩ andijó 'dã 'i ũnzí.”
42007001	Yẹ́sụ̃ la mụ ị́jọ́ 'dĩ kí delé jọlé pírí 'bá 'baní 'bo, mụ dó Kãpẹ̃rẹ̃nãwụ́mị̃ gá.
42007002	Ãsĩkárĩ ãmbógó Rụ́mị̃ rú 'dãá la 'bã ãtí'bó ĩ'di 'bã lẽlé ambamba la cí, ĩ'di ãyánĩ rú ũnzí-ũnzí lẽ drãlé drã-drã.
42007003	Ãmbógó 'dĩ la mụ ị́jọ́ arelé Yẹ́sụ̃ drị̃ gá 'bo, pẽ 'bá ĩyõ 'bá Yãhụ́dị̃ rú la kí tị ĩ'di a'ị́lé amụ́lé ĩ'di 'bã ãtí'bó 'dã adrílé.
42007004	'Bá 'dĩ amụ́ kí Yẹ́sụ̃ rụ́ 'dõlé. A'ị́ kí ĩ'di ásị́ pírí sĩ, “Ágọ́bị́ 'dĩ ãndá-ãndá ru lẽ mî ãzãkoma rá.
42007005	Lẽ 'bá ãmadrị̂ kí rá ãzíla sị vâ ãmaní ãngũ Ãdróŋá ị̃nzị̃jó rĩ rá.”
42007006	Yẹ́sụ̃ mụ 'bá ĩyõ Yãhụ́dị̃ drị́ 'dĩ abe. Kí dó mụ acálé ãni rú lị́cọ́ tị gá 'bo, ãsĩkárĩ ãmbógó pẽ ĩ'di 'bã wọ̃rị́ka ãzí kí tị ị́jọ́ 'dĩ jọlé Yẹ́sụ̃ nî, “Ãmbógó, ífẽ míní ũcõgõ íni ku. Icó míní afíjó mádrị́ jó agá 'dõlé ku,
42007007	ã'dusĩku má adru 'bá múké la ku amụ́jó ími drị̃lẹ́ gá. Wó íjọ lú ị́jọ́ tị sĩ ãtí'bó mádrị̂ dó sĩ adrí rá.
42007008	Wó ma mâ ngá 'bá ãzị́táŋá pálé gá la, ãsĩkárĩ áma pálé gá la kí vâ cí. Ádrĩ jọ la 'dĩ ní, ímụ ĩ'di mụ rá, ãzíla ãzí 'dã ní, mí amụ́, ĩ'di amụ́ rá. Ádrĩ jọ la ãtí'bó mádrị̂ ní, 'ba idé íni ĩ'di idé la rá.”
42007009	Yẹ́sụ̃ ụ̃sụ̃-ụ̃sụ̃, ĩ'di mụ ị́jọ́ ágọ́bị́ 'dĩ 'bã jọlé rĩ arelé 'bo, uja tị 'bá ũ'bí ĩ'di vú ãbĩlépi 'dĩ 'ba rụ́ 'dõlé jọ, “Ájọ ĩminí, má ịsụ́ drĩ ã'ị̃táŋá ãmbógó 'dĩ 'bã áni la ku, Ịsịrayị́lị̃ ãmgbã agá 'dâ vâ yu!”
42007010	'Dã 'bã ũngúkú 'bá tá tị ãpẽlé 'dã gõ kí dó vúlé ãmbógô drị́ko gâlé, ịsụ́ kí dó ãtí'bô múké.
42007011	'Dã 'bã vúlé gá were rú, Yẹ́sụ̃ mụ tọ̃rọ́mẹ́ umvelé Nãyị́nị̃ 'i rĩ gá, 'bá ĩ'di 'bã imbálé rĩ bĩ kí ĩ'di vú 'bá ru tralépi wẽwẽ rú rĩ abe ĩndĩ.
42007012	Yẹ́sụ̃ kí mụ acálé ãni rú tọ̃rọ́mẹ́ 'dã 'bã kẹ̃jị́tị gá 'bo, 'bá ãvũ trũ la kí ãfũ agá ãmvé 'dõlé. Ágọ́bị́ drãlépi 'dã ĩ'di lú ngọ́tị́ ágọ́bị́ ũkú ãwụ́zị́ ru 'dã ãni la rú nĩ, 'bá tọ̃rọ́mẹ́ 'dã agá 'dãá rĩ kí pírí atrá kí ru awálé ũkû andre gá.
42007013	Úpí Yẹ́sụ̃ la mụ ĩ'di ízákĩzã ndrelé 'bo, ásị́ la gá ũcõgõ fi cí, jọ ĩ'diní, “Mí awá ku.”
42007014	Mụ sãndụ́kụ̃ ãvũ 'dụjó rĩ alólé, gbõgbõ 'bá ãvũ 'dụlépi rĩ tu kí pá cí. Yẹ́sụ̃ jọ, “Kãrị́lẹ̃ ájọ míní mí angá ụrụgá!”
42007015	Cọtị ágọ́bị́ tá drãlépi rá 'dĩ angá rilé ị̃ndụ́ sĩ, ãzíla i'dó ị́jọ́ jọlé. Yẹ́sụ̃ fẽ dó ĩ'di ãndrẽ drị̂lé.
42007016	'Bá tá wẽwẽ rú 'dĩ acá kí ụ̃rị̃ sĩ, ịcụ́ kí Ãdróŋâ rụ́ jọ kí, “Nábị̃ ãmbógó la angá ãma drĩdríŋĩ gá 'bo! Ãndre Ãdróŋá 'bã drị́ 'bá kí upajó rĩ 'bo!”
42007017	Ị́jọ́ Yẹ́sụ̃ 'bã idélé ụ́'dụ́ 'dã sĩ rĩ kụ sụ́rụ́ Yụ̃dị́yã drị́ 'dã agá pírí, ãzíla fũ vâ kpere sụ́rụ́ andre la gá 'dãá rĩ gá ĩndĩ.
42007018	'Bá Yõhánã Bãbụ̃tị́zị̃ fẽlépi rĩ 'bã imbálé rĩ nze kí ĩ'diní ị́jọ́ pírí Yẹ́sụ̃ 'bã idélé 'dĩ kí vú. Umve 'bá ị̃rị̃ kí drĩdríŋĩ gá.
42007019	Pẽ kí tị Úpí rụ̂lé ĩ'di zịjó, “Mi 'bá jọlé ĩ'di amụ́ rĩ 'i yã, jõku ãtẽ 'bá ãzí ndú la yã?”
42007020	'Bá tá ị̃rị̃ tị ãpẽlé 'dĩ kí mụ acálé Yẹ́sụ̃ rụ̂lé 'bo, jọ kí ĩ'diní, “Yõhánã Bãbụ̃tị́zị̃ fẽlépi rĩ ãpẽ ãma tị mí rụ́ 'dõlé ími zịjó, ‘Mi 'bá jọlé ĩ'di amụ́ rĩ 'i yã, jõku ãtẽ 'bá ãzí ndú la yã?’”
42007021	Sáwã 'dã agá 'dãá, Yẹ́sụ̃ adrí 'bá wẽwẽ rú ãyánĩ ũví ndú-ndú trũ 'dĩ kí, adro úríndí ũnzí kí, ãzíla nzị̃ vâ 'bá jõ ãngũ ndrelépi ku 'dĩ kí mịfị́.
42007022	Umvi dó 'bá Yõhánã 'bã imbálé 'dĩ kí jọ, “Ĩgõ vúlé Yõhánã rụ̂lé ãzíla ĩlũ ĩ'diní ị́jọ́ ĩminí arelé ãzíla ĩminí ndrelé 'bo 'dĩ kî: 'bá mịfị́ kóru rĩ kí ãngũ ndre rá, 'bá ãcá trũ rĩ kí acị́ rá, 'bá ãrí 'bã nalé rá rĩ adrí kí rá, 'bá bị́lẹ́ kóru rĩ kí ị́jọ́ are rá, 'bá drãlépi rá rĩ angá kí ídri rú rá, ãzíla ála ị́jọ́ mgbã rĩ ũlũ 'bá lẽmẽrí rĩ 'banî.
42007023	Drị̃lẹ́ba 'bá ãbãlépi áma ị́jọ́ sĩ ku rĩ nî!”
42007024	'Bá Yõhánã 'bã tị ãpẽlé 'dĩ kí mụ mụlé 'bo, Yẹ́sụ̃ i'dó ị́jọ́ jọlé ũ'bí 'baní Yõhánã drị̃ gá: “Ĩfũ ándrá mụlé Yõhánã rụ́ ãngũ kõtórõ rú rĩ gâlé ã'du gá? 'Bá ị́jọ́ ĩ'didrị̂ kí ru ujajó ujâ cécé ũzú ãlụ́kụ́kụ̃ 'bã ayalé rĩ áni rĩ ndrelé yã?
42007025	Wó Drĩ adru 'dĩ 'bã áni ku, ĩfũ ándrá ãmvêlé ã'du ndrelé yã? 'Bá bõngó ũnĩ-ambamba ãjẹ̃ rú rĩ sụ̃lépi rĩ ndrelé yã? Yụ, 'bá bõngó ãjẹ̃ rú rĩ kí sụ̃lépi ãzíla u'álépi ídri áŋmátrẽ agá rĩ kí ála kí ịsụ́ ãngũ ũpi 'bã kí sĩ u'ájó rĩ agá.
42007026	Wó ĩfũ ándrá ãmvêlé mụlé ã'du ndrelé yã? Nábị̃ ndrelé yã? Ãndá, ájọ ĩminí, ndẽ nábị̃ rá.
42007027	'Dĩ 'bá ị́jọ́ sĩjó drị̃ la gá bụ́kụ̃ Ãdróŋá drị́ agá jọlépi la: “‘Índre drĩ! Ma mụ mâ 'bá ị́jọ́ ujílépi la tị pẽlé ími drị̃lẹ́ gâlé 'dĩ, ĩ'di mụ gẹ̃rị̃ idélé míní ími drị̃lẹ́ gâlé.’
42007028	Álũ ĩminí, 'bá ũkú 'bã tịlé 'dĩ kí drĩdríŋĩ gá, 'bá ãzí Yõhánã ndẽlépi rá la 'dáyụ. Wó 'bá ĩmbíráŋá ru Sụ́rụ́ Ãdróŋá drị̂ agá rĩ ndẽ ĩ'di rá.”
42007029	Kí mụ ị́jọ́ 'dĩ arelé 'bo, 'bá pírí kí 'bá mụ̃sọ́rọ̃ tralépi rĩ kí abe ã'ị̃ kí gẹ̃rị̃ Ãdróŋá drị̂ kpị rĩ gá rá, ã'dusĩku Yõhánã fẽ ándrá ĩ'baní bãbụ̃tị́zị̃ nĩ.
42007030	Wó 'bá Fãrĩsáyĩ rú rĩ kí 'bá ãzị́táŋá imbálépi 'dĩ abe gã kí ị́jọ́ Ãdróŋá 'bã itúlé ĩ'banî rĩ úmgbé, ã'dusĩku ã'ị̃ kí Yõhánã ní ĩ'baní bãbụ̃tị́zị̃ fẽlé ku.
42007031	Yẹ́sụ̃ zị, “Ma 'bá áyi 'dĩ agá rĩ kí ụ̃'bị̃ ã'du sĩ ãzíla kí indré ã'du áni?
42007032	Kí cécé anzị rilépi ãngũ ĩ'ba ãni avájó rĩ kí agá ãzíla ĩ'bã ãzí kí umvelépi, “‘Ãngo ĩminí úngó ũkú ĩgbãŋá drị̂ kí, wó ĩtu úngôlé kí ku! Ãngo vâ ĩminí úngó ũcõgõ ãrĩ kî, wó ĩmi adru vâ ũcõgõ sĩ ku,’ rĩ kí áni.
42007033	Yõhánã Bãbụ̃tị́zị̃ fẽlépi rĩ amụ́ mvụ wáyĩnĩ ku, na vâ íná ku wó ĩjọ, ‘Ĩ'di úríndí ũnzí trũ!’
42007034	Wó Ngọ́tị́ 'Bádrị̂ amụ́, na ãkónã rá, mvụ vâ wáyĩnĩ rá, wó ĩjọ, ‘Ĩndre ĩ'di! Ĩ'di 'bá ãngũ nalépi rọ̃mgbọ́ ru la ãzíla ĩmẽrãlépi íwá sĩ la, ĩ'di wọ̃rị́ 'bá mụ̃sọ́rọ̃ tralépi rĩ 'bã ãni 'bá drolé ãmvé rĩ abe la!’
42007035	Wó ũndũwã Ãdróŋá drị̂ la i'dá pịrị rá la 'bá ã'ị̃lépi la rá rĩ 'ba rụ̂ sĩ.”
42007036	'Bá Fãrĩsáyĩ rú rĩ kí drĩdríŋĩ gá Sị̃mọ́nị̃ umve Yẹ́sụ̃ 'i íná nalé ĩ'di be ĩ'didrị́kogâlé, Yẹ́sụ̃ ã'ị̃ ĩ'di 'bã umveŋá 'dã rá, ri dó vụ̃rụ́ ĩ'didrị́ jó agá 'dãá sĩ íná najó.
42007037	Ũkú ãzí ãwụ́ la táwụ̃nị̃ 'dã agá 'dãá cí. Ĩ'di mụ arelé la Yẹ́sụ̃ la íná na Sị̃mọ́nị̃ Fãrĩsáyĩ rú rĩ drị́ jó agá, a'dụ́ cụ́pã ãdu ngụ̃lépi vĩrĩ ãjẹ̃ nalépi ãmbógó la trũ afíjó jó agá 'dõlé.
42007038	Ãvụ̃ vụ̃rụ́ Yẹ́sụ̃ 'bã pá kí andre gá. Áwáŋâ trũ ụ̃sụ̃ mị́ndrẹ Yẹ́sụ̃ 'bã pá gá. Li mị́ndrẹ 'dã kí drị̃'bị́ ĩ'di drị̃kã gá rĩ sĩ, ndru pá la ãzíla ụ̃sụ̃ ãdu ngụ̃lépi ãjị̂ trũ vĩrĩ 'dã pá la gá.
42007039	Ágọ́bị́ tá Fãrĩsáyĩ rú 'dĩ la mụ ị́jọ́ ru idélépi 'dĩ kí ndrelé ãzíla ũkú 'dĩ nị̃lé ĩ'di ã'di 'i yã rĩ gá 'bo, ũrã ị́jọ́ ĩ'di ásị́ gá cénĩ-cénĩ rú, “Ị́jọ́ 'dĩ i'da Yẹ́sụ̃ adru nábị̃ ku. Ãdróŋá drĩ ájẹ́ ãndá-ãndá ru tị la ãpẽ nĩ, ĩ'di tá nị̃ la ũkú 'î alólépi 'dĩ ĩ'di ũkú íngoní la yã rĩ gá cé. Ĩ'di ũkú ị́jọ́ ũnzí idélépi la.”
42007040	'Dã 'bã vúlé gá Yẹ́sụ̃ jọ ị́jọ́ ãzíla umvi Sị̃mọ́nị̃ 'i ũrãtáŋá tá ĩ'di 'bã ũrãlé 'dã sĩ jọ, “Sị̃mọ́nị̃, álẽ ị́jọ́ ãzí jọlé mínî.” Sị̃mọ́nị̃ jọ ĩ'diní, 'dã múké, Ímbápị, íjọ ị́jọ́ mî lẽlé jọlé mánî rĩ 'i.
42007041	Yẹ́sụ̃ ũlũ ĩ'diní á'dígó 'dĩ 'i, “Ágọ́bị́ ãzí ándrá ãlu fẽ ĩ'di séndẽ tãmbalé ãgọbị ị̃rị̃ 'badrị́; fẽ ãlu rĩ drị́ séndẽ ífí-ífí túrú tõwú fẽ vâ ãzí rĩ drị́ séndẽ ífí-ífí kãlị́ tõwú.
42007042	Wó 'bá ị̃rị̃ 'dĩ kí drĩdríŋĩ gá 'bá ãzí ãlu ágọ́bị́ 'dĩ 'bã séndẽ ũfẽlépi rá la yụ, ị́jọ́ 'dĩ sĩ uja dó kí trũlé ásị́ pírí sĩ rá mọ̃rị́ ĩ'bã kí 'dụlé 'dã kî sĩ. Míní ũrãjó la rĩ sĩ, 'bá ị̃rị̃ 'dĩ kí drĩdríŋĩ gá íngõ la ĩ'di lẽ ãndânĩ la nĩ?”
42007043	Sị̃mọ́nị̃ umvi, “Ma ũrã ágọ́bị́ mọ̃rị́ ãmbógó ãndânĩ trũlé rá rĩ 'i.” Yẹ́sụ̃ jọ ĩ'diní, “Ị́jọ́ mî jọlé 'dĩ ĩ'di ãndá.”
42007044	Uja tị ũkû rụ̂lé, jọ Sị̃mọ́nị̃ ní, “Índre drĩ ũkú ãvụ̃lépi vụ̃rụ́ 'dĩ 'i mání afíjó mídrị́ko gá 'dâ 'bo rĩ sĩ, ífẽ mání ị̃yị́ mání sĩ pụ́trụ́ áma pá gá 'dĩ kí ũjĩ jó ku, wó ũkú 'dĩ ũjĩ áma pá kí mị́ndrẹ ĩ'di mịfị́ gá rĩ sĩ ãzíla li vâ kí drị̃'bị́ ĩ'di drị̃kã gá rĩ sĩ kí 'bãjó ã'í ru.
42007045	Mí a'ị́ ma mídrị́ko gá 'dõlé zịlé amvuŋá sĩ ku wó i'dó tá áma pá ndrulé mâ tá amụ́ agá kpere ú'dî'da.
42007046	Ísũ ãdu áma drị̃kã gá ku wó ũkú 'dĩ ụ̃sụ̃ ãdu ĩ'di ãni ngụ̃lépi ndrị̃-ndrị̃ rĩ áma pá kí agá
42007047	Álũ míní íni, ũkú 'dĩ lẽ ma ambamba. 'Dĩ icé átrũ ĩ'di ị́jọ́ ũnzí ĩ'di 'bã idélé wẽwẽ rú rĩ kí agá rá.”
42007048	'Dã 'bã ũngúkú gá Yẹ́sụ̃ jọ ĩ'diní “Útrũ mi ị́jọ́ ũnzí mî rĩ kí agá rá.”
42007049	'Bá ãzí íná nalépi ĩ'di be 'dãá rĩ i'dó kí ị́jọ́ jọlé kí drĩdríŋĩ gá cénĩ-cénĩ, “Ágọ́bị́ 'dĩ ũrã ĩ'di ã'di 'i mụlépi ị́jọ́ ũnzí ũtrũ trũ rĩ?”
42007050	Wó Yẹ́sụ̃ jọ ũkû ní, “Ã'ị̃táŋá mídrị̂ pa mi 'bo; ímụ ásị́ ị̃gbẹ̃ sĩ.”
42008001	Ụ́'dụ́ ãzí sĩ Yẹ́sụ̃ ri acị́lé tọ̃rọ́mẹ́ kí agâ sĩ ị́jọ́ mgbã Sụ́rụ́ Ãdróŋá drị́ rĩ ũlũ trũ. Ímbá'bá mụdrị́ drị̃ ị̃rị̃ 'dĩ mụ kí ĩ'di trũ,
42008002	ũkú ãzí ándrá ĩ'di 'bã úríndí ũnzí adrójó ãzíla ĩ'di 'bã adrílé ãyánĩ sĩ 'dĩ mụ kí vâ ĩ'di abe ĩndĩ; Mãríyámũ, (umvelé Mãgãdẽlénã rĩ), úríndí ũnzí ázị̂rị̃ adrojó ala gá rĩ.
42008003	Jũwánã ágô rụ́ la Cụ́zã ándrá 'bá ãzị́ ngalépi Hẽródẽ drị́ko gá rĩ; ãzíla Sũzánã, ũkú ãzí ũ'bí la abe ãko ĩ'badrị̂ kí fẽlépi Yẹ́sụ̃ kí ãzã kojó ímbá'bá ĩ'didrị̂ abe rĩ.
42008004	'Bá ri kí amụ́lé Yẹ́sụ̃ rụ́ 'dõlé angájó tọ̃rọ́mẹ́ kí agâlé, 'bá kí mụ calé ũ'bí ru 'bo, Yẹ́sụ̃ jọ ĩ'baní ị́jọ́ u'béŋá 'dĩ 'i.
42008005	“Ụ́'dụ́ ãzí sĩ ágọ́bị́ ãzí fũ mụlé ũri kpẹ̃lé, ĩ'di 'bã ũri kpẹ̃ agá ámvụ́ agá 'dâ, ãzí rĩ 'de kí gẹ̃rị̃ tị gá, átu kí pá sĩ, ãriŋa 'bụ̃ gá rĩ tị kí kí rá.
42008006	Ãzí rĩ u'de kí ãngũ írãkí ru rĩ agá, kí mụ angálé 'bo, uja kí 'ilé rá ãngũ ãcí sĩ.
42008007	“Ũri ãzí rĩ u'de kí ãvúkí ụ̃cị́kị́ trũ rĩ agá, zo kí ãvúkí ụ̃cị́kị́ trũ rĩ abe ãlu inzí kí ízókí la kí vu kí kí ra.
42008008	Ãzí rĩ u'de kí ụ̃nọ́kụ́ vũ ĩzá trũ rĩ agá, zo kí rá ka kí ífí túrú ãlu.” Yẹ́sụ̃ de ị́jọ́ jọ agá, “'Bá bị́lẹ́ trũ ị́jọ́ arelépi rĩ 'bã are ị́jọ́ 'dĩ 'i.”
42008009	'Bá ĩ'di 'bã imbálé rĩ zị kí Yẹ́sụ̃ ị́jọ́ u'bélé 'dĩ 'bã ífí íngoní yã rĩ sĩ.
42008010	Umvi kí, “Úfẽ nị̃táŋá ị́jọ́ zị̃lé zị̃-zị̃ Sụ́rụ́ Ãdróŋá drị́ 'bụ̃ gá rĩ drị̂ ĩminî, wó 'bá ãzí rĩ 'baní ĩ'di amụ́ ị́jọ́ u'béŋá agâ sĩ, “‘Mịfị́ la kí adru mgbọ ndre kí ãngũ ku, kí are la rá vã kí ífí la ku.’
42008011	“Ị́jọ́ u'bélé rĩ 'bã ífí íni: ũri ĩ'di ị́jọ́ Ãdróŋá drị̂ 'i.
42008012	Ũri 'delépi gẹ̃rị̃ tị gá rĩ icé 'bá ị́jọ́ 'dĩ arelépi rá 'bo, Sĩtánĩ 'bã amụ́jó 'dụjó la kí ásị́ gá 'dâ rá, kí ụtrị́jó 'bã ã'ị̃ kí ku 'bã pa kí vâ sĩ ru ku rĩ.
42008013	Ũri 'delépi írãkí agá rĩ kí 'bá ị́jọ́ 'dĩ arelépi ã'ị̃lépi la ãyĩkõ sĩ wó fi kí ásị́ la agâlé álị́ ku rĩ kî; kí ã'ị̃ la sáwã wereŋá sĩ wó ị́jọ́ drĩ kí ụ̃'bị̃ 'bo kí a'dé rá.
42008014	Ũri 'delépi ụ̃cị́kị́ agá rĩ icé 'bá ị́jọ́ 'dĩ arelépi rá, 'bo ũrãtáŋá ãzíla málĩ ãyĩkõ ụ̃nọ́kụ́ 'dĩ agá rĩ la kí inzí, 'bo ũri kí agá rĩ la ãfũ mũnímũní ru.
42008015	Ũri 'delépi ụ̃nọ́kụ́ múké rĩ agá rĩ kí 'bá ị́jọ́ 'dĩ arelépi rá, tã la mbalépi ásị́ múké ãzíla mgbã rĩ agá kpere ĩ'di 'bã ífí ka agá rĩ 'i.
42008016	“'Bá kí tárã tị 'bã adru tị akulé ãkójó sĩ jõku zị̃jó la gbọ́lọ́ ị̃ndụ́ gá ku. Kí ĩ'di 'bã rá la ãngũ ĩ'diní sĩ ãngũ jijó rĩ agá, 'bá drĩ kí sĩ afí jó agá 'dõlé kî sĩ ãngũ ndre.
42008017	Ãko zị̃lé zị̃-zị̃ rĩ ála drụ́zị́ ĩ'di i'da tọndọlọ, jõku ãko a'bólé a'bô rĩ kí ála kí drị̃ gá ị́jọ́ nị̃ rá ãzíla ála ĩ'di 'bã ãngũ ule gá.
42008018	Ĩmi adru mịfị́ trũ ị́jọ́ ĩmĩ arelé rĩ sĩ, ã'dusĩku 'bá adrulépi ãko trũ rĩ ní ála ãzíla ũ'bã drị̃ la gá, wó 'bá ãko kóru rĩ drị́ ĩ'di ũrãlé trũ adrujó ĩmbíráŋá rĩ ála 'dụ la ĩ'di drị́ 'dâ rá.”
42008019	Yẹ́sụ̃ 'bã ãndrẽ kí ádrị́pịka abe amụ́ kí ĩ'di rụ́, wó icó kí ĩ'di ndrelé ku ã'dusĩku 'bá kí ũ'bí-ũ'bí.
42008020	'Bá ãzí jọ ĩ'diní, “Mî ãndrẽ kí mí ádrị́pịka abe utu kí pá ãmvé 'dõ, lẽ kí ími ndrelé.”
42008021	Yẹ́sụ̃ umvi, “Mâ ãndrẽ ãzíla má ádrị́pịka kí 'bá ị́jọ́ Ãdróŋá drị́ rĩ arelépi vâ ãzị́ la ngalépi rá rĩ kî.”
42008022	Ụ́'dụ́ ãlu Yẹ́sụ̃ jọ 'bá ĩ'di 'bã imbálé rĩ 'baní, “Ãza kí mĩrĩ 'bã 'á 'dã sĩ.” Fi kí dó í'bó agá i'dó kí dó mụlé.
42008023	Ĩ'bã kí mụ agá ụ́'dụ́ 'be Yẹ́sụ̃ rá. Gbõgbõ ãlụ́kụ̃ ũkpó la i'dó lilé mĩrĩ agá 'dãá, ị̃yị́ i'dó ru gbãlé í'bó agá, i'dó dó sĩ 'delé ị̃yị́ ị̃ndụ́ ị́jọ́ acá dó ũnzí.
42008024	Ímbá'bá, mụ kí Yẹ́sụ̃ ingalé jọ kí “Ãmbógó la! Ãmbógó la! Ãma úgólé ịmvụ́lé 'dõ fô!” Yẹ́sụ̃ angá ụrụgá, angá ãlụ́kụ̃ drị̃ gá ãzíla ị̃yị́ ungalépi tũlãtũlã rĩ drị̃ gá uri rá ãzíla ãngũ ịgbẹ dó ndrú.
42008025	Jọ dó 'bá ĩ'di bã imbálé rĩ 'baní, “Ã'ị̃táŋá ĩmidrị́ rĩ íngõlé yã?” Wó ri kí ụ̃sụ̃lé ụ̃sụ̃ ãzíla idé kí vâ ụ̃rị̃ sĩ ụzị kí ru kí drĩdríŋĩ gá, “'Bá 'dĩ ãmgbã rĩ gá ã'di 'i? Uzálépi ãlụ́kụ̃ drị̃ gá ãzíla ị̃yị́ ungalépi tũlãtũlã 'dĩ 'bã kí tị la arejó rá rĩ?”
42008026	Yẹ́sụ̃ kí 'bá ĩ'di 'bã imbálé rĩ abe za kí ãngũ Gẽrãsénĩ gá angájó Gãlị́lị̃ gá 'dĩ ru ndrelépi ãlu 'á 'dã sĩ rĩ be rĩ.
42008027	Yẹ́sụ̃ la mụ asị́lé í'bó agá ị̃yị́tị gá 'dãá, ágọ́bị́ úríndí ũnzí trũ rĩ amụ́ drị̃ ụfụlé ĩ'di be angájó tọ̃rọ́mẹ́ 'dã agâlé. Ágọ́bị́ 'dã ri u'álé pílílí ru, jó kóru ụ́'dụ́ ãzo rú, wó rá la ị̃nádrị̃ 'bã ụ̃jị́gọ́ agâ sĩ.
42008028	Ĩ'di mụ Yẹ́sụ̃ ndrelé 'bo, i'dó uzálé 'be ru Yẹ́sụ̃ pálé gá jọ, “Yẹ́sụ̃ Ãdróŋá ụrụgá ãndânĩ rĩ 'bã Ngọ́pị, ílẽ má rụ́ ã'du yã? Má a'ị́ mi áma idéjó ũnzí ku.”
42008029	-
42008031	Pâlé ũ'bí úríndí ũnzí ri ĩ'di ĩcãndĩlé ũkpó sĩ mãbụ́sụ̃ rú táni ĩ'di pá umbéjó drị́ abe ímve sĩ tí, ĩ'di kí ayụ rá, kí vâ ĩ'di dro ãngũ kõtórõ rú ásé agá 'dã gâlé. Yẹ́sụ̃ zị ágọ́bị́ 'dĩ 'i, “Ími rụ́ ã'di 'i?” Umvi ĩ'di, “Áma rụ́ wẽwẽ rú 'i” ã'dusĩku úríndí ũnzí wẽwẽ rú fi kí ĩ'di drị̃kã gá nĩ. Ágọ́bị̂ jọ ị́jọ́ 'dĩ íni la ã'dusĩku Yẹ́sụ̃ lẽ úríndí ũnzí ĩ'di drị̃kã gá rĩ 'bã fũ kí ándrá rá. Úríndí ũnzí 'dã a'ị́ kí Yẹ́sụ̃ siri-siri 'bã pẽ kí tị 'bụ́ kị́rị́ 'dã agâlé ku.
42008032	Úríndí ũnzí 'bã kí mãmálá Yẹ́sụ̃ 'bã a'be kí mụlé filé ĩzõgó kí agá, ã'ị̃ ĩ'baní rá.
42008033	Úríndí ũnzí ãfũ kí ágọ́bị̂ agâlé, mụ kí filé ĩzõgó kí agâlé, ĩzõgó ũ'bí 'dĩ kpẹ̃ kí rị̃ cẹ̃lé 'bé 'bã ãngũ cị́kị́cị́kị́ 'dã gâ sĩ u'delé ịmvụ́lé mĩrĩ agâlé.
42008034	Ãgọbị ĩzõgó kí ucélépi rĩ kí mụ ị́jọ́ ru idélépi 'dã kí ndrelé 'bo, ce kí ru ụ́ngụ́ sĩ mụlé ị́jọ́ 'dĩ lũlé tọ̃rọ́mẹ́ gâlé ãzíla 'bá andre la gá 'dãá rĩ 'banî.
42008035	'Bá 'dã ãfũ kí amụ́lé ị́jọ́ ru idélépi 'dã kí ndrelé, kí mụ amụ́lé Yẹ́sụ̃ rụ́ 'dõlé 'bo, ịsụ́ kí ágọ́bị́ úríndí ũnzí 'bã kî sĩ ãfũjó ĩ'di rụ́ rá rĩ ri Yẹ́sụ̃ 'bã pálé gá bõngó trũ ãzíla úŋmĩ ị́jọ́ ũrãlépi múké rĩ agá, wó idé kí pírí ụ̃rị̃ sĩ.
42008036	'Bá ị́jọ́ ru idélépi 'dã ndrelépi cé rĩ nze kí ị́jọ́ ágọ́bị́ úríndí ũnzí trũ 'dĩ adrí íngoní ru yã rĩ vú 'bá 'baní nĩ.
42008037	'Bá Gẽrãsénĩ gá 'dãá rĩ a'ị́ kí Yẹ́sụ̃ 'i ãngũ a'bejó rá ã'dusĩku ụ̃rị̃ fi kí ásị́ gá ambamba. Ị́jọ́ 'dĩ sĩ, Yẹ́sụ̃ fi dó í'bó agá a'be dó sĩ ãngũ 'dã rá.
42008038	Ágọ́bị́ úríndí ũnzí 'bã kí a'belé rá 'dĩ a'ị́ Yẹ́sụ̃ 'i jọ, “Lẽ ámụ mí be ĩndĩ.” Wó Yẹ́sụ̃ pẽ ĩ'di tị jọ,
42008039	“Ígõ vúlé lị́cọ́ gâlé, ãzíla ínze 'bâ 'baní ị́jọ́ Ãdróŋâ 'bã idélé mínî 'dĩ vú.” Ágọ́bị̂ mụ dó rá ãzíla nze dó ị́jọ́ Yẹ́sụ̃ 'bã idélé ĩ'diní 'dĩ kí vú táwụ̃nị̃ agá 'dãá pírí.
42008040	Yẹ́sụ̃ la mụ gõlé ị̃yị́ 'bã gọ́rọ̃tị́yọ̃ ãzí rĩ gâlé 'bo, 'bá 'dãá 'dĩ a'ị́ kí ĩ'di ãyĩkõ sĩ ã'dusĩku ri kí pírí lú ĩ'di ũtẽlé.
42008041	Ágọ́bị́ ãzí rụ́ la Yáyị̃rọ̃ 'i acá dô; ĩ'di ándrá ãmbógó ãngũ Ãdróŋá ị̃nzị̃jó rĩ ãni la. Amụ́, 'be ru Yẹ́sụ̃ pálé gá ãzíla a'ị́ Yẹ́sụ̃ 'i 'bã mụ 'í drị́ko gâlé.
42008042	Ã'dusĩku ị̃zẹ́pị̃ lú ãlu-mgbí ílí trũ mụdrị́ drị̃ ị̃rị̃ rĩ lẽ drãlé drã-drã. Yẹ́sụ̃ 'bã mụ agá 'dâ, 'bá ũ'bíkãná 'de kí ĩ'di vú gâ sĩ ãzíla mụ kí ĩ'di ũŋmĩ trũ kũtrú-kũtrú.
42008043	Ũkú ãzí ãrí 'bã rajó ĩ'di ụrụ'bá gá drị̃ cịlépi ílí mụdrị́ drị̃ ị̃rị̃ la cí, ũkú 'dĩ iza ãko ĩ'di trũ adrujó rĩ kí pírí sĩ írúwá ndrụ̃jó wó 'bá írúwá fẽlépi ĩ'diní sĩ adríjó rá la ãluŋá la 'dáyụ.
42008044	Afí 'bá ũ'bí 'dã kí agâ sĩ Yẹ́sụ̃ ũngúkú gá 'dãá, aló ĩ'di 'bã bõngó tị cọtị ãrí ralépi 'dã tu pá cí.
42008045	Yẹ́sụ̃ zị, “Ã'di aló ma nĩ?” 'Bá pírí ã'ị̃ kí ku wó Pétẽrõ jọ, “'Bá pírí kí ími andre gá 'dĩ ãzíla kí vâ ími ũŋmĩ sĩ ru aséjó ãni rú 'dĩ.”
42008046	Wó Yẹ́sụ̃ umvi, “'Bá ãzí aló ma rá, ánị̃ ị́jọ́ 'dĩ 'i áma ũkpõ 'bã fũjó rĩ sĩ.”
42008047	Ũkú 'dĩ la mụ ndrelé la icó dó ru nzelé ũní ku, akó drị̃ amụ́lé ụrụ'bá yãŋâ trũ kpãkpã 'be ru Yẹ́sụ̃ pálé gá. 'Dãá 'bá pírí kí mẹ́lẹ́tị gá, nze ĩ'diní ị́jọ́ 'í aló ĩ'di ã'du sĩ yã rĩ vú ãzíla ãrí ika a'be 'i cọtị rá 'î Yẹ́sụ̃ 'bã bõngó tị alójó rĩ sĩ.
42008048	Yẹ́sụ̃ jọ ĩ'diní, “Mâ ị̃zẹ́pị, ã'ị̃táŋá mídrị̂ fẽ míní adrílé nĩ. Ímụ ásị́ ị̃gbẹ́ sĩ.”
42008049	Yẹ́sụ̃ 'bã drĩ ị́jọ́ jọ agá 'dâ, ágọ́bị́ ãzí ị́jọ́ ujílépi la angá Yáyị̃rọ̃ drị́ko gâlé jọ ĩ'diní “Mí ĩcõcõŋã 'bá 'bá imbálépi rĩ ị̃dị́ ku, ã'dusĩku mî ị̃zẹ́pị drã 'bo.”
42008050	Wó Yẹ́sụ̃ are ị́jọ́ 'dĩ 'i jọ Yáyị̃rọ̃ ní, “Mí idé ụ̃rị̃ sĩ ku mí ã'ị̃ mî ị̃zẹ́pị la acá múké rá.”
42008051	Ĩ'di mụ acálé jó tị gá ãni rú 'bo, ã'ị̃ 'bá ãzí 'bã fi îvú gâ sĩ ku pẽ lú Pétẽrõ 'i, Yõhánã 'i, Yãkó'bõ 'i ãzíla ĩzóŋâ 'bã átẹ́pị kí ãndrẽ be.
42008052	'Bá pírí 'dãá rĩ kí dó awá agá ĩzóŋâ 'bã drãŋá sĩ. Yẹ́sụ̃ jọ ĩ'baní, “Ĩmi ĩyãŋã áwáŋâ trũ. Ĩzóŋâ drã ku. Ĩ'di ụ́'dụ́ ko.”
42008053	'Bá 'dĩ kí pírí gụ kí ị́jọ́ Yẹ́sụ̃ 'bã jọlé rĩ sĩ gụ̃gụ̃ ã'dusĩku ĩ'bã kí nị̃jó la ĩzóŋâ drã 'bo rĩ sĩ.
42008054	Wó Yẹ́sụ̃ arụ́ ĩ'di (ĩzóŋâ 'i) drị́ gá jọ “Mí angá ụrụgá 'dõlé, ĩzóŋá 'dĩ!”
42008055	Ĩzóŋá 'dĩ acá ídri rú ị̃dị́, cọtị angá ụrụgá. Yẹ́sụ̃ jọ ĩzóŋâ 'bã átẹ́pị 'baní ãndrẽ be 'bã fẽ kí ĩ'diní ãko ãzí nalé.
42008056	Ĩzóŋâ 'bã átẹ́pị kí ãndrẽ be idé kí ụ̃rị̃ sĩ wó Yẹ́sụ̃ fẽ ĩ'baní ãzị́táŋá jọ, “Ĩlũ jõ 'bá ãzí ní ị́jọ́ ru idélépi 'dĩ ku.”
42009001	Yẹ́sụ̃ umve 'bá ĩ'di 'bã imbálé mụdrị́ drị̃ ị̃rị̃ 'dĩ kí ãngũ ãlu gá, fẽ ĩ'baní ũkpó, úríndí ũnzí pírí kí adrojó ãzíla ãyánĩ pírí kí adríjó.
42009002	Pẽ kí tị ãmvêlé Sụ́rụ́ Ãdróŋá drị̂ 'bã ị́jọ́ ũlũjó, ãzíla 'bá ãyánĩ rú rĩ kí adríjó.
42009003	Jọ ĩ'baní, “Ĩ'dụ jõ ãko ãzí ãcị̃ 'dĩ gá túré, jũrúwã, íná, sĩlíngĩ jõku sátĩ áni la ku.
42009004	Údrĩ ĩmi a'ị́ lị́cọ́ ãzí agá rá, ĩmi u'á ala gá 'dãá kpere ĩminí ãngũ 'dã a'be agá;
42009005	údrĩ ĩmi a'ị́ ku, ĩmi a'be tọ̃rọ́mẹ́ 'dã 'i ĩmi ụtụ́ pụ́trụ́ ĩmi pá gá rĩ ị́jọ́ vú nzejó kí ụrụ'bá gá.”
42009006	Ímbá'bá ko kí dó drị̃, mụ kí ị́jọ́ mgbã Ãdróŋá drị́ rĩ ũlũ trũ lị́cọ́ agâ sĩ ãzíla 'bá kí adrî trũ ãngũ pírí agá.
42009007	Hẽródẽ úpí Gãlị́lị̃ drị́ rĩ la mụ ị́jọ́ ru idélépi 'dĩ kí arelé 'bo, drị̃ la iza ru rá, ã'dusĩku 'bá ãzí rĩ jọ kí Yõhánã Bãbụ̃tị́zị̃ fẽlépi rĩ angá ídri.
42009008	'Bá ãzí rĩ jọ kí Ĩlíyã i'da ru nĩ, wó ãzí rĩ jọ kí nãbịya ándrá údu rĩ 'bã ãzí angá kí ídri rú nĩ.
42009009	Hẽródẽ jọ, “Áfẽ ándrá Yõhánã drị̃kã lịlé rá, wó 'bá mání sĩ ị́jọ́ arejó drị̃ la gá 'dĩ ã'di 'i?” Ụ̃'bị̃ ásị́ pírí sĩ Yẹ́sụ̃ ndrụ̃lé ndrelé.
42009010	Ụ̃pịgọŋa ãgõ kí ãzíla ũlũ kí ị́jọ́ ĩ'bã kí idélé rĩ kí ĩ'diní pírí. 'Dụ kí ĩ'di be mụ kí dó á'dụ̂sĩ táwụ̃nị̃ umvelé Bẽtẽsãyídã rĩ gá.
42009011	'Bá ũ'bí kí mụ ị́jọ́ la arelé 'bo, bĩ kí ĩ'di vú. A'ị́ kí rá, jọ ĩ'baní ị́jọ́ Sụ́rụ́ Ãdróŋá drị̂ drị̃ gá ãzíla adrí vâ 'bá adríŋá lẽlépi rĩ kî.
42009012	Ị̃tụ́ la mụ i'dólé 'delé 'bo 'bá ĩ'di 'bã imbálé rĩ amụ́ kí ĩ'di rụ́ 'dõlé jọ kí, “Ípẽ 'bá kí tị mụlé tọ̃rọ́mẹ́ kí agâlé ãzíla ãngũ ãma andre gá rĩ kí agâlé sĩ ãngũ ụ́'dụ́ kojó la ịsụ́jó ãzíla mụjó íná ndrụ̃ trũ ĩgbãlé ĩ'baní nalé.”
42009013	Yẹ́sụ̃ jọ ĩ'baní, “Ĩfẽ bãsĩ ĩ'baní ãkónã nalé.” Umvi kí ĩ'diní “Ãko ãmadrị́ 'dâ pírí cí rĩ kí mũkátĩ tõwú ãzíla ị̃'bị ị̃rị̃ abe. Ílẽ ãmụ ãkónã ĩgbãlé 'bá ũ'bí 'dĩ 'baní yã?”
42009014	('Bá ãgọbị rú rĩ kí ándrá ị̃tụ́ 'dã sĩ álĩfũ tõwú 'dĩpí.) Yẹ́sụ̃ jọ 'bá ĩ'di 'bã imbálé rĩ 'baní, “Ĩfẽ 'bá 'dĩ 'bã ri kí vụ̃rụ́ amụtị gá kãlị́ tõwú kãlị́ tõwú ngúlú ru ngúlú ru.”
42009015	Ímbá'bá kí mụ 'bá kí irilé íni 'bo,
42009016	Yẹ́sụ̃ 'dụ mũkátĩ tõwú 'dĩ kí ãzíla ị̃'bị ị̃rị̃ 'dĩ kî abe, ndre ãngũ ụrụgá 'bụ̃ gâlé, fẽ dó ãwã'dĩfô Ãdróŋá ní ãzíla anu dó kí rá. 'Dã 'bã vúlé gá, fẽ dó kí 'bá ĩ'di 'bã imbálé rĩ 'badrị́ awalé 'bá 'banî.
42009017	Nga kí pírí nalé la 'bá aga kí dó sĩ rá, ãzíla 'bá Yẹ́sụ̃ 'bã imbálé rĩ tra kí dó ị́mbị́ la acelépi ũnũlépi 'dĩ kí gụ́fá tré-tré mụdrị́ drị̃ ị̃rị̃.
42009018	Ụ́'dụ́ ãzí sĩ Yẹ́sụ̃ la Ãdróŋá ã'ị̃ agá á'dụ̂sĩ 'bá ĩ'di 'bã imbálé rĩ kí ĩ'di andre gá 'dâ zị kí, “Ũ'bí jọ kí ma ãmgbã rĩ gá ã'di 'i?”
42009019	Ãzí rĩ umvi kí mi Yõhánã Bãbụ̃tị́zị̃ fẽlépi rĩ 'i, ãzí rĩ umvi kí “Mi Ĩlíyã 'i, ãzí rĩ jọ kí nábị̃ ándrá údu rĩ 'bã ãzí angá ídri rú nĩ.”
42009020	Zị vâ kí, “Wó ĩmi rú rĩ gá ĩmi jọ la ma ã'di 'i yã?” Pétẽrõ umvi, “Mi Kúrísĩtõ angálépi Ãdróŋá drị́ rĩ 'i!”
42009021	Yẹ́sụ̃ itré kí ũkpó ru 'bã lũ kí ị́jọ́ 'dĩ 'bá ãzíní ku.
42009022	Jọ vâ ĩ'baní, “Ngọ́tị́ 'Bádrị̂ la mụ ũcõgõ ịsụ́lé ị́jọ́ wẽwẽ rú kí sĩ, ãzíla 'bá ĩyõ drị̃lẹ́ ru rĩ kí, ãtalo ãmbogo, ãzíla imba'ba ãzị́táŋá Mụ́sã drị̂ kí imbálépi rĩ kí mụ ĩ'di gãlé úmgbé. Kí ĩ'di 'dị rá wó ụ́'dụ́ na la sĩ ála ĩ'di inga ídri rú.”
42009023	Jọ ĩ'baní pírí, “'Bá ãzí drĩ lẽ áma vú bĩlé rá, lẽ 'bã gã ru úmgbé, 'bã 'dụ mũsãlá'bã ĩ'didrị́ gá rĩ ụ́'dụ́ pírí, ãzíla 'bã ãbĩ áma vú.
42009024	Ã'dusĩku 'bá drĩ lẽ ídri ĩ'didrị́ gá rĩ palé nĩ, ĩ'di ãvi la rá, wó 'bá ídri ĩ'didrị́ gá rĩ ãvĩlépi áma ị́jọ́ sĩ rĩ ĩ'di ídri ĩ'didrị́ rĩ pa rá.
42009025	'Bá la ũyá íngõ rĩ ịsụ́ drĩ ụ̃nọ́kụ́ 'dụ pírí ĩ'di 'bã ãko rú, drĩ dó ídri ĩ'didrị́ gá rĩ ãvĩ rá? Mgbã rĩ gá ũyá la 'dáyụ.
42009026	'Bá u'álépi drị̃nzá sĩ mâ sĩ ãzíla ị́jọ́ mádrị̂ sĩ rĩ, Ngọ́tị́ 'Bádrị̂ vâ drụ́zị́ u'á drị̃nzá sĩ ĩ'di sĩ, ụ́'dụ́ ĩ'di 'bã ãgõjó dị̃zã ĩ'didrị̂ agá rĩ sĩ ãzíla dị̃zã Átẹ́pị drị̂ ãzíla mãlãyíkã ãlá 'badrị̂ agá rĩ 'i.
42009027	Ájọ ĩminí ị́jọ́ mgbã, ĩmi ãzí pá tulépi ú'dî'da 'dâ 'dĩ icó kí drã ãjị́ 'bị̃lé ku, kí Sụ́rụ́ Ãdróŋá drị̂ ndre agá ráká.”
42009028	Yẹ́sụ̃ 'bá ị́jọ́ 'dĩ kí jọjó 'bo rĩ vúlé gá cajó Sãbátũ ãlu 'dĩpí, 'dụ Pétẽrõ, Yãkó'bõ, ãzíla Yõhánã ĩ'di be sĩ tụjó 'bé sị́ gâlé Ãdróŋá ã'ị̃jó.
42009029	Ĩ'di 'bã Ãdróŋá ã'ị̃ agá 'dãá, Mẹ́lẹ́tị la uja ru ndú ãzíla bõngó la uja kí mvelé imvesílílí ãvi 'bã ãcí áni.
42009030	'Dãá cọtị 'bá ị̃rị̃ kí ị́jọ́ jọ agá ĩ'di be. 'Bá 'dĩ kí Mụ́sã kí Ĩlíyã be,
42009031	indré kí dị̃zã 'bụ̃ gá 'dã 'bã i'dáŋá sĩ, ri kí ị́jọ́ jọlé Yẹ́sụ̃ trũ gẹ̃rị̃ ĩ'di 'bã mụjó ị́jọ́ Ãdróŋá 'bã lẽlé rĩ idéjó drãŋá ĩ'didrị́ Yẹ̃rụ́sãlẹ́mụ̃ gá rĩ drị̃ gá.
42009032	Pétẽrõ kí 'bá tá ãzí 'dã abe 'be kí ụ́'dụ́ káyĩ, wó kí mụ angálé 'bo, ndre kí dị̃zã Yẹ́sụ̃ drị̂ ãzíla 'bá ị̃rị̃ pá tulépi ĩ'di be 'dĩ kî.
42009033	Ĩ'bã kí Yẹ́sụ̃ a'be agá 'dãá, Pétẽrõ jọ, “Ãmbógó ĩ'di múké ãmaní u'ájó 'dâ! Lẽ ãsị bụ́rụ́jọ́ ãzí kí na, ãlu rĩ míní, ãzí ãlu rĩ Mụ́sã ní, ãzíla ãzí ãlu rĩ Ĩlíyã nî.” (Mgbã rĩ gá nị̃ ị́jọ́ ĩ'di 'bã jọlé rĩ ku.)
42009034	Pétẽrõ 'bã drĩ ị́jọ́ jọ agá 'dĩ agá 'dâ ụ̃rụ́'bụ̃ angá aku kí cí, idé kí dó ụ̃rị̃ sĩ ĩ'bã kí fijó ụ̃rụ́'bụ̃ agá rĩ sĩ.
42009035	Ụ́'dụ́kọ́ ãfũ ụ̃rụ́'bụ̃ agâlé jọ, “'Dĩ mâ Ngọ́pị mání pẽlé pẽ-pẽ rĩ, ĩmi are ĩ'di tị.”
42009036	Ụ́'dụ́kọ́ la mụ ĩyãŋãlé 'bo, Yẹ́sụ̃ ace ru á'dụ̂sĩ, Ímbá'bá ĩyãŋã kí pírí tútú ị́jọ́ 'dĩ drị̃ gá, nze kí vâ ị́jọ́ ĩ'bã kí ndrelé 'dĩ vú sáwã la abe 'bá ãzíní ku.
42009037	Ụ́'dụ́ ãzí rĩ sĩ Yẹ́sụ̃ asị́ kí 'bá ĩ'di 'bã imbálé na 'dã abe 'bé sị́ gâlé vụ̃rụ́ 'dõlé, ũ'bí amụ́ kí drị̃ ụfụlé ĩ'ba abe.
42009038	Ágọ́bị́ ãzí azá ũ'bí kí agâlé, “Ímbápị, má a'ị́ mi 'i, índre mâ ngọ́tị́ ãlu kílímgbí 'dĩ 'i!
42009039	Úríndí ũnzí ãzí la ĩ'di ĩcãndĩ, ĩ'di ĩ'di irú úzáŋâ trũ, ãzíla ĩ'di ĩ'di 'be vụ̃rụ́ ụrụ'bá la la rõ, ĩzá la la ru ase ĩdí-ĩdí, ĩ'di mgbâ nzi kọ̃bụ́tọ̃ trũ tị gá tré, ĩ'di ĩ'di ĩcãndĩ ị̃dị́-ị̃dị́, icó dó ĩ'di a'belé acị́jó ku!
42009040	Má a'ị́ 'bá míní imbálé 'dĩ kí úríndí ũnzí 'dĩ drolé rá, wó icó kí ku.”
42009041	Yẹ́sụ̃ umvi ĩ'baní, “Ĩmi 'bá ã'ị̃táŋâ kóru 'dĩ! Ĩlẽ má u'á ĩmi abe ụ́'dụ́ íngõpí, ĩlẽ áta ĩmi ụ́'dụ́ íngõpí? Ĩlẽ áta ĩmi ụ́'dụ́ sị́ yã? Mí ají mî ngọ́pị 'dõlé.”
42009042	Mgbâ 'bã amụ́ agá 'dâ, úríndí ũnzí 'be ĩ'di vụ̃rụ́ ru acoŋâ trũ. Yẹ́sụ̃ za úríndí ũnzí drị̃ gá ũkpó sĩ, ãzíla adrí ĩ'di rá, fẽ dó ngọ́tị̂ átẹ́pị̃ drị̂lé vúlé.
42009043	'Bá pírí ụ̃sụ̃ kí ụ̃sụ̃ ũkpõ ãmbógó Ãdróŋá drị́ 'dĩ sĩ. 'Bá 'bã kí drĩ ụ̃sụ̃ agá ị́jọ́ pírí Yẹ́sụ̃ 'bã idélé 'dĩ kî sĩ, uja jọlé la 'bá ĩ'di 'bã imbálé rĩ 'baní,
42009044	“Ị́jọ́ mâ jọlé 'dĩ 'bã ãvĩ jõ ĩminí ku! Ála mụ Ngọ́tị́ 'Bádrị̂ fẽlé 'bá kí drị́ alé gá.”
42009045	'Bá ĩ'di 'bã imbálé 'dĩ nị̃ kí ị́jọ́ 'dã 'bã ífí ku. Úzị̃ ị́jọ́ 'dĩ ĩ'baní 'bã nị̃ kí rú sĩ ífí la ku, idé kí vâ ụ̃rị̃ sĩ ĩ'di zịjó.
42009046	Ãgátã 'de 'bá Yẹ́sụ̃ 'bã imbálé rĩ kí drĩdríŋĩ gá, ã'di kí agá 'dãá ãmbógó ru ãndânĩ la nĩ yã rĩ drị̃ gá.
42009047	Yẹ́sụ̃ nị̃ ị́jọ́ ĩ'bã kí ũrãlé kí ásị́ gâlé rĩ rá, a'dụ́ ngọ́tị́ŋá, ĩmbíráŋá la pá tulé ĩ'di bụ́lụ́ gá.
42009048	Jọ ĩ'baní, “'Bá ngọ́tị́ŋá 'dĩ ã'ị̃lépi áma rụ́ sĩ rĩ, ã'ị̃ ma 'i, ãzíla 'bá áma ã'ị̃lépi rĩ ã'ị̃ 'bá áma tị ãpẽlépi rĩ 'i. Ã'dusĩku 'bá ĩmi agá 'dâ vúlé dọ́dọ́ rĩ ĩ'di bãsĩ 'bá ãmbógó ãndânĩ rĩ 'i.”
42009049	Yõhánã jọ, “Ãmbógó ãndre vâ 'bá ãzí kí úríndí ũnzí adro agá ími rụ́ sĩ, ãma ũ'bĩ kí atrịlé cí, ã'dusĩku adru kí ãmã ãzí ku.”
42009050	Yẹ́sụ̃ jọ, “Ĩmi ụtrị́ kí ku, ã'dusĩku 'bá ĩmi idélépi ũnzí ku rĩ bãsĩ 'bá ĩmidrị́ rĩ 'i.”
42009051	Sáwã Ãdróŋá 'bã lẽjó Yẹ́sụ̃ 'dụjó 'bụ̃ gá rĩ la mụ acálé ãni rú, Yẹ́sụ̃ umbé dó ru ásị́ ko dó drị̃ mụlé Yẹ̃rụ́sãlẹ́mụ̃ gá.
42009052	Pẽ dó 'bá kí tị ĩ'di drị̃lẹ́ gá, mụ kí tọ̃rọ́mẹ́ Sãmãríyã gá 'dã agâ sĩ ị́jọ́ kí itúlé ĩ'diní ãzíla 'bá ĩ'di 'bã imbálé 'dĩ 'bã ãzí abe bábá.
42009053	Wó 'bá ãngũ 'dã agá 'dãá rĩ a'ị́ kí ĩ'di ku, ã'dusĩku i'da ru tọndọlọ ĩ'di 'bãngá ĩ'di 'bã gẹ̃rị̃ gá mụjó Yẹ̃rụ́sãlẹ́mụ̃ gá.
42009054	'Bá Yẹ́sụ̃ 'bã imbálé Yãkó'bõ kí Yõhánã be kí mụ ị́jọ́ 'dĩ kí ndrelé 'bo jọ kí, “Úpí, ílẽ ãma umve ãcí 'bụ̃ gâlé rĩ vụ̃rụ́ 'dõlé amụ́lé kí ị̃lị̃kị̃lé rá yã?”
42009055	Yẹ́sụ̃ uja ru uzálé kí drị̃ gá.
42009056	Yẹ́sụ̃ mụ kí dó 'bá ĩ'di 'bã imbálé rĩ abe tọ̃rọ́mẹ́ ãzí gá.
42009057	Ágọ́bị́ ãzí ãlu jọ Yẹ́sụ̃ ní ĩ'baní mụ agá gẹ̃rị̃ gá 'dãá, “Ma ími vú bĩ kpere ãngũ mî sĩ mụjó rĩ gá.”
42009058	Yẹ́sụ̃ umvi ĩ'diní, “Ũbálígó kí 'bã 'bụ́ kí cí, ãzíla ãríŋá 'bụ̃ gá 'dĩ 'bã jõrõvũ kí cí, wó Ngọ́tị́ 'Bádrị̂ 'bã ãngũ sĩ ru lajó sĩ drị̃kã ãtị̃jó la 'dáyụ.”
42009059	Jọ 'bá ãzí rĩ ní, “Mí amụ́ áma vú gâ sĩ.” Wó 'bá 'dã jọ, “Ãmbógó, mí ají ágõ vúlé mụlé má átẹ́pị ị̃sị̃lé ráká.”
42009060	Yẹ́sụ̃ umvi ĩ'diní, “Mí a'be 'bá drãlépi úríndí agá rá rĩ 'bã ị̃sị̃ kí 'bá ĩ'ba ãni drãlépi rá rĩ kí nĩ ãyá-ãyá. Ímụ Sụ́rụ́ Ãdróŋá drị́ rĩ 'bã ị́jọ́ ũlũlé áyụ.”
42009061	'Bá ãzí jọ vâ, “Ma ími vú bĩ rá, wó mí ájí ámụ azịlé 'bá mádrị́ lị́cọ́ gá rĩ 'baní ráká.”
42009062	Yẹ́sụ̃ jọ ĩ'diní, “'Bá ãzí drĩ i'dó áma vú bĩlé drĩ ru ásị́ 'bã ị́jọ́ ãzí ndú drị̃ gá, 'bá 'dĩ 'bã áni rĩ ĩ'di ãzị̂ kóru Sụ́rụ́ Ãdróŋá drị̂ agá.”
42010001	'Dĩ 'bã ũngúkú gá Yẹ́sụ̃ ũpẽ 'bá ĩ'di vú bĩlépi la ãzí kí kãlị́ ázị̂rị̃ drị̃ ị̃rị̃, pẽ kí tị ị̃rị̃ ị̃rị̃ mụjó ãngũ ĩ'di drị̃lẹ́ gá ĩ'di 'bã sĩ lẽjó mụjó kí agá rá rĩ kí agá pírí.
42010002	Jọ ĩ'baní, “Ãkónã ka rá wó 'bá kí ũkũnãlépi rĩ kí were rú. Ĩzị Úpí ãkónã fẽlépi kalépi rĩ tị gá, sĩ 'bá ãzị́ ngalépi rĩ kí tị pẽjó ãkónã ũkũnãjó ámvụ́ agâlé.
42010003	Ĩmụ! Ĩndre, ma ĩmi tị pẽ cécé kãbĩlõ mvá kí áni u'ájó ụ̃bọ̃gụ̃ kí drĩdríŋĩ gá.
42010004	Ĩ'dụ jũrúwã sĩlíngĩ ãni la yã, jõku ŋĩlâ sulé pá gá 'bã ãzí ku; ĩtu pá 'bá kí zịlé gẹ̃rị̃ agá 'dâ ku.
42010005	“Ĩdrĩ fi lị́cọ́ ãzí gá, drị̃drị̃ rĩ sĩ ĩjọ ‘Ásị́ ị̃gbẹ̃ 'bã adru lị́cọ́ 'dĩ drị̃ gá.’
42010006	Lị́cọ́ 'dị́pị drĩ ĩmi a'ị́ ásị́ ị̃gbẹ́ sĩ, ĩwi ĩ'diní sụ̃sụ́ ásị́ ị̃gbẹ̃ drị́ rĩ ĩ'di drị̃ gá. Wó drĩ ĩmi a'ị́ ku, ásị́ ị̃gbẹ̃ ĩmidrị́ rĩ 'bã uja ru vúlé.
42010007	Ĩminí u'á agá lị́cọ́ 'dã agá 'dãá, ĩna ãko cí fẽlé ĩminí nalé nãnã rĩ kí ĩminí mvụlé mvụ̃-mvụ̃ rĩ abe, ã'dusĩku 'bá ãzị́ ngalépi rĩ, lẽ ûfẽ ĩ'di 'bã ũyá rá. Ĩmi acị́ ngara lị́cọ́ tị pi trũ ku.
42010008	“Ĩdrĩ fi tọ̃rọ́mẹ́ ãzíla agá, á'ị́ jõ ĩmi rá ĩna ãko 'bãlé ĩmi drị̃lẹ́ gá rĩ kí nãnã.
42010009	Ĩmi adrí 'bá ãyánĩ rú tọ̃rọ́mẹ́ 'dã agá rĩ kí, ãzíla ĩlũ ĩ'baní Sụ́rụ́ Ãdróŋá drị́ rĩ acá ãni rú 'bo.
42010010	Wó ĩdrĩ fi tọ̃rọ́mẹ́ ãzí agá drĩ kí ĩmi a'ị́ ku, ĩfũ gẹ̃rị̃ agâlé ĩjọ ĩ'baní,
42010011	‘Átã pụ́trụ́ ĩbĩlépi ãma pá gá ĩmidrị́ táwụ̃nị̃ gá 'dâ rĩ, ãma ụtụ́ la sĩ ị́jọ́ vú nzejó ĩmi drị̃ gá, lẽ ĩnị̃ rá ĩdrĩ táni ãma gã úmgbé, Sụ́rụ́ Ãdróŋá drị́ 'bụ̃ gá rĩ acá ãni rú.’
42010012	Ájọ ĩminí, ụ́'dụ́ Ãdróŋá 'bã drụ́zị́ ị́jọ́ lịjó rĩ sĩ ĩ'di ị́jọ́ lị 'bá Sõdómũ gá rĩ kí drị̃ gá ásị́ ị̃gbẹ̃ sĩ ndẽ 'bá tọ̃rọ́mẹ́ 'dã agá rĩ kí rá.
42010013	“Ũcõgõ ĩmidrị́ ĩmi 'bá Kõrãzínĩ gá 'dĩ! Ũcõgõ ĩmidrị́ ĩmi 'bá Bẽtẽsãyídã gá 'dĩ! Ã'dusĩku tálí ru idélé ĩmi agá 'dĩ kí údrĩ ándrá kí idé agá Tụ́rọ̃ gá ãzíla Sị̃dọ́nị̃ gá, 'bá ãngũ 'dã agá rĩ kí tá ri vụ̃rụ́, uja kí tánõ ásị́ údu, sụ̃ kí tá ụrụ'bá gá kõlĩ-ĩbá ãzíla fu kí tá ru úfóró sĩ i'dajó la uja kí dó ásị́ ị́jọ́ ũnzí sĩ mgbãmgbã rú.
42010014	Ãdróŋá la ásị́ ị̃gbẹ̃ 'bã 'bá Tụ́rọ̃ ãzíla Sị̃dọ́nị̃ gá rĩ kí drị̃ gá ụ́'dụ́ ị́jọ́ lịjó rĩ sĩ ndẽ ĩmi rá.
42010015	Ãzíla mi 'i Kãpẹ̃rẹ̃nãwụ́mị̃, ála mụ ími ingalé ụrụgá yã? Yụ. Ãdróŋá la ími a'bé 'bá drãlépi rĩ kí drĩdríŋĩ gá 'bụ́ gâlé.”
42010016	Yẹ́sụ̃ jọ 'bá ĩ'di vú bĩlépi 'dĩ 'baní, “'Bá ị́jọ́ ĩminí jọlé rĩ arelépi rá rĩ are ị́jọ́ mání jọlé rĩ 'i, ãzíla 'bá ĩmi gãlépi úmgbé rĩ gã ma 'i, wó 'bá áma gãlépi úmgbé rĩ gã 'bá áma tị ãpẽlépi rĩ 'i.”
42010017	'Bá kãlị́ ázị̂rị̃ drị̃ ị̃rị̃ 'dĩ ãgõ kí vúlé 'dõlé ãyĩkõ sĩ jọ kí “Úpí, átã úríndí ũnzí are kí vâ ãma tị ãmã ĩ'baní ãzị́táŋá fẽjó rụ́ mídrị̂ sĩ rĩ sĩ ĩndĩ!”
42010018	Yẹ́sụ̃ umvi ĩ'baní, “Ándre ándrá Sĩtánĩ 'bã a'dé agá vụ̃rụ́ 'dõlé cécé ãvi nĩlépi 'bụ̃ gâlé némé rĩ áni.
42010019	Ĩmi are drĩ! Áfẽ ĩminí ũkpõ ĩminí sĩ acị́jó ị̃nị̃ kí drị̃ gâ sĩ ítóniŋâ abe vâ ũkpõ ĩmĩ sĩ mẹ́rọ́'bá ĩmidrị̂ kí ũkpõ ndẽjó rá rĩ 'bo, ãko ãzí ãlu icólépi ĩmi idélépi ũnzí la yụ.
42010020	Wó ĩmi adru ãyĩkõ sĩ úríndí ũnzí 'bã kí ĩmi tị arejó rĩ sĩ la ku, rá la ĩmi adru ãyĩkõ sĩ ála ĩmi rụ́ sĩjó bụ́kụ̃ gá 'bụ̃ gâlé 'bo rĩ sĩ.”
42010021	Ụ́'dụ́ 'dã sĩ ãyĩkõ ga Yẹ́sụ̃ ásị́ gá tré Úríndí Ãlá rĩ sĩ jọ, “Má Átẹ́pị, ma ími ịcụ́, mi Úpí 'bụ̃ 'badrị́ ụ̃nọ́kụ́ be rĩ 'i, ã'dusĩku ị́jọ́ 'dĩ kí ízị̃ kí 'bá ũndũwã rú rĩ 'baní ãzíla 'bá ụ̃nị̃táŋâ trũ rĩ abe cí ãzíla mí i'da kí anzị nírí 'banî. Ãndá-ãndá ru, mâ Átẹ́pị, ã'dusĩku 'dĩ ị́jọ́ múké míní lẽlé rĩ 'i
42010022	“Mâ Átẹ́pị fẽ ãko pírí kí mádrị́ 'bo. 'Bá ãzí ãlu Ngọ́pị̃ nị̃lépi ĩ'di ã'di 'i cé la yụ pẽ lú Átẹ́pị̃ 'i, 'bá ãzí ãlu vâ Átẹ́pị̃ nị̃lépi ĩ'di ã'di 'i cé la yụ pẽ lú Ngọ́pị̃ 'i, ãzíla 'bá Ngọ́pị̃ 'bã ũpẽlé sĩ Átẹ́pị̃ i'dajó la ĩ'banî rĩ 'i.”
42010023	Yẹ́sụ̃ uja tị 'dã 'bã ũngúkú gá 'bá ĩ'di 'bã imbálé rĩ 'ba rụ́ jọ ĩ'baní ị́jọ́ yõkõlé sĩ, “Ĩmi drị̃lẹ́ba rú ĩmi mịfị́ 'bã ãko 'dĩ kí ndrejó rĩ sĩ!
42010024	Álũ ĩminí nãbịya wẽwẽ rú ãzíla ũpi kí lẽ kí tị́ ị́jọ́ ĩmĩ ndrelé 'dĩ kí ndrelé, wó ndre kí kí ku, lẽ kí ị́jọ́ ĩmĩ arelé 'dĩ kí arelé wó are kí kí ku.”
42010025	Ụ́'dụ́ ãzí ãlu 'bá ãzị́táŋá imbálépi rĩ tu pá ụrụgá Yẹ́sụ̃ zịjó zịtáŋá 'dĩ sĩ, “Ímbápị, má idé ã'du mánî sĩ ídri ukólépi ku rĩ ịsụ́jó?”
42010026	Yẹ́sụ̃ zị vâ ĩ'di zịtáŋá sĩ, “Bụ́kụ̃ Ãdróŋá drị̂ jọ ị́jọ́ ãzị́táŋá míní zịlé 'dĩ drị̃ gá íngoní? Wó mi ífí la uja íngoní?”
42010027	Ágọ́bị̂ umvi, “Bụ́kụ̃ Ãdróŋá drị̂ jọ, ‘Ílẽ Úpí Ãdróŋá mídrị̂ ími ásị́ pírí sĩ, ími ídri pírí sĩ, ími ũkpó pírí sĩ ãzíla ími ũndũwã pírí sĩ. Ílẽ mî jĩránĩ cécé míní ími lẽlé rĩ áni.’”
42010028	Yẹ́sụ̃ jọ, “Ị́jọ́ míní umvilé 'dĩ ãndá, ímba ãzị́táŋá 'dĩ tã mi dô sĩ u'á ídri.”
42010029	Ágọ́bị́ ãzị́táŋá imbálépi rĩ 'bã ru 'bá kí mịfị́ gá ĩ'di 'bá ãlá kpị la, ị́jọ́ 'dĩ sĩ zị Yẹ́sụ̃ 'i, “'Bá áma andre gá rĩ wó ĩ'di ã'di 'i?”
42010030	Yẹ́sụ̃ umvi ĩ'di á'dígó ãzí zãŋá sĩ. Jọ, “Ágọ́bị́ ãzí ándrá cí angá Yẹ̃rụ́sãlẹ́mụ̃ gá ĩ'di mụ agá Yẹ̃rị́kọ̃ gá. Ĩ'di 'bã mụ agá 'dâ, ụ̃gụ'ba ãzí amvú kí gẹ̃rị̃ agá cí, ra kí ĩ'di 'bã séndẽ kí ãko ĩ'didrị́ 'dãá cí rĩ kî trũ vâ ĩ'di 'bã bõngó kî trũ. Co kí ĩ'di ãni rú drã tị gá, a'be kí dó ĩ'di gẹ̃rị̃ tị gá 'dãá.
42010031	“'Dã 'bã vúlé gá átáló ídétáŋá idélépi la mụ vâ gẹ̃rị̃ ãlu 'dã agâ sĩ. 'Bá ídétáŋá idélépi rĩ la mụ ágọ́bị́ 'dĩ ndrelé gẹ̃rị̃ agá 'dâ 'bo, alị gẹ̃rị̃ 'bã wókõ ãzí rĩ gâlé ru mụjó ĩ'di 'bã ãcị̃ trũ drị̃ gá, tu pá ágọ́bị́ 'dĩ ãzã kolé ku.
42010032	Ũngúkú la gá cọtị 'bá Lẹ́vị̃ rú la amụ́ vâ gẹ̃rị̃ ãlu 'dã agâ sĩ. Acá ãngũ tá ágọ́bị́ 'dĩ 'bã adrujó rĩ gá, ndre ĩ'di mịfị́ sĩ alị mụlé gẹ̃rị̃ 'bã mgbã rĩ gâ sĩ tu vâ pá ágọ́bị́ 'dĩ ãzã kolé ku.
42010033	'Dã 'bã ũngúkú gá 'bá Sãmãríyã rú la vâ mụ agá gẹ̃rị̃ tá ãlu ágọ́bị́ ãzá talépi 'dĩ 'bã adrujó rĩ agâ sĩ. Ĩ'di mụ ágọ́bị́ 'dĩ ndrelé 'bo, ízákĩzã la fi ĩ'di ásị́ gá.
42010034	Cọtị se ru ĩ'di drị̃ gâlé, ũ'bã ãkõzá 'dã kí mịfị́ gá írúwá, uja dó kí umbélé bõngó ãlá la sĩ. 'Bã ágọ́bị́ 'dĩ ĩ'didrị́ kãyĩnõ rĩ drị̃ gá, 'dụ ĩ'di agụlé jó sịlé 'bá acị́lépi acị̂ rĩ 'banî sĩ ụ́'dụ́ kojó rĩ agá ãzíla fẽ ĩ'diní ãzãkoma 'dãá.
42010035	'Bá ị̃rị̃ 'dĩ ko kí ụ́'dụ́ 'dãá. Ụ̃'bụ́tị ụ́'dụ́ ãzí rĩ sĩ 'bá Sãmãríyã rú 'dĩ su drị́ jábã gá anzé séndẽ icólépi ágọ́bị́ tá 'bání colé 'dã 'bã tãmbalépi ụ́'dụ́ ị̃rị̃ rá la fẽlé ãmbógó jó 'dã gá rĩ drị́. Jọ ãmbógó ní, ‘Ãmbógó, ímba mání ágọ́bị́ 'dĩ 'bã tã. Ãko mî izalé rĩ drĩ kí 'dĩ alị rá, ma kí ũfẽ sáwã mâ ãgõjó rĩ sĩ rá.’”
42010036	Yẹ́sụ̃ zị dó ágọ́bị́ ãzị́táŋá imbálépi 'dĩ 'i, “Mî ũrãjó la rĩ sĩ, ãgọbị na 'dĩ kí drĩdríŋĩ gá ị́jọ́ idélépi cécé 'bá múké rĩ 'bã idélé ágọ́bị́ ụ̃gụ'ba 'baní ralé ãzíla colé 'dĩ ụrụ'bá gá rĩ íngõ 'i?”
42010037	Ágọ́bị́ ãzị́táŋá imbálépi rĩ umvi, “Ágọ́bị́ ị́jọ́ idélépi jĩránĩ múké rĩ rú rĩ ĩ'di ásị́ ị̃gbẹ̃ icélépi ágọ́bị́ 'dĩ 'bã ãzãkoŋá sĩ rá rĩ 'i.” Yẹ́sụ̃ lũ ĩ'diní, “Ími ãmgbã rĩ 'bã idé ị́jọ́ 'dĩ 'bá kí ụrụ'bá gá cécé ágọ́bị́ Sãmãríyã rú 'dĩ 'bã ị́jọ́ idéjó ágọ́bị́ ụ̃gụ'ba 'bã kí colé ãzíla ralé rĩ rụ́ rĩ áni.”
42010038	Yẹ́sụ̃ kí 'bá ĩ'di 'bã imbálé 'dĩ abe mụ kí ãcị̃ trũ kpere Yẹ̃rụ́sãlẹ́mụ̃ gá, acá kí tọ̃rọ́mẹ́ ãzí gá. 'Dãá ũkú umvelé Mãrị́tã 'i rĩ a'ị́ kí amụ́jó ĩ'didrị́ jó agá.
42010039	Mãrị́tã 'bã ámvọ́pị Mãríyámũ ri ị́jọ́ arelé Úpî tị gá ĩ'diní ĩ'di imbá agá 'dãá.
42010040	Wó Mãrị́tã ásị́ umvú ã'dusĩku ũrã ĩ'di ásị́ gâlé ãzị́ 'î ngalé sĩ íná a'díjó rĩ ambamba, ị́jọ́ 'dĩ sĩ sáwã ca dó ĩ'diní sĩ rijó ị́jọ́ arejó Yẹ́sụ̃ tị gá ku. Mãrị́tã mụ Yẹ́sụ̃ rụ̂lé jọ ĩ'diní, “Úpí, ílũ mâ ámvọ́pị ní 'ba amụ́ áma ãzã kolé! Ị́jọ́ má ámvọ́pị la áma a'bejó ãzị́ ngajó á'dụ̂sĩ 'dĩ ãzá la míní 'dáyụ rõ?”
42010041	Yẹ́sụ̃ umvi ĩ'diní, “Mãrị́tã, ími ásị́ la umvú ãzị́ ambamba rĩ kî sĩ.
42010042	Wó ị́jọ́ ãzí lú ãlu múké 'dĩ kí ndẽlépi rá la. Mãríyámũ pẽ bãsĩ ĩ'didrị̂ gá ị́jọ́ múké ãndânĩ 'dã idélé áyụ, má icó vâ ĩ'di atrịlé idéŋá la gá ku.”
42011001	Ụ́'dụ́ ãlu Yẹ́sụ̃ la Ãdróŋá ã'ị̃ agá ãngũ ãzí gá, ĩ'di mụ delé la 'bo, 'bá ĩ'di 'bã imbálé rĩ 'bã ãzí jọ ĩ'dinî, “Úpí, mí imbá ãma Ãdróŋá ã'ị̃ŋá sĩ cécé Yõhánã 'bã ándrá 'bá ĩ'didrị̂ kí imbálé rĩ áni.”
42011002	Yẹ́sụ̃ jọ ĩ'baní, “Ĩmi jõ Ãdróŋá ã'ị̃, ĩjọ íni: “‘Ãmã Átẹ́pị 'bụ̃ gá rĩ, ími rụ́ 'bã adru ị̃nzị̃táŋá ru, Sụ́rụ́ mídrị̂ 'bã amụ́.
42011003	Mí ãfẽ ãmaní íná ụ́'dụ́ ãlu-ãlu sĩ rĩ.
42011004	Mí a'be ị́jọ́ ũnzí ãmaní idélé rĩ kî, cécé ãma vâ 'bá ãzí ãma idélépi ũnzí rĩ 'badrị̂ kí a'belé rĩ áni. Ífẽ ãfi ụ̃'bị̃táŋá agá ku.’”
42011005	Yẹ́sụ̃ jọ vâ 'bá ĩ'di 'bã imbálé rĩ 'baní, “'Bá ãzí ĩmi agá 'dâ la drĩ mụ wọ̃rị̂ drị́ko gâlé ị́nị́ ágágá drĩ jọ la, ‘Mâ wọ̃rị̂, mí ãfẽ mání mũkátĩ kí na.
42011006	Mâ wọ̃rị́ ãzí ãcị̃ gá la acá má rụ́ 'dõ, mádrị́ 'dãá íná fẽlé ĩ'diní la 'dáyụ.’
42011007	Wó mî wọ̃rị̂ drĩ ími umvi ĩ'didrị́ jó agâlé, ‘Mí ĩcãndĩ ma ku! Má ụ̃pị̃ kẹ̃jị́tị 'bo, ãzíla mâ anzị kí má trũ, ãla ãma vụ̃rụ́ 'bo. Má icó angálé míní ãko ãzí fẽlé ku.’
42011008	Ájọ ĩminî drĩ táni angá míní mũkátĩ fẽlé ku, ĩ'di 'bã adrujó mî wọ̃rị́ rĩ sĩ; ĩ'di angá ãko mî lẽlé rĩ kí fẽlé pírí, ã'dusĩku la mí icó adrulé drị̃nzá sĩ ĩ'di zịjó biri-biri ku.
42011009	“Ãzíla ájọ vâ ĩminí, ĩzị ála ĩminí fẽ la rá, ĩndrụ̃ ĩmi ịsụ́ la rá, ãzíla ĩpã kẹ̃jị́tị ála ĩminí nzị̃ la rá.
42011010	Ã'dusĩku 'bá pírí zịlépi la rĩ ála fẽ la rá, 'bá ãko ndrụ̃lépi rĩ la ịsụ́ la rá, ãzíla ála kẹ̃jị́tị nzị̃ 'bá pãlépi la rĩ ní rá.
42011011	Ĩmi átẹ́pịka rú 'dĩ kí drĩdríŋĩ gá 'dâ, ngọ́tị́ŋá mídrị̂ drĩ ị̃'bị a'ị́ kẹ̃jị́ la gá mi ị̃nị̃ fẽ rĩ ã'di 'i?
42011012	Ĩmi ítóniŋá fẽ drĩ kí ã'ụ́gbẹ́ a'ị́ yã?
42011013	Ĩnị̃ ãko múké rĩ kí fẽ agá anzịŋá ĩmidrị́ rĩ 'baní rá, ĩdrĩ táni adru agá 'bá ũnzí la. Ĩmĩ átẹ́pị 'bụ̃ gá rĩ la ĩminí mũkẽ ĩ'didrị̂ sĩ Úríndí Ãlá rĩ fẽ íngõpí ĩdrĩ ĩ'di zịjó rá rĩ gá!”
42011014	Ụ́'dụ́ ãlu Yẹ́sụ̃ la úríndí ũnzí fẽlépi la 'bã jọ sĩ ị́jọ́ ku rĩ dro agá 'bá ãzí agá; úríndí ũnzí la mụ ĩ'di a'belé 'bo, ágọ́bị̂ i'dó ị́jọ́ jọlé ãzíla 'bá ũ'bí ụ̃sụ̃ kí ụ̃sụ̃.
42011015	'Bá ãzí rĩ jọ kí, “Ĩ'di kí adro ũkpó Bẹ̃lị̃zẹ̃bụ́lụ̃ úpí úríndí ũnzí 'badrị̂ 'bã fẽlé rĩ sĩ.”
42011016	Ãzí rĩ lẽ kí Yẹ́sụ̃ ụ̃'bị̃lé, zị kí dó sĩ ĩ'di 'ba idé tálí ãzí angálépi 'bụ̃ gá la sĩ nị̃jó la angá Ãdróŋá drị́.
42011017	Wó Yẹ́sụ̃ nị̃ ị́jọ́ ĩ'bã kí ũrãlé kí ásị́ gâlé rĩ rá, jọ ĩ'baní, “Sụ́rụ́ 'bá la ĩ'didrị́ rĩ 'bã kí ru awajó ndú-ndú vâ ru 'dịlépi 'dị̃-'dị̃ rĩ icó u'álé álị́ ku, lị́cọ́ 'bá la 'bã kí ru awajó ndú-ndú rĩ ĩ'di iré rá.
42011018	Ị́jọ́ 'dĩ sĩ Sĩtánĩ drĩ ru 'a awa cénĩ-cénĩ rú sĩ ã'dị 'dịjó, ũpĩ ĩ'didrị́ rĩ la pá tu íngoní ru? Ĩjọ ma úríndí ũnzí kí adro ũkpõ Bẹ̃lị̃zẹ̃bụ́lụ̃ bã fẽlé mání ãzị́ idéjó rĩ sĩ.
42011019	Ú'dî'da ádrĩ dó úríndí ũnzí kí adro ũkpó Bẹ̃lị̃zẹ̃bụ́lụ̃ drị̂ sĩ, 'bá ĩmĩ imbálé rĩ kí dó adro la ũkpó íngõ sĩ? Ị́jọ́ 'bá ĩmidrị̂ 'bã idélé rĩ lị kí ị́jọ́ ĩmi drị̃ gá nĩ.
42011020	Wó ádrĩ úríndí ũnzí kí adro ũkpó Ãdróŋá drị̂ sĩ, ị́jọ́ 'dĩ 'bã ífí Sụ́rụ́ Ãdróŋá drị̂ acá ĩmi rụ́ 'bo.
42011021	“Ágọ́bị́ ũkpó la drĩ ru itú ãko ĩ'di sĩ ru tãmbajó rĩ abe bábá, ãko ĩ'didrị́ rĩ kí ru pa 'bá ãzí aló kí ku.
42011022	'Bá ãzí ũkpó trũ ãndânĩ la drĩ amụ́ ĩ'di tị celé nĩ ndẽ jõ ĩ'di rá, ĩ'di ãko ĩ'didrị́ ã'dị́ drị́ ĩ'di 'bã sĩ ásị́ 'bãjó rĩ kí wụ̃ rá, ãko ĩ'di 'bã arálé rĩ kí ĩ'di kí awa rá.
42011023	“'Bá adrulépi má be ku rĩ bãsĩ mẹ́rọ́'bá mádrị̂ 'i, 'bá ãko tralépi má be ku rĩ ĩ'di 'bá ãko mádrị̂ kí irélépi irê la.”
42011024	“Úríndí ũnzí drĩ dó fũ 'bá agá 'dâ ãmvé 'bo, ĩ'di mụ acị́ trũ ãngũ ị̃yị́ kóru rĩ kí agâ sĩ ãngũ ndrụ̃jó sĩ avị́jó drĩ dó ịsụ́ la ku. Drĩ dó ịsụ́ la ku, ĩ'di jọ la ĩ'diní cénĩ-cénĩ rú, ‘Ma gõ vúlé mâ jó ídu rĩ agâlé.’
42011025	Ị́jọ́ 'dĩ sĩ, ĩ'di dó ãgõ vúlé jó agá 'dõlé ĩ'di jô ịsụ́ úwe bábá ãlá ru ãko ãzí kóru.
42011026	Ĩ'di dó mụ úríndí ũnzí ázị̂rị̃ ĩ'di ndẽlépi ũnzĩkãnã sĩ rá rĩ kí atrálé ĩ'di rụ́ 'dõlé kí dó amụ́ u'álé 'bá 'dã agá. Ị́jọ́ 'dĩ sĩ, kí dó u'á 'dãá 'bá 'dã 'bã gbíyã vúlé rĩ dó ũnzĩkãnã sĩ ándrá drị̃drị̃ rĩ ndẽ rá.”
42011027	Yẹ́sụ̃ la mụ ị́jọ́ 'dĩ kí delé jọ agá 'bo, ũkú ãzí ayú ũ'bí kí agá jọ ĩ'diní, “Andre ími tịlépi ãzíla ími undrulépi rĩ drị̃lẹ́ba rú!”
42011028	Yẹ́sụ̃ umvi, “Drị̃lẹ́ba rú la 'bá ị́jọ́ Ãdróŋá drị̂ arelépi tã la mbalépi rá rĩ nî.”
42011029	'Bá ũ'bí 'bã kí ru tra agá Yẹ́sụ̃ andre gá 'dãá, mụ ị́jọ́ jọŋâ trũ drị̃ gá, “'Bá ụ́'dụ́ 'dĩ agá 'dĩ kí 'bá ũnzí la! Kí ícétáŋá 'bá 'bã icólé idélé ku la kí zị, 'bá ãzí icó ĩ'baní idélé la ku, cí la ícétáŋá ándrá Yónã drị́ rĩ 'i.
42011030	Gẹ̃rị̃ ãlu 'dĩ sĩ Yónã ándrá ícétáŋá ru 'bá Nị̃nẹ́vẹ̃ gá rĩ 'banî, Ngọ́tị́ 'Bádrị̂ la vâ adru ícétáŋá ru 'bá ụ́'dụ́ 'dĩ agá rĩ 'banî.
42011031	Ụ́'dụ́ Ãdróŋá 'bã drụ́zị́ ị́jọ́ lịjó 'dã sĩ, ũkú úpí ru Sébã gá rĩ la mụ pá tulé ãzíla 'bá ụ́'dụ́ ú'dî'da 'dĩ agá rĩ kí tõlé, ã'dusĩku akó drị̃ angájó sụ́rụ́ ĩ'didrị̂ agâlé amụ́jó ímbátáŋá ũndũwã rú úpí Sũlũmánĩ 'bã imbálé rĩ kî arejó rĩ sĩ. Ãzíla ú'dî'da, 'bá ãzí ãmbõgõ sĩ Sũlũmánĩ ndẽlépi rá la 'dâ cí.
42011032	'Bá Nị̃nẹ́vẹ̃ gá 'dĩ kí drụ́zị́ pá tu ụ́'dụ́ Ãdróŋá 'bã ị́jọ́ lịjó 'dã sĩ ĩmi tõlé ĩmi á'bị́ anzị ú'dî'da 'dĩ, ã'dusĩku uja kí ándrá ásị́ ị́jọ́ ũnzí a'bejó rá ị́jọ́ Yónã 'bã ũlũlé ĩ'banî rĩ sĩ; ájọ ĩminí 'bá ãzí ãmbógó sĩ Yónã ndẽlépi rá la 'dã cí!”
42011033	Yẹ́sụ̃ jọ vâ “'Bá ãzí tárã tị 'bãlépi akulépi la cí jõku zị̃lépi la ãkójó agá la 'dáyụ, rá la ĩ'di 'bã la méjã drị̃ gá, 'bá kí sĩ ãko jó agá 'dãá rĩ kí undré ĩ'bã kí afí agá jó agá.
42011034	Ími mịfị́ ĩ'di tárã ụrụ'bá mídrị̂ drị́ gá rĩ. Ími mịfị́ drĩ adru múké, ími ụrụ'bá la adru pírí ule rú, wó ími mịfị́ drĩ adru múké ku ími ụrụ'bá la adru mụ́dẹ́ agá, mí icó ãngũ ndrelé ku.
42011035	Lẽ índre múké-múké ãcí ími agá rĩ 'bã anụ́ míní sĩ adrujó mụ́dẹ́ agá ku.
42011036	Ị́jọ́ 'dĩ sĩ, ími ụrụ'bá drĩ adru ule rú ãcí agá, wókõ ãzí ị́nị́ agá la kóru, mi adru ule rú ãcí sĩ pírí cécé tárã 'bã ãngũ jijó ími drị̃ gá ulepete rĩ áni.”
42011037	Yẹ́sụ̃ la mụ ị́jọ́ jọŋá delé 'bo, 'bá Fãrĩsáyĩ rú la umve ĩ'di íná nalé ĩ'di be; mụ dó rá ri vụ̃rụ́ íná nalé.
42011038	'Bá Fãrĩsáyĩ rú 'dã la mụ ndrelé la Yẹ́sụ̃ ũjĩ ru drị́ ráká ku, u'á ụ̃sụ̃táŋá sĩ.
42011039	Úpí jọ ĩ'diní, “Ĩmi 'bá Fãrĩsáyĩ rú 'dĩ ĩmi ị́rẹ̃jẹ́ ũngúkú ãmvé rĩ ũjĩ ãlá ru, wó agâlé ru ĩga tré rọ̃mgbọ́ sĩ ãzíla ũnzĩkãnã sĩ.
42011040	Ĩmi 'bá azalépi azâ 'dĩ! Ãdróŋá idé ãko 'bã 'a kí ũngúkú la ãmvé rĩ abe nĩ ku yã?
42011041	Wó lẽ ĩfẽ ãko ĩmidrị́ ị́rẹ̃jẹ́ agá rĩ kí sãánĩ agá rĩ abe 'bá lẽmẽrí rĩ 'banî ãko pírí kí dó sĩ adru ĩmi ãni ãlá ru.
42011042	Ũcõgõ ĩmidrị́ 'bá Fãrĩsáyĩ rú 'dĩ! Ĩmi ãko pírí ĩmidrị́ mụdrị́ agá ãlu rĩ fẽ Ãdróŋá ní rá, wó ĩmi lẽtáŋá Ãdróŋá lẽjó ãzíla ị́jọ́ mgbã 'bá ũcõgõ agá rĩ kí ãzã kojó rĩ kí abe a'be cã, múké la ĩdrĩ ándrá ị́jọ́ 'dĩ kí ide agá pírí ãzí rĩ kí a'beŋâ kóru.
42011043	Ũcõgõ ĩmidrị́ ĩmi 'bá Fãrĩsáyĩ rú 'dĩ, ã'dusĩku ĩlẽ kụ́rụ̃sị̃ ãmbogo drị̃lẹ́ gá ãngũ Ãdróŋá ị̃nzị̃jó rĩ kí agâ sĩ ĩmi rujó rũrũ rĩ kî, ãzíla ĩlẽ úzị ĩmi ãrútáŋá sĩ ĩmi acị́ agá sụ̂ agâ sĩ.
42011044	Ũcõgõ ĩmidrị́, ã'dusĩku ĩmi ãmvélé ãmvélé ru ãlá ru, wó ĩŋma agá agá ru rá cécé ị̃nádrị̃ sịlépi rá ndrelé ku 'bá 'baní acị́jó drị̃ la gâ sĩ nị̃ŋâ kóru rĩ áni.”
42011045	Ímbá'bá ãzị́táŋá imbálépi rĩ 'bã ãzí ãlu rĩ jọ ĩ'diní, “Ímbápị, ị́jọ́ mî jọlé 'dĩ kí sĩ mi vâ ãma u'dá ĩndĩ!”
42011046	Yẹ́sụ̃ umvi ĩ'baní, “Ũcõgõ ĩmidrị́ 'bá ãzị́táŋá imbálépi 'dĩ ã'dusĩku ĩminí tẹ́rị́ ãnzị ũ'bãjó 'bá kí drị̃ gá ĩ'baní icólé 'dụlé ku rĩ. Átã ĩmi ãmgbã 'dĩ gã kí vâ drị́ sulé sĩ kí ãzã kojó 'dụjó úmgbé.
42011047	Ũcõgõ ĩmidrị́ ĩminí nãbịya 'bã ị̃nádrị̃ kí sịjó ãlá ru, wó íni 'dĩ ĩmi áyị́pịka ụ'dị́ kí ándrá 'bá 'dĩ kí nĩ.
42011048	Ĩmi ã'ị̃ ị́jọ́ ándrá ĩmĩ áyị́pịka 'bã kí idélé 'dĩ rá, ụ'dị́ kí ándrá nãbịya kí ĩsị dó ị̃nádrị̃ la kí.
42011049	‘'Dĩ bãsĩ ị́jọ́ Ãdróŋá 'bã jọlé ũndũwã ĩ'didrị̂ sĩ ĩmi drị̃ gá rĩ, ma rú nãbịya kí tị pẽ ụ̃pịgọŋa abe ĩmi rú, ĩmi ãzí rĩ kí ụ'dị́ rá, ĩmi ãzí 'dĩ kí ĩcãndĩ!’
42011050	“Ị́jọ́ 'dĩ sĩ, 'bá ụ́'dụ́ 'dĩ agá 'dĩ kí ála rú ãrí nãbịya 'badrị́ kí ụ'dị́jó rĩ 'bã ãrígótị ũfẽ kí ụrụ'bá gá, angájó ụ̃nọ́kụ́ ị̃ndụ́ 'bãŋá gá,
42011051	i'dójó Hãbị́lị̃ 'bã 'dịŋá gá kpere Zãkãríyã 'bã 'dịŋá gá drĩdríŋĩ ãlĩtárĩ 'bã ãni ãngũ ãlápítí Ãdróŋá drị̂ be rĩ gá rĩ ị́jọ́ la ála lị la ĩmi drị̃ gá ãndá-ãndá ru.
42011052	Ũcõgõ ĩmidrị̂ la rú adru íngõpí ĩmi 'bá ãzị́táŋá imbálépi 'dĩ ã'dusĩku ĩmi atrị 'bá 'baní gẹ̃rị̃ Ãdróŋâ nị̃jó rĩ cí ĩmi mgbã rĩ icó kí vâ filé Sụ́rụ́ 'Bụ̃ gá rĩ gâlé ku, ã'dusĩku ĩmi uga 'bá ãzí rĩ 'baní filé úmgbé.”
42011053	Yẹ́sụ̃ la mụ ãngũ 'dã a'belé 'bo, 'bá Fãrĩsáyĩ rú ãzíla imba'ba ãzị́táŋá Mụ́sã drị̂ kí imbálépi 'dĩ abe ngụ̃ kí ãjị́ la ũnzí, i'dó kí ĩ'di ụzịlé zịtáŋá ũ'bí sĩ,
42011054	lẽjó ĩ'di rụjó ị́jọ́ ãfũlépi ĩ'di tị gá ĩ'di 'bã jọlé ũnzí rĩ sĩ.
42012001	'Bá ũ'bí wẽwẽ rú 'bã kí ru tra agá ãngũ ãlu gá, i'dó kí ru ũŋmĩlé ũŋmĩ, Yẹ́sụ̃ jọ 'bá ĩ'di 'bã imbálé rĩ 'baní drị̃drị̃, “Ĩmi adru mịfị́ trũ ãkụ́kị́ 'bá Fãrĩsáyĩ rú 'dĩ 'badrị̂ sĩ ífí la mũlũmbẽ ĩ'badrị̂ sĩ.
42012002	Ãko drị̃ akulé cí rĩ ála drụ́zị́ ĩ'di i'dá tọndọlọ rá, jõku ãko a'bólé a'bô rĩ kí ála kí drị̃ gá ị́jọ́ nị̃ rá.
42012003	Ị́jọ́ 'dĩ sĩ, ị́jọ́ ĩminí jọlé ãngũ ịnị agá rĩ la ru are ị̃tụ́ sĩ, ị́jọ́ mî jọlé yõkõlé sĩ jó gụ́rụ́ agá rĩ ála rú mụ ĩ'di iwálé jó drị̃ gá.
42012004	“Má wọ̃rị́kâ, álũ ĩminí, ĩmi idé ụ̃rị̃ sĩ 'bá ụrụ'bá 'dĩ 'dịlépi áyụ wó vúlé vúlé ru icólépi ãko ãzí idélépi ãlá ku rĩ sĩ ku.
42012005	'Bá idéjó ụ̃rị̃ sĩ mâ i'dalé ĩminí rĩ Ãdróŋá 'i, drĩ 'bá 'dị rá, ĩ'di 'bã ũkpó vâ cí sĩ ími 'bejó ãcí ukólépi ku rĩ agá. Ĩmi ã'ị̃ ị́jọ́ mâ jọlé 'dĩ 'i, ĩmi idé ụ̃rị̃ sĩ la ĩ'di sĩ.
42012006	“Ícó ãriŋa nírí tõwú kí ị̃tụ̃ndãlé ãjẹ̃ were sĩ ku yã? Wó ãlu la 'bã ãzí ị́jọ́ ãvĩ Ãdróŋá ní ku.
42012007	Táni drị̃'bị́ ífí ĩmi drị̃ gá 'dĩ nị̃ kí kãlãfe rá. Ĩmi idé ụ̃rị̃ sĩ ku, ĩmi ãjẹ̃ ãmbógó ru ndẽ ãriŋa ũ'bí 'dĩ kí rá!
42012008	“Ãlu ĩminí, 'bá ĩ'di i'dalépi 'bá kí drị̃lẹ́ gá rĩ, Ngọ́tị́ 'Bádrị̂ lã mụ ĩ'di i'dalé mãlãyíkã Ãdróŋá drị̂ kí drị̃lẹ́ gá rá.
42012009	Wó 'bá áma gãlépi ũ'bí kí drị̃lẹ́ gá rĩ, ma vâ mụ ĩ'di gãlé mãlãyíkã Ãdróŋá drị̂ kí drị̃lẹ́ gá.
42012010	'Bá ãzí drĩ ị́jọ́ ũnzí jọ Ngọ́tị́ 'Bádrị̂ ụrụ'bá gá, Ãdróŋá la ĩ'di trũ rá, wó 'bá ãlu Úríndí Ãlá rĩ u'dálépi rĩ Ãdróŋá icó ĩ'di trũlé ku.
42012011	“Údrĩ ĩmi agụ ãngũ Ãdróŋá ị̃nzị̃jó rĩ kí drị̃lẹ́ gá, 'bá ũpi rú 'dĩ kí drị̃lẹ́ gá, 'bá ĩyõ abe, ĩmi ásị́ 'bã umvú ị́jọ́ ĩmĩ mụlé umvilé rĩ sĩ jõku jọlé rĩ sĩ ku.
42012012	Sáwã 'dã sĩ Úríndí Ãlá rĩ la ĩmi imbá ị́jọ́ ĩmĩ mụlé jọlé rĩ sĩ.”
42012013	Ágọ́bị́ ãzí ajọ́ ị́jọ́ Yẹ́sụ̃ ní ũ'bí kí agâlé, “Ímbápị, íjọ má ádrị́pị ní 'bã awa ãko má átẹ́pị 'bã a'belé rĩ kí ãmanî.”
42012014	Yẹ́sụ̃ umvi ĩ'dinî, “Mâ wọ̃rị̂, ã'di fẽ mání ũkpõ ị́jọ́ lịjó jõku ãko awajó ĩminí nĩ yã?”
42012015	Mụ vâ ị́jọ́ jọŋá ĩ'baní rĩ trũ drị̃ gá, “Ĩmi adru mịfị́ trũ ãzíla ĩmba ĩmi tã rọ̃mgbọ́ sĩ wókõ pírí sĩ, ã'dusĩku 'bá 'bã ídri mgbã rĩ adru ãko ĩ'di trũ adrujó 'dĩ kí agá ku, drĩ táni adru málĩ trũ íngõpí.”
42012016	Yẹ́sụ̃ jọ ĩ'baní ị́jọ́ u'bélé 'dĩ 'i, “Ụ́'dụ́ ãlu ágọ́bị́ ãzí málĩ abe la 'bã ãngũ ámvụ́ ala gá rĩ ka ũri múké.
42012017	I'dó ị́jọ́ ũrãlé ĩ'di agâlé, ‘Ãko ãzí mâ sĩ icójó mâ ãkónã 'dĩ kí tãmbajó la yụ. Ma dó ã'du idé yã?’
42012018	Jọ dó ĩ'di agâlé, ‘Ma dó idé la íni, ma ĩrá ú'dí ãmbógó la kí co, ma dó sĩ mâ ãkónã kí 'bã ala gá mâ ãko ãzí 'dĩ kí abe, ma dó ídu 'dĩ kí andi rá.
42012019	Ma dó sĩ jọ la áma agâlé, ími andre múké! Mi dó ãko múké mî lẽlé icólépi ími agụlépi ílí wẽwẽ rú rĩ kí abe, ị́jọ́ ídri 'bã lẽlé rĩ kí adru míní ĩpé ru, ína, ímvụ ãzíla mí idé dó ãyĩkõ!’
42012020	Wó Ãdróŋá jọ ĩ'diní, ‘Mi aza-azâ! Ị́nị́ ãndrũ 'dĩ sĩ ma ími ídri 'dụ rá. Ã'di la dó ãko mî tãmbalé míní 'dĩ kí 'dụ nĩ?’”
42012021	Yẹ́sụ̃ de dó ị́jọ́ íni, “Ị́jọ́ 'dĩ cécé 'bá málĩ tralépi wẽwẽ rú ụ̃nọ́kụ́ drị̃ gá 'dâ, wó adrulépi málĩ kóru Ãdróŋá rụ̂lé rĩ áni.”
42012022	Yẹ́sụ̃ jọ 'bá ĩ'di 'bã imbálé rĩ 'baní, “Ájọ ĩminî, ĩmi ásị́ 'bã umvú ídri ĩmi agá rĩ sĩ ku, ĩmi dó ã'du na, ã'du mvụ, jõku ĩmi ụrụ'bá 'bã ị́jọ́ sĩ, ĩmi dó ã'du sụ̃ yã rĩ sĩ ku.
42012023	Ídri 'bã ị́jọ́ ãmbógó ru ndẽ ãkónã rá, ãzíla ụrụ'bá 'bã ị́jọ́ ãmbógó ru ndẽ bõngó rá.
42012024	Ĩndre drĩ kúrúke kí: kpẹ̃ kí ũri ku, ũkũnã kí vâ ku, kí vâ ĩrá kóru; wó Ãdróŋá la ĩ'baní íná fẽ nĩ! Ĩmi ị́jọ́ ãmbógó ru ãndânĩ ndẽ ãriŋa 'badrị̂ rá!
42012025	“Ã'di ĩmi ĩsélé gá icó sáwã ị̃drị̃lé ãlu ídri ĩ'didrị̂ agâ sĩ u'ájó ãzo rú ũrãtáŋá sĩ rá la nĩ yã?
42012026	Ĩdrĩ dó icó ãko ãzí ĩmbíráŋá 'dĩ áni la idélé ku, ĩmi dó ị́jọ́ ũrã ãko ãzí kí drị̃ gá ã'du sĩ yã?
42012027	“Ĩndre drĩ ũjó ásé agá 'dĩ 'bã zoŋá kî: nga kí ãzị́ ku, jõku idé kí bõngó ĩ'baní ku. Wó ájọ ĩminî úpí Sũlũmánĩ málĩ ĩ'didrị́ wẽwẽ rú 'dĩ kí sĩ bõngó ĩ'di ãni ũnĩ-ambamba rĩ ca kí mãwụ́wã ũjó 'dĩ 'badrị̂ 'bã ũnĩ kí agá ku.
42012028	Ãdróŋá drĩ dó ãko ásé agá rĩ kí ụ̃sụ̃ bõngó sĩ 'dĩ 'bã áni, 'dĩ kí ãko adrulépi ãndrũ cí wó drụ̃sị̃ ála kí 'be ãcí gá rĩ kî, ĩ'di dó ĩmi ụ̃sụ̃ ku la íngoní yã? Ĩmi 'bá ã'ị̃táŋá were 'dĩ!
42012029	Ĩ'bã ĩmi ásị́ gá ãma ã'du na yã jõku mvụ yã rĩ drị̃ gá ku, ĩmi ásị́ 'bã umvú ị́jọ́ la sĩ ku.
42012030	Wó ĩmi adru 'bá Ãdróŋá nị̃lépi ku, ãko ụ̃nọ́kụ́ drị́ rĩ vu adrolépi áyụ 'dĩ kí áni ku, ã'dusĩku ĩmĩ Átẹ́pị 'bụ̃ gá rĩ nị̃ ĩlẽ ãko 'dĩ kí rá rĩ gá rá.
42012031	Wó ĩndrụ̃ Sụ́rụ́ Ãdróŋá drị̂ áyụ, ãzíla ãko ãzí ĩminí lẽlé 'dĩ kí ála kí fẽ ĩminí ĩndĩ.”
42012032	“Ĩmi idé ụ̃rị̃ sĩ ku 'bá má ãni wereŋá kãbĩlõ áni 'dĩ, ĩmĩ Átẹ́pị ĩ'di ãyĩkõ sĩ ãko múké sụ́rụ́ ĩ'didrị́ gá rĩ gá rĩ kí fẽjó ĩminí rá.
42012033	Ĩmi ị̃tụ̃ndã ãko ĩmidrị̂ kí pírí rá ĩfẽ séndẽ la 'bá lẽmẽrí rĩ 'banî. Ĩmi ịsụ́ dó ĩminí bõngó delépi ku (ĩmi ịsụ́ dó ĩminí málĩ 'bụ̃ gá ukólépi ku) la kî ãzíla ĩmba málĩ ĩmidrị̂ kí tã 'bụ̃ gá, ụ̃gụ́'bá icó vâ sĩ kî ụ̃gụ̃lé ku ãzíla ụ̃dụ̃dụ̃ icó sĩ kí izalé ku.
42012034	Ã'dusĩku ãngũ málĩ mídrị̂ 'bã kí sĩ adrujó rĩ gá, ími ásị́ la vâ mụ adrulé ala gá 'dãá.”
42012035	Yẹ́sụ̃ jọ, “Ĩmi adru bábá ị́jọ́ ru idélépi rĩ kí drị̃ tẽjó, ãcí ĩmidrị́ lámbãŋá agá rĩ 'ba anụ́ ku,
42012036	cécé ãti'bo ãmbógó ĩ'badrị̂ drị̃ tẽlépi ĩ'di 'bã angájó ụ̃mụ̃ ũkú ĩgbãŋá gá rĩ áni. Drĩ amụ́ kẹ̃jị́tị pãlé 'bo, kí kẹ̃jị́tị nzị̃ pâlé drị̃drị̃ 'dã sĩ ĩ'diní mgbọ.
42012037	Ãti'bo 'dã kí drị̃lẹ́ba rú ãmbógó ĩ'badrị̂ 'bã kí ịsụ́jó mịfị́ mgbọ rĩ sĩ ã'dusĩku kí bábá ĩ'di 'bã ãgõŋá drị̃ tẽjó! Ájọ ĩminí ị́jọ́ mgbã, ãmbógô dó kọ́tị̃ trũ rá, ĩ'di dó kí iri vụ̃rụ́ ĩ'baní ãkónã fẽjó.
42012038	Ĩ'di adru ãtí'bó 'dã 'baní drị̃lẹ́ba rú ãmbógó ĩ'badrị̂ drĩ amụ́ drĩ kí ịsụ́ bábá rĩ gá, drĩ táni amụ́ ị́nị́-ágágá jõku ã'ụ́gọ́ 'bá kí cẹ̃rẹ́ 'be agá 'dĩ!
42012039	Ĩmi are ị́jọ́ múké-múké, lị́cọ́ 'dị́pị drĩ tá sáwã ụ̃gụ́'bá 'bã amụ́jó rĩ nị̃ cé, a'be tá jó ĩ'didrị́ gá rĩ 'bã tị ụ̃gụ́'bá ní nũlé ku.
42012040	Ĩmi ãmgbã rĩ gá, ĩmi adru bábá, ã'dusĩku ĩnị̃ sáwã ãzíla ị̃tụ́ Ngọ́tị́ 'Bádrị̂ 'bã amụ́ŋá sáwã ĩmĩ tátí ásị́ 'bãjó ku rĩ gá ku.”
42012041	Pétẽrõ zị, “Úpí, íjọ ị́jọ́ u'bélé 'dĩ ãmaní á'dụ̂sĩ yã?”
42012042	Úpí zị “Ã'di 'bá ãko tãmbalépi ãrútáŋâ trũ ãzíla 'bá ãkónã fẽlépi sáwã múké rĩ agá la nĩ yã?
42012043	Ụ̃pị́gọ́ŋá 'dĩ drị̃lẹ́ba rú úpí ĩ'didrị̂ drĩ ĩ'di ịsụ́ ãzị́ 'dĩ nga agá ị̃tụ́ ĩ'di 'bã ãgõjó rĩ sĩ.
42012044	Ájọ ĩminí ị́jọ́ mgbã, ĩ'di ụ̃pị́gọ́ŋá 'dã 'bã ãmbógó ru ãko ĩ'didrị́ rĩ kí drị̃lẹ́ gá pírí.
42012045	Wó ụ̃pị́gọ́ŋá drĩ dó 'bã la ĩ'di ásị́ gá, ‘Ãmbógó mádrị̂ la ụ́'dụ́ 'dụ ãgõŋá gá ãzo rú,’ wó i'dó dó ãti'bo ãzí ãgọbị rú 'dĩ kí colé ũkú ru rĩ kí abe cõ-cõ, ĩ'di na la ãzíla íwá mvụ sĩ ĩmẽrãjó.
42012046	Ãmbógó ãtí'bó 'dã drị́ rĩ ụ́'dụ́ ãzí ãlu ĩ'di ãgõ ĩ'diní nị̃ŋá la kóru. Ĩ'di mụ ãtí'bó 'dã ụlị́lé nírí-nírí, ãzíla ĩ'di mụ ĩ'di 'bãlé 'bá ã'ị̃táŋâ kóru rĩ abe.
42012047	“Ụ̃pị́gọ́ŋá ị́jọ́ ãmbógó ĩ'didrị́ rĩ 'bã lẽlé rĩ nị̃lépi rá, wó itú ru bábá idéjó la ku rĩ ála ĩ'di co túré sĩ.
42012048	Wó 'bá ị́jọ́ Ãdróŋá ĩ'didrị́ rĩ 'bã lẽlé rĩ nị̃lépi ku, ị́jọ́ izalépi tátí sĩ ĩ'diní drị̃rịma fẽjó rĩ, ála ĩ'di co were. 'Bá ãko fẽjó ĩyõ rĩ drị́ ála a'ị́ la ĩyõ rú, ãzíla 'bá ãko fẽjó ĩ'didrị́ ĩyõ rú ãndânĩ rĩ drị́ ála a'ị́ la ĩyõ rú ãndânĩ.”
42012049	Yẹ́sụ̃ jọ, “Má amụ́ ãcí ajílé ụ̃nọ́kụ́ drị̃ gá! Wó áma ásị́ gâlé má ũrã ãcí 'dĩ drĩ ájẹ́ i'dó 'bo íni.
42012050	Wó bãbụ̃tị́zị̃ mání mụlé bĩlé la cí, ị́jọ́ 'dĩ fi áma ásị́ gá ãzá ru kpere ị́jọ́ 'dĩ 'bã idéŋá 'bã ukó agá!
42012051	Ĩmi ũrã ĩmi ásị́ gá ị́jọ́ mâ amụ́jó rĩ ĩ'di ásị́ ị̃gbẹ̃ ajíjó 'bá ụ̃nọ́kụ́ gá 'dĩ 'banî yã? Yụ! Má ají 'bá 'baní ásị́ ị̃gbẹ̃ ku wó rá la awaŋá.
42012052	I'dójó sáwã 'dĩ sĩ, 'bá tõwú lị́cọ́ ãlu agá rĩ kí ru awa amụtị sĩ ị̃rị̃; 'bá ị̃rị̃ amụtị ãlu rĩ gá ãzíla 'bá na amụtị ãzí rĩ gá, kí dó sĩ ãgátã ga kí drĩdríŋĩ gá áma ị́jọ́ sĩ.
42012053	Kí ru awa átẹ́pị kí ngọ́pị̃ be ãzíla ngọ́pị kí átẹ́pị̃ be, andre kí ị̃zẹ́pị̃ be ãzíla ị̃zẹ́pị kí ãndrẽ be, ĩdrá kí ũkû be ãzíla ũkú kí ĩdrâ be.”
42012054	'Dã 'bã ũngúkú gá Yẹ́sụ̃ jọ 'bá pírí 'banî, “Ĩdrĩ ụ̃rụ́'bụ̃ uzogó drị̂ ndre ru 'bã agá ãngũ ị̃tụ́ 'bã 'de agâlé ru 'bo, ĩtẽ ku rú ĩmi jọ la, ‘Uzogó la amụ́ 'dịlé 'dị̃-'dị̃,’ wó ĩ'di ru idé rá.
42012055	Wó ũlíríkã angá jõ lilé ándrâlé ru, ĩmi jọ la, ‘Ãngũ la mụ adrulé ãcí ru,’ wó ãngũ la adru ãcí ru rá.
42012056	Ĩmi ụ̃nọ́kụ́ ndre ụ̃rụ́'bụ̃ trũ wó ĩmi ụ́'dụ́ ãndrũ rĩ agá ã'du la ru idé nĩ yã rĩ nị̃ cé. Wó ĩvã ị́jọ́ mâ idélé 'dĩ kí ífí ku, ã'dusĩku ĩ'bã ĩmi ĩnị̃ Ãdróŋá cé wó ĩnị̃ ĩ'di ku!
42012057	“Ĩmi amá ị́jọ́ múké rĩ ĩminí áyụ ku ã'du sĩ?
42012058	'Bá ãzí drĩ ími tõ kẹ́sị̃ gá, ĩmi mụ agá ĩ'di be gẹ̃rị̃ agá 'dâ, lẽ ĩmi icí tị ĩ'di be ịsụ́ ĩca drĩ jájĩ drị̃lẹ́ gá ku. Ídrĩ idé la 'dĩ áni ku, ĩ'di ími agụ 'bá ị́jọ́ lịlépi rĩ drị̃lẹ́ gá ĩ'di dó ími 'dụ fẽlé ãmbógó drị́, kí dó ími 'dụ 'bãlé mãbụ́sụ̃ gá.
42012059	Ájọ míní, mí icó ãfũlé mãbụ́sụ̃ gâlé ku kpere míní séndẽ ãsị̃lépi rĩ de agá ũfẽ agá.”
42013001	Sáwã 'dã sĩ 'bá ãzí kí ándrá cí, jọ kí ị́jọ́ 'bá Gãlị́lị̃ rú Pĩlátõ 'bã ụ'dị́lé ãrí la kí usajó ídétáŋá idéjó ĩ'bã ãdroŋa 'baní rĩ kí drị̃ gá Yẹ́sụ̃ nî.
42013002	Yẹ́sụ̃ umvi ĩ'baní jọ, “Ĩmĩ ũrãjó la rĩ sĩ 'bá Gãlị́lị̃ rú ụ'dị́lé rá 'dĩ kí ndẽ kí 'bá ãzí Gãlị́lị̃ rú 'dĩ kí ũnzĩkãnã sĩ rá yã?
42013003	Adru 'dĩ 'bã áni ku, ájọ ĩminí ãndá-ãndá ru, ĩdrĩ ásị́ uja ku ĩmi ũdrã pírí 'dĩ 'bã áni.
42013004	Ĩmi ũrã 'bá mụdrị́ drị̃ ãrõ jó 'bã a'déjó kí drị̃ gá Sĩlówámũ gá ũdrãlépi pírí 'dã ndẽ kí ũnzĩkãnã sĩ pírí 'bá u'álépi ãngũ Yẹ̃rụ́sãlẹ́mụ̃ gá 'dĩ kí rá yã?
42013005	Ájọ ĩminí, yụ! Wó ájọ ĩminí, ĩdrĩ ásị́ uja ku, ĩmi ũdrã cécé ĩ'badrị́ 'dã 'bã áni.”
42013006	Yẹ́sụ̃ jọ ĩ'baní ị́jọ́ u'béŋá 'dĩ sĩ, “Ágọ́bị́ ãzí ándrá ãlu ĩ'di 'bã úlúgó ife zo ĩ'didrị́ ámvụ́ agá, mụ ãka la kí ndrelé ịsụ́ ãko ãzí ala gá ãluŋá la ku.
42013007	Jọ 'bá ámvụ́ aga tẽlépi rĩ ní, ‘Índre, ári acị́lé ílí na 'dĩpí má ịsụ́ ife ífí kalépi ãluŋá la ife 'dĩ 'bã ụrụ'bá gá 'dâ ku, íga ĩ'di vụ̃rụ́. Ife 'dĩ la dó ri ụ̃nọ́kụ́ ayúlé ị̃sálị íngoní ru?’
42013008	“Wó ágọ́bị́ ámvụ́ andre tẽlépi rĩ umvi ĩ'diní, ‘Mí a'be ĩ'di ílí ãlu ị̃dị́, álẽ aga la sõlé pírí, ma wórõ ũ'bã ị̃ndụ́ la gá.
42013009	Drị̃ dó ífí ka ílí drụ̃sị̃ rĩ gá rá, ĩ'di adru múké; jõ dó 'dĩ áni ku, ma dó ĩ'di ga vụ̃rụ́ ĩndõ.’”
42013010	Sãbátũ ãzí ãlu la sĩ Yẹ́sụ̃ ri ímbátáŋá imbálé ãngũ Ãdróŋá ị̃nzị̃jó rĩ 'bã ãzí ãlu la agá.
42013011	Ũkú ãzí ãlu 'dãá cí acálépi úríndí ũnzí sĩ ílí mụdrị́ drị̃ ãrõ 'dĩpí la, icó ru ĩdrẽlé ụrụgá múké-múké ku.
42013012	Yẹ́sụ̃ la mụ ĩ'di ndrelé 'bo, umve ĩ'di ĩ'di drị̃lẹ́ gá 'dõlé jọ, “Ũkû, átrũ mi ãyánĩ mídrị́ 'dĩ sĩ rá.”
42013013	'Bã dó drị́ kí ĩ'di drị̃ gá, gbõgbõ ũkú 'dĩ ĩdrẽ ru ụrụgá ãzíla ịcụ́ dó Ãdróŋâ rụ́.
42013014	Ãmbógó ãngũ Ãdróŋá ị̃nzị̃jó 'dã gá rĩ acá ũmbã sĩ Yẹ́sụ̃ 'bã ũkú 'dã adríjó ụ́'dụ́ Sãbátũ drị̂ sĩ rĩ sĩ, jọ 'bá 'baní, “Ụ́'dụ́ kí ázíyá sĩ ãzị́ ngajó Sãbátũ ãlu 'dĩ agá. Lẽ ĩmi amụ́ adríŋá gá ụ́'dụ́ ãzí 'dĩ kí agá, adru Sãbátũ sĩ ku.”
42013015	Yẹ́sụ̃ jọ ãmbógó ãngũ Ãdróŋá ị̃nzị̃jó rĩ gá rĩ ní 'bá ĩ'didrị̂ abe, “Ĩmi pírí 'bá mũlũmbẽ rú 'dĩ! Ĩmi ãlu-ãlu icó ụ́'dụ́ Sãbátũ drị̂ sĩ kãyĩnõ ĩ'didrị̂ kí jõku tị́ ĩ'didrị̂ kî trũlé agụlé ị̃yị́ mvụlé ku la nĩ yã?
42013016	Ú'dî'da ũkú Ịbụrahị́mụ̃ 'bã ũri rú Sĩtánĩ 'bã umbélé ílí mụdrị́ drị̃ ãrõ 'dĩ 'bã ịsụ́ adríŋá Sãbátũ sĩ ku yã?”
42013017	Umvitáŋá ĩ'didrị̂ fẽ drị̃nzá 'bá ĩ'di 'bã mẹ́rọ́'bá ru 'dĩ 'banî, wó 'bá ãzí 'dĩ acá kí dó ãyĩkõ sĩ ị́jọ́ Yẹ́sụ̃ 'bã idélé ũnĩ-ambamba 'dĩ kí sĩ.
42013018	Yẹ́sụ̃ zị 'bá kí pírí, “'Bá Sụ́rụ́ Ãdróŋá drị̂ agá rĩ kí i'dá íngõ áni? Ma ĩ'di ụ̃'bị̃ ã'du sĩ?
42013019	Ĩ'di i'dá cécé hãrãdálị̃ áni, ágọ́bị́ ãzí 'bã agụlé salé ĩ'didrị́ ámvụ́ gá rĩ áni. Zo rá acá dó ife rú, ãzíla ãriŋa 'bụ̃ gá rĩ ũ'bã kí jõrõvũ kénĩ la kí agá.”
42013020	Yẹ́sụ̃ zị vâ kí ị̃dị́, “Ma dó Sụ́rụ́ Ãdróŋá drị́ rĩ ụ̃'bị̃ ã'du be yã?
42013021	Ĩ'di cécé ãkụ́kị́ ũkú ãlu ní 'dụlé usalé ãnáfóró ãmbógó la trũ rĩ áni, kpere ĩ'diní ụ̃pị̃ agá.”
42013022	Yẹ́sụ̃ mụ táwụ̃nị̃ kí agâ sĩ ãzíla tọ̃rọ́mẹ́ kí agâ sĩ, 'bá kí imbá trũ, ĩ'di mụ agá Yẹ̃rụ́sãlẹ́mụ̃ gâlé.
42013023	'Bá ãzí zị ĩ'di, “Úpí, 'bá kí mụ ru palé wereŋá ru yã?”
42013024	Yẹ́sụ̃ umvi ĩ'baní pírí, “Ĩmi ụ̃'bị̃ ásị́ pírí sĩ ũkpõ 'bãjó fijó kẹ̃jị́tị síríŋá rĩ gâ sĩ. Ã'dusĩku 'bá ũ'bí kí lẽ ãndá-ãndá ru filé ala gâ sĩ rá. Wó icó kí ku.
42013025	Ãmbógó jó 'dị́pị la angá ụrụgá ĩ'di kẹ̃jị́tị ụ̃pị̃, wó ĩmi pá utu ãmvé kẹ̃jị́tị pãŋâ trũ ãzíla mãmálá 'bãŋâ trũ, ‘Úpí, ínzị̃ ãmaní kẹ̃jị́tị.’ Wó ĩ'di umvi la, ‘Ánị̃ ĩmi angá íngõlé yã rĩ ku.’
42013026	“Ĩmi dó umvi la, ‘Ãma ándrá na agá, mvụ agá mî trũ, ãzíla íri 'bá kí imbálé táwụ̃nị̃ ãmadrị́ agá 'dâ!’
42013027	Wó ĩ'di ĩmi umvi, ‘Ánị̃ ĩmi angá íngõlé yã rĩ gá ku, ĩmi ĩdã ĩmi má rụ́ 'dâ rĩ sĩ rá, ĩmi 'bá ị́jọ́ ũnzí idélépi 'dĩ.’
42013028	“Ãngũ 'dã gá 'dãá áwáŋá kí adru sị́ naŋá be cí ĩminí Ịbụrahị́mụ̃, Ĩsákã, Yãkó'bõ, ãzíla nãbịya kí ndrejó Sụ́rụ́ Ãdróŋá drị́ rĩ agá 'dãá rĩ sĩ. Wó íni 'dĩ ú'bé dó ĩmi ãmvé 'bo.
42013029	'Bá kí rú amụ́ angájó ị̃tụ́ 'bã agá agâlé ru, ị̃tụ́ 'bã 'de agâlé ru, ụ́rụ́ ãzíla ándrâlé ru, kí dó ri vụ̃rụ́ ụ̃mụ̃ nalé Sụ́rụ́ Ãdróŋá drị́ rĩ agá.
42013030	Wó 'bá wẽwẽ rú drị̃drị̃ rĩ kí drụ́zị́ acá 'bá vúlé rĩ kî rú, ãzíla 'bá vúlé rĩ kí acá 'bá drị̃drị̃ rĩ kî rú.”
42013031	Sáwã 'dã sĩ 'bá Fãrĩsáyĩ rú rĩ ãzí amụ́ kí Yẹ́sụ̃ rụ́ jọ kí ĩ'dinî, “Mí a'be ãngũ 'dĩ, ímụ ãngũ ãzí ndú la gá. Hẽródẽ lẽ ími 'dịlé rá.”
42013032	Yẹ́sụ̃ umvi kí, “Ĩmụ lũlé la nãrãgã 'dã ní, ma úríndí ũnzí kí adro ãmvé, ãzíla 'bá kí adrí ãndrũ ãzíla drụ̃sị̃ drĩ dó ca ụ́'dụ́ na la gá 'bo ma ãzị́ mádrị́ rĩ de rá.
42013033	Ị́jọ́ íngõ drị̃ táni ru idé nĩ tí, lẽ ámụ mâ ãzị́ trũ ãndrũ, drụ̃sị̃ ãzíla drụ́zị́ drị̃ gá, ã'dusĩku nábị̃ icó drãlé ãngũ ãzí gá ku, lú Yẹ̃rụ́sãlẹ́mụ̃ agá.
42013034	“Wọ́gọ̃ Yẹ̃rụ́sãlẹ́mụ̃, ĩmi 'bá Yẹ̃rụ́sãlẹ́mụ̃ gá 'dĩ ĩmi 'bá nãbịya rú Ãdróŋá 'bã tị ãpẽlé 'dĩ kí ụ'dị́, ĩmi vâ kí u'bé írã sĩ. Pâlékó sị́ mâ lẽjó áma drị́ 'bãjó anzịŋá ĩmidrị̂ kí drị̃ gá, kí tãmbajó cécé ã'ụ́ andre 'bã ĩ'di 'bã mvaka kí atrájó ĩ'di rụ́ ụ́pụ́pị́ agá rĩ áni! Wó ĩmi ã'ị̃ ku.
42013035	Índre Ãdróŋá a'be dó jó ĩmi sĩ ĩ'di rụ́ ịcụ́jó 'dĩ ándrú ru. Wó ájọ ĩminí, ĩmi icó áma ndrelé ị̃dị́ ku kpere ĩmĩ jọ agá la, ‘Ị́cụ́ 'bá amụ́lépi Úpí 'bã rụ́ sĩ rĩ ịcụ́-ịcụ̂!’”
42014001	Ụ́'dụ́ ãlu Sãbátũ ãzí sĩ Yẹ́sụ̃ mụ íná nalé Fãrĩsáyĩ ãzí ãmbógó rú la drị́ ko gá. 'Bá ri kí ĩ'di ndrelé gọ̃gọ̃ ĩ'di ã'du idé ị́jọ́ ãzị́táŋá 'bã lẽlé ku rĩ drị̃ gá.
42014002	Ágọ́bị́ ãzí pá la kí ãvõjó drị́ abe la amụ́ Yẹ́sụ̃ rụ́.
42014003	Yẹ́sụ̃ zị 'bá Fãrĩsáyĩ rú ãzíla 'bá ãzị́táŋá 'bã drị̃lẹ́ ru 'dĩ kî, “Ãzị́táŋá Mụ́sã drị̂ ã'ị̃ 'bá adríjó Sãbátũ sĩ rá yã jõku yụ?”
42014004	Wó ĩyãŋã kí tútú. Yẹ́sụ̃ 'dụ 'bá 'dã 'i, adrí ĩ'di, pẽ tị la rá.
42014005	Jọ ĩ'baní, “Ĩmi drĩdríŋĩ gá 'bá ãzí drĩ adru ngọ́tị́ trũ, jõku mánị̃gọ́ trũ, wó drĩ a'dé 'bụ́ ị̃yị́ trũ la gá Sãbátũ sĩ, icó ĩ'di anzélé ãmvé cọtị ụ́'dụ́ Sãbátũ drị́ 'dã sĩ ku rĩ ã'di 'i yã?”
42014006	'Bá 'dã icó kí vâ ĩ'di umvilé ku.
42014007	Yẹ́sụ̃ ndre 'bá ụ̃mụ̃ gá umvelé umvê rĩ kí ãngũ ũnĩ-ambamba drị̃lẹ́ gá rĩ kí ũpẽ agá, jọ ĩ'baní ị́jọ́ u'bélé 'dĩ 'i,
42014008	“'Bá ãzí umve jõ mi ụ̃mụ̃ ũkú ũgbãjó rĩ gá, ĩmụ rilé ãngũ ãlá drị̃lẹ́ gá ri kí agá ku. Icó ru idélé 'dĩ 'bã áni 'bá ãzí ãmbõgõ sĩ ími ndẽlépi rá la ûmve ĩ'di ụ̃mụ̃ 'dã gá ĩndĩ,
42014009	wó 'bá tá ĩmi umvelépi ị̃rị̃ trá nĩ rĩ la amụ́ jọlé la, ‘Ínga rá 'bã ri ãngũ mídrị́ mî tá sĩ rijó 'dĩ gá 'dâ.’ Ị́jọ́ 'dĩ la míní drị̃nzá fẽ ála ími agụjó rijó vúlé ãngũ dọ́dọ́ rĩ gá rĩ sĩ.
42014010	“Wó údrĩ ími umve, íri ãngũ vúlé 'dã gâlé, 'bá ími umvelépi rĩ drĩ dó acá mí rụ́ 'dõlé, ĩ'di dó jọ la, ‘Mâ wọ̃rị̂, mí amụ́ rilé ãngũ múké 'dõ gá.’ Ị́jọ́ 'dĩ la dó míní ãrútáŋá ají ãmụ́ 'dĩ kí drị̃lẹ́ gá pírí.
42014011	'Bá pírí ru 'bãlépi ãmbógó ru kí drị̃ sĩ 'dĩ kí ála kí isé vụ̃rụ́, wó 'bá ru malépi fụ́ 'dĩ kí ála kí 'bã ãmbógó ru.”
42014012	Yẹ́sụ̃ jọ lị́cọ́ 'dị́pị ní, “Ídrĩ 'bá umve ãkónã ụ̃mụ̃ drị̂ gá, mí umve jõ mî wọ̃rị́ka kí áyụ ku, mí ádrị́pịka kí ku jõku 'bá ími bụ́lụ́ gá málĩ trũ rĩ kí áyụ ku, ã'dusĩku kí drụ́zị́ ími umve vúlé gẹ̃rị̃ ãlu 'dĩ sĩ ãrígó la ũfẽjó.
42014013	Ídrĩ ụ̃mụ̃ 'bã mí umve ala gá 'bá lẽmẽrí, 'bá acálépi rá ãzíla mịfị́ kóru 'dĩ kî.
42014014	'Bá 'dĩ kí míní sụ̃sụ́ wi, ã'dusĩku icó kí ími ũfẽlé ku. Ãdróŋá la rú ími ũfẽ nĩ drụ́zị́ ụ́'dụ́ 'bá 'bã kí angájó ídri rú 'dã sĩ.”
42014015	'Bá ãzí ãlu rilépi Yẹ́sụ̃ be íná tị gá 'dãá ĩndĩ rĩ la mụ ị́jọ́ 'dĩ arilé jọ Yẹ́sụ̃ ní, “'Bá drụ́zị́ rilépi ụ̃mụ̃ Sụ́rụ́ Ãdróŋá drị́ 'dã agá rĩ kí ãyĩkõ la kí fụ trẹ̃yị́!”
42014016	Yẹ́sụ̃ umvi ĩ'diní, “Ụ́'dụ́ ãlu ágọ́bị́ ãzí 'bã ụ̃mụ̃ ãmbógó la umve dó sĩ 'bá ala gá wẽwẽ rú.
42014017	Sáwã ụ̃mụ̃ drị̂ la mụ calé 'bo, pẽ ụ̃pị́gọ́ŋá ĩ'didrị̂ kí tị lũlé la ãmụ́ 'baní, ‘Ĩmi amụ́, ãko pírí kí dó bábá!’
42014018	Wó i'dó kí pírí ru ũtrũlé ãlu-ãlu, 'bá ãzí rĩ jọ ‘Má ĩgbã drĩ mâ ámvụ́ lẽ ámụ drĩ ndrelé la, ítrũ ma rá.’
42014019	'Bá ãzí rĩ jọ, ‘Ma ĩgbã mâ mãnịgọ ámvụ́ sõlépi rĩ kí mụdrị́, ma dó mụ kí ụ̃'bị̃lé, ítrũ ma rá fô!’
42014020	'Bá ãzí rĩ jọ, ‘Má ĩgbã ũkú ú'dí, ị́jọ́ 'dĩ sĩ má icó mụlé ku.’
42014021	“Ãtí'bó ãgõ vúlé 'dõlé, ãzíla ũlũ ị́jọ́ 'bá 'baní jọlé 'dĩ kí ãmbógó lị́cọ́ 'dị́pị nî. Ãmbógó lị́cọ́ 'dị́pị ásị́ iza ru, pẽ dó ãtí'bó tị, ‘Ímụ mbẽlẽ-mbẽlẽ gẹ̃rị̃ agâ sĩ ãzíla gẹ̃rị̃ táwụ̃nị̃ agá rĩ kí agâ sĩ, mí umve mání 'bá lẽmẽrí ri kí, 'bá mịfị́ kóru 'dĩ kí, ãzíla 'bá acálépi rá 'dĩ kî trũ.’
42014022	'Dã 'bã ũngúkú gá, ãtí'bó ãgõ jọ, ‘Ãmbógó, ị́jọ́ mî jọlé mání rĩ idé kí ru rá, wó ãngũ ace drĩ jó agá 'dõlé cí.’
42014023	Ãmbógó jọ ãtí'bó ĩ'didrị̂ ní, ‘Ímụ gẹ̃rị̃ agâ sĩ táwụ̃nị̃ 'bã ãngũ ãmvélé ru ri kí agá, mí a'ị́ 'bá ala gá ri kí amụ́jó ụ̃mụ̃ gá 'dõlé 'bã ga rú sĩ tré.
42014024	Ájọ míní, 'bá drị̃drị̃ umvelé 'da 'bã ãzí ãlu la icó afílé ụ̃mụ̃ 'dĩ gá ku.’”
42014025	Ụ́'dụ́ ãlu 'bá ũ'bí ri kí mụlé Yẹ́sụ̃ trũ, uja ru tị ĩ'ba rụ́ 'dõlé jọ,
42014026	“'Bá ãzí drĩ amụ́ má rụ́ 'dõlé drĩ átẹ́pị̃ ãzíla ãndrẽ 'i, ũkú 'i, ãzíla anzịŋá kí, ádrị́pịka kí ãzíla ámvọ́pịka kí abe, drĩ vâ ídri ĩ'di mgbã rĩ drị́ gá rĩ gã úmgbé ku, icó ĩ'diní adrujó 'bá mání imbálé la rú ku.
42014027	'Bá mũsãlá'bã ĩ'didrị̂ 'dụlépi ãzíla áma vú ãbĩlépi ku rĩ icó adrulé 'bá mání imbálé rĩ rú ku.
42014028	“Ícétáŋá sĩ, ĩmi ãzí ãlu drĩ lẽ jó ãmbógó la sịlé, drị̃drị̃ rĩ sĩ icó rilé vụ̃rụ́ jó 'bã ãjẹ̃ itúlé sĩ nị̃jó la icó ãjẹ̃ nalé íngõpí ĩ'diní sĩ ukójó.
42014029	Drĩ dó bõrõ sị rá, wó sĩlíngĩ drĩ adru ĩ'didrị́ 'dáyụ drị̃ la dejó, 'bá pírí jô ndrelépi rá rĩ kí ĩ'di gụgụ̃.
42014030	Kî jọ la, ‘Ĩndre drĩ ágọ́bị́ 'dĩ 'i! I'dó jó sịlé wó ũkpó la ca sĩ icójó jô dejó ku.’
42014031	“Ícétáŋá sĩ úpí ãlu drĩ ru itú sĩ mụjó ã'dị́ gá ãsĩkárĩ 10,000 be sĩ ã'dị́ 'dịjó úpí ãzí ãsĩkárĩ trũ álĩfũ kãlị́ ị̃rị̃ la be, ĩ'di ri vụ̃rụ́ ru itúlé, ũkpó mádrị̂ ca ã'dị́ 'dịjó úpí ãsĩkárĩ trũ wẽwẽ rú rĩ be rá yã?
42014032	Drĩ icó ku, ĩ'di ụ̃pị́gọ́ŋá kí tị pẽ drĩ fụjó úpí ãzí 'dã be sĩ ásị́ ị̃gbẹ̃ ajíjó kí drĩdríŋĩ gá, ịsụ́ íni 'dĩ kí drĩ álị́-álị́ ru.
42014033	Ũví ãlu 'dĩ sĩ ĩmi ãzí ãlu drĩ lẽ adrulé 'bá mání imbálé la rĩ rú, 'bã a'be ãko pírí ĩ'di abe ri kí.”
42014034	Yẹ́sụ̃ jọ, “Ã'ị́ ĩ'di ãjị́ fẽ. Wó sị́ la jõ yụ, ícó ĩ'di ujalé ã'ị́ ru ũgũgõ íngoní ru?
42014035	'Ba kí ã'ị́ sị́ kóru rĩ sũ ásé gá ĩ'di 'bã adrujó ụ̃rọ̃drị́ kóru rĩ sĩ. 'Bá ãlu-ãlu icólépi ị́jọ́ 'dĩ arelépi rá rĩ 'bã are.”
42015001	Ụ́'dụ́ ãlu 'bá mụ̃sọ́rọ̃ tralépi rĩ kí 'bá ị́jọ́ ũnzí idélépi ãzí rĩ kí abe amụ́ kí ị́jọ́ Yẹ́sụ̃ 'bã imbálé rĩ arelé.
42015002	'Bá Fãrĩsáyĩ rú rĩ kí imba'ba ãzị́táŋá Mụ́sã drị̂ kí imbálépi rĩ kí abe i'dó kí unulé, “Ágọ́bị́ 'dĩ la 'bá ị́jọ́ ũnzí idélépi 'dĩ kí a'ị́, ĩ'di vâ íná na ĩ'ba abe ĩndĩ!”
42015003	Yẹ́sụ̃ jọ ĩ'baní ị́jọ́ ị́jọ́ u'béŋá sĩ:
42015004	“'Bá ãzí ãlu ĩmi agá 'dâ la 'bã kãbĩlõ túrú ãlu agá ãlu rĩ drĩ ãvĩ rá, ĩ'di dó ã'du idé? Ĩ'di kãlị́ úrômĩ drị̃ la úrômĩ 'dĩ kí a'be mụjó ãvĩlépi ãlu 'dã ndrụ̃ trũ kpere ĩ'di 'bã ịsụ́ agá la ku yã?
42015005	Drĩ ĩ'di ịsụ́ rá, ĩ'di a'dụ́ la kọ́trọ́ sĩ trũ gõjó lị́cọ́ gá lé ãyĩkõ sĩ.
42015006	Drĩ acá lị́cọ́ gá 'bo, ĩ'di wọ̃rị́ka kí umve, 'bá ĩ'di 'bã bụ́lụ́ gá rĩ kí abe ãngũ ãlu gá. Ĩ'di jọ la ĩ'baní, ‘Má u'á ãyĩkõ sĩ ma mâ kãbĩlõ ịsụ́jó rĩ sĩ, ãma idé kí dó ãyĩkõ la 'i’
42015007	Ájọ ĩminí ãndá-ãndá ru ãyĩkõ la ga 'bụ̃ gâlé tré 'bá ãlu 'bã ásị́ ujajó rĩ sĩ ndẽ 'bá kãlị́ úrômĩ drị̃ úrômĩ ru 'bãlépi ãlá ru lẽlépi ásị́ ujalépi ku 'dĩ kí rá.”
42015008	“Jõku ũkú ãzí sĩlíngĩ ífí trũ mụdrị́ ífí ãlu rĩ 'bã ãvĩjó rá rĩ la ã'du idé yã? Ĩ'di lámbãŋá tị 'bã, ĩ'di jó 'a we, ĩ'di ndrụ̃ la jãjã rú kpere ĩ'di 'bã ịsụ́ agá la.
42015009	Drĩ ịsụ́ la 'bo, ĩ'di wọ̃rị́ka kí umve jĩránĩ abe ãngũ ãlu gá, ĩ'di jọ la ĩ'baní, ‘Ma ãyĩkõ sĩ ma mâ sĩlíngĩ ãvĩlépi rĩ ịsụ́jó rá rĩ sĩ. Ãma idé kí ãyĩkõ la 'i’
42015010	Ájọ ĩminí, ĩ'di cécé 'dĩ 'bã áni, mãlãyíkã Ãdróŋá drị̂ kí ãyĩkõ idé 'bụ̃ gâlé 'bá ũnzí ãlu la 'bã ásị́ ujajó rĩ sĩ.”
42015011	Yẹ́sụ̃ mụ ị́jọ́ jọŋâ trũ drị̃ gá jọ, “Ágọ́bị́ ãlu ĩ'di 'bã anzị kí ị̃rị̃.
42015012	Vúléŋá rĩ jọ ĩ'diní, ‘Má átẹ́pị, mí ãfẽ ãko mádrị́ wókõ gá rĩ kî.’ Ị́jọ́ 'dĩ sĩ, ágọ́bị̂ awa dó ãko kí anzị ị̃rị̃ 'dĩ 'banî.
42015013	Ụ́'dụ́ were vúlé gá mgbá vúlé rĩ ị̃tụ̃ndã ãko ĩ'didrị́ rĩ kí pírí, ko dó drị̃ mụlé séndẽ ĩ'didrị̂ abe ãngũ álị́ gá iza dó séndẽ ĩ'didrị̂ kí pírí.
42015014	Iza ãko ĩ'didrị̂ kí pírí, gbõgbõ rílẽ a'dé ãngũ 'dã gá ika, ãbị́rị́ i'dó dó filé ụrụ'bá la gá.
42015015	Mụ dó sĩ ãzị́ ngalé 'bá ãngũ 'dã gá 'dãá la drị́, pẽ tị la ĩzõgó kí ucélé ĩ'didrị́ ámvụ́ agâlé.
42015016	Lẽ ru 'a tõlé ãkónã ĩzõgó kí nalé rĩ 'bã ị́mbị́lị́kọ́ kî sĩ, wó 'bá ãzí fẽ ĩ'diní ãko ãzí nalé nãnã la ku.
42015017	Ãsị̃jó i'dó dó ị́jọ́ ũrãlé, ‘'Bá ãzị́ ngalépi má átẹ́pị drị́ rĩ kí ãkónã na tí kí a'be la cí, wó ãbị́rị́ la fi má rụ́ ĩ'di úgólé áma colé 'dĩ!
42015018	Ma mâ ngá gõ vúlé má átẹ́pị drị́ko gâlé, ma jọ la ĩ'diní: Má átẹ́pị, má iza ị́jọ́ Ãdróŋâ drị̃lẹ́ gá vâ ími drị̃lẹ́ gá ĩndĩ.
42015019	Mgbã la sị tá áma umvejó mî ngọ́tị́ ru ị̃dị́ ku; dũbã rá la í'bã dó ma 'bá mí ãni ãzị́ ngalépi 'dĩ 'bã ãzí ru.’
42015020	Gbõgbõ angá ụrụgá gõ dó átẹ́pị̃ drị́ko gâlé. Ĩ'di drĩ adru agá rárá ru 'dĩ gá 'dĩ átẹ́pị̃ ndre ĩ'di, ízákĩzã la fi dó átẹ́pị̃ ásị́ gá, cẹ̃ dó mụlé ĩ'di amvulé, ni kí dó ru ĩ'di be.
42015021	Ngọ́pị̃ jọ dó átẹ́pị̃ nî, ‘Má átẹ́pị, má iza dó ị́jọ́ Ãdróŋâ drị̃lẹ́ gá ãzíla ími drị̃lẹ́ gá. Lẽ tátí ûmve dó ma mî ngọ́tị́ ru ị̃dị́ ku.’
42015022	“Wó átẹ́pị̃ umve ụ̃pị́gọ́ŋá kî, ‘Gbõrú! Ĩmi ají bõngó ú'dí la kí sulé ụrụ'bá la gá, ĩsụ̃ vâ drọ̃nọ́ drị́mváŋá la gá ãzíla gézĩmã pá la gá.
42015023	Ĩmi ají kãjóŋá mũlũkũdũ la, ĩlị ĩ'di vụ̃rụ́. Ãma amụ́ kí dó nalé la ãyĩkõ idéjó.
42015024	Ngọ́tị́ mádrị́ 'dĩ ãvĩ jõ rá; ịsụ́ dó ru rá. Drã jõ rá; adrî dó rá.’ I'dó kî dó ãyĩkõ idélé.
42015025	“Ị́jọ́ 'dĩ kí ru idé 'dĩ ịsụ́ 'dĩ sĩ mgbá kãyúŋá rĩ drĩ ámvụ́ agâlé. Ĩ'di mụ acálé lị́cọ́ tị gá ãni rú, are úngó ãzíla 'bá kí dị̃ tu sĩ la.
42015026	Umve ụ̃pị́gọ́ŋá ãzí ãlu la zịlé ã'du la ru idé nĩ.
42015027	Umvi, ‘Mî ádrị́pị amụ́ 'bo, ãzíla mî átẹ́pị lị ĩ'diní kãjóŋá mũlũkũdũ 'dâ rĩ, ã'dusĩku ãgõ vúlé 'dõlé múké ãzíla ãlá ru.’
42015028	“Ádrị́pị̃ kãyú rĩ 'a ve ũmbã sĩ, gã dó filé jó agâlé úmgbé. Átẹ́pị̃ ãfũ dó ĩ'di rụ́ ãmvé 'dõlé sĩ mãmálá 'bãlé 'bã fi jó agâlé.
42015029	Umvi átẹ́pị̃ ní jọ, ‘Índre drĩ! Ílí 'dĩ kí pírí ári ãzị́ ngalé míní ụ̃pị́gọ́ŋá ru, ágã vâ ími tị ku. Ãko mî fẽlé mánî rĩ ã'du? Átã táni ị̃ndrị́mváŋá ífẽ mání sĩ ãyĩkõ idéjó mâ wọ̃rị́ka abe ku.
42015030	Wó mî ngọ́tị́ ãko mídrị̂ kí izalépi pírí ãwụ́'bá abe 'dĩ la mụ amụ́lé lị́cọ́ gá 'bo, mí uja ĩ'diní kãjóŋá mũlũkũdũ la lịlé íngoní ru?’
42015031	“Átẹ́pị̃ jọ, ‘Índre mâ ngọ́pị, ãma ụ́'dụ́ pírí mí be, ãzíla ãko mádrị̂ kí pírí mí ãni.
42015032	Wó lẽ ãma idé ãyĩkõ rá, ã'dusĩku mí ádrị́pị drãjó rá; adrî dó ị̃dị́. Ãvĩjó rá; ịsụ́ dó ru rá.’”
42016001	Yẹ́sụ̃ jọ 'bá ĩ'di 'bã imbálé rĩ 'baní, “Ágọ́bị́ ãzí ãlu kụ́rẹ́nị́ la 'bã 'bá ãko tãmbalépi rĩ, útõ ĩ'di kápa 'dị́pị tị gá ĩ'di ĩ'di 'bã kápa kí izajó izâ rĩ sĩ.
42016002	Umve dó 'bá 'bãlé 'dã 'i ĩ'di rụ́ 'dõlé zị ĩ'di, ‘Ị́jọ́ mâ arelé ími ụrụ'bá gá rĩ ã'du? Ínze mâ kápa kí vú, ã'dusĩku mí icó dó mâ ngá kí tãmbalé ị̃dị́ ku.’
42016003	“'Bá ãko tãmbalépi rĩ jọ dó ĩ'diní cénĩ-cénĩ rú, ‘Ma dó ú'dî'da ã'du idé? Ãmbógó mádrị̂ la áma dro ãzị́ gá rá, ma vâ ũkpõ kóru ámvụ́ sõjó, ãzíla ma vâ drị̃nzá sĩ ãko a'ị́ŋá a'ị́jó.
42016004	Ánị̃ dó ma mụ ã'du idélé yã rĩ gá rá, 'bá kí mụ áma a'ị́lé ĩ'badrị́ko gá rá ãzị́ drĩ dó ukó mání rá rĩ gá.’
42016005	“Umve dó 'bá ãmbógó ĩ'didrị̂ 'bã mọ̃rị́ trũ rĩ kí ĩ'di rụ́ 'dõlé. Zị drị̃drị̃ rĩ 'i, ‘Mọ̃rị́ ãmbógó mádrị̂ drị́ mídrị́ lé rĩ sị́?’
42016006	Umvi ĩ'diní, ‘Dé'bẽ túrú ãrõ ãdu nalé nãnã rĩ ãni.’ 'Bá ãko tãmbalépi rĩ umvi ĩ'diní. ‘Íri vụ̃rụ́, mí asi dẹ́nọ̃ 'dĩ rá, ísĩ túrú sụ.’
42016007	“Ãtí'bó 'dĩ umve ágọ́bị́ námbã ị̃rị̃ sĩ rĩ 'i, ĩ'di mụ afílé 'bo, zị ĩ'di, ‘Ãmbógó mádrị̂ 'bã mọ̃rị́ mídrị́ íngõpí?’ Umvi, ‘Mọ̃rị́ mádrị̂ ĩ'di ãnáfóró gụ̃tị́yã álĩfũ ãlu ãni.’ Ãtí'bô jọ ágọ́bị́ 'dĩ ní, ‘'Dĩ kãrãtásĩ ándrá drị̃drị̃ ĩmi sĩ ị́jọ́ itújó ĩ'di be rĩ 'i. Ísĩ kãrãtásĩ ú'dí la ãjẹ̃ ũfẽjó gụ̃tị́yã túrú ãrõ ãnáfóró ãni.’
42016008	“Ãmbógó ịcụ́ 'bá ĩ'di 'bá ãko tãmbalépi rĩ ĩ'di 'bã ị́jọ́ 'dĩ idéjó íni ũndũwã sĩ rĩ sĩ. Ã'dusĩku 'bá ụ̃nọ́kụ́ drị̃ gá 'dĩ kí ũndũwã rú ị́jọ́ ĩ'badrị̂ kí idé ndẽ 'bá dị̃zã drị́ 'dĩ kí rá.
42016009	Ájọ ĩminî, ĩmi ayú málĩ ụ̃nọ́kụ́ gá 'dĩ kî sĩ wọ̃rị́ ịsụ́jó ĩminî, drĩ dó ukó 'bo, ála dó drụ́zị́ ĩmi a'ị́ lị́cọ́ Ãdróŋá drị́ jã 'dâ rĩ gá.
42016010	“'Bá ásị́ dị̃lị̃ ãko ĩmbíráŋá sĩ rĩ, ásị́ la vâ adru dị̃lị̃ ãko ãmbógó sĩ. 'Bá ásị́ dị̃lị̃ ãko ĩmbíráŋá sĩ ku rĩ, ásị́ la icó vâ adrulé dị̃lị̃ ãko ãmbógó sĩ ku.
42016011	Ími ásị́ drĩ adru dị̃lị̃ málĩ ụ̃nọ́kụ́ drị̃ gá 'dâ rĩ kí tãmbaŋá sĩ ku, ícó dó ásị́ 'bãlé ími drị̃ gá málĩ Ãdróŋá drị́ mgbã rĩ sĩ íngoní ru?
42016012	Ĩdrĩ adru ásị́ dị̃lị̃ sĩ 'bá ãzí 'bã ãko sĩ ku, ã'di la dó míní ãko mî trũ adrujó rĩ fẽ nĩ?
42016013	“Ãtí'bó ãzí icólépi ãzị́ ngalépi ãmbogo ị̃rị̃ kí pálé gá la 'dáyụ. Ĩ'di ãlu rĩ ngụ̃ ũnzí ĩ'di ãzí rĩ lẽ áyụ, jõku ĩ'di ãzí rĩ ru rá, ĩ'di ãzí rĩ ide-idê. Ĩmi icó ãzị́ ngalé Ãdróŋá nî ãzíla séndẽ ní ku.”
42016014	'Bá Fãrĩsáyĩ rú sĩlíngĩ lẽlépi ambamba 'dĩ kí mụ ị́jọ́ 'dĩ arelé 'bo, utru kí mẹ́lẹ́tị sĩ ĩ'di idejó.
42016015	Yẹ́sụ̃ jọ ĩ'baní, “Ĩmi ĩmi 'bã 'bá múké la ru 'bá kí mẹ́lẹ́tị gá cénĩ, wó Ãdróŋá nị̃ ĩmi ásị́ rá. Ãko 'bá 'bã kí ị́jọ́ 'bãlé ũkpó 'dĩ kí, Ãdróŋá drị̃lẹ́ gá ãko ãzí ngụ̃lé ũnzí la.
42016016	“Ãzị́táŋá Mụ́sã drị̂ ãzíla ị́jọ́ nãbịya 'bã kí sĩlé 'dĩ kí abe ûlũ kí kpere sáwã Yõhánã Bãbụ̃tị́zị̃ fẽlépi rĩ drị̂ agá; i'dójó ụ́'dụ́ 'dã sĩ ị́jọ́ mgbã Sụ́rụ́ Ãdróŋá drị́ 'bụ̃ gá rĩ ála ị́jọ́ la ũlũ, 'bá pírí kí ru afụ filé ala gâlé ũkpõ sĩ.
42016017	Ĩ'di ị́jọ́ ãzí áŋmátrẽ la 'bụ̃ kí ụ̃nọ́kụ́ be kí ukó rá wó ị́jọ́ ífí Ãdróŋá ãni ĩmbíráŋá ãzị́táŋá agá rĩ ãvĩ ku.
42016018	“'Bá ãzí drĩ ĩ'di 'bã ũkú dro rá drị̃ ndú la ĩgbã, ĩ'di ãwụ̃ nga; ágọ́bị́ ũkú drolé rá rĩ ĩgbãlépi rĩ ĩ'di ãwụ̃ nga.”
42016019	“Ágọ́bị́ ãzí málĩ trũ la ãlu ĩ'di ru sụ̃ bõngó ãjẹ̃ rú rĩ kí agá, ãzíla ĩ'di u'á jó ãjẹ̃ ãni la agá ãzíla íná na ãlá ru ụ́'dụ́ pírí.
42016020	Ágọ́bị́ ãzí ãlu lẽmẽrí ụrụ'bá la pírí ãkõzá ru, rụ́ la Lázãrõ 'i, ála ĩ'di ají 'bãlé ágọ́bị́ málĩ trũ 'dĩ drị́ kẹ̃jị́tị gá 'dãá,
42016021	ãkónã ayilépi méjã sị́ gá 'dã kí ũtẽlé nalé. Ũcogo kí amụ́ ãkõzá ĩ'di ụrụ'bá gá 'dĩ kí ũndrãlé.
42016022	“Ágọ́bị́ lẽmẽrí 'dã drã dó rá, mãlãyíkã amụ́ kí ĩ'di agụlé 'bãlé rilé Ịbụrahị́mụ̃ andre gá. Ágọ́bị́ málĩ trũ rĩ drã vâ îsị̃ vâ ĩ'di.
42016023	Fi dó ãcí ukólépi ku rĩ agá, ri drị̃ cịlé ãcí 'bã ãzá sĩ, ndre ãngũ ụrụgá, ndre Ịbụrahị́mụ̃ 'i álị́ 'dáni, Lázãrõ ĩ'di bụ́lụ́ gá 'dâ.
42016024	Umve dó Ịbụrahị́mụ̃ 'í, ‘Bãbá Ịbụrahị́mụ̃! Índre áma ízákĩzã, mí ãpẽ Lázãrõ tị tĩndrímváŋá sulé ị̃yị́ agâ sĩ áma ụ́lị́ ụdụ́jó, ã'dusĩku ma drị̃ cị ãzá ãmbógó la sĩ ãcí 'dõ agá 'dõ!’
42016025	“Wó Ịbụrahị́mụ̃ umvi ĩ'dinî, ‘Mâ ngọ́pị mí ũrã drĩ ị́jọ́ ándrá mî adrujó ídri ụ̃nọ́kụ́ drị̃ gâlé rĩ sĩ, mí ịsụ́ ãyĩkõ rá, wó Lázãrõ ịsụ́ ándrá 'bãngá ũcõgõ áyụ. Ú'dî'da ĩ'di dó drĩ vâ ĩ'diní ãyĩkõ ịsụ́, wó mí adru drĩ vâ ãngũ ũcõgõ ịsụ́jó 'dĩ agá 'dãá.
42016026	Ị́jọ́ 'dĩ agá 'dâ 'bụ́ ãzí mgbi la ãma drĩdríŋĩ gá cí, 'bá ãzí drĩ dô sĩ lẽ alịlé ãma rụ́ 'dõlé ãzíla ĩmi rụ̂lé icó dó sĩ ku, 'bá ãzí icó vâ alịlé ĩmi rụ̂lé ãma rụ́ 'dõlé ku.’
42016027	“Umvi, ‘Má a'ị́ mi bãbá, ípẽ Lázãrõ tị má átẹ́pị drị́ko gâlé,
42016028	má ádrị́pịka kí tõwú cí. 'Bã mụ kí bị́lẹ́ ị̃ndụ́ lilé 'ba amụ́ kí rû sĩ ãngũ sĩ drị̃ cịjó 'dõ gá 'dõlé ku.’
42016029	“Ịbụrahị́mụ̃ umvi, ‘Mụ́sã kí nãbịya abe 'dãá cí; 'ba are kí ị́jọ́ kí tị gá rĩ 'i.’
42016030	Jọ, ‘Yụ, bãbá Ịbụrahị́mụ̃, 'bá angálépi 'bá drãlépi rá rĩ kí drĩdríŋĩ gá la drĩ tá mụ nĩ kí tá ásị́ uja rá.’
42016031	Jọ ĩ'diní, ‘Drĩ kí Mụ́sã kí tị are nãbịya abe ku, icó kí vâ 'bá angálépi 'bá drãlépi rá rĩ kí drĩdríŋĩ gá rĩ 'bã ị́jọ́ arelé ku.’”
42017001	Yẹ́sụ̃ jọ 'bá ĩ'di 'bã imbálé rĩ 'baní, “Ãko fẽlépi la 'bá 'baní ị́jọ́ ũnzí idéjó rĩ kí amụ́ 'dĩ, wó 'bá fẽlépi la ị́jọ́ 'dĩ 'ba amụ́ kí ĩ'di rụ́ sĩ rĩ ní ũcõgõ.
42017002	Ĩ'di tá múké la 'bá íni rĩ imbe gá írã ãná 'ịjó ãmbógó kpakụ rĩ umbéjó trũ ĩ'di 'bejó mĩrĩ agá, ndẽ ĩ'diní fẽjó la anzị níríŋá 'dĩ 'baní ị́jọ́ izajó.
42017003	Ị̃nzị̃ mịfị́ ĩmi sĩ. “Mí ádrị́pị drĩ ị́jọ́ iza mí rụ́, íza drị̃ la gá; drĩ ru ásị́ uja rá, ítrũ ĩ'di rá.
42017004	Drĩ ị́jọ́ iza mí rụ́ pâlé ázị̂rị̃ ụ́'dụ́ ãlu agá, amụ́ vâ mí rụ́ 'dõlé pâlé ázị̂rị̃ trũtáŋá a'ị́lé jọjó la, ‘Má uja ásị́ rá,’ lẽ ítrũ ĩ'di rá.”
42017005	Ụ̃pịgọŋa jọ kí Úpí nî, “Mí ị̃drị̃ ã'ị̃táŋá ãmadrị̂ ãmbógó ru.”
42017006	Úpí umvi ĩ'baní, “Ĩdrĩ tá adru ã'ị̃táŋâ trũ wereŋá ru hãrãdálị̃ ífí áni, ĩmi icó jọlé la ife 'dĩ ní, ‘Mí anzé mi ízókî trũ kpítã ímụ ími salé mĩrĩ agá!’ Ĩ'di ĩmi tị are rá.
42017007	“Ĩmi ãzí ãlu la 'bã ụ̃pị́gọ́ŋá ãzí drĩ angá ámvụ́ sõ agá jõku kãbĩlõ ucé agá, drĩ amụ́ lị́cọ́ gá angájó ámvụ́ agâlé, mi ĩ'diní jọ la 'bã afụ ru gbõgbõ mụlé íná ĩ'didrị̂ nalé yã?
42017008	Adru íni ku! Kẹ̃jị́ la gá mi jọ la ĩ'diní, ‘Ímụ íná mádrị́ ĩndró drị̂ idélé bábá, ísụ̃ bõngó ãlá rĩ kí mi sĩ amụ́ mání íná fẽlé nalé, ãzíla ãko mvụlé mvụ̃-mvụ̃ rĩ kí abe, 'dã bã ũngúkú gá mi dô sĩ mụ íná mídrị̂ nalé ĩndõ.’
42017009	Ụ̃pị́gọ́ŋá 'dã ní úfẽ ãwã'dĩfô ĩ'di 'bã ãzị́táŋá vú ũbĩjó ãzíla idéjó 'dã sĩ rá yã?
42017010	Ĩmi vâ 'dĩ 'bã áni; údrĩ ĩminí ị́jọ́ ĩmi idélé rĩ kí ũlũ ĩdrĩ kí idé 'dĩ áni 'bo, ĩjọ, ‘Ãma ãmã ngá ụ̃pị́gọ́ŋá jõ údu 'dâ rĩ kî, ãnga 'bãngá ãzị́ jõ ãma ãni údu rĩ 'i.’”
42017011	Yẹ́sụ̃ 'bã mụ agá Yẹ̃rụ́sãlẹ́mụ̃ gâlé mụ lõkókõrí Sãmãríyã 'bã ãni Gãlị́lị̃ be rĩ agâ sĩ.
42017012	Ĩ'di 'bã fi agá tọ̃rọ́mẹ́ ãzí ãlu la agá, 'bá mụdrị́ ãrí 'bã nalé rá la amụ́ kí drị̃ ụfụlé ĩ'di trũ. Tu kí pá rárá ru.
42017013	Ayú kí ụ́'dụ́kọ́ ụrụgá sĩ, “Úpí Yẹ́sụ̃, íko ãma ãzã fô!”
42017014	Ĩ'di mụ kí ndrelé 'bo jọ, “Ĩmụ ĩmi i'dalé ãtalo ídétáŋá idélépi 'baní ími ụrụ'bá undréjó.” Ĩ'bã kí mụ agâ, ãrí kí ụrụ'bá gá rĩ ukó rá.
42017015	Kí ãzí ãlu ĩ'di mụ ndrelé la 'í adrí 'bo, ãgõ vúlé Yẹ́sụ̃ rụ́ 'dõlé Ãdróŋâ rụ́ ungoŋâ trũ rere ụ́'dụ́kọ́ sĩ.
42017016	'Be ru Yẹ́sụ̃ pálé gá fẽ ãwã'dĩfô ĩ'dinî, wó 'bá 'dĩ 'bá Sãmãríyã rú la.
42017017	Yẹ́sụ̃ zị, “'Bá mụdrị́ 'dĩ adrí kí tá pírí ku yã? 'Bá úrômĩ rĩ kí dó íngõlé?
42017018	'Bá ãmị́yọ́ŋá ru 'dĩ ãgõ dó 'bãngá amụ́lé Ãdróŋá rụ́ ịcụ́lé ãwã'dĩfô fẽjó á'dụ̂sĩ la ã'du ị́jọ́ sĩ?”
42017019	Jọ ĩ'dinî, “Mí angá ímụ; ã'ị̃táŋá mídrị̂ idé mi múké.”
42017020	Ụ́'dụ́ ãlu 'bá Fãrĩsáyĩ rú la zị kí Yẹ́sụ̃ 'i, “Sụ́rụ́ Ãdróŋá drị̂ la amụ́ ã'dụtụ́ rĩ?” Yẹ́sụ̃ umvi kí, “Sụ́rụ́ Ãdróŋá drị̂ amụ́ gẹ̃rị̃ ĩmi ásị́ 'bãjó undréjó la 'dĩ áni la ku.
42017021	'Bá ãzí ní sĩ jọjó la, ‘Ĩ'di 'dõnu,’ jõku, ‘Ĩ'di 'dãnu’ la 'dáyụ, ã'dusĩku Sụ́rụ́ Ãdróŋá drị́ rĩ ĩ'di ĩmi agá 'dĩ.”
42017022	Jọ 'bá ĩ'di 'bã imbálé rĩ 'baní, “Ụ́'dụ́ ãzí la amụ́ lé 'dĩ, ĩmi sĩ lẽjó Ngọ́tị́ 'Bádrị̂ 'bã ụ́'dụ́ ndrejó rĩ, wó ĩmi icó ndrelé la ku.
42017023	'Bá kí ĩminí lũ la, ‘Ĩ'di 'dõnu!’ Jõku, ‘Ĩ'di 'dãnu!’ Lẽ ĩmụ ụ̃cẹ̃ trũ kí vú gâ sĩ ndrụ̃ trũ la ku.
42017024	Ĩndre drĩ, Ngọ́tị́ 'Bádrị̂ 'bã ụ́'dụ́ ãgõjó rĩ ĩ'di cécé ãvi áni, ĩ'di nĩ némé ĩ'di 'bụ̃ ji i'dójó wókõ ãzí rĩ gá kpere ãzí rĩ gá.
42017025	Wó drị̃drị̃ rĩ gá, lẽ 'bã ịsụ́ cãndí ráká, ãzíla 'bá ĩ'didrị́ áyi gá rĩ 'bã gã kí sĩ ĩ'di úmgbé.
42017026	“Cécé ĩ'di 'bã ándrá adrujó ụ́'dụ́ Núwã ngárĩ rĩ sĩ rĩ áni, ụ́'dụ́ Ngọ́tị́ 'Bádrị̂ 'bã amụ́jó rĩ la vâ adru 'dã áni.
42017027	'Bá kí ándrá ãngũ na agá, íwá mvụ agá, ãzíla kí ũkú ĩgbã agá, kí vâ ĩ'bã izonzi kí fẽ agá ágó gá ụ́'dụ́ Núwã ngárĩ rĩ sĩ kpere ĩ'di 'bã fi agá í'bó ãmbógó rĩ agâlé. Ị̃yị́ ãmbógó 'bá ịmvụ́lépi rĩ 'bã amụ́ agá kí ịmvụ́ agá pírí.
42017028	“Ĩ'di ándrá vâ cécé 'dĩ 'bã áni ụ́'dụ́ Lọ́tị̃ drị̂ sĩ. 'Bá kí ãngũ na agá ãzíla mvụ agá, ãko ĩgbã agá ãzíla ãko ị̃tụ̃ndã agá, ãkónã sa agá ãzíla jó sị agá.
42017029	Wó ụ́'dụ́ Lọ́tị̃ 'bã Sõdómũ a'bejó rĩ sĩ, ãcí ri 'dịlé angájó 'bụ̃ gâlé bãrụ́tị̃ trũ ị̃lị̃kị̃ kí pírí.
42017030	“Ĩ'di vâ adru cécé 'dĩ 'bã áni ụ́'dụ́ Ngọ́tị́ 'Bádrị̂ 'bã amụ́jó ru i'dajó rĩ sĩ.
42017031	Ụ́'dụ́ 'dã sĩ 'bá tụlépi ĩ'didrị́ jó sị́ rĩ lẽ 'bã asị́ vụ̃rụ́ 'dõlé filé ãko ĩ'didrị̂ kí a'dụ́lé ku. 'Bá ámvụ́ agá rĩ 'bã ãgõ vâ ãko ãzí gá lị́cọ́ gá 'dõlé ku.
42017032	Ĩmi ũrã ị́jọ́ Lọ́tị̃ 'bã ũkû drị̂!
42017033	'Bá drĩ lẽ ru ídri ĩ'didrị̂ tãmbalé nĩ, ĩ'di ãvĩ la rá; wó 'bá ídri ĩ'didrị́ gá rĩ ãvĩlépi rá rĩ la tã la mba rá.
42017034	Ájọ ĩminî, ị́nị́ 'dã sĩ 'bá ị̃rị̃ kí ru la gbọ́lọ́ ãlu sị́ gá, ála ãlu rĩ 'dụ, ála ãzí rĩ a'be.
42017035	Ũkú ị̃rị̃ kí ãná 'ị ãngũ ãlu gá, ála ãlu rĩ 'dụ rá, ála ãzí rĩ a'be. [
42017036	Ãgọbị ị̃rị̃ kí mụ ámvụ́ sõlé ãngũ ãlu gá, ála ãlu rĩ 'dụ, ála ãzí rĩ a'be.]”
42017037	Zị kí, “Íngõlé yã, Úpí?” Umvi, “Ãngũ ãko ãzí 'bã ãvũ la adrujó cí rĩ gá, 'dã bãsĩ ãngũ núgúnúke 'bã kí ru trajó rĩ.”
42018001	Yẹ́sụ̃ jọ 'bá ĩ'di 'bã imbálé rĩ 'baní ị́jọ́ u'béŋá 'dĩ sĩ kí imbájó, lẽ 'bã ãndẽ kí Ãdróŋá zịŋá sĩ ku.
42018002	Yẹ́sụ̃ jọ, “'Bá 'bá ị́jọ́ lịlépi la ãzí ãlu táwụ̃nị̃ ãzí gá Ãdróŋá nị̃lépi ku la, ãzíla asílépi 'bá kí sĩ ku la.
42018003	'Dãá ũkú ãzí ãwụ́zị́ ru la cí, ụ́'dụ́ pírí ĩ'di amụ́ mãmálá 'bãlé 'bá 'bá ị́jọ́ lịlépi rĩ drị̃lẹ́ gá, ‘Íko áma ãzã 'bá mâ mẹ́rọ́'bá ru rĩ sĩ!’
42018004	Ụ́'dụ́ ũ'bíkãnã rú 'bá 'bá ị́jọ́ lịlépi rĩ ko ũkú ãwụ́zị́ ru 'dã ãzã ku, vúlé vúlé ru jọ ĩ'diní cénĩ-cénĩ rú, ‘Ádrĩ táni ãrútáŋá fẽ Ãdróŋá ní ku jõku así 'bá kî sĩ ku,
42018005	álẽ ndrelé la ị́jọ́ ũkú ãwụ́zị́ ru 'dĩ 'bã lẽlé rĩ kí ịsụ́ kí rá, ã'dusĩku ãwụ́zị́ 'dĩ la áma ĩcãndĩ ụ́'dụ́ pírí, ádrĩ idé la ku, ĩ'di ri amụ́lé áma ĩcãndĩlé jã 'dâ, ma dô sĩ ãndẽ rá!’”
42018006	Ãzíla Yẹ́sụ̃ jọ, “Ĩmi are ị́jọ́ 'bá 'bá ị́jọ́ lịlépi pịrị ku rĩ ní jọlé rĩ.
42018007	Ị́jọ́ 'dĩ sĩ, Ãdróŋá ícó ị́jọ́ lịlé múké 'bá ĩ'di 'bã ũpẽlé rá rĩ 'baní ku yã? Ãdróŋá icó 'bá awálépi ĩ'di rụ́ ị̃tụ́ kí ị́nị́ be rĩ a'belé ãmvé ku.
42018008	Álũ ĩminí, Ãdróŋá la mũkẽ idé ĩminí gbõŋáŋá ru. Wó Ngọ́tị́ 'Bádrị̂ drĩ drụ́zị́ ãgõ rá, ĩ'di 'bá ã'ị̃táŋá agá rĩ kí ịsụ́ ụ̃nọ́kụ́ drị̃ gá 'dâ sị́ yã?”
42018009	Yẹ́sụ̃ jọ ị́jọ́ ị́jọ́ u'bélé 'dĩ sĩ 'bá ru 'bãlépi Ãdróŋá drị̃lẹ́ gá kpị 'bá ãzí 'dĩ 'baní ãndânĩ rĩ kí drị̃ gá.
42018010	“'Bá ị̃rị̃ mụ kí Ãdróŋá ã'ị̃lé lị́cọ́ Ãdróŋá drị̂ agá, 'bá ãlu rĩ ĩ'di 'bá Fãrĩsáyĩ rú rĩ, ãzí rĩ 'bá mụ̃sọ́rọ̃ tralépi rĩ 'i.
42018011	“Ágọ́bị́ Fãrĩsáyĩ rú rĩ angá tu pá ụrụgâ sĩ, ã'ị̃ Ãdróŋá ĩ'didrị̂ jọ, ‘Ãdróŋá, áfẽ míní ãwã'dĩfô mání adrujó cécé 'bá ãzí ụ̃gụ́'bá ru, ị́jọ́ ũnzí idélépi, ãwụ́'bá ru rĩ kí áni ku rĩ sĩ. Má vâ adrujó cécé 'bá mụ̃sọ́rọ̃ tralépi 'dĩ kí áni ku rĩ sĩ.
42018012	Ma u'á íná naŋâ kóru ụ́'dụ́ ị̃rị̃ sãbị́tị̃ ãlu agá, sĩ ími rụ́ ịcụ́jó, ãzíla ma ãko mání ịsụ́lé ãlu mụdrị́ agá rĩ fẽ mínî.’
42018013	“Wó ágọ́bị́ mụ̃sọ́rọ̃ tralépi rĩ tu pá ágọ́bị́ Fãrĩsáyĩ rú rĩ rụ́ rĩ sĩ álị́. Ndre ãngũ 'bụ̃ gâlé ku, wó 'bã drị́ drị̃ gá jọ, ‘Ãdróŋá, í'bã ásị́ ị̃gbẹ́ áma drị̃ gá ma 'bá ũnzí idélépi la.’”
42018014	Yẹ́sụ̃ jọ, “Álũ ĩminí, sáwã Ãdróŋá ã'ị̃jó rĩ la mụ ukólé 'bo, Ãdróŋá 'dụ ágọ́bị́ mụ̃sọ́rọ̃ tralépi rĩ 'bãlé ãlá ru ndẽ ágọ́bị́ Fãrĩsáyĩ rú rĩ rá. Ị́jọ́ 'dĩ sĩ, 'bá ru ịpị́lépi cénĩ-cénĩ rĩ, ála ĩ'di isé vụ̃rụ́. Wó 'bá ru 'bãlépi vụ̃rụ́ rĩ ála ĩ'di 'bã ãmbógó ru.”
42018015	'Bá ri kí ándrá ĩ'bã anzị níríŋá kí ajílé Yẹ́sụ̃ rụ́, sĩ sụ̃sụ́ wijó kí drị̃ gá. 'Bá ĩ'di 'bã imbálé 'dĩ kí mụ ị́jọ́ 'dĩ ndrelé 'bo, uzá kí 'bá 'dã kí drị̃ gá.
42018016	Wó Yẹ́sụ̃ umve anzị kí amụ́lé ĩ'di rụ́ 'dõlé, ãzíla jọ, “Ĩmi a'be anzị nírí 'bã amụ́ kí má rụ́ 'dõlé, ĩmi atrị kí amụ́ŋá gá ku, ã'dusĩku Sụ́rụ́ Ãdróŋá drị̂ 'bá 'dĩ 'bã ãni.
42018017	Ájọ ĩminí ị́jọ́ mgbã, ĩmi ãzí drĩ Sụ́rụ́ Ãdróŋá drị́ rĩ a'ị́ cécé ngọ́tị́ŋá ĩmbíráŋá rĩ áni ku, icó filé Sụ́rụ́ Ãdróŋá drị́ agá ku.”
42018018	Ãmbógó Yãhụ́dị̃ rú la zị Yẹ́sụ̃ 'i jọ, “Ímbápị múké rĩ, ma ã'du idé sĩ ídri ukólépi ku rĩ ịsụ́jó?”
42018019	Yẹ́sụ̃ umvi ĩ'di, “Mi áma umve 'bá múké la ã'du ị́jọ́ sĩ? 'Bá ãzí múké la yụ pẽ lú Ãdróŋá 'i.
42018020	Ínị̃ ãzị́táŋá kí rá: ‘Ínga ãwụ̃ ku, í'dị 'bá ku, mí ụ̃gụ̃ ụ̃gụ̃ ku, mí alị́ ĩnzõ 'bá ãzí ụrụ'bá gá ku, íru mî átẹ́pị kí mî ãndrẽ be.’”
42018021	Ágọ́bị̂ umvi ĩ'diní, “Ị́jọ́ 'dĩ kí bãsĩ mání ngalé i'dójó ãnzị̃rị̃ŋã sĩ rĩ kî.”
42018022	Yẹ́sụ̃ la mụ ị́jọ́ 'dĩ arelé 'bo, jọ ĩ'diní, “Ị́jọ́ ãzí ace drĩ míní ãlu cí, lẽ mí ụzị ãko mídrị̂ kí pírí, ífẽ séndẽ la kí 'bá lẽmẽrí rĩ 'baní mi dó sĩ adru málĩ trũ 'bụ̃ gâlé, 'dã 'bã vúlé gá, mí amụ́ dó sĩ áma vú bĩlé ĩndõ.”
42018023	Ágọ́bị̂ la mụ ị́jọ́ 'dĩ arelé 'bo, u'á cãndí sĩ, ã'dusĩku ĩ'di 'bã málĩ wẽwẽ rú 'dã kî sĩ.
42018024	Yẹ́sụ̃ ndre ágọ́bị̂ 'bã cãndí, jọ, “'Bá málĩ trũ rĩ ní fijó Sụ́rụ́ Ãdróŋá drị̂ agá rĩ ũkpõ la 'dõ ni yã?
42018025	Ã'dusĩku, ngãmíyã ní fijó sĩndánĩ ị̃ndụ́ gâ sĩ rĩ ĩ'di gbõŋá ru ndẽ 'bá málĩ trũ rĩ ní fijó Sụ́rụ́ Ãdróŋá drị̂ agá rĩ rá.”
42018026	'Bá ĩ'di arelépi rĩ zị kí, “Ã'di la ru pa rá rĩ gá nĩ?”
42018027	Yẹ́sụ̃ umvi, “Ị́jọ́ 'bá 'baní mbalépi ũkpó rĩ Ãdróŋá ní áŋmátrẽ rú.”
42018028	Pétẽrõ jọ Yẹ́sụ̃ ní, “Índre, ãma a'be lị́cọ́ ãmadrị̂ kí sĩ u'dejó ími vú gâ sĩ!”
42018029	Yẹ́sụ̃ jọ ĩ'baní, “Ájọ ĩminí ị́jọ́ mgbã, 'bá ãzí drĩ lị́cọ́ jõku ũkú ĩ'didrị̂ 'i jõku ádrị́pịka kí 'bá ĩ'di tịlépi rĩ kí jõku anzịŋá ĩ'didrị̂ kí a'be Sụ́rụ́ Ãdróŋá drị̂ 'bã ị́jọ́ sĩ,
42018030	ĩ'di ũyá ãmbógó la ịsụ́ ụ́'dụ́ 'dĩ agá ãzíla ídri Ãdróŋá drị́ ukólépi ku jã 'dâ rĩ ịsụ́ ụ́'dụ́ drị̃lẹ́ gá rĩ agá.”
42018031	Yẹ́sụ̃ 'dụ 'bá ĩ'di 'bã imbálé mụdrị́ drị̃ ị̃rị̃ 'dã kí bụ́lụ́ gá jọ ĩ'baní, “Ĩmi are! Ãma kí mụ Yẹ̃rụ́sãlẹ́mụ̃ gá ị́jọ́ ándrá nãbịya 'bã kí sĩlé Ngọ́tị́ 'Bádrị̂ drị̃ gá rĩ 'baní ru idéjó ãndá-ãndá ru rĩ gâlé 'dĩ.
42018032	‘Ála ĩ'di fẽ 'bá Yãhụ́dị̃ rú ku rĩ 'badrị́, kí mụ ĩ'di idelé, kí ĩ'di u'dá, ãzíla sụ̃sụ́ uwí ụrụ'bá la gá.
42018033	Kí ĩ'di co, ãzíla kí ĩ'di 'dị rá. Wó ụ́'dụ́ na la sĩ, ĩ'di angá ídri rú ị̃dị́.’”
42018034	'Bá ĩ'di 'bã imbálé 'dĩ nị̃ kí ị́jọ́ ĩ'di 'bã jọlé 'dĩ kí ífí ku, ã'dusĩku ífí la a'bó ru ĩ'baní cí nị̃ kí dó sĩ Yẹ́sụ̃ la ị́jọ́ jọ ã'du drị̃ gá yã rĩ ku.
42018035	Yẹ́sụ̃ la mụ acálé ãni rú Yẹ̃rị́kọ̃ tị gá, 'bá ãzí ãlu mịfị́ kóru la ri gẹ̃rị̃ tị gá ãko a'ị́lé.
42018036	Ĩ'di mụ 'bá ũ'bí alịlépi 'dĩ kí arelé zị, “Íni 'dĩ kí ã'du?”
42018037	Jọ kí ĩ'diní, “Yẹ́sụ̃ 'bá Nãzẹ̃rẹ́tị̃ gá rĩ la alị nĩ.”
42018038	Azá re, “Yẹ́sụ̃ Dãwụ́dị̃ ngọ́pị, mí andré áma ízákĩzã fô!”
42018039	'Bá drị̃lẹ́ gá rĩ jọ kí ĩ'diní 'bã ĩyãŋã tú. Wó ri dó uzálé rere ị̃dị́-ị̃dị́, “Yẹ́sụ̃ Dãwụ́dị̃ ngọ́pị, mí andré áma ízákĩzã fô!”
42018040	Yẹ́sụ̃ tu pá jọ âjí 'bá mịfị́ kóru 'dĩ 'í rụ́ 'dõlé. Ĩ'di mụ acálé ãni rú, Yẹ́sụ̃ zị ĩ'di,
42018041	“Ílẽ má idé míní ã'du?” Umvi ĩ'diní, “Ãmbógó, álẽ ãngũ ndrelé ị̃dị́ fô!”
42018042	Yẹ́sụ̃ jọ ĩ'diní “Ã'ị̃táŋá mídrị̂ pa mi rá, índre ãngũ.”
42018043	Ndre dó ãngũ gbõgbõ ndrẽ-ndrẽ, 'de dó Yẹ́sụ̃ vú gâ sĩ, fẽ dó ãwã'dĩfô Ãdróŋá nî. Ũ'bí kí mụ ị́jọ́ 'dĩ ndrelé, ịcụ́ kí Ãdróŋá rụ́ ịcụ́-ịcụ̂.
42019001	Yẹ́sụ̃ ca Yẹ̃rị́kọ̃ gá alị ala gâ sĩ.
42019002	Ágọ́bị́ ãzí ãlu ãmbógó mụ̃sọ́rọ̃ tralépi la, rụ́ la Zãkáyõ 'i, ĩ'di 'bá málĩ trũ la.
42019003	Lẽ Yẹ́sụ̃ ndrelé ĩ'di ã'di 'i yã rĩ, wó 'bá kí adrujó ambamba rĩ sĩ, icó Yẹ́sụ̃ ndrelé ku ĩ'di 'bã adrujó ãlị́pị́tị́ ru rĩ sĩ.
42019004	Ị́jọ́ 'dĩ sĩ, cẹ̃ drị̃lẹ́ gá mụlé tụlé ife ãmbógó sị́ gá Yẹ́sụ̃ ndréjó ĩ'di 'bã mụ agá alị agá ife 'dã ị̃ndụ́ gâ sĩ.
42019005	Yẹ́sụ̃ la mụ acálé ife ị̃ndụ́ gá 'bo, ndre ãngũ ife sị́ gâlé, jọ Zãkáyõ ní, “Zãkáyõ, mí asị́ vụ̃rụ́ 'dõlé gbõrú, ãndrũ rĩ gá álẽ u'álé mídrị́ kogá.”
42019006	Zãkáyõ asị́ vũ gá 'dõlé gbõrú. Yẹ́sụ̃ a'ị́lé mụlé ĩ'didrị́ko gâlé ãyĩkõ sĩ.
42019007	'Bá pírí ị́jọ́ 'dĩ ndrelépi rá rĩ i'dó kí unulé, “Yẹ́sụ̃ mụ ãmụ́ ru ágọ́bị́ ị́jọ́ ũnzí idélépi 'dĩ drị́ko gá íngoní ru?”
42019008	Wó Zãkáyõ angá ụrụgá, jọ Úpí ní, “Úpí, mí are drĩ! Ma ãko mádrị́ nụ́sụ̃ rĩ kí fẽ 'bá lẽmẽrí rĩ 'banî, ádrĩ ándrá 'bá ãzí 'bã ãko na rá, ma ĩ'di ngâ 'bã ãrígó ũfẽ pâlé sụ.”
42019009	Yẹ́sụ̃ jọ ĩ'diní, “Ãndrũ patáŋá acá jó 'dĩ agá 'bo, ã'dusĩku ágọ́bị́ 'dĩ vâ Ịbụrahị́mụ̃ 'bã ngọ́pị.
42019010	Ngọ́tị́ 'Bádrị̂ amụ́ 'bá ãvĩlépi rá rĩ kí ndrụ̃lé ãzíla kí upalé.”
42019011	'Bá 'bã kí ị́jọ́ Yẹ́sụ̃ 'bã jọlé 'dĩ kí are agá 'dãá, lũ ĩ'baní ị́jọ́ ị́jọ́ u'béŋá sĩ, ĩ'di 'bã adrujó ãni rú Yẹ̃rụ́sãlẹ́mụ̃ andre gá rĩ sĩ 'bá ũrã kí Sụ́rụ́ Ãdróŋá drị́ rĩ ĩ'di ãni rú i'dájó.
42019012	Jọ, “Ágọ́bị́ ãzí ãlu rulé rũrũ la, mụ sụ́rụ́ ãzí álị́ la gá acájó úpí ru, ãzíla ãgõjó vúlé.
42019013	Mụ drĩ ku rú, umve ụ̃pị́gọ́ŋá ĩ'didrị́ mụdrị́ 'dĩ kí, fẽ ụ̃pị́gọ́ŋá ãlu-ãlu drị́ sĩlíngĩ ífí-ífí gólũdĩ rú la, jọ ĩ'baní, ‘Ĩnga ãzị́ sĩlíngĩ 'dĩ sĩ kpere mâ ãgõ agá.’
42019014	Wó 'bá ĩ'di ãmgbã drị́ sụ́rụ́ gá rĩ ngụ̃ kí ĩ'di ũnzí, pẽ kí 'bá ãzí kí tị ĩ'di vú gâ sĩ mụlé lũlé la úpí ãmbógó sụ́rụ́ 'dã gá rĩ ní, ‘Ãlẽ ágọ́bị́ 'dĩ 'bã adru ãmã úpí ru ku.’
42019015	“Ú'bã ĩ'di úpí ru rá táni ĩ'bã kí gã agá úmgbé 'dĩ gá 'dâ, ãzíla ãgõ vâ vúlé 'dõlé rá. 'Dã 'bã ũngúkú gá umve ụ̃pị́gọ́ŋá ĩ'didrị́ mụdrị́ 'dã kî lẽjó nị̃jó la ịsụ́ kí ụ̃rọ̃drị́ séndẽ ĩ'diní 'dã kí drị̃ gá rá yã áni.
42019016	Ụ̃pị́gọ́ŋá drị̃drị̃ rĩ amụ́ jọ, ‘Úpí, má ịsụ́ ụ̃rọ̃drị́ séndẽ ífí-ífí ándrá míní fẽlé ãlu 'dã drị̃ gá mụdrị́’
42019017	Úpí jọ, ‘Múké, mí idé ãlá ru, mi ụ̃pị́gọ́ŋá múké la. Míní ásị́ 'bãjó ãko ĩmbíráŋá tãmbajó rá rĩ sĩ, ma ími 'bã ãmbógó ru táwụ̃nị̃ mụdrị́ kí drị̃lẹ́ gá.’
42019018	Ụ̃pị́gọ́ŋá námbã ị̃rị̃ sĩ rĩ amụ́ vâ jọ, ‘Úpí, má ịsụ́ séndẽ ífí-ífí ándrá míní fẽlé ãlu rĩ drị̃ gá tõwú.’
42019019	Úpí jọ, ‘Mi adru ãmbógó ru táwụ̃nị̃ tõwú kí drị̃lẹ́ gá.’
42019020	“'Dã 'bã ũngúkú gá, ụ̃pị́gọ́ŋá ãzí rĩ amụ́ vâ jọ, ‘Úpí, mî séndẽ ándrá míní fẽlé rĩ 'dĩ. Má umbé ĩ'di bõngó sĩ, ázị̃ ĩ'di cí tã la mbajó múké-múké ãngũ ãzí gá.
42019021	Ári idélé ụ̃rị̃ sĩ, ã'dusĩku ílẽ mî ụ̃pị́gọ́ŋá 'bã nga kí ãzị́ ũkpó sĩ. Mi ụ̃rọ̃drị́ 'bá ãzí ãni ĩ'bã kí sĩ ãzị́ ngajó ásị́ pírí sĩ 'dụ rá.’
42019022	Úpí ĩ'didrị̂ umvi, ‘Ma ị́jọ́ lị ími drị̃ gá ị́jọ́ ãfũlépi ími ãmgbã rĩ tị gá rĩ sĩ, mi ụ̃pị́gọ́ŋá múké ku la! Ínị̃ rá álẽ mâ ụ̃pị́gọ́ŋá 'bã nga kí ãzị́ ũkpó sĩ ásị́ pírí sĩ rĩ gá rá, ínị̃ vâ rá ma ụ̃rọ̃drị́ ịsụ́ ãko má ãni ku rĩ agá, ãzíla ãko ịsụ́ ãngũ mâ ũri kpẹ̃jó ku rĩ gá rá.
42019023	Í'bã tá séndẽ mádrị̂ ãzị́ ngajó ụ́'dụ́ mâ ãgõjó rĩ sĩ ma tá sĩ a'dụ́ la ụ̃rọ̃drị́ trũ ku la ã'du sĩ?’
42019024	“Jọ 'bá pá tulépi aga la gá 'dãá rĩ 'baní, ‘Ĩ'dụ séndẽ 'dĩ drị́ la gá 'da fẽlé 'bá tá ụ̃rọ̃drị́ ịsụ́lépi séndẽ mụdrị́ rĩ drị́.’
42019025	'Bá pá utulépi 'dã jọ kí, ‘Úpí, séndẽ ágọ́bị́ 'dã drị̂ kí dó mụdrị́ cí!’
42019026	Umvi, ‘Ájọ ĩminí, 'bá ãko trũ rĩ drị̂ drị̃ gá ála ãzíla ũ'bã ŋotro, wó 'bá ãko kóru rĩ drị́ ĩ'di táni trũ adrujó ĩmbíráŋá rĩ ála 'dụ la ĩ'di drị́ 'dâ rá.
42019027	Wó 'bá mâ mẹ́rọ́'bá ru ándrá lẽlépi la má adru ĩ'bã úpí ru ku 'dã kí, ĩmi ají kí 'dâ ãzíla ĩmi ụ'dị́ kí áma drị̃lẹ́ gá 'dâ.’”
42019028	Yẹ́sụ̃ la mụ ị́jọ́ 'dĩ kí delé jọ agá 'bo, mụ kí dó 'bá ĩ'di 'bã imbálé rĩ abe drị̃ gá Yẹ̃rụ́sãlẹ́mụ̃ gâlé ru.
42019029	Ĩ'di mụ acálé ãni rú Bẽtẽfágĩ gá Bẽtánĩ be, túpũ umvelé 'Bé Mị̃zẹ́yị́tụ̃ 'i rĩ gá, pẽ 'bá ĩ'di 'bã imbálé ị̃rị̃ rĩ kí tị, jọ ĩ'baní,
42019030	“Ĩmụ tọ̃rọ́mẹ́ ĩmi drị̃lẹ́ gá 'dã gá, ĩfi ala gâlé, ĩmi kãyĩnõ mváŋá 'bá ãzí 'bã drĩ ụ̃cẹ̃jó ĩ'di sĩ ku la ịsụ́ úgĩ ĩ'di 'dãá cí. Ĩmi ãtrũ ĩ'di, ĩmi ají ĩ'di 'dõlé.
42019031	'Bá ãzí drĩ ĩmi zị, ‘Ĩmi trũ la ã'du sĩ?’ Ĩjọ ĩ'diní, ‘Úpí lẽ rá.’”
42019032	'Bá tá tị pẽlé drị̃ gâlé 'dã mụ kí, ịsụ́ kí ị́jọ́ kí cécé tá lũlé ĩ'baní 'dã 'bã áni.
42019033	Ĩ'bã kí kãyĩnõmvâ ãtrũ agá 'dĩ gá 'dâ, 'dị́pịka la zị kí, “Ĩmi kãyĩnõ trũ ã'du sĩ?”
42019034	Umvi kí, “Úpí lẽ ĩ'di nĩ.”
42019035	Ají kí ĩ'di Yẹ́sụ̃ rụ́ 'dõlé, u'bé kí bõngó ĩ'badrị̂ kí drị̃ la gá, 'bã kí Yẹ́sụ̃ drị̃ la gá.
42019036	Yẹ́sụ̃ 'bã mụ agá 'dĩ gá 'dâ, 'bá aja kí bõngó ĩ'badrị̂ kí gẹ̃rị̃ agá kãyĩnõ ní sĩ mụjó drị̃ la gâ sĩ.
42019037	Ĩ'di mụ acálé ãni rú gẹ̃rị̃ 'bã ilú agá 'Bé Mị̃zẹ́yị́tụ̃ drị̂ pá gá 'dãá, ũ'bí ĩ'di 'bã imbálé 'dĩ i'dó kí Ãdróŋá ịcụ́lé ãyĩkõ sĩ ụ́'dụ́kọ́ ụrụgá sĩ, tálí ándrá ĩ'bã kí ndrelé 'dĩ kî sĩ.
42019038	“Ị́cụ́ úpí amụ́lépi Úpí Ãdróŋá 'bã rụ́ sĩ rĩ ịcụ́-ịcụ̂! Lẽ ásị́ ị̃gbẹ̃ 'bã adru 'bá kí drĩdríŋĩ gá Ãdróŋá be, lẽ ãma ịcụ́ Ãdróŋá ãmbógó 'bụ̃ gá 'dị̃zã rú rĩ 'i!”
42019039	'Bá Fãrĩsáyĩ rú la ajọ́ ũ'bí kí agâlé Yẹ́sụ̃ ní, “Ímbápị, íjọ 'bá míní imbálé 'dĩ 'bã ĩyãŋã kí tú.”
42019040	Umvi ĩ'baní, “Ájọ ĩminí, drĩ kí ĩyãŋã tú, írã kí uzá nĩ.”
42019041	Ĩ'di mụ acálé Yẹ̃rụ́sãlẹ́mụ̃ gá, ndre táwụ̃nị̃ 'i, awá ĩ'di sĩ ãzíla 'bá ala gá 'dĩ kí sĩ ũcõgõ sĩ.
42019042	Jọ, “Ĩdrĩ tá ãko ĩminí ásị́ ị̃gbẹ̃ ajílépi rĩ nị̃ táni vúlé vúlé ru ãndrũ, Ãdróŋá la tá ĩminí ásị́ ị̃gbẹ́ fẽ rá. Wó Ãdróŋá a'bó ĩminí ị́jọ́ 'dĩ nị̃ŋá cí, ã'dusĩku ĩgã ma úmgbé.
42019043	Ụ́'dụ́ ãzí la amụ́ ĩmi drị̃ gâlé 'dĩ drụ́zị́ mẹ́rọ́'bá ĩmidrị̂ kí amụ́ ĩmi celé rị́, kí ĩminí ãngũ kí atrị wókõ pírí agá cí, ĩmi apá sĩ ku.
42019044	Kí táwụ̃nị̃ 'dĩ andi, kí 'bá ala gá rĩ kí ụ'dị́ pírí, bõrõ 'bã írã ace ru ụrụgá ãluŋá la ku, ã'dusĩku ĩnị̃ ụ́'dụ́ Ãdróŋá 'bã amụ́jó ĩmi pajó rĩ ku.”
42019045	Yẹ́sụ̃ fi lị́cọ́ Ãdróŋá drị̂ agá adro 'bá ãko ị̃tụ̃ndãlépi rĩ kî.
42019046	Jọ ĩ'baní, “Ị́jọ́ Ãdróŋá drị́ sĩlé rĩ jọ, ‘Jó mádrị̂ la adru jó áma ã'ị̃jó rĩ 'i.’ Wó ĩmi uja dó ĩ'di ‘ụ̃jị́gọ́ ụ̃gụ'ba 'bã kí sĩ ru ụ̃zị̃jó rĩ rú.’ ”
42019047	Ụ́'dụ́ pírí Yẹ́sụ̃ imbá 'bá kí lị́cọ́ Ãdróŋá drị̂ agá 'dãá, wó ãtalo ãmbogo 'dĩ kí imba'ba ãzị́táŋá Mụ́sã drị̂ kí imbálépi rĩ kí ãzíla drị̃lẹ́ Yãhụ́dị̃ 'badrị̂ abe ụ̃'bị̃ kí gẹ̃rị̃ pírí sĩ ĩ'di 'dịlé rá.
42019048	Wó ịsụ́ kí gẹ̃rị̃ la ĩ'di 'dịjó ũní la ku, ã'dusĩku 'bá ri kí ị́jọ́ arelé tị la gá, lẽ kí ị́jọ́ ãluŋá la 'bã alị areŋâ kóru ku.
42020001	Ụ́'dụ́ ãlu Yẹ́sụ̃ 'bã 'bá kí imbá agá ãzíla Ị́jọ́ Mgbã Ãdróŋá drị̂ ũlũ agá lị́cọ́ Ãdróŋá drị̂ agá, ãtalo ãmbogo 'dĩ kí, imba'ba ãzị́táŋá Mụ́sã drị̂ kí imbálépi 'dĩ kí abe ãzíla 'bá ĩyõ dị́nị̃ 'bã drị̃lẹ́ ru 'dĩ kí abe amụ́ kí ĩ'di rụ́.
42020002	Zị kí, “Ílũ ãmaní mi ãzị́ 'dĩ kí nga ũkpó íngõ sĩ, ãzíla ã'di fẽ míní ũkpó 'dĩ nĩ yã?”
42020003	Umvi ĩ'baní, “Ma vâ ĩmi zị zịtáŋá sĩ. Ĩlũ mání,
42020004	bãbụ̃tị́zị̃ Yõhánã 'bã fẽlé rĩ angá Ãdróŋá drị́ 'bụ̃ gá yã jõku angá 'bá drị́?”
42020005	I'dó kí ãgátã galé kí drĩdríŋĩ gá, “Ãma dó umvi la íngoní? Ãdrĩ jọ la, angá 'bụ̃ gá, ĩ'di zị la, wó ĩmi ã'ị̃ Yõhánã ku ã'du sĩ?
42020006	Wó ãdrĩ jọ la, ‘Angá 'bá drị́’ ũ'bí 'dĩ kí pírí ãma u'bé írã sĩ, ã'dusĩku ã'ị̃ kí Yõhánã 'i nábị̃ rĩ gá rá.”
42020007	Umvi kí dó, “Ãnị̃ angá íngõlé yã rĩ ku.”
42020008	Yẹ́sụ̃ umvi ĩ'baní, “Má icó vâ ĩminí ũkpó mâ sĩ ãzị́ ngajó rĩ angá íngõlé yã rĩ lũlé ku.”
42020009	Yẹ́sụ̃ mụ ị́jọ́ u'béŋá jọŋâ trũ drị̃ gá: “Ágọ́bị́ ãzí sa ándrá zãbíbĩ ĩ'di drị́ ámvụ́ agá, fẽ ĩ'di 'bá ãzí ámvụ́ sõlépi la 'badrị́ pãngísã rú, mụ ãcị̃ ãzí gá ụ́'dụ́ ãzo rú.
42020010	Sáwã zãbíbũ ũtĩjó rĩ la mụ calé 'bo, pẽ ãtí'bó ãzí tị mụlé ãka la ajílé 'bá tã la mbalépi 'dã 'badrị̂lé ĩ'dinî. Wó 'bá tã la mbalépi 'dã co kí ĩ'di, ãpẽ kí tị la drị́drị́ ru.
42020011	Pẽ vâ ãtí'bó ãzí rĩ tị, co kí vâ 'dã 'i, ãzíla fẽ kí ĩ'diní drị̃nzá, ãpẽ kí vâ tị la drị́drị́ ru.
42020012	Pẽ vâ ãzí námbã na sĩ rĩ tị ị̃dị́, co kí ĩ'di, 'bã kí 'ébí ụrụ'bá la gá, a'bé kí ĩ'di ãmvé.
42020013	“Ámvụ́ 'dị́pị jọ dó, ‘Ma dó mụ ã'du idélé? Ánị̃ dó 'bo, ma dó mâ ngọ́pị mgbã mâ lẽlé ambamba rĩ tị pẽ áyụ. Kí dó ĩ'di ru rá!’
42020014	“Kí dó mụ ámvụ́ 'dị́pị 'bã ngọ́pị mgbã rĩ ndrelé 'bo, jọ kí ị́jọ́ kí drĩdríŋĩ gá, ‘Mgbá 'dĩ bãsĩ drụ́zị́ acá ámvụ́ 'dị́pị rú nĩ. Lẽ ã'dị kí ĩ'di rá! Ãma dó sĩ ámvụ̂ 'dụ pírí ãma ãni la rú.’
42020015	A'bé kí ĩ'di ámvụ́ agâlé rĩ sĩ ãmvé, 'dị kí dó ĩ'di rá.” Yẹ́sụ̃ zị kí, “Ĩmĩ ũrãjó la rĩ sĩ, ámvụ́ 'dị́pị la ã'du idé yã?
42020016	Ájọ ĩminí, ámvụ́ 'dị́pị la amụ́, ĩ'di 'bá ámvụ́ agá 'dã kí ụ'dị́ pírí rá, ĩ'di ámvụ̂ fẽ 'bá ãzí ndú la 'banî.” 'Bá kí mụ ị́jọ́ 'dĩ arelé 'bo, jọ kí, “Ị́jọ́ 'dĩ 'bã idé ru ku!”
42020017	Yẹ́sụ̃ ndre ãngũ ĩ'ba rụ̂lé pịrị-pịrị, jọ, “Ị́jọ́ sĩlé jọlépi la, “‘Írã 'bá jó sịlépi rĩ 'bã kí gãlé úmgbé rĩ acá adrujó írã ũkpó ụ̃rọ̃drị́ ru sĩ jó 'bã kónã sịjó rĩ rú 'dĩ 'bã ífí íngoní’?
42020018	'Bá pírí írã 'bã sĩ a'déjó drị̃ gá rĩ la anu nírí-nírí, wó 'bá írã 'dĩ 'bã a'déjó drị̃ la gá rĩ la andi kpékpé.”
42020019	Ãtalo ãmbogo 'dĩ kí imba'ba ãzị́táŋá Mụ́sã drị̂ kí imbálépi rĩ abe nị̃ kí Yẹ́sụ̃ la ị́jọ́ u'béŋá jọ agá kí ụrụ'bá gá rĩ gá cé. Lẽ kí tí ĩ'di rụlé 'dãá cọtị, wó idé kí ụ̃rị̃ sĩ 'bá kí sĩ.
42020020	Mẹ́rọ́'bá Yẹ́sụ̃ drị̂ ri kí ĩ'di undrélé gọ̃gọ̃, ã'dusĩku lẽ kí ĩ'di fẽlé úpí Rụ́mị̃ gá rĩ drị́. Pẽ kí dó sĩ 'bá ãzí ru 'bãlépi 'bá múké ru la kí tị, wó íni 'dĩ kí 'bá ị́jọ́ ị̃ndụ́ ndrụ̃lépi ũní-ũníŋá ru la kî. Lẽ kí Yẹ́sụ̃ tị gá ị́jọ́ ĩ'di 'bã jọlé ũnzí la rụlé.
42020021	'Bá ũní-ũníŋá gá 'dĩ jọ kí ĩ'diní, “Ímbápị, ãnị̃ cé mi ị́jọ́ mgbã Ãdróŋá 'bã lẽlé rĩ imbá 'bá 'banî áyụ. Mí uya vâ 'bá ku 'bá pírí kí míní trũtrũ, úmgbó ĩ'badrị̂ 'bã vúŋá sĩ.
42020022	Ílũ ãmaní, ãzị́táŋá lẽ ã'be mụ̃sọ́rọ̃ úpí Rụ́mị̃ gá rĩ ní yã jõku yụ?”
42020023	Yẹ́sụ̃ nị̃ cé lẽ kí 'î ulélé, jọ ĩ'baní,
42020024	“Ĩmi i'da drĩ mání dị̃nárị̃.” Zị dó, “Í'dá ãzíla rụ́ sĩlé drị̃ la gá 'dĩ kí ã'di ãni yã?” Umvi kí, “Úpí Kãyị̃sárị̃ ãni.”
42020025	Jọ dó ĩ'baní, “Ĩfẽ ãko Úpí Kãyị̃sárị̃ drị̂ Úpí Kãyị̃sárị̃ drị́, ãzíla ãko Ãdróŋá drị́ rĩ Ãdróŋá drị́.”
42020026	Mẹ́rọ́'bá Yẹ́sụ̃ drị̂ icó kí ĩ'di rụlé ũ'bí kí drị̃lẹ́ gá ị́jọ́ ãzí ĩ'di 'bã jọlé ũnzí la sĩ ku. Ri kí pírí ụ̃sụ̃lé ụ̃sụ̃ ị́jọ́ ĩ'di 'bã umvilé rĩ sĩ ĩyãŋã kí pírí tútú.
42020027	'Dãá 'bá Sãdũkáyõ rú jọlépi la 'bá angá ídri rú ku rĩ 'bã ãzí amụ́ kí zịtáŋâ trũ Yẹ́sụ̃ rú, jọ kí,
42020028	“Ímbápị, Mụ́sã sĩ ándrá ãmanî, 'bá ãzí 'bã ádrị́pị drĩ drã rá drĩ ũkú a'be anzị kóru, lẽ ádrị́pị̃ 'bã fi ãwụ́zị́ 'dã sĩ anzị tịjó ádrị́pị̃ drãlépi rá 'dã nî.
42020029	Ụ́'dụ́ ãlu 'bá ãzí kí ázị̂rị̃ ádrị́pị gá, ĩ'bã ádrị́pị kãyú rĩ ĩgbã ũkú cọtị uja drãlé rá, anzị kóru.
42020030	Ĩ'bã ádrị́pị námbã ị̃rị̃ sĩ rĩ fi dó únerê 'i, drã vâ rá.
42020031	Ĩ'bã ádrị́pị námbã na sĩ rĩ vâ íni, kpere námbã ázị̂rị̃ sĩ rĩ rụ́, ri kí ũkú 'dĩ filé wó ũdrã kí pírí a'be kí drị̃lẹ́ ku.
42020032	Ãsị̃jó ũkú 'dĩ drã dó vâ rá.
42020033	Ú'dî'da ụ́'dụ́ 'bá drãlépi rá rĩ 'bã kí angájó ídri rĩ sĩ ũkú 'dã la adru ã'di ãni? Ã'dusĩku anzị ázị̂rị̃ ádrị́pịka rú 'dĩ 'bã kí pírí ĩ'di alejó ũkú ru rá rĩ sĩ.”
42020034	Yẹ́sụ̃ umvi ĩ'baní, “'Bá ụ́'dụ́ 'dĩ agá rĩ kí ũkú ĩgbã kí vâ ágó rụ ĩndĩ.
42020035	Wó 'bá lãlé ị́jọ́ kpị idélépi ãgọbị rú ãzíla ũkú rú angálépi ụ́'dụ́ drụ́zị́ 'dã sĩ 'bá ũdrãlépi rá rĩ kí agá ídri rú rĩ ĩgbã kí ru ku.
42020036	Kí adru cécé mãlãyíkã kí áni, ãzíla ũdrã kí ị̃dị́ ku, kí anzị Ãdróŋá ãni, ã'dusĩku ĩ'bã kí angájó 'bá drãlépi rá rĩ kí drĩdríŋĩ gá ídri ru rĩ sĩ.
42020037	Wó Mụ́sã i'da ị́jọ́ 'bá drãlépi rá rĩ 'bã angájó ídri rú ị̃dị́ rĩ rá, Ãdróŋá 'bã ru i'dajó ĩ'diní mị̃rị́ velépi vẽvẽ rĩ agá rĩ sĩ, umve ĩ'di Ãdróŋá Ịbụrahị́mụ̃ drị̂ 'i, Ĩsákã drị̂ 'i, ãzíla Yãkó'bõ drị̂ 'i.
42020038	Ĩ'di Ãdróŋá 'bá ídri rĩ 'bã ãni, adru 'bá drãlépi rá rĩ 'bã ãni ku, ĩ'diní rĩ gá 'bá pírí kî ngá ídri.”
42020039	Ímbá'bá ãzị́táŋá Mụ́sã drị̂ kí imbálépi 'dĩ 'bã ãzí jọ, “Ímbápị, íjọ ãndá.”
42020040	'Dĩ 'bã ũngúkú gá 'bá ãzí ásị́ imbálépi ĩ'di zịlépi ị́jọ́ ãzí sĩ ị̃dị́ la 'dáyụ.
42020041	Yẹ́sụ̃ zị kí, “Ĩ'di adru íngoní-íngoní ru Kúrísĩtõ la adru drị̃lẹ́ Dãwụ́dị̃ drị̂ 'i?
42020042	Dãwụ́dị̃ 'bã ãmgbã rĩ jọ vâ bụ́kụ̃ Zãbụ́rị̃ drị̂ agá, “‘Úpí Ãdróŋá jọ Úpí mádrị̂ nî: “Íri áma drị́ ãndá gá 'dâ,
42020043	kpere mání mẹ́rọ́'bá mídrị̂ kí 'bã agá ími pálé gá.”’
42020044	Dãwụ́dị̃ umve Kúrísĩtõ 'i ‘Úpí 'i,’ wó icó adrulé drị̃lẹ́ Dãwụ́dị̃ ãni íngoní ru?”
42020045	'Bá pírí 'bã kí ị́jọ́ are agá ĩ'di tị gá 'dâ, Yẹ́sụ̃ jọ 'bá ĩ'di 'bã imbálépi rĩ 'banî,
42020046	“Ị̃nzị̃ mịfị́ 'bá ãzị́táŋá imbálépi 'dĩ kî sĩ. 'Bá 'dĩ lẽ kí ru ácị́ŋá kánzũ ãzo 'dĩ kî trũ ụrụ'bá gá rĩ sĩ, lẽ kí úzị kí ãrútáŋá sĩ sụ̂ agá. Lẽ kí vâ ru kụ́rụ̃sị̃ ãlá ãngũ Ãdróŋá ị̃nzị̃jó rĩ 'dĩ kí agá 'dĩ kî sĩ, lẽ kí vâ ru ãngũ drị̃lẹ́ gá ụ̃mụ̃ najó 'dĩ kí sĩ ĩndĩ.
42020047	Kí vâ fi ãwụzị 'badrị́ jó agá kí najó, kí ru i'da Ãdróŋá ã'ị̃lé ãzo rĩ sĩ ũnzĩkãnã drị̃ zịjó, Ị́jọ́ lịlé kí drị̃ gá rĩ ĩ'di ndẽ ãmbõgõ sĩ pírí!”
42021001	Yẹ́sụ̃ ndre 'bá málĩ trũ rĩ 'bã kí ãwã'dĩfô 'be agá sãndụ́kụ̃ séndẽ 'bejó rĩ agá jó Ãdróŋá drị̂ agá.
42021002	Ndre vâ ũkú ãwụ́zị́ ru lẽmẽrí la 'be vâ séndẽ ífí-ífí níríŋá la kí ị̃rị̃ sãndụ́kụ̃ séndẽ 'bejó 'dã agâlé.
42021003	'Dã 'bã ũngúkú gá jọ ĩ'baní, “Ájọ ĩminí ị́jọ́ mgbã, ũkú ãwụ́zị́ ru 'dĩ 'be séndẽ 'bá ãzí tá 'belépi la 'dĩ 'baní ãndânĩ.
42021004	Ũkú 'dĩ 'bã adru agá lẽmẽrí 'dĩ agá 'dâ, fẽ ãko ĩ'di trũ adrujó rĩ kí pírí, séndẽ tá vâ ĩ'di sĩ adrujó ídri rú rĩ trũ. Wó 'bá ãzí 'dĩ fẽ kí lú séndẽ acelépi ace acê rĩ kí áyụ.”
42021005	'Bá Yẹ́sụ̃ 'bã imbálé 'dĩ 'bã ãzí kí ị́jọ́ jọ agá írã ũnĩ-ambamba lị́cọ́ Ãdróŋá drị̂ 'bã ãbi u'béjó rĩ kí drị̃ gá, ãzíla ndre kí vâ ãko 'bá 'bã kí fẽlé ũnĩ-ambamba jó Ãdróŋá drị̂ u'béjó rĩ kî. Wó Yẹ́sụ̃ jọ ĩ'baní,
42021006	“Ụ́'dụ́ ãzí vúlé gá, 'bá kí ãko ĩmĩ ndrelé 'dĩ kí andi rá. Kí írã ãlu-ãlu kí ụ̃pị̃ vụ̃rụ́ kí ãko pírí kí andi rá!”
42021007	'Dã 'bã ũngúkú gá 'bá ĩ'di 'bã imbálé rĩ zị kí ĩ'di, “Ímbápị, ị́jọ́ 'dĩ kí ru idé ã'dụtụ́ rĩ yã? Wó ícétáŋá íngõ la ãmaní i'da la ụ́'dụ́ 'dĩ acá ị́jọ́ 'dĩ 'baní ru idéjó 'bo nĩ yã?”
42021008	Jọ ĩ'baní, “Ĩmi adru mịfị́ trũ 'bá ãzí 'bã ulé ĩmi ku. 'Bá ũ'bí kí amụ́ áma rụ́ sĩ, jọjó la, ‘Ma Kúrísĩtõ 'i,’ ãzíla ‘Sáwã ace ãni rú.’ Ĩbĩ kí vú ku.
42021009	Ĩdrĩ ã'dị́ 'dịŋá 'bã ị́jọ́ are ãlî trũ, ĩmi idé ụ̃rị̃ sĩ ku. Ị́jọ́ 'dĩ kí ru idé drị̃drị̃ ráká, wó 'dĩ adru drĩ ị́jọ́ ãsị̃jó rĩ kî ku.”
42021010	Jọ vâ ĩ'baní, “Sụ́rụ́ kí angá ru 'dịlé sụ́rụ́ ãzí be, ũpi kí vâ ru 'dị ũpi ãzí kí abe.
42021011	Ũyãkĩyã la mụ ãngũ ayalé ũkpó sĩ, rílẽ la a'dé ãngũ drị̃ gá, ãyánĩ ũví ndú-ndú 'dĩ kí ãfũ 'bá ụfụlé ãngũ ndú-ndú gá, ãzíla ị́jọ́ ũnzíríkãnã ãmbogo-ãmbogo 'dĩ kí ru idé ícétáŋá ru 'bụ̃ gâlé fẽlépi la 'bá kí sĩ idé ụ̃rị̃ sĩ ị́jọ́ ru idélépi drụ́zị́ 'dĩ 'bã vúlé gá rĩ sĩ.
42021012	Ị́jọ́ 'dĩ idé kí drĩ ru ku rú, 'bá kí ĩmi ụrụ kí ĩmi ĩcãndĩ, kí vâ ĩmi agụ ãngũ Ãdróŋá ị̃nzị̃jó rĩ kí agá ị́jọ́ lịlé ũ'bí kí drị̃lẹ́ gá, ĩmi 'bejó mãbụ́sụ̃ gá, ãzíla kí vâ ĩmi agụ ũpi kí drị̃lẹ́ gá, 'bá ĩyõ ãmbõgõ nalépi ĩmi drị̃lẹ́ gá 'dĩ kí mẹ́lẹ́tị gá, áma rụ́ sĩ.
42021013	Ị́jọ́ 'dĩ la fẽ ĩminí adrujó mâ sãdínĩ rú ị́jọ́ má drị̂ vú nzejó ĩ'banî.
42021014	Ĩmi ásị́ 'ba umvú ụ̃rị̃ sĩ ị́jọ́ ĩmĩ mụlé umvilé rĩ ũrãjó drị̃drị̃ ku,
42021015	ã'dusĩku ma mụ ĩminí ũndũwã fẽlé sĩ ị́jọ́ jọjó, ị́jọ́ 'dĩ sĩ mẹ́rọ́'bá ĩmidrị́ rĩ icó kí ĩmi tị ndẽlé jõku drị̃ arụ́lé ãgátã gaŋá sĩ ku.
42021016	'Bá ĩmi mẹ́lẹ́ mbelépi rĩ kí angá ĩmi drị́ko gá, 'bá ĩmi tịlépi rĩ kí ĩmĩ ádrị́pịka kí ãzíla ĩmĩ wọ̃rị́ka kí abe. Kí ĩmi ãzí kí ụ'dị́ rá.
42021017	'Bá pírí kí ĩmi ngụ̃ ũnzí áma ị́jọ́ sĩ.
42021018	Drị̃'bị́ ífí ãlu ĩmi drị̃kã gá la icó ãvĩlé ku.
42021019	Ásị́ tẽŋá ĩmidrị́ ã'ị̃táŋá sĩ rĩ la ĩmi pa nĩ.”
42021020	Yẹ́sụ̃ jọ vâ, “Ĩdrĩ dó ndre la ãsĩkárĩ mẹ́rọ́'bá 'badrị̂ ce kí Yẹ̃rụ́sãlẹ́mụ̃ aga trộkị́lịrị, ĩmi dó nị̃ la rá ĩ'di 'bã andiŋá dó ãni rú.
42021021	'Bá Yụ̃dị́yã gá 'dãá rĩ 'ba apá kí 'bé agâlé ru ụ́'dụ́ 'dã sĩ, 'bá táwụ̃nị̃ agá rĩ 'bã ĩdã kí ru rá, 'bá tọ̃rọ́mẹ́ agâlé rĩ 'ba afí kí táwụ̃nị̃ agá 'dõlé ku.
42021022	Lẽ ĩnị̃ dó rá 'dĩ ụ́'dụ́ ị́jọ́ lịjó sĩlé bụ́kụ̃ Ãdróŋá drị̂ agá ĩ'di ru idé ãngũ la gá rá rĩ 'i.
42021023	Ũkú 'a trũ rĩ kí ũkú ngọ́tị́ undrulépi ụ́'dụ́ 'dã sĩ rĩ kí abe drụ́zị́ drị̃ cị íngoní? Ã'dusĩku ũcõgõ ãmbógó la mụ a'dé ãngũ 'dĩ drị̃ gá, ũmbã Ãdróŋá drị̂ la adru sụ́rụ́ Ịsịrayị́lị̃ drị̂ drị̃ gá.
42021024	Kí ũdrã ménéŋá sĩ, ála kí wụ̃ mãbụ́sụ̃ rú sụ́rụ́ pírí agá; 'bá Yãhụ́dị̃ rú ku 'dĩ kí 'bá Yẹ̃rụ́sãlẹ́mụ̃ gá 'dĩ kí drị̃ atu kpere ụ́'dụ́ kí drị̃ atujó rĩ 'bã ukó agá.”
42021025	Yẹ́sụ̃ jọ vâ, “Ícétáŋá kí adru cí ị̃tụ́ kí ụrụ'bá gá ĩmbá trũ lẽlẽgó abe i'dajó la ị́jọ́ la mụ ru idélé nĩ. 'Bá ụ̃nọ́kụ́ gá 'dĩ kí ásị́ la mvu rá, ãzíla mĩrĩ 'bã nuŋá sĩ, vâ ĩ'di 'bã úmvúŋá sĩ, icó kí kí ã'du idé yã rĩ nị̃lé ku.
42021026	Ụ̃rị̃ sĩ 'bá kí drụ́zị́ acá 'bá ãvũ áni, ãzíla kí ũrãtáŋá agá kí ũrã la ị́jọ́ ũnzíkãnã la mụ ru idélé ụ̃nọ́kụ́ drị̃ gá nĩ. 'Dĩ la adru íni la ã'dusĩku, Ãdróŋá la fẽ ãko 'bụ̃ gá 'dĩ kí pírí ru aya-ayâ.
42021027	Ụ́'dụ́ 'dã sĩ 'bá kí Ngọ́tị́ 'Bádrị̂ ndre amụ́ agá ụ̃rụ́'bụ̃ agá ũkpõ trũ, ãzíla dị̃zã ãmbógó la trũ.
42021028	Ị́jọ́ 'dĩ 'baní i'dó agá ru idé agá, ĩmi 'bá mâ imbálé 'dĩ ĩtu pá ũkpó ru. Ĩmi ásị́ 'bã mba vâ ũkpó ru, ãzíla ĩmi adru ãyĩkõ sĩ, ã'dusĩku ị́jọ́ 'dĩ ífí la kí Ãdróŋá dó ãni rú amụ́jó ĩmi unzejó.”
42021029	Yẹ́sụ̃ jọ ĩ'baní ị́jọ́ ị́jọ́ u'béŋá 'dĩ sĩ, “Ĩndre drĩ úlúgó ife kí ife ãzí 'dĩ abe pírí.
42021030	Bị́ la ú'dí rĩ drĩ kí ãrũ 'bo, ĩmi dó ndre la ĩmi mịfị́ sĩ ụ́'dụ́ ãkónã 'bã kí kajó rĩ acá ãni rú 'bo.
42021031	Cécé gẹ̃rị̃ ãlu 'dĩ 'bã áni 'dĩ sĩ, ĩdrĩ vâ ị́jọ́ 'dĩ kí ndre ru idé agá, lẽ ĩnị̃ rá Sụ́rụ́ Ãdróŋá drị̂ acá ãni rú 'bo.
42021032	Ájọ ĩminî ị́jọ́ mgbã, 'bá 'dĩ icó kí ũdrãlé pírí ku, ịsụ́ ị́jọ́ 'dĩ idé kí drĩ ru ku rú.
42021033	Ị́jọ́ pírí 'bụ̃ agá rĩ kí ụ̃nọ́kụ́ gá rĩ abe kí ãsị̃ rá, wó ị́jọ́ mádrị̂ icó ãsị̃lé ku.
42021034	“Ĩdrĩ adru mịfị́ trũ, lẽ ĩmi ũrã ị́jọ́ 'dĩ kí ĩmi ásị́ gá ãnzị rú sĩ ĩmẽrãjó íwá sĩ, ãzíla ị́jọ́ ũrãjó ũcõgõ rú ãko ĩminí lẽlé ídri 'dĩ agá rĩ kí drị̃ gá ku, ã'dusĩku ụ́'dụ́ mâ ãgõjó 'dã la mụ acálé ĩmi drị̃ gá rụ̃gbụ́gbụ́ ãnãkpá i'béjó gbúngũ sĩ rĩ áni ku.
42021035	Ị́jọ́ 'dĩ la acá 'bá ụ̃nọ́kụ́ drị̃ gá 'dâ 'dĩ kí drị̃ gá pírí.
42021036	Ụ́'dụ́ pírí sĩ ĩmi adru mịfị́ trũ vâ bábá, ĩzị Ãdróŋá 'i ĩmi sĩ ũkpó ịsụ́ sĩ apájó ị́jọ́ pírí lẽlépi ru idélépi 'dĩ kî sĩ ãzíla ĩmi sĩ icó pá tulé Ngọ́tị́ 'Bádrị̂ 'bã drị̃lẹ́ gá ũkpó ru.”
42021037	Ụ́'dụ́ pírí sĩ Yẹ́sụ̃ ri 'bá kí imbálé lị́cọ́ Ãdróŋá drị̂ agá, wó ị́nị́ ãlu-ãlu sĩ ĩ'di fũ ãmvé angájó Yẹ̃rụ́sãlẹ́mụ̃ gá 'dãá, ĩ'di mụ ụ́'dụ́ kolé túpũ umvelé 'Bé Mị̃zẹ́yị́tụ̃ 'i rĩ drị̃ gá.
42021038	'Bá pírí ị́jọ́ ĩ'didrị̂ arelépi 'dĩ kí ãfũ amụ́lé lị́cọ́ Ãdróŋá drị̂ agá amụ́jó ị́jọ́ arejó ĩ'di tị gá ụ̃'bụ́tịnị́nị́ ụ́'dụ́ ãlu-ãlu sĩ.
42022001	Ụ̃mụ̃ nalé mũkátĩ ãkụ́kị́ kóru umvelé ụ̃mụ̃ alịjó 'bá drị̃ gâ sĩ rĩ 'bã ụ́'dụ́ acá dó ãni rú.
42022002	Ãtalo ãmbogo 'dĩ kí imba'ba ãzị́táŋá Mụ́sã drị̂ kí imbálépi 'dĩ abe ndrụ̃ kí gẹ̃rị̃ Yẹ́sụ̃ 'dịjó, idé kí ụ̃rị̃ sĩ 'bã kí ị́jọ́ sĩ.
42022003	Sĩtánĩ fi Yụ́dãsị̃ umvelé Ị̃sị̃kãrị́yọ́tị̃ rĩ agá, ĩ'di 'bá Yẹ́sụ̃ 'bã imbálé mụdrị́ drị̃ ị̃rị̃ 'dĩ 'bã ãzí ãlu rĩ 'i.
42022004	Mụ ị́jọ́ jọlé ãtalo ãmbogo 'dĩ abe ãzíla 'bá ãsĩkárĩ drị̃lẹ́ gá ãmbogo rú lị́cọ́ Ãdróŋá drị̂ andre tẽlépi 'dĩ abe 'i kí ãzã ko Yẹ́sụ̃ rụjó rá rĩ drị̃ gá.
42022005	'Bá 'dĩ u'á kí ãyĩkõ sĩ, ã'ị̃ kí ĩ'diní sĩlíngĩ fẽlé rá.
42022006	Yụ́dãsị̃ ã'ị̃ rá, i'dó gẹ̃rị̃ ndrụ̃lé Yẹ́sụ̃ fẽjó rụjó, 'dĩ sĩ 'bá ũ'bí 'bã kí adru agá yụ 'dĩ gá 'dĩ.
42022007	Ụ́'dụ́ ụ̃mụ̃ mũkátĩ ãkụ́kị́ kóru rĩ drị̂ acá rá, ụ́'dụ́ 'dã sĩ ála vâ kãbĩlõ ụ̃mụ̃ alịjó 'bá drị̃ gâ sĩ rĩ drị́ rĩ lị ídétáŋá ru rá.
42022008	Yẹ́sụ̃ pẽ Pétẽrõ kí tị Yõhánã be, jọ ĩ'baní, “Ĩmụ ãmaní ãkónã ụ̃mụ̃ alịjó 'bá drị̃ gâ sĩ rĩ drị́ rĩ idélé.”
42022009	Zị kí ĩ'di, “Ílẽ ãmụ idélé la íngõlé yã?”
42022010	Yẹ́sụ̃ jọ ĩ'baní, “Ĩmĩ fi agá táwụ̃nị̃ Yẹ̃rụ́sãlẹ́mụ̃ drị̂ agâlé, ĩdrĩ drị̃ ụfụ ágọ́bị́ ãzí úmvú ị̃yị́ drị̂ trũ drị̃ gá la abe, ĩ'de vú la gâ sĩ kpere jó ĩ'diní fijó rĩ agá.
42022011	Ĩjọ jó 'dị́pị ní, ‘Ímbápị jọ, ãngũ 'i sĩ ĩ'diní amụ́jó ụ̃mụ̃ alịjó 'bá drị̃ gâ sĩ rĩ najó 'bá ĩ'di 'bã imbálé rĩ abe rĩ íngõlé yã?’
42022012	Jó 'dị́pị la mụ jó 'a mgbọ gõrófã agá idélé bábá ãko pírí trũ la i'dalé ĩminí, ĩmi idé dó ãkónã 'dãá.”
42022013	Mụ kí rá, ịsụ́ kí ãko kí cécé ta jọlé ĩ'baní rĩ áni, idé kí dó ãkónã ụ̃mụ̃ alịjó 'bá drị̃ gâ sĩ rĩ drị̂ 'dãá.
42022014	Sáwã la mụ acálé ụ̃mụ̃ alịjó 'bá drị̃ gâ sĩ rĩ najó 'bo, Yẹ́sụ̃ kí ụ̃pịgọŋa abe ri kí vụ̃rụ́ méjã tị gá.
42022015	Jọ ĩ'banî, “Álẽ ásị́ pírí sĩ ụ̃mụ̃ alịjó 'bá drị̃ gâ sĩ 'dĩ nalé ĩmi abe, má ịsụ́ drĩ 'dĩ sĩ ũcõgõ ku rú.
42022016	Ájọ ĩminí, má icó ụ̃mụ̃ 'dĩ nalé ị̃dị́ ku kpere ĩ'di 'bã ru idé agá Sụ́rụ́ Ãdróŋá drị̂ agá.”
42022017	Yẹ́sụ̃ la mụ kópõ 'dụlé ĩ'didrị́ gá 'bo, fẽ ãwã'dĩfô, ãzíla jọ 'bá ĩ'di 'bã imbálé 'dĩ 'baní, “Ĩ'dụ kópõ 'dĩ 'i, ĩmi ale ĩ'di ĩmi drĩdríŋĩ gá.
42022018	Ájọ ĩminí, má icó zãbíbũ ífí sụ́ 'dĩ mvụlé ị̃dị́ ku kpere Sụ́rụ́ Ãdróŋá drị̂ 'bã acá agá.”
42022019	'Dã 'bã ũngúkú gá Yẹ́sụ̃ 'dụ mũkátĩ fẽ ãwã'dĩfô drị̃ la gá, anu 'a la rá, fẽ dó ĩ'di ĩ'baní jọ, “'Dĩ ụrụ'bá mádrị́ mâ fẽlé ĩmi sĩ rĩ, ĩmi idé 'dĩ jã 'dâ sĩ áma ị́jọ́ ũrãjó.”
42022020	Gẹ̃rị̃ ãlu 'dĩ sĩ, ĩ'baní ãkónã ụ̃mụ̃ alịjó 'bá drị̃ gâ sĩ rĩ najó 'bo rĩ vúlé gá, Yẹ́sụ̃ 'dụ kópõ jọ, “Kópõ 'dĩ tị icíma ú'dí rĩ drị́ áma ãrí mụlépi asulépi ĩmi ị́jọ́ sĩ rĩ 'i.
42022021	'Bá mụlépi áma mẹ́lẹ́ mbelépi rĩ drị́ la áma drị́ be méjã ãlu rĩ drị̃ gá 'dĩ.
42022022	Ngọ́tị́ 'Bádrị̂ la mụ mụlé cécé ãzị́táŋá 'bã lẽlé rĩ áni, ũcõgõ 'bá ágọ́bị́ 'dĩ mẹ́lẹ́ mbelépi rĩ nî!”
42022023	'Bá ĩ'di 'bã imbálé rĩ i'dó kí ru ụzịlé ãyá-ãyá ã'di la mụ ĩ'di mẹ́lẹ́ mbelé nĩ yã rĩ sĩ.
42022024	Ãgátã ãfũ 'bá Yẹ́sụ̃ 'bã imbálé rĩ kí drĩdríŋĩ gá, nị̃jó la ã'di ãmbógó ru ãndânĩ yã rĩ sĩ.
42022025	Yẹ́sụ̃ jọ ĩ'baní, “Ũpi 'bá Yãhụ́dị̃ rú ku 'dĩ 'badrị̂ kí ũkpó trũ 'bá ĩ'badrị̂ kí drị̃ gá ãzị́táŋá 'bãjó, kí vâ ru 'bã 'bá 'baní wọ̃rị́ ru.
42022026	Wó lẽ ĩmi adru 'bá 'baní 'dã 'bã áni ku, be la, 'bá ãndânĩ rĩ 'bã adru 'bá ru 'bãlépi ngọ́tị́ŋá áni ụ̃pị́gọ́ŋá ru rĩ.
42022027	Mgbã rĩ gá ã'di ãndânĩ la nĩ yã; 'bá rilépi íná tẽlépi tẽtẽ rĩ 'i, jõku 'bá íyóŋá iyólépi rĩ 'i? Adru 'bá tẽlépi la tẽtẽ rĩ 'i ku yã? Wó ma bãsĩ 'bá ĩmi drĩdríŋĩ gá 'dâ iyólé iyó rĩ 'i.
42022028	Ĩmi 'bá ị́jọ́ áma ụ̃'bị̃jó rĩ kí ndrelépi pírí cé vâ pá tulépi ma be ũkpó ru i'dóŋá gâlé rĩ 'i.
42022029	Ãzíla áfẽ ĩmidrị́ ũpĩ cécé má átẹ́pị 'bã fẽjó la mádrị́ rĩ 'bã áni.
42022030	Ị́jọ́ 'dĩ sĩ, má azị dó ĩminí ĩna ãzíla ĩmvụ, ĩri dó sĩ úmvúke ũpĩ drị̂ drị̃ gá, ĩmi dó sĩ ị́jọ́ lị Sụ́rụ́ mụdrị́ drị̃ ị̃rị̃ Ịsịrayị́lị̃ drị́ 'dĩ kí drị̃ gá.”
42022031	Yẹ́sụ̃ jọ, “Mí are, Sị̃mọ́nị̃! Sĩtánĩ lẽ ími ụ'bị́lé cécé ãná 'dị́pị 'bã ãná 'bã drẹ̃jị́kọ̃ ndrịjó ãná ífí be rĩ áni.
42022032	Wó á'bã mãmálá Ãdróŋá zịjó ími ị́jọ́ sĩ 'bo, ã'ị̃táŋá mídrị̂ 'ba a'dé sĩ ku. Ídrĩ ãgõ ị́jọ́ mádrị̂ gá vúlé 'dõlé 'bo, mí imbá mî ádrị́pịka kí ásị́ ũkpó ru.”
42022033	Wó Pétẽrõ umvi, “Úpí, ma bábá mụjó mãbụ́sụ̃ gá mí be, ãzíla ma vâ bábá drãjó mí be.”
42022034	Yẹ́sụ̃ jọ ĩ'diní, “Pétẽrõ, pâlékó na mi jọ la ími tị sĩ ínị̃ ma ku ịsụ́ ã'ụ́gọ́ 'be drĩ cẹ̃rẹ́ ku rú.”
42022035	'Dã 'bã ũngúkú gá, Yẹ́sụ̃ zị 'bá ĩ'didrị́ ĩ'di 'bã imbálé 'dĩ kí, “Mâ ándrá ĩmi tị pẽjó ị́jọ́ mádrị̂ ũlũ trũ sĩlíngĩ kóru, jũrúwã ãcị̃ drị̂ kóru ãzíla ãko pá gá kóru rĩ sĩ, ãko ãzí ị́jọ́ ndẽ ándrá ĩmi rá yã?” Umvi kí “Yụ.”
42022036	Yẹ́sụ̃ jọ ĩ'baní, “Wó ú'dî'da rĩ gá ídrĩ adru sĩlíngĩ trũ, í'dụ ĩ'di ĩndĩ, ãzíla ídrĩ adru jũrúwã ãcị̃ drị̂ trũ, í'dụ ĩ'di ĩndĩ. Wó ídrĩ adru ménéŋâ kóru, mí ụzị bõngó mídrị́ kọ́tị̃ rú rĩ rá sĩlíngĩ la sĩ mí ĩgbã míní ménéŋá 'dụlé ĩndĩ.
42022037	Ájọ ĩminí, ị́jọ́ ándrá sĩlé áma drị̃ gá rĩ 'bã idé ru áma ụrụ'bá gá jọjó la, ‘Úlã ĩ'di 'bá ị́jọ́ izalépi 'dĩ kí 'bã ãzí ru.’ Ãndá-ãndá ru ị́jọ́ sĩlé 'dĩ 'bã idé dó ru nĩ.”
42022038	'Bá ĩ'di 'bã imbálé rĩ jọ kí, “Índre drĩ, Úpí, ménéŋá kí ãmadrị́ 'dõ ị̃rị̃ cí!” Yẹ́sụ̃ jọ ĩ'baní, “Ĩjọ ị́jọ́ ménéŋá drị̃ gá ị̃dị́ ku.”
42022039	Yẹ́sụ̃ fũ ãmvé 'Bé Mị̃zẹ́yị́tụ̃ drị̂ drị̃ gâlé jõ ĩ'di 'bã idélé údu rĩ áni, 'bá ĩ'di 'bã imbálé 'dĩ 'de kí ĩ'di vú gâ sĩ ĩndĩ.
42022040	Kí mụ acálé ãngũ 'dã gá 'bo, Yẹ́sụ̃ jọ 'bá ĩ'di 'bã imbálé 'dĩ 'banî, “Ĩzị Ãdróŋá 'i ũkpó ịsụ́jó, ĩmi mụ filé ị́jọ́ ũnzí agá ku.”
42022041	Yẹ́sụ̃ nze ru ĩ'ba rụ́ 'dãá rĩ sĩ were tị̃ ãja vụ̃rụ́ Ãdróŋá zịjó.
42022042	Jọ, “Mâ Átẹ́pị, 'dĩ drĩ adru ị́jọ́ mî itúlé mi 'i rĩ 'i yã áni, í'dụ kópõ ãzá tajó rĩ má rụ́ 'dâ rá, adru mâ lẽlé rĩ áni ku, adru ị́jọ́ mâ lẽlé rĩ 'i ku.”
42022043	Mãlãyíkã Ãdróŋá drị̂ i'da ru ĩ'diní ũkpó fẽlé.
42022044	Ũcõgõ fi ĩ'di ásị́ gá, zị Ãdróŋâ 'i ásị́ pírí sĩ alị tá drị̃drị̃ rĩ rá. Ụ́rị́ ralépi ĩ'di rụ́ rĩ la indré agá cécé ãrí ralépi rá u'delépi vụ̃rụ́ rĩ áni.
42022045	Yẹ́sụ̃ la mụ Ãdróŋá zịŋá delé 'bo, gõ 'bá ĩ'di 'bã imbálé rĩ 'ba rụ̂lé. Ũcõgõ ĩ'badrị̂ sĩ, ãndẽ kí rá, ịsụ́ kí ụ́'dụ́ ko agá.
42022046	Inga kí, ãzíla jọ ĩ'baní, “Ĩmi ĩmĩ ngá ụ́'dụ́ ko ã'du ị́jọ́ sĩ? Ĩmi angá ụrụgá, ĩzị Ãdróŋá 'i ũkpó ịsụ́jó, ĩmi mụ filé ị́jọ́ ũnzí agá ku.”
42022047	Yẹ́sụ̃ 'bã drĩ ị́jọ́ jọ agá 'dâ, cọtị 'bá ũ'bí acá kî, wó íni 'dĩ Yụ́dãsị̃ 'bá mụdrị́ drị̃ ị̃rị̃ Yẹ́sụ̃ 'bã imbálé rĩ 'bã ãzí a'dé kí drị̃ nĩ. Ĩ'di mụ ru asélé ãni rú, zị ĩ'di kpõlókõ ndruŋá sĩ.
42022048	Wó Yẹ́sụ̃ zị ĩ'di, “Yụ́dãsị̃, mi Ngọ́tị́ 'Bádrị̂ mẹ́lẹ́ mbe mẹ́rọ́'bá 'baní kpõlókõ ndruŋá sĩ yã?”
42022049	'Bá 'delépi Yẹ́sụ̃ vú gâ sĩ rĩ kí mụ nị̃lé la ã'du la mụ ru idélé nĩ yã rĩ gá 'bo, zị kí, “Úpí, lẽ ã'dị ã'dị́ ménéŋá kí sĩ yã?”
42022050	Kí ãzí ãlu la ga ãtí'bó átáló ãmbógó ãndânĩ rĩ drị̂ 'bã bị́lẹ́ ãndá gá rĩ wẹ́ vụ̃rụ́.
42022051	Yẹ́sụ̃ jọ ĩ'baní, “'Bã adru 'dĩ áni ku.” Aló ágọ́bị̂ 'bã bị́lẹ́ idé rú údu rĩ 'bã áni.
42022052	Yẹ́sụ̃ jọ ãtalo ãmbogo rĩ 'baní, ãsĩkárĩ drị̃lẹ́ ãmbogo lị́cọ́ Ãdróŋá drị̂ andre tẽlépi 'dĩ abe, ãzíla 'bá ĩyõ amụ́lépi ĩ'di rụlépi rĩ 'banî, “Ma mẹ́rọ́'bá yã? Ĩmi amụ́ áma rụlé túré, ãzíla ménéŋá ã'dị́ drị̂ trũ má iza 'bã rĩ ị́jọ́ ũnzí la rĩ áni ã'du sĩ yã?
42022053	Ma ụ́'dụ́ pírí ĩmi abe lị́cọ́ Ãdróŋá drị̂ agá 'dĩ, ĩrụ jõ ma ku la ã'du sĩ yã? Wó 'dĩ dó ị̃tụ́ ĩmidrị̂ 'i, sáwã ũkpõ ị́jọ́ ũnzí 'bã sĩ ãmbõgõ najó rĩ 'i.”
42022054	Kí mụ ĩ'di rụlé 'bo, 'dụ kí ĩ'di agụlé átáló ãmbógó ãndânĩ rĩ drị́ jó agá. Pétẽrõ bĩ vú la rárá ru.
42022055	'Bá filépi jó agâlé rĩ ri kí ãcí ũdũlé lị́cọ́ 'a mgbọ rĩ agá ágágá rĩ yulé, ri kí dó ngúlú ru ãlu. Pétẽrõ ri vâ ĩ'ba abe ĩndĩ.
42022056	Ĩzóŋá ãtí'bó ru rĩ ndre ĩ'di ri agá 'dãá ãcí 'bã ãngũ jiŋá sĩ. Ifí ĩ'di ãni rú lọ́lọ́ jọ, “Ágọ́bị́ 'dĩ jõ ĩ'di be.”
42022057	Wó tu rá jọ, “Ũkû, ánị̃ mâ ngá ĩ'di ku.”
42022058	Wereŋá ru gbõgbõ 'bá ãzí andré vâ ĩ'di jọ, “Mi vâ 'bá 'dĩ 'bã ãzí.” Pétẽrõ umvi jọ, “'Bá 'dĩ, má adru ĩ'bã ãzí ku.”
42022059	Sáwã alị ãlu 'dĩpí ágọ́bị́ ãzí jọ vâ ị̃dị́, “Ágọ́bị́ 'dĩ bãsĩ 'bá Yẹ́sụ̃ 'bã imbálé rĩ 'bã ãzí, ã'dusĩku ĩ'di 'bá Gãlị́lị̃ gá la.”
42022060	Pétẽrõ umvi jọ, “'Bá 'dĩ, ánị̃ ĩmi ị́jọ́ jọ ã'du drị̃ gá yã rĩ ku!” Ĩ'di drĩ ị́jọ́ 'dĩ jọ agá 'dâ, gbõgbõ ã'ụ́gọ́ 'be cẹ̃rẹ́.
42022061	Úpí Yẹ́sụ̃ ajá tị ndre Pétẽrõ 'i kpere mịfị́ gá. Ị́jọ́ ándrá Úpí Yẹ́sụ̃ 'bã jọlé Pétẽrõ ní, “Ã'ụ́gọ́ 'be drĩ cẹ̃rẹ́ ku rú mi áma gã pâlé na” rĩ agá dô.
42022062	Fũ dó mụlé awá trũ ãzákírílílí ru ãmvêlé.
42022063	-
42022064	Ãsĩkárĩ Yẹ́sụ̃ andre tẽlépi rĩ inzá kí ĩ'di drị̃, ãzụ̃ kí mịfị́ la bõngó sĩ cí, ãzíla co kí vâ ĩ'di. Jọ kí, “Ílũ ãmaní, mí ũrã ã'di dị mi nĩ yã?”
42022065	Ujọ́ kí dó ị́jọ́ wẽwẽ rú sĩ ĩ'di u'dájó.
42022066	Ãngũ la mụ ụwị́lé 'bo, dũwánĩ 'bá ĩyõ Yãhụ́dị̃ 'badrị̂ ri kí dó, ãtalo ãmbogo rĩ kí, ãzíla ímbá'bá ãzị́táŋá Mụ́sã drị̂ imbálépi rĩ abe rĩ kí ãngũ ãlu gá. Âjí kí Yẹ́sụ̃ 'i kí drị̃lẹ́ gá.
42022067	Jọ kí ĩ'diní, “Ídrĩ adru Kúrísĩtõ 'i, ílũ ãmanî.” Yẹ́sụ̃ umvi ĩ'baní, “Ádrĩ ĩminí lũ la rá, ĩmi ã'ị̃ ma ku;
42022068	ãzíla ádrĩ vâ ĩmi zị, ĩmi umvi vâ ma ku.
42022069	Wó i'dójó ú'dî'da kpere drị̃lẹ́ gá, Ngọ́tị́ 'Bádrị̂ ála mụ ĩ'di irilé drị́ ãndá Ãdróŋá Ũkpó 'Dị́pị drị̂ gá.”
42022070	Nga kí pírí ĩ'di zịlé, “Mi dó sĩ íni la Ãdróŋá Ngọ́pị 'i yã?” Umvi ĩ'baní, “Ĩmi jọlé mání 'dĩ ãndá.”
42022071	Jọ kí, “Ãma dó drĩ vâ sãdínĩ ãzí ndrụ̃ ị̃dị́ ã'du idéjó? Ãma mgbã are kí ị́jọ́ ãfũlépi ĩ'di tị gá rĩ 'bo.”
42023001	Ũ'bí ru tralépi 'dã angá kí Yẹ́sụ̃ agụlé Pĩlátõ drị̃lẹ́ gá.
42023002	I'dó kí ị́jọ́ ũsõlé ụrụ'bá la gá ĩ'di tõjó íni, “Ãma ịsụ́ ĩ'di 'bá ãmadrị̂ kí bị́lẹ́ usú agá jọ, 'bã 'be kí mụ̃sọ́rọ̃ úpí ãmbógó ní ku, ãzíla 'bã vâ ru 'i Kúrísĩtõ Úpí 'i.”
42023003	Pĩlátõ zị ĩ'di, “Mi Úpí 'bá Yãhụ́dị̃ rú rĩ 'bã drị́ rĩ 'i yã?” Yẹ́sụ̃ umvi, “Ĩ'di cécé míní jọlé 'dĩ 'bã áni.”
42023004	Pĩlátõ uja tị ãtalo ãmbogo rú 'dĩ 'ba rụ́ 'bá ũ'bí rĩ abe jọ, “Má ịsụ́ ị́jọ́ 'bá 'dĩ ndẽlépi rá la ku.”
42023005	Wó ri kí 'bãngá ị́jọ́ jọlé ũkpõ sĩ siri-siri, “Ímbátáŋá ĩ'didrị̂ sĩ, fẽ 'bá acá kí drị̃ ũnzĩ rú ãngũ Yụ̃dị́yã gá rĩ gá pírí. I'dó Gãlị́lị̃ gá acá dó ãndrũ kpere 'dĩ gá 'dĩ.”
42023006	Pĩlátõ la mụ ị́jọ́ 'dĩ arelé 'bo zị, “Ágọ́bị́ 'dĩ 'bá Gãlị́lị̃ gá la?”
42023007	Ĩ'di mụ nị̃lé la Yẹ́sụ̃ 'i 'bá ãngũ úpí Hẽródẽ 'bã nalé nĩ rĩ gá la, pẽ tị la ĩ'didrị̂lé, ịsụ́ 'dĩ sĩ Hẽródẽ ĩ'di Yẹ̃rụ́sãlẹ́mụ̃ gá ị̃tụ́ 'dã sĩ cí.
42023008	Hẽródẽ u'á ãyĩkõ sĩ ĩ'di 'bã Yẹ́sụ̃ ndrejó rĩ sĩ, ã'dusĩku are ị́jọ́ drị̃ la gá rá, 'bã ásị́ ụ́'dụ́ ãzo rú ĩ'di ndrelé ãzíla tálí Yẹ́sụ̃ 'bã idélé rĩ kî ndrejó.
42023009	Hẽródẽ ụzị Yẹ́sụ̃ 'i zịtáŋá wẽwẽ rú sĩ, wó Yẹ́sụ̃ umvi ị́jọ́ ku.
42023010	Ãtalo ãmbogo 'dĩ kí ímbá'bá ãzị́táŋá Mụ́sã drị̂ imbálépi rĩ kí abe amvú kí drị̃ gá, ãzíla i'dó kí ị́jọ́ ũsõlé Yẹ́sụ̃ ụrụ'bá gá ũkpó ru.
42023011	Hẽródẽ kí ãsĩkárĩ ĩ'didrị̂ abe inzá kí Yẹ́sụ̃ drị̃, ide kí ĩ'di ũnzíríkãnã; su kí ụrụ'bá la gá bõngó ũpĩ ãrĩ 'i, pẽ kí dó tị la vúlé Pĩlátõ drị̂lé.
42023012	Hẽródẽ kí Pĩlátõ be ándrá jõ mẹ́rọ́'bá ru, ụ́'dụ́ 'dã sĩ acá kí dó wọ̃rị́ ru.
42023013	Pĩlátõ umve dó ãtalo ãmbogo rĩ kí, 'bá drị̃lẹ́ ru rĩ kí ãzíla 'bá ãzí kí abe ãngũ ãlu gá,
42023014	jọ ĩ'baní, “Ĩmi ají ágọ́bị́ 'dĩ áma drị̃lẹ́ gá ĩjọ ĩ'di 'bá kí drị̃ iza. Ú'dî'da ándrụ̃ ị́jọ́ ĩ'didrị̂ ị̃ndụ́ ĩmi drị̃lẹ́ gá 'dâ, má ịsụ́ ị́jọ́ ĩmĩ ũsõlé Yẹ́sụ̃ tõjó 'dĩ gá 'dâ ĩ'di ndẽlépi rá la ku.
42023015	Ãzíla Hẽródẽ ịsụ́ vâ ị́jọ́ ĩ'di ndẽlépi rá la ku, ĩ'di bãsĩ tị la ãpẽjó ãma rụ́ 'dõlé 'dĩ. Ị́jọ́ ãzí 'bá 'dĩ 'bã idélé 'bã drã sĩ 'bãngá rá la 'dáyụ.
42023016	Ma ĩ'di fẽ colé ma dó sĩ ĩ'di abe mụlé.” [
42023017	Ụ́'dụ́ ãmbógó ụ̃mụ̃ drị́ 'dĩ sĩ ála 'bá ãzí ãlu la ãtrũ a'belé rá, ú'dị ĩ'di ku.]
42023018	Ũ'bí uzá kí rere, “Í'dị ĩ'di rá! Mí ãtrũ ãmaní Bãrábã áyụ!”
42023019	(Ú'bã ándrá Bãrábã mãbụ́sụ̃ gá la ĩ'di 'bã adrujó 'bá ã'dị́ lẽlépi táwụ̃nị̃ 'dã agá gãmétẽ Rụ́mị̃ gá rĩ drị̂ be, ala gá ĩ'di 'bã 'bá 'dịjó rĩ sĩ.)
42023020	Pĩlátõ lẽ tí Yẹ́sụ̃ a'belé rá, 'bã mãmálá ũ'bí 'badrị́ sĩ ĩ'di a'bejó.
42023021	Wó uzá kí ũkpó sĩ, “Mí ipa ĩ'di mũsãlá'bã sị́ gá! Mí ipa ĩ'di mũsãlá'bã sị́ gá!”
42023022	Pĩlátõ jọ ĩ'baní ị́jọ́ pâlé na rĩ gá, “Wó ị́jọ́ ĩ'di 'bã izalé ũnzí rĩ ã'du? Má ịsụ́ ị́jọ́ ũnzí ĩ'di 'bã izalé ĩ'di sĩ icójó drãjó rá la ku. Ma ĩ'di fẽ colé ímbátáŋá ru, ma dó sĩ ĩ'di a'be mụlé ĩndõ.”
42023023	Wó 'bá 'dĩ ri kí uzálé ũkpó sĩ rere, lẽ ípa ĩ'di mũsãlá'bã sị́ gá, úzáŋá 'dã ndẽ dó ĩ'di rá.
42023024	Pĩlátõ lị dó ị́jọ́ Yẹ́sụ̃ drị̃ gá ĩ'bã kí lẽlé rĩ áni.
42023025	Trũ dó ágọ́bị́ tá ĩ'bã kí lẽlé â'be rĩ, 'dĩ 'bá 'bãlé mãbụ́sụ̃ gá 'bá kí drị̃ izaŋá sĩ, ãzíla ãlí 'bá 'dịjó ala gá rá rĩ sĩ rĩ 'i. Fẽ dó Yẹ́sụ̃ kí drị́ gá, 'ba idé kí dó ị́jọ́ ĩ'di ụrụ'bá gá ĩ'bã kí lẽlé rĩ áni.
42023026	Ãsĩkárĩ agụ kí Yẹ́sụ̃ ãmvé, ĩ'bã kí mụ agá 'dãá, ụfụ kí drị̃ Sị̃mọ́nị̃ 'bá Kụ̃rẹ́nị̃ gá rĩ trũ ĩ'di 'bã afí agá táwụ̃nị̃ agá angájó sụ́rụ́ ãzí agâlé. Rụ kí ĩ'di, 'bã kí mũsãlá'bã sĩ Yẹ́sụ̃ ipajó rĩ drị̃ la gá, 'dụ dó ĩ'di trũ 'dejó Yẹ́sụ̃ vú gâ sĩ.
42023027	'Bá ũ'bí 'de kí vú la gâ sĩ, kí agá ũkú ãzí kí mụ awá trũ, ãzíla ụ̃lụ́lụ́ u'bé trũ ĩ'di ị́jọ́ sĩ.
42023028	Yẹ́sụ̃ ajá tị ĩ'ba rụ́ 'dõlé jọ ĩ'banî, “Ĩmi ũkú Yẹ̃rụ́sãlẹ́mụ̃ gá 'dĩ, ĩmi awá mâ sĩ ku, ĩmi awá ĩmi sĩ ãzíla anzịŋá ĩmidrị̂ kî sĩ!
42023029	Ụ́'dụ́ ãzí kí amụ́ lé 'dĩ 'bá 'bã kí amụ́jó jọjó la, ‘Ũkú úndó jõ drĩ údu tịlépi ku vâ ngọ́tị́ undrulépi ku rĩ 'bã drị̃lẹ́ba.’
42023030	Ị́jọ́ 'dã 'bã ũngúkú gá, “‘'Dã dó bãsĩ adru sáwã 'bá 'bã kí jọjó la 'bé ãmbogo rĩ 'banî, “Ĩmi a'dé ãma drị̃ gá!” Ãzíla 'bé níríŋá rĩ 'baní, “Ĩzị̃ ãma 'i!”’
42023031	Ị́jọ́ 'dĩ áni rĩ drĩ kí ru idé ịsụ́ ãngũ drĩ 'dĩ sĩ áyi, ã'du la dó ru idé drụ́zị́ ílí sĩ nĩ yã?”
42023032	'Bá ãzí kí ị̃rị̃ iza kí ị́jọ́ ũnzí âgụ vâ kí mụlé 'dịlé Yẹ́sụ̃ trũ ĩndĩ.
42023033	Kî mụ calé ãngũ umvelé Drị̃ Ụ́rụ́kụ́ rĩ gá, îpa Yẹ́sụ̃ mũsãlá'bã sị́ gá 'dãá, 'bá ị̃rị̃ tá ị́jọ́ ũnzí izalépi 'dã abe mũsãlá'bã ĩ'badrị̂ kí sí gá; ãlu rĩ drị́ ãndá gá, ãzí rĩ drị́ ị̃jị́ gá.
42023034	Yẹ́sụ̃ jọ, “Bãbá, ítrũ kí rá, ĩ'bã kí ị́jọ́ ĩ'bã kí idélé 'dĩ nị̃jó ku rĩ sĩ!” Ãsĩkárĩ awa kí bõngó ĩ'didrị̂ kí kí drĩdríŋĩ gá jẽgê 'beŋá sĩ.
42023035	'Bá utu kí pá ĩ'di ndrejó, 'bá ãmbogo Yãhụ́dị̃ rú 'bá kí drị̃ celépi rĩ inzá kí ĩ'di drị̃, jọ kí, “Pa ándrá 'bá ãzí kí rá 'bá 'dĩ drĩ dó adru Kúrísĩtõ Ãdróŋá 'bã pẽlé rĩ 'i, 'bã pa dó ru mgbãŋá rĩ 'i.”
42023036	Ãsĩkárĩ ide kí vâ ĩ'di ĩndĩ. Asé kí ru ĩ'di rụ́ 'dõlé fẽ kí ĩ'diní wáyĩnĩ ũká la mvụlé.
42023037	Jọ kí ĩ'diní, “Ídrĩ adru úpí 'bá Yãhụ́dị̃ rú rĩ 'badrị́ rĩ 'i, ípa ími ãmgbã rĩ 'i.”
42023038	Ĩ'di drị̃lẹ́ gá ụrụgá 'dãá úsĩ ị́jọ́ 'dĩ 'i: “'dĩ úpí 'bá yãhụ́dị̃ rú rĩ 'badrị̂.”
42023039	Mãbụ́sụ̃ ipalé ĩ'di be rĩ 'bã ãzí ãlu rĩ ide vâ ĩ'di, “Mi Kúrísĩtõ 'i ku yã? Ípa mi 'i ãma abe.”
42023040	Ãzí ãlu rĩ angá drị̃ la gá trụ jọ, “Íru mî ngá Ãdróŋá ku, mi vâ 'bá ị́jọ́ lịjó drị̃ la gá ĩndĩ rĩ 'i ku yã?
42023041	Wó jõ 'bãngá ãma 'i, úlị ãma drị̃ gá ị́jọ́ pịrị, ãma ịsụ́ ũyá ị́jọ́ ũnzí ãma idélé rĩ drị́ gá rĩ 'i, wó idé 'bãngá ị́jọ́ ũnzí ku.”
42023042	Jọ, “Yẹ́sụ̃, mî mụ agá Sụ́rụ́ mídrị̂ agá, mí ũrã jõ áma ị́jọ́ be!”
42023043	Yẹ́sụ̃ umvi ĩ'diní, “Ájọ míní ị́jọ́ mgbã, ãndrũ ãma adru mí be ãngũ ãyĩkõ rú Ãdróŋá drị̂ gá.”
42023044	-
42023045	Ĩ'di dó ãni rú sáwã ázíyá 'dĩpí, ãngũ nị kpákpá kpere sáwã úrômĩ. Bõngó jó Ãdróŋá drị̂ 'a alịjó rĩ asi ru ị̃rị̃.
42023046	Yẹ́sụ̃ za ụ́'dụ́kọ́ sĩ re, “Bãbá, má a'be áma úríndí ími drị́ agá.” Jọ ị́jọ́ 'dĩ gbõgbõ drã dó rá.
42023047	Ãsĩkárĩ ãmbógó ndre ị́jọ́ ru idélépi 'dĩ kí, ịcụ́ Ãdróŋá 'i jọ, “Ãndá-ãndá ru, 'bá 'dĩ 'bá múké ị́jộ kóru la.”
42023048	'Bá ũ'bí ru tralépi ãngũ ãlu gá ị́jọ́ 'dã ndrelépi cé rĩ kí mụ ị́jọ́ ru idélépi rĩ ndrelé rá, gõ kí vúlé lị́cọ́ gâlé, 'bã kí drị́ drị̃ gá ũcõgõ-ũcõgõ rú.
42023049	'Bá pírí Yẹ́sụ̃ nị̃lépi ụrụ'bá sĩ rĩ kí ũkú ĩ'di vú ãbĩlépi angájó Gãlị́lị̃ gá rĩ kí abe utu kí pá rárá ru ị́jọ́ 'dã kî ndrejó.
42023050	-
42023051	Ágọ́bị́ ãzí ãlu rụ́ la Yụ̃sụ́fụ̃ 'i angájó táwụ̃nị̃ Yụ̃dị́yã gá umvelé Ãrĩmãtéyã 'i rĩ gá, ĩ'di 'bá múké ãzíla rulé rũrũ la, ĩ'di vâ 'bá Sụ́rụ́ Ãdróŋá drị̂ tẽlépi la. Ĩ'di 'bã adrujó 'bá ị́jọ́ Yẹ́sụ̃ drị̂ lịlépi rĩ 'bã ãzí tí, su tị ị́jọ́ 'dã agá lịjó la ĩndĩ ãzíla idéjó la ku.
42023052	Mụ Pĩlátõ drị̃lẹ́ gâlé Yẹ́sụ̃ 'bã ãvũ a'ị́lé.
42023053	A'dụ́ dó Yẹ́sụ̃ 'bã ãvũ ife ụrụ'bá gâlé vũ gá, umbé ĩ'di bõngó ú'dí la sĩ, agụ ĩ'di mụlé ị̃sị̃lé 'bụ́ galé írã agá drĩ sĩ 'bá ãzí ị̃sị̃jó ku la agá.
42023054	Ụ́'dụ́ sĩ ru idéjó bábá rĩ dó ukó agá, Sãbátũ acá dó ãni rú.
42023055	Ũkú amụ́lépi Yẹ́sụ̃ abe angájó Gãlị́lị̃ gá rĩ mụ kí Yụ̃sụ́fụ̃ vú gâ sĩ, ndre kí 'bụ́ sĩ Yẹ́sụ̃ ãvũ ị̃sị̃jó ala gá rĩ rá.
42023056	Gõ kí dó vúlé lị́cọ́ gâlé mụlé ãdu ngụ̃lépi vĩrĩ la kí idélé ãvũ la iníjó. Ụ́'dụ́ Sãbátũ drị́ gá rĩ sĩ avị́ kí dó áyụ, ãzị́táŋá 'bã ã'ị̃lé rĩ áni.
42024001	Ụ́'dụ́ drị̃drị̃ Sãbátũ 'bá Yãhụ́dị̃ rú rĩ 'badrị̂ 'bã vúlé gá, ũkú mụ kí ị̃nádrị̃ gâlé ụ̃'bụ́tịnị́nị́, 'dụ kí ãdu ngụ̃lépi ãjị̂ trũ vĩrĩ ĩ'bã kí idélé la kí ĩndĩ.
42024002	Ịsụ́ kí írã 'bụ́ tị ãzụ̃jó rĩ úgũ ĩ'di bụ́lụ́ gá.
42024003	Fi kí dó 'bụ́ agâlé, ịsụ́ kí Úpí Yẹ́sụ̃ 'bã ãvũ 'dãá yụ.
42024004	Drị̃ la iza kí ru rá ĩ'bã kí drĩ ị́jọ́ ũrã agá 'dâ, ã'du icó ru idélé ĩ'di ụrụ'bá gá nĩ yã rĩ gá. Gbõŋáŋá ru 'bá ị̃rị̃ i'da kí ru ĩ'baní bõngó imve dị̃lépi dị̃-dị̃ la trũ.
42024005	Ũkú 'dĩ idé kí ụ̃rị̃ sĩ, ãvụ̃ kí su kí drị̃ vụ̃rụ́ 'bá ị̃rị̃ 'dã kí drị̃lẹ́ gá 'dãá, 'bá 'dã zị kí, “Ĩmi 'bá ídri rĩ ndrụ̃ ị̃nádrị̃ agá íngoní ru yã?
42024006	Ĩ'di 'dâ 'dáyụ, angá ídri rú 'bo, ị́jọ́ ándrá ĩ'di 'bã jọlé ĩminí Gãlị́lị̃ gá rĩ agá ĩminí ku yã?
42024007	Íni la, ‘Ngọ́tị́ 'Bádrị̂ ála ĩ'di fẽ 'bá ũnzí kí drị́ gá, kí ĩ'di ipa mũsãlá'bã sị́ gá, ĩ'di angá ídri rú ụ́'dụ́ na la sĩ.’”
42024008	Agá kí dó ị́jọ́ ĩ'di 'bã ándrá jọlé ĩ'banî rĩ rá.
42024009	'Dãá afụ kí dó ru gõlé vúlé angájó ị̃nádrị̃ gâlé mụlé ị́jọ́ 'dĩ kí ũlũlé 'bá Yẹ́sụ̃ 'bã imbálé mụdrị́ drị̃ ãlu 'dã 'baní 'bá 'dãá rĩ abe pírí.
42024010	Ũkú mụlépi ị̃nádrị̃ gâlé rĩ kí; Mãríyámũ Mãgãdẽlénã 'i, Jũwánã 'i, Mãríyámũ Yãkó'bõ 'bã ãndrẽ 'i ãzíla ũkú ãzí kí abe. Nze kí ị́jọ́ ru idélépi rĩ kí vú ụ̃pịgọŋa 'baní.
42024011	Ị́jọ́ vú nzelé 'dã i'dá ĩ'baní ífí kóru, ã'ị̃ kí dó sĩ ku.
42024012	Táni 'dĩ 'bã áni tí, Pétẽrõ cẹ̃ ị̃nádrị̃ gâlé. Undré ala, ãzíla ndre bõngó ãvũ umbéjó rĩ ị̃sálị, gõ dó lị́cọ́ gâlé ũrãtáŋâ trũ ị́jọ́ ru idélépi rĩ drị̃ gá.
42024013	Ụ́'dụ́ ãlu 'dã sĩ 'bá ị̃rị̃ Yẹ́sụ̃ vú bĩlépi 'dã 'bã ãzí kí mụ agá tọ̃rọ́mẹ́ Ị̃máwụ̃ gá, álị́ kí drĩdríŋĩ gá rĩ kị́lọ̃mítã mụdrị́ drị̃ ãlu Yẹ̃rụ́sãlẹ́mụ̃ be.
42024014	Ĩ'bã kí mụ agá 'dâ, kí dị̃ ị́jọ́ jọ sĩ ị́jọ́ ru idélépi rĩ kí drị̃ gá.
42024015	Ĩ'bã kí ị́jọ́ jọ agá ãzíla ala uya agá 'dâ, Yẹ́sụ̃ asé ru ãni rú ĩ'ba rụ́, mụ dó ĩ'ba abe ãlu;
42024016	ndre kí ĩ'di rá 'bo, ãko ãzí uga kí ĩ'di nị̃lé ĩ'baní úmgbé, amá kí ĩ'di ã'di 'i yã rĩ gá ku.
42024017	Yẹ́sụ̃ jọ ĩ'baní, “Ĩmi mụ ĩmi drĩdríŋĩ gá 'dâ ã'du ị́jọ́ jọ trũ yã?” Tu kí pá dríŋá, mẹ́lẹ́tị la kí ũcõgõ rú.
42024018	Kí ãzí ãlu rụ́ la Kị̃lị́yọ́pã 'i zị ĩ'di, “Mi 'bá ãlu ãmụ́ ru ị́jọ́ ru idélépi Yẹ̃rụ́sãlẹ́mụ̃ gá ụ́'dụ́ alịlépi were 'dĩ gá 'dâ rĩ kí nị̃lépi ku rĩ 'i yã?”
42024019	Zị, “Ã'du idé ru nĩ?” Umvi kí, “Ị́jọ́ ru idélépi Yẹ́sụ̃ 'bá Nãzẹ̃rẹ́tị̃ gá rĩ ụrụ'bá gá rĩ, 'bá 'dĩ ándrá nábị̃ ũkpó ru ị́jọ́ jọŋá sĩ ãzíla ãzị́ idéŋá sĩ Ãdróŋâ drị̃lẹ́ gá 'bá kí drị̃lẹ́ gá ĩndĩ la.
42024020	Ãtalo ãmbogo rĩ kí 'bá ãma drị̃lẹ́ gá ãmbogo rĩ abe fẽ kí ĩ'di ị́jọ́ lịjó drị̃ la gá 'bã drã rá, îpa dô sĩ ĩ'di mũsãlá'bã sị́ gá.
42024021	Ã'bã ásị́ ĩ'di ándrá amụ́ agá Ịsịrayị́lị̃ unzelé sĩ drị̃wãlã ịsụ́jó. 'Dĩ 'bã agâ sĩ pírí tí, ca dó ãndrũ ụ́'dụ́ na 'bo ị́jọ́ 'dĩ 'bã kí ru idé agá.
42024022	Ũkú ãma agá 'dâ rĩ 'bã ãzí fẽ kí ãma arulé aru-arû. Mụ kí 'bụ́ gâlé ãngũ sãrã sĩ,
42024023	ịsụ́ kí ĩ'di 'bã ãvũ ku. Ãgõ kí vúlé, jọ kí, ‘Ãndre urobí mãlãyíkã 'bã ãni la, jọ kí ãmaní ĩ'di ídri.’
42024024	Ãma ãzí mụ kí ị̃nádrị̃ gâlé, ịsụ́ kí ị́jọ́ kí cécé ũkú 'dã 'bã kí jọlé rĩ 'bã áni, wó ịsụ́ kí ĩ'di mgbã ndrelé ku.”
42024025	Yẹ́sụ̃ jọ dó ĩ'banî, “Ĩmi 'bá úŋmĩ kóru la ã'du sĩ? Ĩmi 'bá ị́jọ́ nãbịya 'bã kí jọlé ĩminí rĩ kí ã'ị̃lépi mbẽlẽ rú ku 'dĩ yệ!
42024026	Ĩ'di ãndá Kúrísĩtõ 'bã ịsụ́ cãndí ráká 'bã fi dó sĩ ũpĩ nalé ũkpõ ãmbógó rĩ gá ĩndõ.”
42024027	Yẹ́sụ̃ icé dó ĩ'baní ị́jọ́ sĩlé ĩ'di drị̃ gá i'dójó Mụ́sã sĩ ãzíla sĩtáŋá nãbịya 'bã sĩlé rĩ trũ.
42024028	Ĩ'baní acá agá ãni rú tọ̃rọ́mẹ́ Ị̃máwụ̃ tá ĩ'bã kí mụjó ala gá rĩ gá, Yẹ́sụ̃ 'bã ru ĩ'di 'bã rĩ alị drị̃ gá rĩ áni.
42024029	Wó jọ kí ĩ'diní, “Mí u'á ãma abe 'dâ, ãngũ la dó úgólé nịlé nị̃nị̃.” Mụ dó u'álé ĩ'ba abe.
42024030	Ri íná nalé ĩ'ba abe, a'dụ́ mũkátĩ, fẽ ãwã'dĩfô drị̃ la gá, andi ĩ'di fẽlé ĩ'baní nalé.
42024031	Mị la nzị̃ kí ru, nị̃ kí dó ĩ'di cé, wó ãvĩ dó kí mẹ́lẹ́tị gá 'dãá rá.
42024032	Jọ kí ị́jọ́ kí drĩdríŋĩ gá, “Ị́jọ́ 'dĩ aló tá ãma ásị́ ãyĩkõ sĩ ĩ'di 'bã ãmaní ị́jọ́ sĩlé rĩ ífí icé agá ãmaní amụ́ agá gẹ̃rị̃ agá 'dâ rĩ sĩ ku yã?”
42024033	Gbõgbõ angá kí gõlé vúlé Yẹ̃rụ́sãlẹ́mụ̃ gá. Ịsụ́ kí 'bá Yẹ́sụ̃ 'bã imbálé mụdrị́ drị̃ ãlu 'dã tra kí ru ngúlú ru 'bá ãzí kí abe.
42024034	Jọ kí, “Úpí angá tá rá ãndá-ãndá ru 'dĩ! I'da vâ ru Sị̃mọ́nị̃ ní rá.”
42024035	'Bá tá ị̃rị̃ 'dã nze kí ĩ'baní ị́jọ́ tá ru idélépi gẹ̃rị̃ agá kí ụrụ'bá gá, ĩ'baní Úpî nị̃jó ĩ'di 'bã mũkátĩ andijó najó rĩ 'bã vú.
42024036	'Bá ị̃rị̃ 'dã 'bã kí drĩ ị́jọ́ vú nze agá 'dâ, Yẹ́sụ̃ indré kí drĩdríŋĩ gá jọ, “Ásị́ ị̃gbẹ̃ 'bã adru ĩmi drị̃ gá.”
42024037	Ásị́ la mvu kí rá idé kí ụ̃rị̃ sĩ, ũrã kí ĩndre úríndí.
42024038	Wó jọ ĩ'baní, “Ĩmi ásị́ la mvu ã'du sĩ? Ĩmi ũrãtáŋá acá pịrị ku ã'du sĩ?
42024039	Ĩndre áma drị́ kí pá abe, 'dĩ áma mgbã rĩ 'i. Ĩmi ụmvị́ ma, ĩmi dó sĩ nị̃ la úríndí adru ĩfãkã trũ ãzíla ĩzánáká abe ĩmĩ ndrelé mâ trũ adrujó 'dĩ 'bã áni ku.”
42024040	Ĩ'di mụ jọlé la 'dĩ áni, i'da ĩ'baní ru drị́ kí pá abe.
42024041	Ĩ'bã kí drĩ ã'ị̃ agá la ãyĩkõ drị́ ku rĩ gá, Yẹ́sụ̃ zị kí, “Ãko ãzí nalé nãnã la ĩmidrị́ 'dâ cí yã?”
42024042	Fẽ kí ị̃'bị ĩzá a'dílé rá la,
42024043	'dụ ĩ'di nalé kí drị̃ gâ sĩ.
42024044	Jọ ĩ'baní, “Ị́jọ́ ándrá mâ jọlé ĩminí ma drĩ 'dĩ sĩ ídri ĩmi abe rĩ: ị́jọ́ pírí sĩlé áma drị̃ gá ãzị́táŋá Mụ́sã drị̂ agá, nãbịya ãzí rĩ 'bã kí sĩlé ãzíla Zãbụ́rị̃ agá rĩ idé dó ru ãndá-ãndá ru.”
42024045	Nzị̃ dó kí ásị́sị́ŋá sĩ ị́jọ́ sĩlé bụ́kụ̃ Ãdróŋá drị̂ agá rĩ kí vãjó.
42024046	Jọ ĩ'baní, “Ị́jọ́ sĩlé rĩ ĩ'di íni, Kúrísĩtõ la ũcõgõ ịsụ́, ĩ'di angá drã agá ídri rú ụ́'dụ́ na la sĩ rá.
42024047	Ĩ'di rụ́ sĩ ála ị́jọ́ ásị́ ujajó, ãzíla ị́jọ́ 'bá trũjó ị́jọ́ ũnzí agá rĩ ũlũ sụ́rụ́ pírí nî, i'dójó Yẹ̃rụ́sãlẹ́mụ̃ gá.
42024048	Ĩmi dó sãdínĩ má ãni ị́jọ́ 'dĩ ãrĩ.
42024049	Ma ị́jọ́ mâ Átẹ́pị 'bã azịlé rĩ tị ãpẽ ĩminí rá. Ĩtẽ táwụ̃nị̃ ãmbógó 'dĩ agá 'dâ kpere ũkpõ angálépi 'bụ̃ gá rĩ 'bã acá agá ĩmi drị̃ gá.”
42024050	Agụ dó kí ãmvé cajó Bẽtánĩ gá ãni rú; inga dó drị́ ụrụgá sụ̃sụ́ wijó ĩ'banî.
42024051	Ĩ'di 'bã sụ̃sụ́ wi agá 'dĩ gá 'dâ, awa kí dó ru ĩ'ba abe, ú'dụ dó ĩ'di ụrụgá 'bụ̃ gâlé.
42024052	Ị̃nzị̃ kí ĩ'di 'i, gõ kí dó vúlé Yẹ̃rụ́sãlẹ́mụ̃ gá ãyĩkõ ãmbógó la abe.
42024053	Ãzíla ri kí dó u'álé lị́cọ́ Ãdróŋá drị̂ agá ãwã'dĩfô fẽjó Ãdróŋá nî.
43001001	Drị̃drị̃ rĩ sĩ, 'bá umvelé Ị́jọ́ 'i rĩ 'bãngá cí, Ĩ'di ándrá Ãdróŋá be, Ĩ'di ándrá vâ Ãdróŋá 'i.
43001002	Ãko pírí 'bã kí ándrá i'dó agá 'dãá, 'bá umvelé Ị́jọ́ 'i rĩ ándrá Ãdróŋá be.
43001003	Ãzíla Ãdróŋá ũ'bã ãko pírí kí Ĩ'di sĩ, ãko ãzí ándrá 'bãlé Ĩ'di kóru la yụ.
43001004	Ãko pírí ũ'bãlé rĩ ịsụ́ kí ídri Ĩ'di sĩ, ídri ĩ'didrị̂ fẽ dị̃zã 'bá pírí nî.
43001005	Dị̃zã ri dị̃lé ãngũ ịnị agá, wó ị́nị́ icó ĩ'di anụ́lé ku.
43001006	Ãdróŋá ãpẽ 'bá ãzí ị́jọ́ ujílépi ĩ'di ãni la tị, rụ́ la Yõhánã 'i,
43001007	amụ́ ị́jọ́ dị̃zã 'dĩ drị́ gá rĩ vú nzelé, 'bá pírí 'bã are kí dó sĩ ị́jọ́ 'dĩ 'i, 'bã ã'ị̃ kí dó sĩ dị̃zã 'dĩ 'i.
43001008	Yõhánã adru ándrá dị̃zã 'dã 'i ku, amụ́ ándrá 'bãngá lú ị́jọ́ la vú nzelé.
43001009	Dị̃zã mgbã dị̃lépi 'bá pírí kí drị̃ gá rĩ, ándrá amụ́ agá ụ̃nọ́kụ́ drị̃ gá 'dõlé nĩ.
43001010	'Bá umvelé Ị́jọ́ 'i rĩ ándrá ụ̃nọ́kụ́ drị̃ gá 'dâ cí, Ãdróŋá drĩ kí ándrá táni ãko pírí ụ̃nọ́kụ́ drị̃ gá 'dâ 'dĩ kí ũ'bã agá ĩ'di be rá tí, wó 'bá ã'ị̃ kí ĩ'di ku.
43001011	Amụ́ 'bá ĩ'di 'bã sụ́rụ́ ru rĩ 'ba rụ́, gã kí ĩ'di ã'ị̃lé úmgbé.
43001012	Wó 'bá ĩ'di ã'ị̃lépi rá, ãzíla ásị́ 'bãlépi rụ́ ĩ'didrị́ gá rĩ drị̃ gá rá rĩ 'baní fẽ, ũkpó sĩ acájó anzị Ãdróŋá ãni la rú.
43001013	Acá kí Ãdróŋá 'bã anzị rú adru 'bá 'bá ru rĩ 'bã kí tịjó nĩ rĩ sĩ la ku, wó acá kí Ãdróŋá 'bã anzị rú la ĩ'di 'bã lẽjó la nĩ rĩ sĩ.
43001014	Ị́jọ́ Ãdróŋá drị́ 'dĩ, útị ĩ'di 'bá ru, u'á ãma abe sáwã were. Ãndre ĩ'di 'bã ãmbõgõ rá, 'dĩ ãmbõgõ Ãdróŋá 'bã Ngọ́pị angálépi ĩ'di rụ̂lé rĩ drị̂. Ĩ'di rụ̂ sĩ ãma ịsụ́ lẽtáŋá uyaŋâ kóru rĩ 'i ãzíla ị́jọ́ mgbã pịrị rĩ 'i.
43001015	Yõhánã jọ ị́jọ́ 'bá 'dĩ drị̃ gá ụ́'dụ́kọ́ re sĩ, “'Dĩ bãsĩ 'bá ándrá mání jọlé ĩ'di amụ́ 'dĩ rĩ 'i, ndẽ ma ãmbõgõ sĩ rá, ã'dusĩku ĩ'di ándrá mání ídu drị̃drị̃ 'dĩ sĩ Ãdróŋá 'bã drĩ 'bụ̃ kí ụ̃nọ́kụ́ be ku.”
43001016	Lẽtáŋá uyaŋâ kóru ĩ'didrị́ rĩ sĩ, wi ãmaní sụ̃sụ́ drị̃lẹ́ba drị̂ ị̃dị́-ị̃dị́.
43001017	Ãdróŋá fẽ ándrá ãzị́táŋá kí Mụ́sã drị̂ sĩ, wó Yẹ́sụ̃ Kúrísĩtõ ají dó ãmaní lẽtáŋá uyaŋâ kóru rĩ kí ị́jọ́ mgbã rĩ be.
43001018	'Bá ãzí Ãdróŋá ndrelépi rá la 'dáyụ. Wó Ngọ́tị́ŋá ĩ'di ãni ãlu, Ãdróŋâ rú rĩ ãzíla ĩ'di andre gá ãníŋá rĩ i'da dó ãmaní Ãdróŋá la i'dá ã'di áni yã rĩ gá nĩ.
43001019	Ị́jọ́ Yõhánã 'bã vú nzelé 'bá ãtalo rú ídétáŋá idélépi, ãzíla 'bá Lẹ́vị̃ drị́ ãzị́ ngalépi jó Ãdróŋá drị̂ agá, drị̃lẹ́ 'bá Yãhụ́dị̃ rú Yẹ̃rụ́sãlẹ́mụ̃ gá 'dĩ 'bã ãni umvelé Fãrĩsáyĩ rú rĩ 'bã kí tị pẽlé mụjó Yõhánã zịjó, ĩ'di ãmgbã rĩ gá ã'di 'i yã rĩ 'dĩ.
43001020	Yõhánã ucí ĩ'baní ị́jọ́ 'i ã'di yã rĩ gá ku, umvi ĩ'baní tọndọlọ, “Má adru Kúrísĩtõ 'i ku.”
43001021	Zị kí ĩ'di, “Wó mi dó ã'di 'i? Mi nábị̃ Ĩlíyã 'i yã?” Umvi, “Yụ, ma Ĩlíyã 'i ku.” Zị kí ĩ'di, “Mi dó nábị̃ ándrá mụlé tị ãpẽlé rĩ 'i yã?” Umvi, “Yụ, ma ĩ'di 'i ku.”
43001022	Jọ kí, “Ílũ dó bãsĩ ãmaní mi ã'di 'i yã rĩ. Ínze ãmaní ími vú, ãma dó sĩ ị́jọ́ míní umvilé rĩ agụ 'bá ãma tị ãpẽlépi rĩ 'banî.”
43001023	Yõhánã umvi ị́jọ́ angájó ị́jọ́ nábị̃ Ĩsáyã 'bã sĩlé rĩ agá: “Ma 'bá uzálépi ãngũ kõtórõ rú rĩ agá jọlépi la, ‘Ĩmi idé dó Úpí ní gẹ̃rị̃ kpịmgbịlị́kị.’”
43001024	'Bá tá 'bá Fãrĩsáyĩ rú 'dĩ 'bã kí tị pẽlé Yõhánã rụ̂lé 'dĩ,
43001025	zị kí ĩ'di, “Mi dó bãbụ̃tị́zị̃ fẽ ã'du ị́jọ́ sĩ ídrĩ adru Úpí Kúrísĩtõ 'i, jõku Ĩlíyã 'i, jõku nábị̃ jọlé rĩ 'i ku rĩ gá?”
43001026	Yõhánã umvi kí, “Ma bãbụ̃tị́zị̃ fẽ 'bá 'baní ị̃yị́ sĩ, wó 'bá ãzí ĩminí nị̃lé ku la ĩ'di ĩmi drĩdríŋĩ gá 'dĩ.
43001027	Ádrĩ táni amụ́ agá ĩ'diní drị̃drị̃ tí, má icó átã adrulé ĩ'di 'bã ãtí'bó vúlé gá ãsị̃jó la rú ku.”
43001028	Ị́jọ́ 'dĩ idé kí ru pírí Bẽtánĩ gá, ị̃yị́ Yõrĩdánĩ 'bã wókõ ị̃tụ́ 'bã ãfũjó rĩ gá, 'dĩ ãngũ Yõhánã 'bã sĩ bãbụ̃tị́zị̃ fẽjó rĩ gá.
43001029	Ụ́'dụ́ ãzí rĩ sĩ, Yõhánã ndre Yẹ́sụ̃ amụ́ agá ĩ'di rụ́ 'dõlé, jọ, “Ĩndre Kãbĩlõmvá Ãdróŋá drị́ gá ị́jọ́ ũnzí 'bá ụ̃nọ́kụ́ drị̃ gá 'dĩ 'badrị̂ idélépi rĩ.
43001030	'Dĩ bãsĩ 'bá ándrá mání ị́jọ́ jọjó drị̃ la gá, ‘'Bá ãzí la amụ́ áma ũngúkú gâlé 'dĩ, ndẽ ma ãmbõgõ sĩ rá, ã'dusĩku ála áma tị 'dĩ ĩ'di dó 'bãngá Ãdróŋá be ídu cí.’
43001031	Wó áma ãmgbã rĩ nị̃ tí ĩ'di Kúrísĩtõ 'i rĩ gá ku, ánị̃ dó ú'dî'da ĩ'di Kúrísĩtõ 'i rĩ gá cé. Ma bãbụ̃tị́zị̃ fẽ 'bá 'baní ị̃yị́ sĩ, ị́jọ́ 'dĩ sĩ, 'bá Ịsịrayị́lị̃ rú 'dĩ 'bã amá kí rú sĩ ĩ'di ãzíla 'bã nị̃ kí dó sĩ ĩ'di cé.”
43001032	'Dã 'bã ũngúkú gá, Yõhánã nze dó ị́jọ́ Ãdróŋá 'bã i'dalé ĩ'diní Yẹ́sụ̃ drị̃ gá rĩ 'bã vú tọndọlọ, jọ, “Ándre Úríndí Ãdróŋá drị̂ 'bã asị́ agá 'bụ̃ gâlé cécé ãlĩ'bõ áni. Úríndí Ãlá 'dĩ ri dó Yẹ́sụ̃ drị̃ gá.
43001033	Ánị̃ ándrá Yẹ́sụ̃ 'i drị̃drị̃ rĩ gá ku wó Ãdróŋá áma tị ãpẽlépi mání bãbụ̃tị́zị̃ fẽjó ị̃yị́ sĩ rĩ lũ mání ĩ'di nĩ, jọ, ‘'Bá míní mụlé ndrelé Úríndí Ãlá 'bã sĩ asị́jó rijó drị̃ la gá rĩ la amụ́ bãbụ̃tị́zị̃ fẽlé Úríndí Ãlá rĩ sĩ.’”
43001034	Yõhánã jọ, “Ándre ị́jọ́ ru idélépi rĩ rá, ma ĩminí ị́jọ́ mgbã vú nze, Yẹ́sụ̃ ĩ'di Ãdróŋá Ngọ́pị 'i.”
43001035	Ụ́'dụ́ ãzí rĩ sĩ Yõhánã Bãbụ̃tị́zị̃ fẽlépi rĩ kí vâ 'bá ĩ'di 'bã imbálé ị̃rị̃ 'dã abe, ãngũ ãlu ĩ'di 'bã bãbụ̃tị́zị̃ fẽjó rĩ gá 'dãá ị̃dị́.
43001036	Ĩ'di mụ Yẹ́sụ̃ ndrelé alị agá, lũ ãngũ ĩ'di rụ̂lé jọ, “Ĩndre Kãbĩlõmvá Ãdróŋá drị́ ị́jọ́ ũnzí 'bá ụ̃nọ́kụ́ drị̃ gá 'dĩ 'badrị̂ idélépi rĩ gápi 'dã.”
43001037	'Bá Yõhánã 'bã imbálé ị̃rị̃ 'dã kí mụ ị́jọ́ ĩ'di 'bã jọlé rĩ arelé 'bo, ko kí dó drị̃ 'delé Yẹ́sụ̃ vú gâ sĩ.
43001038	Yẹ́sụ̃ la mụ ru ugoró ndrelé, ndre 'bá Yõhánã 'bã imbálé ị̃rị̃ 'da kí amụ́ agá ĩ'di vú gâ sĩ, ãzíla zị kí, “Ĩlẽ ã'du?” Umvi kí ĩ'diní, “Rábị̃ (ífí la ímbápị), ími ãmgbã rĩ mi u'á íngõlé?”
43001039	Yẹ́sụ̃ umvi jọ ĩ'baní, “Ĩmi amụ́ ãma amụ́ kí mụlé ãngũ mâ sĩ u'ájó rĩ ndrelé.” Ị́jọ́ 'dĩ idé kí ru ĩndró sĩ ãni rú sáwã mụdrị́. 'Dãá ko kí dó drị̃ mụlé ĩ'di trũ ãngũ ĩ'di 'bã sĩ u'ájó rĩ ndrelé, de kí dó ị̃tụ́ 'bã ị́mbị́ acelépi ụ́'dụ́ 'dã drị̂ u'ájó ĩ'ba abe 'dãá.
43001040	Ãgọbị ị̃rị̃ 'dã 'bã ãzí ãlu tá ị́jọ́ Yõhánã 'bã jọlé rĩ arelépi cé mụlépi Yẹ́sụ̃ vú gâ sĩ rĩ ĩ'di Ãndẽríyã Sị̃mọ́nị̃ Pétẽrõ 'bã ádrị́pị 'i.
43001041	Ị́jọ́ Ãndẽríyã 'bã idélé drị̃drị̃ rĩ mụjó ádrị́pị̃ Sị̃mọ́nị̃ ịsụ́jó ị́jọ́ 'dĩ lũjó ĩ'dinî. “Ãma ịsụ́ dó Mãsíyã 'bo,” (ífí la Kúrísĩtõ 'i).
43001042	Ãndẽríyã kí Sị̃mọ́nị̃ be mụ kí dó Yẹ́sụ̃ rụ̂lé, ĩ'di mụ Sị̃mọ́nị̃ ndrelé amụ́ agá ĩ'di rụ́ 'dõlé, jọ ĩ'diní, “Mi Sị̃mọ́nị̃ Yõhánã ngọ́pị, ála dó mụ ími umvelé Kéfã 'i” (Pétẽrõ 'i ífí la írã 'i).
43001043	Ụ́'dụ́ ãzí rĩ sĩ, Yẹ́sụ̃ ko drị̃ lẽjó mụjó Gãlị́lị̃ gá, ụfụ kí drị̃ Fị́lị́pọ̃ be, jọ ĩ'diní, “Mí amụ́ áma vú gâ sĩ, mi mụ adrulé 'bá mâ imbálé la 'bã ãzí ru.”
43001044	Fị́lị́pọ̃ 'i 'bá angálépi táwụ̃nị̃ umvelé Bẽtẽsãyídã 'i rĩ gá, 'dĩ táwụ̃nị̃ lị́cọ́ Pétẽrõ 'badrị́ Ãndẽríyã be ĩ'bã kí sĩ u'ájó ala gá rĩ 'i.
43001045	Fị́lị́pọ̃ cécé Ãndẽríyã áni, mụ vâ Nãtãnị́yẹ́lị̃ ịsụ́lé, jọ ĩ'diní, “Ãma ịsụ́ 'bá mgbã Mụ́sã 'bã sĩ ándrá ị́jọ́ sĩjó drị̃ la gá bụ́kụ̃ Ãdróŋá drị̂ agá ãzíla nãbịya 'bã kí vâ sĩ ị́jọ́ sĩjó ĩ'di drị̃ gá ĩndĩ rĩ 'bo. 'Dĩ Yẹ́sụ̃ angálépi Nãzẹ̃rẹ́tị̃ gá, Yụ̃sụ́fụ̃ 'bã ngọ́pị rú rĩ 'i.”
43001046	Nãtãnị́yẹ́lị̃ zị Fị́lị́pọ̃ 'i jọ, “Nãzẹ̃rẹ́tị̃ gá! Mí ũrãjó la rĩ sĩ, ị́jọ́ ãzí múké la icó ãfũlé Nãzẹ̃rẹ́tị̃ gá rá yã?” Fị́lị́pọ̃ jọ ĩ'diní, “Mí amụ́ ndrelé la ími mịfị́ sĩ.”
43001047	Yẹ́sụ̃ la mụ Nãtãnị́yẹ́lị̃ ndrelé amụ́ agá ĩ'di rụ́ 'dõlé jọ, “'Dĩ 'bá ũri Ịsịrayị́lị̃ drị́ mgbã rĩ, ulé 'bãngá 'bá ku.”
43001048	Nãtãnị́yẹ́lị̃ zị Yẹ́sụ̃ 'i, “Ínị̃ ma íngõlé?” Yẹ́sụ̃ umvi ĩ'diní, “Ándre mi ri agá úlúgó ị̃ndụ́ gá 'dãá cé 'dĩ sĩ Fị́lị́pọ̃ umve drĩ mi ku rú.”
43001049	Nãtãnị́yẹ́lị̃ jọ dó tọndọlọ, “Rábị̃, mi Ãdróŋá Ngọ́pị 'i! Úpí Ịsịrayị́lị̃ drị́ gá ándrá tẽlé rĩ 'i.”
43001050	Yẹ́sụ̃ umvi jọ ĩ'diní, “Mí ã'ị̃ ị́jọ́ mádrị́ gá rĩ kí 'dĩ áni la mâ jọjó la ándre mi cé úlúgó ị̃ndụ́ gá mî adrujó á'dụ̂sĩ rĩ sĩ yã? Wó ájọ míní, mi mụ ãko ị́jọ́ 'dĩ kí ndẽlépi rá rĩ kí ndrelé rá.”
43001051	Yẹ́sụ̃ umvi kí jọ ĩ'baní, “Ájọ ĩminí ị́jọ́ mgbã, ĩmi mụ 'bụ̃ ndrelé ru nzị̃ agá mgbọ ĩmi mãlãyíkã Ãdróŋá drị́ rĩ kí ndre tụ agá ãzíla asị́ agá Ngọ́tị́ 'Bádrị̂ drị́ gá.”
43002001	Ụ́'dụ́ na la agá, Yẹ́sụ̃ 'bã ãndrẽ ĩ'di ándrá ãjẹ̃ ãzí ũkú ĩgbãjó la naŋá gá ĩndĩ tọ̃rọ́mẹ́ Kána gá, 'dĩ ãngũ Gãlị́lị̃ drị̂ agá.
43002002	Yẹ́sụ̃ kí 'bá ĩ'di 'bã imbálé rĩ abe ûmve vâ kí ãjẹ̃ ũkú ĩgbãjó 'dã gá ĩndĩ.
43002003	Wáyĩnĩ awalé 'bá 'baní rĩ la mụ ukólé pírí rá, Yẹ́sụ̃ ãndrẽ amụ́ ĩ'di rụ́ 'dõlé, jọ ĩ'diní, “Wáyĩnĩ ukó ĩ'baní rá.”
43002004	Yẹ́sụ̃ umvi, “Má ãndrẽ, ílẽ áma sulé ị́jọ́ 'dĩ agá ĩndĩ la ã'du sĩ yã? Ụ́'dụ́ mádrị́ ãzị́ Ãdróŋá drị̂ ngajó rĩ acá drĩ ku.”
43002005	Wó Yẹ́sụ̃ 'bã ãndrẽ jọ 'bá íyóŋá iyólépi rĩ 'baní, “Ĩmi idé ị́jọ́ ĩ'di 'bã jọlé ĩminí rĩ vúŋá áyụ.”
43002006	Úmvú ị̃yẹ́lẹ́mvụ́ idélé írã sĩ ázíyá la kí ãngũ sĩ ãjẹ̃ najó 'dã gá 'dãá cí, 'dĩ kí 'bá Yãhụ́dị̃ rú 'dĩ kí ị̃yị́ lã'bĩ ãni ru ũjĩjó ãlá rĩ kí ũsũjó rĩ kí. Úmvú ãlu-ãlu la ị̃yị́ sũ lítã túrú ãlu kãlị́ ị̃rị̃ 'dĩpí.
43002007	Úpí Yẹ́sụ̃ jọ 'bá íyóŋá iyólépi rĩ 'bã ũsũ kí úmvú 'dĩ kí ị̃yị́ sĩ tré-tré.
43002008	Jọ dó ĩ'baní, “Ĩmi ãbĩ ãzí la agụlé ãmbógó ãjẹ̃ drị̃lẹ́ gá rĩ nî.” 'Bá íyóŋá iyólépi rĩ idé kí cécé ĩ'di 'bã jọlé rĩ áni.
43002009	Ãmbógó ãjẹ̃ drị̃lẹ́ gá rĩ 'bị̃ ị̃yị́ ru ujalépi wáyĩnĩ rú rĩ. Wó nị̃ angá íngõlé yã rĩ gá ku, 'bá íyóŋá gá rĩ nị̃ kí cé. Umve ị́zị́gọ́ ãjẹ̃ 'dị́pị bụ́lụ́ gá,
43002010	jọ, “Wáyĩnĩ ãjị́ ambamba rĩ, ála sáwã pírí sĩ fẽ la mvụlé drị̃drị̃. 'Bá drĩ kí dó aga 'bo, ĩ'di dó ãzí ãjị́ gã rĩ kí fẽ mvụlé ĩndõ. Wó ímba mî ngá wáyĩnĩ ãjị́ ambamba rĩ tã kpere ị́jọ́ 'bã kí ukóŋá gá.”
43002011	'Dĩ tálí Yẹ́sụ̃ 'bã idélé drị̃drị̃ Kána ãngũ Gãlị́lị̃ gá rĩ 'i. Yẹ́sụ̃ i'da ũkpõ ĩ'didrị̂, ãzíla 'bá ĩ'di 'bã imbálé rĩ 'bã kí ĩ'bã ã'ị̃táŋá ĩ'di agá.
43002012	Yẹ́sụ̃ mụ kí dó ãndrẽ trũ, ádrị́pịka abe, ãzíla 'bá ĩ'di 'bã imbálé rĩ kí abe táwụ̃nị̃ Kãpẹ̃rẹ̃nãwụ́mị̃ gâlé sĩ ụ́'dụ́ ãzí kí u'ájó were.
43002013	Ụ́'dụ́ ụ̃mụ̃ ándrá Ãdróŋá 'bã sĩ 'bá Yãhụ́dị̃ rú rĩ 'badrị̂ kí anzéjó Mị̃sị́rị̃ gá, umvelé ụ̃mụ̃ alịjó 'bá drị̃ gâ sĩ rĩ la mụ acálé ãni rú, Yẹ́sụ̃ mụ Yẹ̃rụ́sãlẹ́mụ̃ gá.
43002014	Lị́cọ́ Ãdróŋá drị̂ 'bã ãngũ ãmvélé-ãmvélé ru rĩ gâ sĩ, ịsụ́ 'bá kí tị́, kãbĩlõ, ãzíla ãmámũ kí ị̃tụ̃ndã. 'Bá ãzí rĩ ri kí méjã ĩ'baní sĩ séndẽ ujajó rĩ agagá.
43002015	Yẹ́sụ̃ idé íníríkó kẹ̃lị́ká ru, i'dó dó sĩ 'bá pírí kí adrolé ĩ'bã tị́ kí abe, kãbĩlõ kî trũ lị́cọ́ Ãdróŋá drị̂ agá 'dãá. Iré vâ 'bá séndẽ ujalépi rĩ 'bã séndẽ kí kpékpé, uze vâ méjã kí u'de kí ụ̃lị-ụ̃lị rú.
43002016	Yẹ́sụ̃ jọ 'bá ãmámũ ị̃tụ̃ndãlépi 'dã 'baní, “Ĩmi iyá ĩmĩ ãmámũ 'dĩ kí 'dâ rá! Ĩmi a'be jó má Átẹ́pị drị́ gá rĩ ujajó sụ̂ rú rĩ cã.”
43002017	'Bá ĩ'di 'bã imbálé rĩ agá kí ị́jọ́ sĩlé bụ́kụ̃ Ãdróŋá drị̂ agá jọlépi la, “Lẽtáŋá áma ásị́ gá 'bá 'bã ru kí jó mídrị́ gá rĩ rũrũ rĩ, la ve áma ásị́ gá ãcí'bíríto rú cécé ãcí áni,” rĩ 'i.
43002018	'Bá Yãhụ́dị̃ rú rĩ 'bã drị̃lẹ́ ru 'dĩ zị kí Yẹ́sụ̃ 'i, “Mi ãmaní tálí íngoní la idé, sĩ ũkpõ míní ãko 'dĩ kí idéjó rĩ icéjó angá kí Ãdróŋá drị́?”
43002019	Yẹ́sụ̃ umvi ĩ'baní, “Ĩdrĩ jó Ãdróŋá drị́ 'dĩ andi rá, ma ĩ'di sị ú'dí ru ụ́'dụ́ na agá.”
43002020	'Bá Yãhụ́dị̃ rú rĩ 'bã drị̃lẹ́ ru 'dĩ umvi kí, “Jó 'dĩ sịjó 'dụ ílí kãlị́ sụ drị̃ ázíyá, mí icó ĩ'di sịlé ụ́'dụ́ na agá íngoní ru?”
43002021	Wó ị́jọ́ Yẹ́sụ̃ 'bã jọlé 'dĩ jọ ĩ'di ụrụ'bá ĩ'didrị́ ĩ'di 'bã 'bãlé cécé jó Ãdróŋá drị̂ áni rĩ drị̃ gá.
43002022	Ãdróŋá la dó mụ ĩ'di ingalé ídri rú ụ́'dụ́ na agá 'bo, 'bá ĩ'di 'bã imbálé rĩ 'baní ị́jọ́ ándrá ĩ'di 'bã jọlé rĩ agá dó rá. 'Bã kí ã'ị̃táŋá ị́jọ́ Yẹ́sụ̃ drị̂ drị̃ gá, ãzíla ã'ị̃ kí ị́jọ́ sĩlé bụ́kụ̃ Ãdróŋá drị̂ agá rĩ kí rá.
43002023	Yẹ́sụ̃ 'bã adrujó ụ̃mụ̃ alịjó 'bá drị̃ gâ sĩ rĩ najó Yẹ̃rụ́sãlẹ́mụ̃ gá 'dãá rĩ sĩ, 'bá ũ'bí 'bã kí ĩ'bã ã'ị̃táŋá rụ́ ĩ'di drị̂ agá, ã'dusĩku ndre kí tálí ĩ'di 'bã idélé rĩ kí rá.
43002024	Wó Yẹ́sụ̃ 'bã ị́jọ́ kí agá rĩ nị̃jó cé rĩ sĩ, 'bã ásị́ kí drị̃ gá ku.
43002025	Ĩ'diní ị́jọ́ 'bá ásị́ agá rĩ kí nị̃jó pírí cé rĩ sĩ, lẽ 'bá ãzí 'bã lũ ĩ'diní ị́jọ́ ãzí ku.
43003001	Ágọ́bị́ ãzí ándrá ãlu rụ́ la Nị́kọ̃dẹ́mụ̃ 'i, ĩ'di ãmbógó 'bá Yãhụ́dị̃ rú la, 'dĩ amụtị 'bá Fãrĩsáyĩ rú rĩ 'badrị̂ gá rĩ.
43003002	Amụ́ ị́nị́ sĩ Yẹ́sụ̃ rụ́ jọ, “Rábị̃, ãnị̃ rá Ãdróŋá ãpẽ ími tị amụ́lé ãma imbálé. Mí icó tá tálí 'dĩ kí idélé ku Ãdróŋá drĩ tá adru mí be yụ rĩ gá.”
43003003	Yẹ́sụ̃ umvi ĩ'diní, “Ájọ míní ị́jọ́ mgbã, údrĩ ími tị ú'dí ru ku, mí icó filé Sụ́rụ́ Ãdróŋá drị̂ agá ku.”
43003004	Nị́kọ̃dẹ́mụ̃ zị, “'Bá mbalépi rá rĩ icó filé ãndrẽ agâlé sĩ ĩ'di tịjó ị̃dị́ ú'dí ru íngoní ru?”
43003005	Yẹ́sụ̃ umvi jọ, “Ma ĩminí ị́jọ́ mgbã jọ, údrĩ 'bá tị ị̃yị́ sĩ ãzíla Úríndí sĩ ku, icó filé Sụ́rụ́ Ãdróŋá drị̂ agá ku.
43003006	'Bá la 'bãngá 'bá tị, wó Úríndí Ãdróŋá drị̂ la ími uja acájó Ãdróŋá 'bã ngọ́tị́ŋá ru nĩ.
43003007	Ími ásị́ 'bã mvu ị́jọ́ mání jọlé míní, útị ĩmi ú'dí ru ị̃dị́ rĩ sĩ ku.
43003008	Úríndí Ãdróŋá drị̂ la ídri ú'dí fẽ nĩ. Úríndí ĩ'di dó sĩ cécé ãlụ́kụ́kụ̃ áni, ĩ'di li ãngũ ĩ'di 'bã ásị́ 'bã lẽlé rĩ gá. Mi ãlụ́kụ́kụ̃ 'bã ụ́'dụ́kọ́ are rá, wó ínị̃ angá íngõlé yã ãzíla ĩ'di mụ íngõlé yã rĩ gá ku.”
43003009	Nị́kọ̃dẹ́mụ̃ zị, “Ị́jọ́ míní jọlé 'dĩ 'bã ífí íngoní?”
43003010	Yẹ́sụ̃ umvi ĩ'diní, “Mi ímbápị ãmbógó nị̃lé cé Ịsịrayị́lị̃ gá 'dâ la, mí icó ị́jọ́ mání jọlé 'dĩ 'bã ífí nị̃lé ku la íngoní ru?
43003011	Ájọ míní ị́jọ́ mgbã, ma míní ị́jọ́ ãmã nị̃lé cé ãzíla ndrelé rá rĩ kí vú nze, wó ĩmi icó ã'ị̃lé la ku.
43003012	Ĩdrĩ dó ị́jọ́ ụ̃nọ́kụ́ drị́ mání jọlé ĩminí 'dĩ kí ã'ị̃ ku, ádrĩ dó ĩminí ị́jọ́ 'bụ̃ drị́ gá rĩ kí jọ, ĩmi dó icó kí ã'ị̃lé íngoní ru?
43003013	“'Bá ãzí tụ drĩ 'bụ̃ gâlé ku, pẽ lú Ngọ́tị́ 'Bádrị̂ 'i.
43003014	Cécé Mụ́sã 'bã ándrá ị̃nị̃ idélé aya sĩ rĩ ingajó ife sị́ gá kõtórõ agâlé sĩ 'bá ị̃nị̃ 'bã agalé rĩ kí pajó drã sị́ gá rĩ áni. Ngọ́tị́ 'Bádrị̂ ála drụ́zị́ ĩ'di ipa mũsãlá'bã sị́ gá ingalé vâ 'dã 'bã áni,
43003015	'bá pírí ĩ'di ã'ị̃lépi rĩ kí ídri ukólépi ku rĩ ịsụ́ rá.
43003016	“Ãdróŋá 'bã 'bá ụ̃nọ́kụ́ gá 'dĩ kí lẽjó ambamba rĩ sĩ, ãpẽ ĩ'di 'bã Ngọ́pị kílímgbí ãlu rĩ tị, 'bá pírí ãlu-ãlu ĩ'di ã'ị̃lépi rĩ 'bã ja kí drị̃ ku, wó 'ba ịsụ́ kí sĩ ídri ukólépi ku rĩ 'i.
43003017	Ãdróŋá ãpẽ Ngọ́pị̃ tị amụ́lé 'bá ụ̃nọ́kụ́ gá 'dĩ kí ị́jọ́ lịjó la ku, be la rá la kí pajó.
43003018	“'Bá ĩ'di ã'ị̃lépi rĩ kí drị̃ gá úlị ị́jọ́ ku. Wó 'bá ị́jọ́ ĩ'didrị̂ ã'ị̃lépi ku rĩ kí drị̃ gá úlị ị́jọ́ 'bo, ĩ'baní Ãdróŋá 'bã Ngọ́pị kílímgbí 'dĩ rụ́ ã'ị̃jó ku rĩ sĩ.
43003019	Ị́jọ́ lịŋá kí drị̃ gá rĩ ĩ'di ị́jọ́ 'dĩ sĩ, dị̃zã ị́jọ́ Ãdróŋá drị̂ 'bã ajílé 'bụ̃ gâlé ụ̃nọ́kụ́ drị̃ gá rĩ amụ́ rá, wó 'bá lẽ kí ãndânĩ la ị́jọ́ ũnzí ị́nị́ drị̂ kí áyụ ndẽ dị̃zã rá, ã'dusĩku ị́jọ́ ĩ'bã kí idélé rĩ kí adrujó ị́jọ́ ũnzí rĩ kí rĩ sĩ.
43003020	Ngụ̃ kí ị́jọ́ dị̃zã drị́ ãngũ jilépi ule rĩ ũnzí, ã'dusĩku lẽ kí ị́jọ́ ũnzí rĩ kí idélé ị́nị́ agá, kí dó sĩ rárá ru dị̃zã be, ụ̃rị̃ ála mụ ị́jọ́ ũnzí ĩ'bã kí idélé rĩ kí i'dalé rá, ãzíla ála mụ pángá fẽlé ĩ'baní rá rĩ sĩ.
43003021	Wó 'bá pírí ị́jọ́ mgbã idélépi 'dĩ kí amụ́ dị̃zã rụ́ 'dõlé rá, ã'dusĩku lẽ kí 'bá ãzí 'bã nị̃ kí Ãdróŋá ãmgbã rĩ la ị́jọ́ ĩ'bã idélé 'dĩ kí idé nĩ.”
43003022	Ị́jọ́ 'dĩ 'bã vúlé gá, Yẹ́sụ̃ mụ kí 'bá ĩ'di 'bã imbálé rĩ abe ãngũ Yụ̃dị́yã gá, 'dãá u'á kí were, ãzíla fẽ bãbụ̃tị́zị̃ 'bá 'baní 'dãá.
43003023	Yõhánã la vâ 'dĩ sĩ bãbụ̃tị́zị̃ fẽ agá Ãyẽnónĩ gá ãni rú Sãlímũ be, ã'dusĩku ị̃yị́ 'dãá ĩyõ rú, ãzíla 'bá ri kí amụ́lé biri bãbụ̃tị́zị̃ bĩlé.
43003024	Ị́jọ́ 'dĩ idé kí ru 'dĩ sĩ ú'bã drĩ Yõhánã mãbụ́sụ̃ gá ku.
43003025	'Bá Yõhánã 'bã imbálé rĩ 'bã ãzí i'dó kí ãgátã galé 'bá Yãhụ́dị̃ rú la abe lã'bĩ ũjĩŋá drị́ sĩ ru 'bãjó Ãdróŋá ị̃nzị̃jó rĩ drị̃ gá.
43003026	'Bá Yõhánã 'bã imbálé rĩ amụ́ kí ĩ'di rụ́ 'dõlé ãzíla jọ kí Yõhánã ní, “Rábị̃, 'bá ándrá ãmã ịsụ́lé mĩrĩ Yõrĩdánĩ tị gá 'á 'dã sĩ míní i'dalé ãmaní rĩ, ĩ'di vâ bãbụ̃tị́zị̃ fẽ 'bá 'banî. 'Bá wẽwẽ rú kí dó mụ ĩ'di rụ̂lé.”
43003027	Ị́jọ́ 'dĩ sĩ, Yõhánã umvi ĩ'baní jọ, “'Bá la ị́jọ́ angálépi Ãdróŋá drị́ 'bụ̃ gâlé rĩ idé.
43003028	Ĩmi ãmgbã sãdínĩ mádrị́ ị́jọ́ mâ jọlé rĩ vú nzelépi rĩ kí, ‘Má adru Kúrísĩtõ 'i la ku, wó ma 'bá tị ãpẽlé ĩ'di drị̃lẹ́ gá rĩ 'i.’
43003029	Ãmụ́rụ́gọ́ la mụ ágó be, ágó 'bã wọ̃rị̂ dó ãyĩkõ idé ĩ'ba abe. Ma bãsĩ ãmụ́rụ́gọ́ 'bã ágoô 'bã wọ̃rị̂ 'i ãzíla ãyĩkõ la áma fụ ĩ'di 'bã amụ́ŋá sĩ.
43003030	Ị́jọ́ ĩ'didrị́ gá rĩ 'bã tụ ụrụgá, ị́jọ́ mâ rĩ 'bã asị́ vụ̃rụ́.”
43003031	'Bá angálépi 'bụ̃ gá ụrụgá Ãdróŋá drị̂lé rĩ ĩ'di ãmbógó ru ãndânĩ ãko pírí 'banî. 'Bá vụ̃rụ́ ụ̃nọ́kụ́ gá 'dộ rĩ, ĩ'di ụ̃nọ́kụ́ ãni, ĩ'di vâ ị́jọ́ ụ̃nọ́kụ́ drị̂ kí jọ áyụ. Wó 'bá angálépi ụrụgá 'bụ̃ gâlé rĩ ĩ'di ãko pírí ụ̃nọ́kụ́ gá 'dâ rĩ kí drị̃lẹ́ gá nĩ.
43003032	Ĩ'di ị́jọ́ jọ ãko ĩ'di 'bã ndrelé rá, ĩ'di 'bã arelé rĩ jọ, wó 'bá ãzí ãluŋá la ĩ'di 'bã ị́jọ́ ã'ị̃lépi rá la 'dáyụ.
43003033	Wó 'bá pírí ĩ'di 'bã ị́jọ́ ã'ị̃lépi rá rĩ kí i'da la Ãdróŋá ĩ'di ãndá-ãndá ru.
43003034	'Bá Ãdróŋá 'bã tị ãpẽlé rĩ la ị́jọ́ Ãdróŋá 'bã jọlé rĩ kí jọ, ã'dusĩku Ãdróŋá fẽ ũkpó Úríndí drị́ rĩ ĩ'didrị́ pírí.
43003035	Átẹ́pị̃ 'bã ngọ́pị lẽjó rá rĩ sĩ, fẽ ũkpõ ãko pírí 'badrị́ gá rĩ kí ĩ'didrị́ gá.
43003036	'Bá ngọ́pị̃ 'bã ị́jọ́ ã'ị̃lépi rá rĩ ĩ'di ídri ukólépi ku rĩ trũ, 'bá ị́jọ́ ngọ́pị̃ drị́ gá rĩ ã'ị̃lépi ku rĩ ídri ĩ'di agá 'dáyụ, wó ĩ'di ace ũcõgõ Ãdróŋá 'bã mụlé fẽlé rĩ agá.
43004001	'Bá Fãrĩsáyĩ rú rĩ are kí 'bá ĩ'di vú bĩlépi ãzíla bãbụ̃tị́zị̃ bĩlépi rĩ kí ũ'bĩkãnã sĩ ndẽ kí Yõhánã drị́ rĩ kí rá.
43004002	Ị́jọ́ mgbã sĩ rĩ gá, Yẹ́sụ̃ fẽ bãbụ̃tị́zị̃ ku, 'bá ĩ'di 'bã imbálé rĩ kí fẽ agá la nĩ.
43004003	Ị́jọ́ 'dĩ kí mụ akụ́lé ĩ'di bị́lẹ́ gá 'dĩ 'bã áni 'bo, a'be Yụ̃dị́yã rá, gõ dó vúlé Gãlị́lị̃ gá.
43004004	Ĩ'diní gõ agá vúlé Gãlị́lị̃ gâlé, pẽ alịlé ãngũ Sãmãríyã agâ sĩ.
43004005	Acá dó táwụ̃nị̃ Síkã 'dĩ ãngũ Sãmãríyã drị̂ agá. 'Dĩ ãni rú ãngũ ándrá Yãkó'bõ 'bã fẽlé ngọ́pị̃ Yụ̃sụ́fụ̃ ní rĩ.
43004006	Yẹ́sụ̃ acá dó kídí ándrá Yãkó'bõ 'bã galé rĩ tị gá, ãndẽ dó ácị̃ sĩ rá. Ri dó ị̃yị́tị gá 'dãá vụ̃rụ́. 'Dĩ dó ãni rú sáwã ázíyá ị̃tụ́ sĩ.
43004007	Ũkú ãzí Sãmãríyã rú la amụ́ dó ị̃yị́ kolé, Yẹ́sụ̃ jọ ĩ'diní, “Ífẽ mání ị̃yị́ mvụlé.”
43004008	Ịsụ́ íni 'dĩ 'bá Yẹ́sụ̃ 'bã imbálé rĩ mụ kí ãkónã ĩgbãlé táwụ̃nị̃ agâlé, 'dĩ sĩ Yẹ́sụ̃ ace dó ru 'dãá á'dụ̂sĩ.
43004009	Ũkû acá ụ̃sụ̃táŋá sĩ 'bá Yãhụ́dị̃ rú rĩ kí jõ ãko kí alejó kí drĩdríŋĩ gá 'bá Sãmãríyã gá rĩ abe ku rĩ sĩ, jọ, “Mi mî ngá Yãhụ́dị̃, wó ma mâ ngá 'bá Sãmãríyã gá la, ãzíla ma vâ ũkú. Ízị ma ị̃yị́ mvụlé mvụ̃-mvụ̃ la sĩ ã'du ị́jọ́ sĩ?”
43004010	Yẹ́sụ̃ umvi ĩ'diní, “Ídrĩ tá ãko Ãdróŋá 'bã fẽlé míní rĩ nị̃ cé, ãzíla ma ị́jọ́ jọlépi míní 'dĩ ã'di 'i yã rĩ nị̃ rá, mi tá áma zị, ma tá sĩ míní ị̃yị́ ídri drị́ gá rĩ fẽ.”
43004011	Ũkû jọ, “Ãmbógó, ãko ãzí ími drị́ gá 'dâ sĩ ị̃yị́ akójó la 'dáyụ, ị̃yị́ 'dĩ vâ mgbi vụ̃rụ́lé 'dã. Mi ị̃yị́ ídri drị́ gá rĩ ịsụ́ íngõlé?
43004012	Ãmã áyị́pị Yãkó'bõ ga ándrá ị̃yị́ 'dĩ nĩ, anzị ĩ'didrị̂ kí ãnãkpá abe ị̃yị́ mvụ ala gá 'dâ, ĩmi Yãkó'bõ be 'bá ãndânĩ rĩ ã'di 'i?”
43004013	Yẹ́sụ̃ umvi ĩ'diní, “'Bá pírí ị̃yị́ 'dĩ mvụlépi rĩ kí ị̃yị́ vị́ la kí fụ ú'dí ru.
43004014	Wó ị̃yị́ mâ mụlé fẽlé mvụlé 'bá 'banî rĩ, ĩ'di fẽ ị̃yị́ vị́ fụ kí ị̃dị́ ku, ĩ'di mụ adrulé kídí agálépi agâ rĩ rú, ĩ'di dó sĩ ĩ'baní ídri ukólépi ku rĩ fẽ.”
43004015	Ũkû umvi ĩ'diní, “Ãmbógó, ífẽ mání ị̃yị́ 'dĩ mvụlé, ị̃yị́ vị́ 'bã fụ rú sĩ ma ku, ãzíla má amụ́ dó sĩ ị̃yị́ 'dĩ kolé ị̃dị́ ku.”
43004016	Yẹ́sụ̃ jọ ĩ'diní, “Ímụ mî ágô umvelé.”
43004017	-
43004018	Ũkû umvi jọ Yẹ́sụ̃ ní, “Ma ágó kóru.” Yẹ́sụ̃ jọ ĩ'diní, “Ị́jọ́ míní jọlé mi ágó kóru 'dĩ ĩ'di ị́jọ́ mgbã la, írụ ágó kí tõwú la gápi mí sĩ adrujó ala gá 'dĩ, wó ágó mî sĩ adrujó ala gá ú'dî'da 'dĩ adru mí ãni ku.”
43004019	Ũkû jọ, “Ãmbógó, ãndá-ãndá ru ánị̃ dó rá mi nábị̃.
43004020	Ãmã áyị́pịka kí ándrá jõ Ãdróŋá ị̃nzị̃ 'bé 'dĩ drị̃ gá, wó ĩmi 'bá Yãhụ́dị̃ rú 'dĩ ĩjọ ãngũ pịrị 'bá pírí 'bã kí sĩ Ãdróŋá ị̃nzị̃jó rĩ ĩ'di Yẹ̃rụ́sãlẹ́mụ̃ gá.”
43004021	Yẹ́sụ̃ jọ ĩ'diní, “Ũkú 'dĩ, mí ã'ị̃ ị́jọ́ mání jọlé 'dĩ 'i. Sáwã ãzí la amụ́ lé 'dĩ drụ́zị́ 'bá icó kí sĩ Ãdróŋá ị̃nzị̃lé 'bé 'dõ drị̃ gá, jõku Yẹ̃rụ́sãlẹ́mụ̃ gá ku.
43004022	Ĩmi 'bá Sãmãríyã gá 'dĩ, ĩnị̃ ị́jọ́ mgbã sĩ ĩmi ã'di ị̃nzị̃ yã rĩ gá ku, wó ãma 'bá Yãhụ́dị̃ rú 'dĩ ãnị̃ ãma ã'di ị̃nzị̃ yã rĩ gá rá, ã'dusĩku patáŋá amụ́ Yãhụ́dị̃ 'bã rụ̂ sĩ.
43004023	Wó ájọ míní, ụ́'dụ́ amụ́lépi rĩ, acá dó bãsĩ bábá ú'dî'da 'bo. 'Dĩ ụ́'dụ́ 'bá ị̃nzị̃táŋá ru rĩ kí Bãbá ị̃nzị̃jó úríndí sĩ, ãzíla ị́jọ́ mgbã rĩ sĩ. Bãbá la 'bá ĩ'di ị̃nzị̃lépi gẹ̃rị̃ kpị 'dĩ sĩ rĩ kí ndrụ̃.
43004024	Ãdróŋá ĩ'di Úríndí, 'bá ĩ'di ị̃nzị̃lépi rĩ 'bã ị̃nzị̃ kí ĩ'di úríndí ĩ'badrị̂ agá ãzíla ị́jọ́ mgbã sĩ, ã'dusĩku ĩ'di 'bã adrujó Úríndí rĩ sĩ.”
43004025	Ũkû jọ Yẹ́sụ̃ ní, “Má ã'ị̃ rá Mãsíyã la drụ́zị́ amụ́ rá.” (Mãsíyã 'dĩ umvelé Kúrísĩtõ 'i rĩ.) “Drĩ amụ́ 'bo, ĩ'di ãmaní ị́jọ́ pírí kí vú nze rá.”
43004026	Yẹ́sụ̃ jọ ĩ'diní, “Ma ị́jọ́ jọlépi mí be ú'dî'da 'dĩ bãsĩ ĩ'di 'i.”
43004027	Cọtị 'dãá 'bá Yẹ́sụ̃ 'bã imbálé rĩ acá kí dó rá, ụrụ'bá la ũdrã kí dó tõyĩ ĩ'bã kí ĩ'di ịsụ́jó ị́jọ́ jọjó ũkú be rĩ sĩ. Wó 'bá ãzí kí drĩdríŋĩ gá ị́jọ́ ãzí zịlépi, ị́jọ́ ĩ'di 'bã idélé íni rĩ ã'du la yụ, jõku kí ị́jọ́ jọ agá ã'du drị̃ gá la 'dáyụ.
43004028	Ũkû a'be dó kére ĩ'di bãsĩ ị̃yị́ kojó rĩ ị̃yị́tị gá 'dãá ũgũgõ, ko dó drị̃ mụlé vúlé táwụ̃nị̃ gâlé 'bá 'baní ị́jọ́ ru idélépi rĩ kí vú nzelé. Jọ ĩ'baní,
43004029	“Ĩmi amụ́ 'bá ị́jọ́ pírí mâ idélé rĩ kí vú nzelépi mání rĩ ndrelé, ĩ'di nõ dó Kúrísĩtõ 'i yã áni!”
43004030	'Bá ãkpẹ̃ kí dó táwụ̃nị̃ agâlé amụ́lé Yẹ́sụ̃ ndrelé.
43004031	Ị́jọ́ 'dĩ 'bã kí ru idé agá 'dĩ gá 'dâ, 'bá Yẹ́sụ̃ 'bã imbálé rĩ jọ kí ĩ'diní, “Rábị̃, í'bị̃ drĩ ãko ãzí nalé ráká.”
43004032	Yẹ́sụ̃ umvi ĩ'baní, “Ãkónã mâ nalé ĩmĩ ị́jọ́ nị̃jó drị̃ la gá ku la cí.”
43004033	'Bá ĩ'di 'bã imbálé 'dĩ i'dó kí ru undrélé mịfị́ gá mịfị́ gá, jọ kí kí drĩdríŋĩ gá, “'Bá ãzí ndú ĩ'diní ãkónã ajílépi la cí yã?”
43004034	Yẹ́sụ̃ jọ ĩ'baní, “Ãkónã mádrị́ gá rĩ ĩ'di ị́jọ́ 'Bá áma tị ãpẽlépi rĩ 'bã lẽlé rĩ idéjó ãzíla dejó rĩ 'i.
43004035	Ĩmi adru 'bá áyi nị̃lépi cé, jọlépi la ace ĩmbá sụ ãkónã kí ũkũnãjó rĩ kí ku yã? Ájọ ĩminí, ị̃nzị̃ mịfị́, ĩndre drĩ ãngũ ámvụ́ agâlé ãkónã kí dó ãni rú bábá sĩ kí ũkũnãjó.
43004036	'Bá ãkónã ũkũnãlépi rĩ kí ála kí ũfẽ ĩ'baní ãkónã kí tralé ídri ukólépi ku rĩ gá rĩ sĩ. 'Bá ũri kí salépi ãzíla tralépi rĩ kí dó sĩ u'á ãyĩkõ sĩ ãngũ ãlu gá.
43004037	Ị́jọ́ jọlé 'bá ãzí rĩ la ũri sa ãzí rĩ la ũkũnã la rĩ 'bãngá ị́jọ́ mgbã.
43004038	Ápẽ ĩmi tị ãkónã ĩmĩ ãzị́ ngalé ĩmi 'i ku la gá, 'bá ãzí nga kí ãzị́ la nĩ. Ĩmi dó mụ ũkũnãlé la vâ ũyá la ịsụ́lé.”
43004039	'Bá wẽwẽ rú Sãmãríyã gá táwụ̃nị̃ agá 'dãá rĩ ã'ị̃ kí Yẹ́sụ̃ rá, ã'dusĩku ũkú 'dã jọ ĩ'baní, “Ágọ́bị́ 'dã nze mání ị́jọ́ jõ mâ idélé rĩ vú pírí.”
43004040	'Bá Sãmãríyã rú rĩ kí mụ acálé Yẹ́sụ̃ rụ́ 'dõlé 'bo, 'bã kí dó mãmálá ĩ'didrị́ sĩ u'ájó ĩ'ba abe. Ị́jọ́ 'dĩ sĩ, Yẹ́sụ̃ u'á dó sĩ ĩ'ba abe ụ́'dụ́ ị̃rị̃.
43004041	'Bá wẽwẽ rú Sãmãríyã gá rĩ 'bã ãzí ã'ị̃ kí Yẹ́sụ̃ 'i ị́jọ́ ĩ'di 'bã jọlé ĩ'baní rĩ kí sĩ.
43004042	'Bá Sãmãríyã rú ĩ'di ã'ị̃lépi rá rĩ jọ kí ũkû ní, “Ãma ã'ị̃ ĩ'di 'bã ị́jọ́ rá la adru mî lũjó la ãmaní mi 'i rĩ sĩ la ku, wó ãma ã'ị̃ ĩ'di 'bã ị́jọ́ rá la, ã'dusĩku ãma are dó ị́jọ́ ĩ'di tị gá rĩ ãmã bị́lẹ́ sĩ, ị́jọ́ 'dĩ ĩ'di dó ãndá-ãndá ru, 'dĩ 'Bá 'bá ụ̃nọ́kụ́ gá rĩ kí Palépi rĩ 'i.”
43004043	Ụ́'dụ́ ị̃rị̃ ĩ'di 'bã u'álé Sãmãríyã gá rĩ kí vúlé gá, ko dó drị̃, mụ dó Gãlị́lị̃ gá.
43004044	Yẹ́sụ̃ jọ ándrá vâ tị ĩ'didrị̂ sĩ, “Úfẽ nábị̃ ní ị̃nzị̃táŋá ãngũ ĩ'di 'bã sĩ ãfũjó rĩ gá ku.”
43004045	Ĩ'di mụ calé Gãlị́lị̃ gâlé 'bo, 'bá Gãlị́lị̃ gá rĩ a'ị́ kí ĩ'di ãyĩkõ sĩ, ã'dusĩku mụ kí ándrá ĩ'di trũ ụ̃mụ̃ alịjó 'bá drị̃ gâ sĩ rĩ nalé Yẹ̃rụ́sãlẹ́mụ̃ gâlé, ãzíla ndre kí tálí ĩ'di 'bã idélé 'dãá rĩ kí pírí rá.
43004046	Yẹ́sụ̃ gõ vúlé Kána Gãlị́lị̃ gâlé ị̃dị́, 'dĩ ãngũ ándrá ĩ'di 'bã sĩ ị̃yị́ ujajó wáyĩnĩ rú rĩ gá. 'Bá ãmbógó gãmétẽ gá Kãpẹ̃rẹ̃nãwụ́mị̃ gá la 'bã ngọ́pị ãyánĩ rú 'dĩ sĩ 'dãá cí.
43004047	Ãmbógó la mụ arelé la Yẹ́sụ̃ ĩ'di Gãlị́lị̃ gá 'dĩ angájó Yụ̃dị́yã gá rĩ sĩ, mụ kpere ĩ'di rụ̂lé, mãmálá 'bãjó Yẹ́sụ̃ drị́ sĩ amụ́jó ĩ'di 'bã ngọ́pị ãyánĩ rú rĩ adríjó, ĩ'di 'bã úgólé drãjó drã-drã rĩ sĩ.
43004048	Yẹ́sụ̃ jọ ĩ'diní, “Ĩdrĩ ícétáŋá kí ndre tálí abe ku, ĩmi icó drĩ ị́jọ́ mádrị̂ ã'ị̃lé ku.”
43004049	Ãmbógó umvi, “Úpí, mí amụ́ drĩ 'dĩ sĩ mâ ngọ́pị drã drĩ ku rú fô!”
43004050	Yẹ́sụ̃ jọ dó ĩ'diní, “Mí uja mi vúlé lị́cọ́ gâlé, mî ngọ́pị la acá múké rá.” Ágọ́bị̂ ã'ị̃ ị́jọ́ Yẹ́sụ̃ 'bã jọlé rĩ rá mụ rá.
43004051	Drụ̃sị̃ íni ãmbógô 'bã gõ agá vúlé lị́cọ́ gâlé, ụfụ kí drị̃ ãti'bo ĩ'didrị̂ abe, jọ kí ĩ'diní, “Mî ngọ́pị adrí rá.”
43004052	Ãmbógó zị kí, “Ngọ́tị̂ adrí dó sáwã íngõ agá?” Umvi kí ĩ'diní, “Ájệ ị̃tọ́lọŋá sĩ sáwã ázị̂rị̃.”
43004053	Ị́jọ́ 'dĩ agá dó átẹ́pị̃ ní, jọ dó 'dĩ bãsĩ ájệ sáwã Yẹ́sụ̃ 'bã jọjó la ĩ'diní, “Mî ngọ́pị la adrí rá” rĩ 'i. Ị́jọ́ 'dĩ sĩ, ãmbógó kí 'bá ĩ'didrị́ lị́cọ́ gá rĩ abe ã'ị̃ dó ị́jọ́ Yẹ́sụ̃ drị́ gá rĩ rá.
43004054	'Dĩ tálí pâlé ị̃rị̃ Yẹ́sụ̃ 'bã idélé Gãlị́lị̃ gá ĩ'di 'bã ãgõjó angájó Yụ̃dị́yã gâlé rĩ 'bã vúlé gá rĩ 'i.
43005001	Ị́jọ́ 'dĩ vúlé gá, Yẹ́sụ̃ uja ru vúlé Yẹ̃rụ́sãlẹ́mụ̃ gâlé mụlé ụ̃mụ̃ 'bá Yãhụ́dị̃ rú 'dĩ 'bã ãni la ãzí nalé.
43005002	Kẹ̃jị́tị ãzí ãlu 'bání fijó Yẹ̃rụ́sãlẹ́mụ̃ agâlé umvelé Kẹ̃jị́tị Kãbĩlõ rĩ gá 'dãá, ị̃yị́ ãzí 'bání umvelé tị Yãhụ́dị̃ drị̂ sĩ Bẽtẽzádã 'i rĩ, ãzíla pãráta tõwú co kí andre la cí.
43005003	'Bá ãyánĩ rú wẽwẽ rú mịfị́ kóru, ãzíla acálépi rá, 'dĩ tra kí ru pírí ulalé ị̃yị́ 'dã tị gá 'dãá. [Ãzíla kí tẽ 'bá ãzíní ị̃yị́ 'a usa agá.
43005004	Mãlãyíkã Úpí drị̂ la amụ́ ị̃yị́ usalé pâlé ãlu-ãlu. 'Bá sulé ị̃yị́ gâlé drị̃drị̃ ĩ'di usajó 'bo rĩ 'bã vúlé gá rĩ la adrí ãyánĩ ũví íngõ ĩ'di rụlépi rĩ sĩ rá.]
43005005	Ágọ́bị́ ãzí ãlu acálépi rá u'álépi ãyánĩ ĩ'didrị̂ trũ ílí kãlị́ na drị̃ ãrõ la la vâ ru ị̃yị́ Bẽtẽzádã tị gá 'dãá ĩndĩ.
43005006	Yẹ́sụ̃ la mụ ágọ́bị́ 'dĩ ndrelé ru ula agá ị̃yị́ 'dã tị gá 'dãá, ãzíla ála mụ ĩ'diní lũlé la ágọ́bị́ 'dĩ ri adrulé ãyánĩ ĩ'didrị̂ trũ 'dĩ 'bã áni ílí ãzo rú 'bo, zị ĩ'di, “Ílẽ adrílé rá yã?”
43005007	Ágọ́bị́ acálépi rá 'dã umvi ĩ'diní, “Úpí, mâ 'bá ãzí 'dộ mání áma 'dụlépi 'bãlépi ị̃yị́ agâlé la 'dáyụ údrĩ dó ị̃yị́ usa 'bo rĩ gá. Mání ụ̃'bị̃ agá ca agá ị̃yị́ agâlé, 'bá ãzí ndú la alị mání ru 'belé ị̃yị́ agâlé drị̃drị̃.”
43005008	Yẹ́sụ̃ jọ ĩ'diní, “Mí angá ụrụgá, í'dụ mî bị́rị̃sị̃, ímụ.”
43005009	Cọtị ágọ́bị́ 'dĩ 'bã ãyánĩ wa rá, a'dụ́ ĩ'di 'bã bị́rị̃sị̃ ĩ'di sĩ ru lajó rĩ, ko dó drị̃ mụlé. Ị́jọ́ 'dĩ idé kí ru ụ́'dụ́ Sãbátũ drị́ gá rĩ sĩ.
43005010	'Bá Yãhụ́dị̃ rú rĩ 'bã drị̃lẹ́ ru rĩ kí mụ ágọ́bị́ 'dĩ ndrelé bị́rị̃sị̃ ĩ'di 'bã sĩ lajó rĩ trũ drị́ gá, jọ kí ĩ'diní, “'Dĩ ụ́'dụ́ Sãbátũ ãni! Ãzị́táŋá ãmadrị̂ ã'ị̃ 'bá ãzí ní acị́jó bị́rị̃sị̃ ĩ'di sĩ ru lajó rĩ trũ drị́ gá ku.”
43005011	Wó ágọ́bị́ tá ãyánĩ rú rĩ umvi ĩ'baní, “'Bá áma adrílépi rĩ jọ mání, á'dụ mâ bị́rị̃sị̃ mâ sĩ áma lajó rĩ, ámụ trũ rĩ gá nĩ.”
43005012	Zị kí, “'Bá jọlépi la í'dụ mî ãko sĩ ru lajó rĩ, ímụ trũ rĩ ĩ'di ã'di 'i?”
43005013	Wó ágọ́bị́ tá adrílé 'dã nị̃ Yẹ́sụ̃ ĩ'di ã'di 'i yã rĩ gá ku, ã'dusĩku Yẹ́sụ̃ 'bã kí ru umújó ũ'bí abe rĩ sĩ.
43005014	Vúlé vúlé ru, Yẹ́sụ̃ mụ ágọ́bị́ 'dã ịsụ́lé lị́cọ́ Ãdróŋá drị̂ agá, jọ ĩ'diní, “Índre, mí adrí 'bo 'dĩ, mí idé dó ị́jọ́ ũnzí ị̃dị́ ku, jõku ị́jọ́ ãzí ũnzíkãnã la mụ ru idélé ími ụrụ'bá gá nĩ.”
43005015	Ágọ́bị̂ ko dó drị̃ mụlé 'bá Yãhụ́dị̃ rú rĩ 'bã drị̃lẹ́ ru rĩ 'ba rụ̂lé lũjó la ĩ'baní 'bá 'î adrílépi rĩ ĩ'di Yẹ́sụ̃ 'i.
43005016	'Dã 'bã ũngúkú gá, 'bá Yãhụ́dị̃ rú rĩ 'bã drị̃lẹ́ i'dó kí Yẹ́sụ̃ ĩcãndĩlé ĩ'diní ị́jọ́ 'bá adríjó 'dĩ idéjó Sãbátũ sĩ rĩ sĩ.
43005017	Yẹ́sụ̃ umvi ĩ'baní, “Má Átẹ́pị la ãzị́ nga ụ́'dụ́ pírí, wó ma vâ nga la ụ́'dụ́ pírí cécé 'dĩ 'bã áni.”
43005018	Ị́jọ́ Yẹ́sụ̃ 'bã umvilé ĩ'di 'bã jọjó la Ãdróŋá 'í Átẹ́pị, ĩ'di 'bã ru 'bãjó Ãdróŋá be trũtrũ, ãzíla ĩ'di 'bã ãzị́táŋá Sãbátũ drị̂ ị̃nzị̃jó ku, 'dĩ 'de 'bá Yãhụ́dị̃ rú 'dĩ 'bã drị̃lẹ́ kí ásị́ gá ãzá-ãzá, lẽ kí dó sĩ ĩ'di 'dịlé rá.
43005019	Yẹ́sụ̃ jọ ĩ'baní, “Ájọ ĩminí ị́jọ́ mgbã, má icó ị́jọ́ ãzí idélé áma drị̃ sĩ ku. Wó be la rá la ma ị́jọ́ pírí má Átẹ́pị̃ 'bã idélé rĩ kí vúŋá andré idélé áyụ.
43005020	Má Átẹ́pị lẽ ma rá, i'da mání ãko pírí ĩ'di 'bã idélé rĩ kí rá. Ĩ'di mụ mání tálí mâ mụlé idélé 'dĩ kí ndẽlépi rá rĩ kí i'dalé, ĩmi drụ́zị́ ụ̃sụ̃-ụ̃sụ̃ tálí mâ idélé rĩ kí sĩ.
43005021	Cécé má Átẹ́pị 'bã 'bá drãlépi rá rĩ kí ingajó ídri fẽjó ĩ'baní rĩ áni, ma vâ ídri ukólépi ku rĩ fẽ 'bá áma ásị́ 'bã lẽlé rĩ 'baní rá.
43005022	Má Átẹ́pị lị 'bãngá 'bá ãzí 'bã ị́jọ́ ku, fẽ ũkpõ 'bá kí ị́jọ́ lịjó rĩ mádrị́,
43005023	ã'dusĩku lẽ 'bá 'bã idé kí ãrútáŋá má rụ́, cécé ĩ'bã kí idéjó la ĩ'di rụ́ rĩ áni. 'Bá ãzí drĩ ãrútáŋá idé má rụ́ ku, ífí la ru kí vâ má Átẹ́pị áma tị ãpẽlépi rĩ ku.
43005024	Ájọ ĩminí ị́jọ́ mgbã, 'bá ị́jọ́ mádrị̂ kí arelépi rá, ãzíla má Átẹ́pị áma tị ãpẽlépi rĩ ã'ị̃lépi rá rĩ, ĩ'di ídri ukólépi ku jã 'dâ rĩ trũ, ícó ị́jọ́ ũnzí lịlé drị̃ la gá ku. Ĩ'di alị drã úríndí drị̂ agâ sĩ, ĩ'di dó sĩ mụ u'álé Ãdróŋá be ídri ukólépi ku rĩ agá jã 'dâ.
43005025	“Ájọ ĩminí ị́jọ́ mgbã, ụ́'dụ́ ãzí la mụ drụ́zị́ acálé rá, ãzíla sáwã la bãsĩ gápi 'dĩ, drụ́zị́ 'bá pírí ũdrãlépi rá 'dĩ kí Ãdróŋá Ngọ́pị ụ́'dụ́kọ́ arejó rĩ. 'Bá dó arelépi la rá rĩ kí adru ídri rú jã 'dâ.
43005026	Má Átẹ́pị 'bã adrujó ídri 'dị́pị rĩ sĩ, fẽ ũkpõ mání vâ sĩ ídri 'dĩ fẽjó rá.
43005027	Fẽ vâ mání ũkpõ sĩ 'bá pírí kí ị́jọ́ lịjó, ã'dusĩku ma Ngọ́tị́ 'Bádrị̂ 'i.
43005028	“Ĩmi ụ̃sụ̃ ị́jọ́ 'dĩ sĩ ku, ụ́'dụ́ ãzí la amụ́ lé 'dĩ, 'bá pírí ũdrãlépi rá 'dĩ kí áma ụ́'dụ́kọ́ are,
43005029	ãzíla kí angá ị̃nádrị̃ gá rĩ sĩ rá. 'Bá ị́jọ́ múké idélépi rĩ kí angá adrujó ídri rú, wó 'bá ị́jọ́ ũnzí idélépi 'dĩ kí angá rá, ála ị́jọ́ lị kí drị̃ gá kí umbéjó rá.
43005030	“Má icó ị́jọ́ ãzí idélé áma ũkpõ sĩ ku. Ma ị́jọ́ lị ị́jọ́ Ãdróŋá áma tị ãpẽlépi rĩ 'bã lũlé mání rĩ sĩ, ị́jọ́ lịŋá mádrị̂ kí dó sĩ kpị, ã'dusĩku ị́jọ́ mâ ngalé rĩ kí má Átẹ́pị 'bã lẽlé rĩ kî.”
43005031	Yẹ́sụ̃ mụ ị́jọ́ jọŋâ trũ drị̃ gá jọ, “Ádrĩ ị́jọ́ vú nze áma drị̃ gá ma 'i, ĩmi icó kí ã'ị̃lé ku.
43005032	Ájọ ĩminí má Átẹ́pị la vâ ị́jọ́ vú nze áma drị̃ gá nĩ, ị́jọ́ ĩ'di 'bã vú nzelé rĩ ĩ'di ị́jọ́ mgbã la.
43005033	Ĩpẽ vâ 'bá kí tị mụlé ị́jọ́ Yõhánã Bãbụ̃tị́zị̃ fẽlépi rĩ 'bã vú nzelé áma drị̃ gá mgbã rĩ arelé rá.
43005034	Wó adru 'bá la tá ị́jọ́ vú nze áma drị̃ gá nĩ la ku, má igá ĩmi 'i ị́jọ́ Yõhánã 'bã vú nzelé áma drị̃ gá 'dĩ i'dajó rá la, álẽ ĩpa sĩ ĩminí ĩmi rá.
43005035	Ị́jọ́ Yõhánã 'bã jọlé rĩ ji ãngũ ĩmi ásị́ gá dị̃zã rú tárã áni, fẽ ĩminí adrujó ãyĩkõ sĩ ụ́'dụ́ were rú.
43005036	Ị́jọ́ mání vú nzelé ímbátáŋá ãzíla tálí mání idélé 'dĩ ndẽ kí ãnzị sĩ Yõhánã drị́ gá rĩ rá, má Átẹ́pị fẽ ị́jọ́ mání idélé 'dĩ kí nĩ, ãzíla i'da kí má Átẹ́pị ãpẽ áma tị nĩ.
43005037	Má Átẹ́pị áma tị ãpẽlépi rĩ nze ị́jọ́ vú áma drị̃ gá rá. Ĩmi are ĩ'di ụ́'dụ́kọ́ ku, ãzíla ĩndre drĩ vâ mẹ́lẹ́tị la ku,
43005038	ãzíla ĩmi ã'ị̃ ị́jọ́ ĩ'didrị̂ ĩmi ásị́ gá ku, ã'dusĩku ĩminí ma 'i ĩ'di 'bã tị ãpẽlé ĩmi rụ́ 'dõlé rĩ ã'ị̃jó ku rĩ sĩ.
43005039	“Ĩmi ị́jọ́ sĩlé bụ́kụ̃ Ãdróŋá drị̂ agá rĩ kí lã, ĩmi ị́jọ́ ala gá rĩ kí ndrụ̃, ĩmi ũrã dó sĩ ĩmi ídri ukólépi ku rĩ ịsụ́ rá íni. Ị́jọ́ sĩlé ala gá 'dĩ kí pírí áma drị̃ gá.
43005040	Wó ĩgã amụ́lé má rụ́ 'dõlé ídri ukólépi ku ĩmĩ ndrụ̃lé bụ́kụ̃ Ãdróŋá drị̂ agá 'dĩ ịsụ́lé úmgbé sĩ.
43005041	“Ándrụ̃ ãrútáŋá ãzíla ãtị̃ŋá ị́jọ́ vú nzejó áma drị̃ gá múké rĩ 'bá drị́ la ku,
43005042	ã'dusĩku ánị̃ ĩmi agá 'dâ lẽtáŋá ĩminí sĩ Ãdróŋá lẽjó la 'dáyụ.
43005043	Má amụ́ má Átẹ́pị 'bã ũkpõ sĩ, ĩgã áma a'ị́lé úmgbé. Wó 'bá ãzí drĩ kí amụ́ ĩ'bã ũkpõ sĩ, ĩmi kí a'ị́ rá.
43005044	Ĩmi jõ ĩmi ịcụ́ ãyá-ãyá ĩmi drĩdríŋĩ gá, ĩmi u'á ãyĩkõ sĩ, wó ĩmi así ị́cụ́ŋá angálépi Ãdróŋá drị́ rĩ sĩ ku. Ĩmi icó dó áma ã'ị̃lé íngoní ru?
43005045	“Lẽ ĩ'bã ĩmi ásị́ gá ma mụ ĩmi tõlé Ãdróŋá drị̃lẹ́ gâlé ma 'i íni la ku, wó Mụ́sã ĩmi sĩ ĩmi ásị́ 'bãjó drị̃ la gá ándrá ĩminí ãzị́táŋá Ãdróŋá drị̂ kí ajílépi rĩ, la mụ ĩmi tõlé nĩ.
43005046	Ĩdrĩ ándrá ị́jọ́ Mụ́sã 'bã sĩlé rĩ kí ã'ị̃ agá rá, ĩmi tá vâ áma ã'ị̃ rá, ã'dusĩku sĩ ị́jọ́ 'dĩ kí áma drị̃ gá.
43005047	Wó ĩmi dó ị́jọ́ ĩ'di 'bã sĩlé áma drị̃ gá rĩ kí ã'ị̃jó ku rĩ sĩ, ĩmi icó dó ị́jọ́ mání jọlé rĩ ã'ị̃lé íngoní ru?”
43006001	Ụ́'dụ́ ãzí vúlé gá, Yẹ́sụ̃ za 'bá ĩ'di 'bã imbálé 'dĩ abe mĩrĩ Gãlị́lị̃ 'bã 'á 'dã sĩ. (Ála ándrá vâ mĩrĩ 'dĩ umve mĩrĩ Tị̃bẹ́rị̃yã 'i.)
43006002	'Bá ũ'bí wẽwẽ rú tálí ĩ'di 'bã idélé 'bá kí adríjó rĩ kí ndrelépi cé 'dĩ, ri kí ĩ'di vú ũbĩlé ĩ'di 'bã acị́ agá 'dĩ gá 'dâ ĩndĩ.
43006003	Yẹ́sụ̃ tụ kí 'bá ĩ'diní imbálé 'dĩ abe 'bé sị́, ri kí vụ̃rụ́ ĩ'diní sĩ kí imbájó.
43006004	Ịsụ́ íni 'dĩ ụ́'dụ́ 'bá Yãhụ́dị̃ rú rĩ 'bã ãni ụ̃mụ̃ alịjó 'bá drị̃ gâ sĩ rĩ drị̂ acá dó ãni rú.
43006005	Yẹ́sụ̃ la mụ ãngũ ndrelé ụrụgâlé, ãzíla ndre 'bá ũ'bí 'bã kí amụ́ agá ĩ'di rụ́ 'dõlé ru, zị Fị́lị́pọ̃ 'i jọ, “Fị́lị́pọ̃, ãma mụ íná ĩgbãlé calépi 'bá ũ'bí 'dĩ 'baní nalé íngõlé?”
43006006	Zị ị́jọ́ 'dĩ 'i, lú sĩ Fị́lị́pọ̃ ụ̃'bị̃jó, ã'dusĩku ĩ'di ásị́ gâlé nị̃ imụ ã'du idélé 'bá 'dĩ 'baní yã rĩ gá rá.
43006007	Fị́lị́pọ̃ umvi Yẹ́sụ̃ 'i jọ, “Ãdrĩ táni jọ la ãma ã'du idé, átã 'bá ãzí 'bã mũsárã ĩ'di 'bã ngalé ĩmbá ãrõ rĩ icó vâ calé ãkónã ĩgbãlé nalé 'bá pírí amụ́lépi 'dĩ 'baní rá la ku.”
43006008	'Bá Yẹ́sụ̃ 'bã imbálé rĩ 'bã ãzí Ãndẽríyã Sị̃mọ́nị̃ Pétẽrõ ádrị́pị nga ị́jọ́ jọlé jọ,
43006009	“Ngọ́tị́ŋá ãzí wereŋá mũkátĩ ífí tõwú ãzíla ị̃'bị nírí ị̃rị̃ la kî trũ la 'dõ. Wó ãko 'dĩ kí 'bá wẽwẽ rú 'dĩ 'baní ã'du idé?”
43006010	Yẹ́sụ̃ jọ, “Ĩfẽ 'bá 'dĩ 'bã ri kí vụ̃rụ́.” Sáwã 'dã sĩ ịsụ́ ásé dụ kí ú'dí. Ị́jọ́ 'dĩ sĩ, 'bá ũ'bí 'dã ri kí dó pírí vũ gá. 'Bá rilépi ũ'bí 'dã kí agá 'dãá ãgọbị rú rĩ kí ũgũgõ álĩfũ tõwú 'dĩpí.
43006011	Yẹ́sụ̃ 'dụ mũkátĩ kí, fẽ ãwã'dĩfô Ãdróŋá ní, awa dó kí 'bá rilépi vụ̃rụ́ 'dã 'baní kpere 'bá pírí 'baní na agá la ĩ'baní sĩ agajó tré-tré. Idé vâ ãlu 'dĩ 'bã áni ị̃'bị kí sĩ.
43006012	'Bá kí mụ agalé 'bo, Yẹ́sụ̃ jọ 'bá ĩ'di 'bã imbálé 'dĩ 'baní, “Ĩtra mũkátĩ fúfú acelépi 'dĩ kí ị̃'bị acelépi rĩ abe pírí ãngũ ãlu gá, îza sĩ ãkónã ku.”
43006013	Ị́jọ́ 'dĩ sĩ, 'bá Yẹ́sụ̃ 'bã imbálé 'dĩ tra kí ãkónã ị́mbị́ acelépi 'dĩ kí pírí. Ãkónã 'bá 'bã kí a'belé rĩ tõ kí ru gụ́fá tré-tré mụdrị́ drị̃ ị̃rị̃.
43006014	Ũ'bí ru tralépi 'dãá 'dĩ kí mụ tálí Yẹ́sụ̃ 'bã idélé 'dĩ ndrelé 'bo, ĩ'bã ãzí rĩ jọ kí, “Ãndá ãma ã'ị̃ rá 'dĩ icó adrulé nábị̃ ándrá Ãdróŋá 'bã ị́jọ́ azịlé ĩ'di mụ amụ́lé ụ̃nọ́kụ́ gá 'dõlé rĩ 'i.”
43006015	Yẹ́sụ̃ nị̃ ị́jọ́ kí ásị́ gâlé ĩ'bã kí lẽjó ĩ'di 'bãjó ĩ'bã úpí ru ũkpõ sĩ rĩ rá. Ị́jọ́ 'dĩ sĩ, nze ru ũní kí agá 'dãá mụlé u'álé 'bé agâlé á'dụ̂sĩ.
43006016	Ĩ'di mụ calé ĩndró sĩ, 'bá Yẹ́sụ̃ 'bã imbálé 'dĩ mụ kí mĩrĩ tị gâlé.
43006017	Kpere sáwã 'dã agá Yẹ́sụ̃ acá ĩ'ba rụ́ ku. Fi kí dó í'bó agâ sĩ zajó vúlé táwụ̃nị̃ Kãpẹ̃rẹ̃nãwụ́mị̃ gâlé, ĩ'bã kí za agá 'dâ, ãngũ nị dó rá.
43006018	'Dãá ãlụ́kụ́kụ̃ lilépi ãmbógó la i'dó lilé ũkpó sĩ, ãzíla ị̃yị́ i'dó ungalé tũlãtũlã.
43006019	'Bá Yẹ́sụ̃ 'bã imbálé 'dĩ kí mụ í'bó pẽlé ũgũgõ máyị̃lị̃ na jõku sụ 'dĩpí 'bo, ndre kí Yẹ́sụ̃ 'bã amụ́ agá ị̃yị́ drị̃ gâ sĩ ĩ'ba rụ́ í'bó gá 'dõlé ru. Ĩ'di dó mụ í'bô ũŋmĩlé ãni rú, 'bá 'dĩ idé kí ụ̃rị̃ sĩ.
43006020	Yẹ́sụ̃ jọ ĩ'baní, “'Dõ ma 'i, ĩmi idé ụ̃rị̃ sĩ ku.”
43006021	'Bá ĩ'di 'bã imbálé 'dĩ a'ị́ kí ĩ'di ásị́ pírí sĩ fijó ĩ'ba rụ́ í'bó agâlé, 'dã 'bã ũngúkú gá cọtị ca kí í'bó trũ ị̃yị́tị ĩ'bã kí tá sĩ lẽjó mụjó táwụ̃nị̃ Kãpẹ̃rẹ̃nãwụ́mị̃ gá 'dã gâlé.
43006022	Ụ́'dụ́ ãzí rĩ sĩ, ũ'bí ru tralépi mĩrĩ 'bã wókõ ãzí rĩ gá rĩ, amá kí í'bó 'dãá cí rĩ lú ãlu. Nị̃ kí cé Yẹ́sụ̃ fi ala gá 'bá ĩ'di 'bã imbálé rĩ abe ĩndĩ ku, wó 'bá ĩ'di 'bã imbálé rĩ mụ kí á'dụ̂sĩ Yẹ́sụ̃ kóru.
43006023	Í'bó ãzí angálépi Tị̃bẹ́rị̃yã gá la amụ́ kí ãni rú ị̃yị́tị ãngũ ũ'bí 'bã kí sĩ íná Úpí 'bã sĩ ãwã'dĩfô fẽjó drị̃ la gá rĩ najó rĩ gá.
43006024	'Bá ũ'bí kí mụ ndrelé la Yẹ́sụ̃ kí 'bá ĩ'di 'bã imbálé rĩ abe 'dãá yụ, tõ kí ru í'bó 'dã kí agá, mụ kí dó sĩ Kãpẹ̃rẹ̃nãwụ́mị̃ gá ĩ'di ndrụ̃ trũ.
43006025	'Bá ũ'bí kí mụ Yẹ́sụ̃ ịsụ́lé mĩrĩ 'bã wókõ ãzí rĩ gá 'bo, zị kí ĩ'di, “Rábị̃, mí acá 'dõlé íngoní ru?”
43006026	Yẹ́sụ̃ umvi ĩ'baní, “Ma ĩminí ị́jọ́ mgbã jọ, ĩmi ngá áma ndrụ̃ ágbárị́ ĩmi íná najó agajó mgbemgbe rĩ sĩ, adru ĩminí tálí mání idélé rĩ kí ífí nị̃jó cé rĩ sĩ la ku.
43006027	Ĩnga ãzị́ íná ru izalépi izâ rĩ sĩ ku, rá la ĩnga ãzị́ íná fẽlépi la ĩmi sĩ u'á ídri ru jã 'dâ rĩ sĩ. Íná 'dĩ bãsĩ Ngọ́tị́ 'Bádrị̂ 'bã fẽlé ĩminí rĩ 'i, ã'dusĩku Ãdróŋá ãmã Átẹ́pị fẽ mání ũkpõ sĩ ị́jọ́ 'dĩ idéjó rá.”
43006028	'Bá zị kí ĩ'di, “Ãdróŋá lẽ pịrị rĩ gá ãma idé ã'du?”
43006029	Yẹ́sụ̃ umvi ĩ'baní, “Ị́jọ́ Ãdróŋá 'bã lẽlé ĩmi idé rĩ, ĩmi ã'ị̃ 'bá ĩ'di 'bã tị ãpẽlé rĩ 'bã ị́jọ́ kí rá.”
43006030	Zị kí ĩ'di, “Tálí ãzí míní icólé idélé rá ãma dó ndre la, ãma sĩ ími ã'ị̃ rĩ ã'du? Mi mụ ã'du idélé?
43006031	Ãmã áyị́pịka na kí ándrá mãnã ásé agá ãngũ kõtórõ rú rĩ gâlé. Ị́jọ́ 'dĩ idé ru cécé ị́jọ́ sĩlé bụ́kụ̃ Ãdróŋá drị̂ agá rĩ 'bã jọlé rĩ áni, ‘Fẽ ĩ'baní íná nalé angájó 'bụ̃ gâlé.’”
43006032	Yẹ́sụ̃ jọ ĩ'baní, “Ma ĩminí ị́jọ́ mgbã jọ, Mụ́sã adru ándrá 'bá ĩmĩ áyị́pịka 'baní íná angálépi 'bụ̃ gâlé rĩ fẽlépi rĩ 'i ku. Mâ Átẹ́pị fẽ ĩ'baní íná mgbã 'bụ̃ gâlé rĩ nĩ.
43006033	Íná Ãdróŋá 'bã fẽlé angálépi 'bụ̃ gâlé amụ́lépi vụ̃rụ́ 'dõlé rĩ, ĩ'di íná ídri fẽlépi 'bá ụ̃nọ́kụ́ drị̃ gá 'dâ rĩ 'baní rĩ 'i.”
43006034	'Bá jọ kí, “Úpí, ífẽ ãmaní íná 'dĩ jã 'dâ.”
43006035	Yẹ́sụ̃ jọ ĩ'baní, “Ma cécé íná ídri fẽlépi rĩ áni. 'Bá amụ́lépi áma vú bĩlépi rĩ, ãbị́rị́ fụ ĩ'di ku. 'Bá ã'ị̃táŋá ĩ'didrị̂ 'bãlépi áma drị̃ gá rĩ, ị̃yị́vị́ ndẽ ĩ'di ku.
43006036	Álũ ándrá ĩminí, ĩndre ma 'bo, wó ĩmi icó áma ị́jọ́ ã'ị̃lé ku.
43006037	'Bá pírí má Átẹ́pị 'bã fẽlé mádrị́ rĩ kí amụ́ má rụ́ 'dõlé rá, ãzíla má icó kí drolé ãmvé ku.
43006038	Má amụ́ angájó 'bụ̃ gâlé ị́jọ́ áma ásị́ 'bã lẽlé rĩ idélé ku, wó má amụ́ ị́jọ́ má Átẹ́pị 'bã áma tị ãpẽjó rĩ idélé.
43006039	Ãdróŋá lẽ 'bá ĩ'di 'bã fẽlé mádrị́ 'dĩ 'bã ãzí 'bã ãvĩ ku, wó lẽ má inga kí ídri rú ụ́'dụ́ 'bá kí ị́jọ́ lịjó rĩ sĩ.
43006040	Ị́jọ́ má Átẹ́pị 'bã lẽlé rĩ, 'bá pírí Ãdróŋá Ngọ́pị ndrelépi rá, ãzíla ĩ'bã ã'ị̃táŋá 'bãlépi ĩ'di agá rĩ 'bã ịsụ́ kí ídri ukólépi ku rĩ. Ma dó sĩ kí inga ídri rú ụ́'dụ́ 'bá kí ị́jọ́ lịjó rĩ sĩ.”
43006041	'Bá Yãhụ́dị̃ rú 'dĩ i'dó kí unulé Yẹ́sụ̃ 'bã jọjó la, 'i íná angálépi 'bụ̃ gâlé asị́lépi vụ̃rụ́ 'dõlé rĩ 'i rĩ sĩ.
43006042	Ụzị kí ru ãyá-ãyá, “'Dĩ adru Yẹ́sụ̃ Yụ̃sụ́fụ̃ 'bã ngọ́pị 'i ku yã? Ãnị̃ átẹ́pị̃ kí ãndrẽ be cé. Icó dó jọlé la 'í angá 'bụ̃ gâlé asị́lé vụ̃rụ́ 'dõlé la íngoní ru?”
43006043	Yẹ́sụ̃ jọ ĩ'baní, “Ĩmi a'be ununuŋá ĩmi drĩdríŋĩ gá rĩ cã.
43006044	'Bá ãzí icólépi amụ́lépi má rụ́ 'dõlé la yụ, má Átẹ́pị áma tị ãpẽlépi rĩ drĩ kí ají nĩ ku rĩ gá. Ma dó sĩ drụ́zị́ kí inga ídri rú ụ́'dụ́ 'bá kí ị́jọ́ lịjó rĩ sĩ.
43006045	Ị́jọ́ nábị̃ ãzí 'bã sĩlé rĩ jọ, ‘Ãdróŋá la drụ́zị́ 'bá pírí kí imbá nĩ.’ Ãzíla 'bá pírí má Átẹ́pị tị arelépi ãzíla ị́jọ́ ụ̃nị̃lépi ĩ'didrị́ rĩ kí amụ́ má rụ́ 'dõlé rá.
43006046	'Bá ãzí ãlu má Átẹ́pị ndrelépi rá la 'dáyụ, pẽ lú 'Bá angálépi Ãdróŋá rụ́ 'bụ̃ gâlé rĩ ndre ĩ'di cé la nĩ.
43006047	Ájọ ĩminí ị́jọ́ mgbã, 'bá pírí áma ã'ị̃lépi rá rĩ kí ídri ukólépi ku rĩ ịsụ́ nĩ.
43006048	Ma cécé íná ídri 'dã fẽlépi rĩ áni.
43006049	Ĩmĩ áyị́pịka drĩ kí táni ándrá mãnã na agá ãngũ kõtórõ rĩ agâlé rá tí, wó 'dã ũngúkú gá ũdrã kí ándrá 'bãngá rá.
43006050	Wó ma íná angálépi 'bụ̃ gâlé asị́lépi vụ̃rụ́ 'dõlé rĩ 'i. 'Bá áma nalépi rĩ icó drãlé úríndí agá ị̃dị́ ku.
43006051	Ma íná ídri drị̂ angálépi 'bụ̃ gâlé rĩ 'i. 'Bá pírí íná 'dĩ nalépi rá rĩ kí mụ u'álé ídri rú jã 'dâ. Íná mâ fẽlé ĩminí 'dĩ 'i, ĩ'di ụrụ'bá mádrị́ mâ fẽlé 'bá ụ̃nọ́kụ́ drị̃ gá 'dĩ 'bã adru kí ídri rĩ 'i.”
43006052	Ị́jọ́ 'dĩ ají 'bá Yãhụ́dị̃ rú 'dĩ kí drĩdríŋĩ gá ãgátã ũmbá la, zị kí, “Ágọ́bị́ 'dĩ icó ãmaní ĩ'di 'bã ụrụ'bá fẽlé nalé íngoní ru?”
43006053	Yẹ́sụ̃ umvi ĩ'baní, “Ma ĩminí ị́jọ́ mgbã jọ, ĩdrĩ Ngọ́tị́ 'Bádrị̂ 'bã ụrụ'bá na, ãzíla ãrí la mvụ ku, ĩmi icó adrulé ídri ku.
43006054	'Bá áma ụrụ'bá nalépi ãzíla áma ãrí mvụlépi rĩ, la adru ídri ukólépi ku rĩ trũ, ãzíla ma ĩ'di inga ídri rú ụ́'dụ́ 'bá kí ị́jọ́ lịjó rĩ sĩ,
43006055	ã'dusĩku áma ụrụ'bá kí áma ãrí be, kí íná mgbã ídri ukólépi ku rĩ fẽlépi 'bá ní rĩ kí.
43006056	'Bá áma ụrụ'bá nalépi ãzíla áma ãrí mvụlépi rĩ kí adru áma agá Úríndí sĩ, ãzíla ma vâ adru kí agá Úríndí sĩ.
43006057	Má Átẹ́pị ãko pírí 'bã ídri 'bã 'dị́pị rú rĩ, ãpẽ áma tị nĩ, fẽ mání u'álé ídri rú nĩ. 'Bá pírí áma ụrụ'bá nalépi ãzíla áma ãrí mvụlépi rĩ, la adru ídri rú áma ị́jọ́ sĩ úríndí agá.
43006058	Íná angálépi 'bụ̃ gâlé asị́lépi vụ̃rụ́ 'dõlé rĩ, adru íná ándrá ĩmĩ áyị́pịka 'bã kí nalé ũngúkú la gá ĩ'bã kí ũdrãjó rĩ 'i ku. Wó 'bá íná 'dĩ nalépi rĩ kí mụ u'álé ídri rú jã 'dâ.”
43006059	Yẹ́sụ̃ jọ ị́jọ́ 'dĩ kí ĩ'diní 'bá kí imbá agá ãngũ Ãdróŋá ị̃nzị̃jó Kãpẹ̃rẹ̃nãwụ́mị̃ gá rĩ gá.
43006060	'Bá ũ'bí Yẹ́sụ̃ 'bã imbálé 'dĩ are kí ị́jọ́ tá ĩ'di 'bã jọlé drị̃drị̃ 'dã kí, jọ kí, “Ímbátáŋá 'dĩ ũkpó-ũkpó, ã'di la ífí la nị̃ nĩ yã?”
43006061	Yẹ́sụ̃ nị̃ 'bá ĩ'diní imbálé rĩ kí unu unû rĩ gá cé, zị kí, “Ị́jọ́ ĩmĩ arelé 'dĩ iza kí ĩmi ásị́ rá yã?
43006062	Ĩmi dó drụ́zị́ ị́jọ́ íngõ ũrã ĩdrĩ Ngọ́tị́ 'Bádrị̂ ndre tụ agá vúlé ãngũ ĩ'di bã sĩ angájó rĩ gâlé?
43006063	Úríndí Ãdróŋá drị́ rĩ la ídri ukólépi ku rĩ fẽ nĩ, 'bá 'bã ũkpó fẽjó la 'dáyụ. Ị́jọ́ mâ jọlé 'dĩ kí bãsĩ Úríndí Ãdróŋá drị́ ídri ukólépi ku rĩ fẽ ĩmi agá nĩ.
43006064	Wó 'bá ãzí kí ĩmi agá 'dĩ, ã'ị̃ kí ị́jọ́ mádrị̂ kí ku.” Yẹ́sụ̃ jọ ị́jọ́ 'dĩ íni la nị̃ 'bá ĩ'di ã'ị̃lépi ku rĩ kí rá, ã'dusĩku nị̃ kí cé i'dóŋá gâlé 'bá ãzí ã'ị̃ kí ĩ'di ku, ãzíla kí ãzí ãlu la mụ mụlé ĩ'di mẹ́lẹ́ mbelé nĩ.
43006065	Mụ ị́jọ́ jọŋâ trũ drị̃ gá, jọ, “Ásị́sị́ŋá mání ị́jọ́ 'dĩ jọjó rĩ, má Átẹ́pị drĩ fẽ la 'bá ãzí ní amụ́jó má rụ́ 'dõlé nĩ ku, 'bá 'dĩ icó ị́jọ́ mâ jọlé rĩ ã'ị̃lé ku.”
43006066	Ị́jọ́ Yẹ́sụ̃ 'bã jọlé 'dĩ sĩ 'bá ũ'bí ĩ'diní imbálé 'dĩ a'be kí ĩ'di vú bĩŋá rá, atrị kí drị̃ sĩ gõjó vúlé ãzíla mụ dó ĩ'di trũ drị̃ gá ị̃dị́ ku.
43006067	Ị́jọ́ 'dĩ sĩ, Yẹ́sụ̃ uja dó tị 'bá ĩ'di 'bã imbálé mụdrị́ drị̃ ị̃rị̃ 'dĩ 'bã rụ́, zị kí, “Ĩmi vâ áma a'be ĩndĩ yã?”
43006068	Sị̃mọ́nị̃ Pétẽrõ umvi ĩ'diní, jọ, “Úpí, ãma dó mụ ã'di rụ́? Ị́jọ́ ídri ukólépi ku rĩ fẽlépi rĩ kí mídrị́.
43006069	Ãma ã'ị̃ rá ãzíla ãnị̃ rá, mi Ãdróŋá 'bã ngọ́tị́ ãlápítí angálépi ĩ'di rụ̂lé rĩ 'i.”
43006070	Yẹ́sụ̃ umvi, jọ ĩ'baní, “Má ũpẽ ándrá ĩmi 'bá mụdrị́ drị̃ ị̃rị̃ 'dĩ kí ma 'i ku yã? Wó 'bá ãzí ĩmi agá 'dĩ ãlu ũnzí la úríndí ũnzí trũ!”
43006071	Yẹ́sụ̃ la ị́jọ́ 'dĩ kí jọ agá, Yụ́dãsị̃ Sị̃mọ́nị̃ Ị̃sị̃kãrị́yọ́tị̃ ngọ́pị drị̃ gá. 'Dĩ 'bá ĩ'di 'bã imbálé mụdrị́ drị̃ ị̃rị̃ 'dã 'bã ãzí ãlu ru ujalépi ĩ'di mẹ́lẹ́ mbelépi nĩ rĩ 'i.
43007001	Ị́jọ́ 'dĩ kí vúlé gá, Yẹ́sụ̃ mụ dó u'álé Gãlị́lị̃ gá. Mụ dó acị́ trũ tọ̃rọ́mẹ́ kí agâ sĩ, lẽ ándrá u'álé Yụ̃dị́yã gâlé ku, ã'dusĩku 'bá Yãhụ́dị̃ rú rĩ 'bã drị̃lẹ́ ru rĩ 'bã kí lẽjó ĩ'di 'dịjó rá rĩ sĩ.
43007002	'Dĩ ãni rú sáwã 'bá Yãhụ́dị̃ rú rĩ 'bã kí lẽjó ụ̃mụ̃ nalé hémã agá rĩ najó rĩ sĩ.
43007003	Yẹ́sụ̃ 'bã ádrị́pịka jọ kí ĩ'diní, “Mí a'be ãngũ 'dĩ sĩ mụjó Yụ̃dị́yã gâlé ku ã'du ị́jọ́ sĩ yã? Ímụ Yụ̃dị́yã gâlé, 'bá míní imbálé 'dĩ 'bã mụ kí rú sĩ tálí míní idélé rĩ kí ndrelé.
43007004	'Bá drĩ lẽ kụlé ãngũ drị̃ gá 'dâ, 'bã a'bó ị́jọ́ ĩ'didrị̂ kí a'bó a'bô ku. Míní dó tálí 'dĩ kí idéjó rĩ sĩ, lẽ dó ímụ 'bá ụ̃nọ́kụ́ drị̃ gá 'dĩ 'bã nị̃ kí mi tọndọlọ.”
43007005	Átã Yẹ́sụ̃ 'bã ádrị́pịka mgbã 'dĩ ã'ị̃ kí drĩ vâ ị́jọ́ ĩ'didrị́ kí 'dĩ sĩ ku.
43007006	Yẹ́sụ̃ umvi ĩ'baní jọ, “Ụ́'dụ́ mádrị́ mgbã rĩ acá drĩ ku, wó ĩminí ụ́'dụ́ pírí kí 'bãngá múké.
43007007	'Bá ụ̃nọ́kụ́ drị̃ gá 'dĩ ngụ̃ kí ĩmi ũnzí ku, be la rá la ngụ̃ kí ma 'i, ã'dusĩku mâ ị́jọ́ ũnzí ĩ'badrị́ kí a'dájó rárá rĩ sĩ.
43007008	Ĩmụ ụ̃mụ̃ gâlé, mâ rú rĩ gá, má icó mụlé ụ̃mụ̃ 'dã gâlé ku, ã'dusĩku ụ́'dụ́ mádrị́ gá rĩ acá drĩ ku.”
43007009	Yẹ́sụ̃ la mụ ị́jọ́ 'dĩ kí jọlé 'bo, ace u'álé Gãlị́lị̃ gá 'dãá ụ́'dụ́ were.
43007010	'Dã 'bã ũngúkú gá, Yẹ́sụ̃ 'bã ádrị́pịka kí mụ mụlé ụ̃mụ̃ gá drị̃ gâlé 'bo, nze ru ũní mụlé ụ̃mụ̃ gâlé, 'bá ãzí 'bã nị̃ŋâ kóru.
43007011	Ụ̃mụ̃ gá 'dãá, 'bá Yãhụ́dị̃ rú rĩ 'bã drị̃lẹ́ ru rĩ ri kí Yẹ́sụ̃ ndrụ̃lé ụzịŋâ trũ 'bá kí tị gá, “Ágọ́bị́ 'dĩ íngõlé?”
43007012	Ãgátã ãfũ ũ'bí kí drĩdríŋĩ gá, ãzí rĩ jọ kí, “Yẹ́sụ̃ ĩ'di 'bá múké la.” Ãzí rĩ jọ kí, “Yụ, ĩ'di 'bá 'bá kí ulélépi la.”
43007013	Wó 'bá ãzí ị́jọ́ jọlépi Yẹ́sụ̃ rụ́ sĩ tọndọlọ la 'dáyụ, ã'dusĩku 'bá kí idé agá ụ̃rị̃ sĩ 'bá Yãhụ́dị̃ rú rĩ 'bã drị̃lẹ́ ru rĩ kí sĩ.
43007014	Ụ̃mụ̃ dó mụ calé ãni rú ágágá, Yẹ́sụ̃ fi dó lị́cọ́ Ãdróŋá drị̂ agâlé 'bá kí imbálé.
43007015	'Bá Yãhụ́dị̃ rú rĩ 'bã drị̃lẹ́ ru rĩ u'á kí ụ̃sụ̃táŋá sĩ ị́jọ́ ĩ'di 'bã jọlé rĩ kí sĩ ãzíla zị kí, “Ágọ́bị́ 'dĩ ịsụ́ ụ̃nị̃táŋá 'dĩ 'bã áni 'dĩ íngõlé sụ̃kụ́lụ̃ lãŋâ kóru?”
43007016	Yẹ́sụ̃ umvi ĩ'baní jọ, “Ímbátáŋá mání imbálé 'dĩ angá kí mádrị́ la ku, wó angá kí 'Bá áma tị ãpẽlépi rĩ drị́.
43007017	'Bá lẽlépi Ãdróŋá tị arelépi rá rĩ la nị̃ la rá, ị́jọ́ mání imbálé 'dĩ kí angá kí Ãdróŋá drị́ adru ũkpõ mádrị̂ sĩ ku.
43007018	Ádrĩ tá lẽ rụ́kụma ịsụ́lé ũkpõ mádrị̂ sĩ, ma tá áma ịpị́ cénĩ-cénĩ sĩ rụ́kụma ndrụ̃jó, wó álẽ rụ́kụma ajílé 'Bá áma tị ãpẽlépi rĩ nî. Ị́jọ́ 'dĩ kí bãsĩ fẽlépi la ma ị́jọ́ mgbã rĩ jọjó ĩnzõ kóru 'dĩ.
43007019	Mụ́sã lũ ándrá ĩminí ãzị́táŋá Ãdróŋá drị̂ 'i ku yã? Ĩmi ãzí ãzị́táŋá Mụ́sã 'bã lũlé rĩ kí tãmbalépi rá la 'dáyụ! Ĩlẽ dó gẹ̃rị̃ ndrụ̃lé áma 'dịjó rá la ã'du ị́jọ́ sĩ?”
43007020	'Bá ũ'bí kí agá 'dãá rĩ umvi kí ĩ'diní, “Mi úríndí ũnzí trũ. Ã'di la lẽ ími 'dịlé nĩ yã?”
43007021	Yẹ́sụ̃ umvi ĩ'baní, “Tálí mání idélé ãlu 'bá adríjó Sãbátũ sĩ 'dĩ sĩ, ĩmi ásị́ iza ru mání ã'du ị́jọ́ sĩ yã?
43007022	Wó ĩmi ãzị́ nga Sãbátũ sĩ ĩndĩ ĩdrĩ ãzị́táŋá Mụ́sã 'bã ándrá lũlé ĩminí 'dĩ kí ũbĩ rá rĩ gá. Mụ́sã lũ ándrá ĩminí ãzị́táŋá sĩ ũrekeŋá ĩmidrị́ ãgọbị rú rĩ kí ĩtãrãjó rá. (Ị́jọ́ lã'bĩ ãni sĩ 'bá ĩtãrãjó 'dĩ ĩ'di ị́jọ́ ãzí ídu drị̃drị̃ 'dĩ sĩ ãzị́táŋá Mụ́sã 'bã lẽlé 'bá 'baní rĩ idé drĩ ru ku rú, 'dĩ á'bị́ ĩmidrị́ Ịbụrahị́mụ̃ ngá rĩ.)
43007023	Ụ́'dụ́ múké sĩ anzị ĩmidrị̂ kí ĩtãrãjó rĩ drĩ 'de Sãbátũ sĩ, ĩmi idé la rá 'bã anu rú sĩ ãzị́ ãzị́táŋá Mụ́sã drị́ gá rĩ ku, wó ĩmi ũmbã rụ mání mâ ngá 'bá adríjó ãlá ru Sãbátũ sĩ rĩ sĩ la ã'du ị́jọ́ sĩ?
43007024	Ĩmi a'be ị́jọ́ lịŋá 'bã adru ãko ĩmĩ ndrelé rĩ sĩ ku, rá la ị́jọ́ uyaŋá mgbã rĩ sĩ.”
43007025	'Bá ãzí Yẹ̃rụ́sãlẹ́mụ̃ gá 'dãá la ri kí ị́jọ́ jọlé kí drĩdríŋĩ gá, jọ kí, “'Dĩ adru ágọ́bị́ 'bá Yãhụ́dị̃ rú rĩ 'bã drị̃lẹ́ 'bã kí lẽlé 'dịlé rĩ 'i ku yã?
43007026	Ĩ'di ị́jọ́ 'dĩ kí jọ ũ'bí kí drị̃lẹ́ gá mgbọ rú, wó 'bá ãmbogo Yãhụ́dị̃ rú 'dĩ angá kí ị́jọ́ ãzí jọlé ị́jọ́ 'dĩ kí agá ũnzí ku. 'Bá 'dĩ nị̃ kí Yẹ́sụ̃ ãndá-ãndá ru Kúrísĩtõ 'i rĩ gá rá yã?
43007027	Wó icó adrulé Kúrísĩtõ 'i ku, ã'dusĩku ãnị̃ ágọ́bị́ 'dĩ angá íngõlé yã rĩ gá cé. Ụ́'dụ́ Kúrísĩtõ 'bã drụ́zị́ amụ́jó rĩ sĩ, 'bá ãzí ãluŋá la icó nị̃lé la ãfũ íngõlé yã rĩ gá ku.”
43007028	Yẹ́sụ̃ 'bã 'bá kí imbá agá lị́cọ́ Ãdróŋá drị̂ agá 'dãá, jọ ị́jọ́ ụ́'dụ́kọ́ mgbọ sĩ, “Ãndá-ãndá ru, ĩmi ũrã ĩnị̃ ma ã'di 'i ãzíla má angá íngõlé yã rĩ gá cé yã? Má amụ́ 'dõlé áma ũkpõ sĩ la ku, be la rá la Ãdróŋá 'bã ãmgbã rĩ ãpẽ áma tị nĩ. Wó ĩnị̃ vâ ĩ'di ku.
43007029	Wó ánị̃ 'Bá áma tị ãpẽlépi rĩ cé, ã'dusĩku má amụ́ angájó ĩ'di rụ̂lé.”
43007030	'Dã 'bã ũngúkú gá, 'bá ãzí 'dãá 'dĩ lẽ kí tị ĩ'di rụlé ị́jọ́ ĩ'di 'bã jọlé 'í angá Ãdróŋá drị́ 'bụ̃ gâlé rĩ sĩ. Wó 'bá ãzí ãlu drị́ 'bãlépi ĩ'di ụrụ'bá gá la yụ, ã'dusĩku sáwã Yẹ́sụ̃ 'bã drãjó rĩ acá drĩ ku.
43007031	'Bá wẽwẽ rú ũ'bí kí agá 'dãá rĩ 'bã ãzí ã'ị̃ kí ị́jọ́ ĩ'didrị́ ĩ'di 'bã jọlé, “Má angá Ãdróŋá drị̂lé,” rĩ rá, jọ kí, “Ụ́'dụ́ Kúrísĩtõ 'bã drụ́zị́ amụ́jó rĩ sĩ, icó tálí ãzí kí idélé ágọ́bị́ 'dĩ drị̂ kí ndẽlépi rá la ku!”
43007032	'Bá Fãrĩsáyĩ rú 'dĩ kí mụ ũ'bí kí arelé ãgátã ga agá Yẹ́sụ̃ drị̃ gá, atrá kí ru ãtalo ãmbogo ídétáŋá idélépi rĩ abe, pẽ kí ãsĩkárĩ kí tị mụlé Yẹ́sụ̃ rụlé.
43007033	Yẹ́sụ̃ jọ ũ'bí 'baní, “Má icó u'álé ĩmi abe ụ́'dụ́ ãzo rú ku, wó ma mụ gõlé vúlé 'Bá áma tị ãpẽlépi rĩ rụ̂lé.
43007034	Ĩmi drụ́zị́ mụ áma ndrụ̃lé rá, wó ĩmi icó áma ịsụ́lé ku, ã'dusĩku ĩmi icó calé ãngũ mání mụjó rĩ gá ku.”
43007035	'Bá Yãhụ́dị̃ rú 'dĩ 'bã drị̃lẹ́ ri kí ị́jọ́ jọlé kí drĩdríŋĩ gá, jọ kí, “Ĩ'di ãmgbã rĩ gá mụ gbõrú ãmaní sĩ icójó ĩ'di ịsụ́jó ku rĩ gá íngõlé? Ĩ'di mụ mụlé 'bá ãmadrị̂ 'bã rụ́ ãngũ 'bá Yãhụ́dị̃ rú ku 'dĩ 'badrị̂ gá, sĩ 'bá Yãhụ́dị̃ rú ku rĩ kí imbájó yã?
43007036	Ị́jọ́ ĩ'di 'bã jọlé, ãma mụ 'î ndrụ̃lé, ãma icó 'î ịsụ́lé ku, ãzíla ãma icó mụlé ãngũ ĩ'di 'bã sĩ mụjó u'ájó rĩ gá ku, 'dĩ 'bã ífí íngoní?”
43007037	Ụ́'dụ́ ãsị̃jó ãmbógó ụ̃mụ̃ drị̂ sĩ, Yẹ́sụ̃ tu dó pá ụrụgá ụ́'dụ́ ụ̃mụ̃ drị́ 'dã sĩ, jọ ị́jọ́ ụ́'dụ́kọ́ mgbọ sĩ re, “'Bá ị̃yị́vị́ 'bã ndẽlé rá rĩ 'bã amụ́ ị̃yị́ mvụlé má rụ́ 'dõlé.
43007038	Ĩ'bã ĩmi ã'ị̃táŋá áma drị̃ gá, ĩmi sĩ ị̃yị́ ídri fẽlépi adị́lépi angájó kídí ĩmi agâlé cécé ị́jọ́ sĩlé bụ́kụ̃ Ãdróŋá drị̂ agá rĩ 'bã jọlé rĩ áni.”
43007039	Yẹ́sụ̃ la ị́jọ́ jọ agá Úríndí Ãlá drụ́zị́ mụlé fẽlé 'bá pírí ĩ'bã ã'ị̃táŋá 'bãlépi ĩ'di drị̃ gá rĩ drị̃ gá. Úríndí 'dã, úfẽ drĩ ĩ'di 'bá ãzí ní ku, ã'dusĩku înga drĩ Yẹ́sụ̃ 'i dị̃zã ĩ'diní sĩ ãrútáŋá ịsụ́jó pírí rĩ gá ku.
43007040	'Bá ũ'bí ru tralépi 'dĩ kí mụ ị́jọ́ Yẹ́sụ̃ 'bã jọlé rĩ kí arelé 'bo, jọ kí, “Ãndá-ãndá ru ãma ã'ị̃ rá ágọ́bị́ 'dĩ ĩ'di nábị̃ cécé nábị̃ Mụ́sã ándrá Ãdróŋá 'bã ị́jọ́ azịlé imụ tị la ãpẽlé ụ̃nọ́kụ́ drị̃ gá 'dõlé rĩ 'i!”
43007041	Ãzí rĩ jọ kí, “'Dĩ Kúrísĩtõ 'i.” Wó ãzí rĩ 'bã kí nị̃jó la útị ĩ'di Gãlị́lị̃ gá rĩ sĩ, jọ kí vâ, “Kúrísĩtõ icó ãfũlé Gãlị́lị̃ gá la ku!
43007042	Ị́jọ́ Ãdróŋá drị́ sĩlé rĩ jọ Kúrísĩtõ la angá ũri Dãwụ́dị̃ drị̂ agá, ála vâ ĩ'di tị Bẹ̃tẹ̃lẹ̃hẹ́mụ̃ gá 'dĩ ãngũ úpí Dãwụ́dị̃ 'bã ándrá sĩ u'ájó rĩ gá.”
43007043	Ị́jọ́ 'bá 'dĩ 'bã kí ũrãlé Yẹ́sụ̃ drị̃ gá 'dĩ fẽ awa kí ru ndú-ndú.
43007044	Ĩ'bã ãzí rĩ lẽ kí tí ĩ'di rụlé cí, wó 'bá ãzí ãlu drị́ 'bãlépi ĩ'di ụrụ'bá gá la yụ.
43007045	Ị́jọ́ 'dĩ sĩ, ãsĩkárĩ lị́cọ́ Ãdróŋá drị̂ aga tẽlépi rĩ kí mụ gõlé vúlé 'bá kí tị ãpẽlépi, ãtalo ãmbogo rĩ kí 'bá Fãrĩsáyĩ rú rĩ kí abe ĩ'ba rụ̂lé 'bo, zị kí kí, “Ĩmi arụ́ Yẹ́sụ̃ ajílé ĩndĩ ku la ã'du ị́jọ́ sĩ?”
43007046	Ãsĩkárĩ 'dĩ umvi kí 'bá 'dĩ kí, “'Bá ãzí jõ drĩ ãmaní arelé ị́jọ́ jọlépi ágọ́bị́ 'dã 'bã áni 'dáyụ!”
43007047	'Bá Fãrĩsáyĩ rú 'dĩ zị kí kí, “Ágọ́bị́ 'dĩ ulé vâ ĩmi ĩndĩ yã?
43007048	'Bá ãmbogo Yãhụ́dị̃ ru jõku 'bá Fãrĩsáyĩ rú ĩminí ndrelé ĩ'di ã'ị̃lépi la kí cí yã?
43007049	'Bá 'dĩ áni la yụ. Wó rá la 'bá ru tralépi ị́jọ́ arelépi ĩ'di tị gá 'dĩ 'bã ãzí rĩ ã'ị̃ kí ĩ'di nĩ, ã'dusĩku 'bá ĩ'di ã'ị̃lépi 'dĩ nị̃ kí ị́jọ́ ãzị́táŋá Mụ́sã drị̂ drị̃ gá ku! Ị́jọ́ 'dĩ sĩ, kí mụ mụlé pírí ãcí gá!”
43007050	Nị́kọ̃dẹ́mụ̃ 'bá Fãrĩsáyĩ rú rĩ 'bã ãzí, ándrá mụlépi Yẹ́sụ̃ rụ́ ị́nị́ sĩ rĩ jọ 'bá Yãhụ́dị̃ 'bã drị̃lẹ́ ru ãzíla Fãrĩsáyĩ rú 'dĩ 'baní,
43007051	“Ãzị́táŋá ãmadrị̂ ã'ị̃ ãmaní 'bá ãzí drị̃ gá ị́jọ́ lịlé, ịsụ́ ãma are kí drĩ ị́jọ́ ĩ'di tị gá rĩ ku rú ku. Ãdrĩ kí ị́jọ́ ĩ'di 'bã idélé rĩ ịsụ́ 'bo, ãma kí dó ị́jọ́ lị ĩ'di drị̃ gá ĩndõ.”
43007052	Umvi kí ị́jọ́ Nị́kọ̃dẹ́mụ̃ ní, jọ kí, “Nị́kọ̃dẹ́mụ̃, mi vâ 'bá angálépi Gãlị́lị̃ gá la yã? Ílã drĩ ị́jọ́ sĩlé bụ́kụ̃ Ãdróŋá drị̂ agá rĩ, mí icó nábị̃ la 'bã angá Gãlị́lị̃ gá la ịsụ́lé ãluŋá la ku.”
43007053	Ị́jọ́ 'dĩ 'bã ũngúkú gá, kí pírí a'be kí dó ãngũ 'dã 'i, mụ kí dó ĩ'badrị́ kogá.
43008001	Wó Yẹ́sụ̃ mụ kí 'bá ĩ'di 'bã imbálé rĩ abe 'Bé Mị̃zẹ́yị́tụ̃ drị̃ gâlé.
43008002	Ụ̃'bụ́tị ụ́'dụ́ ãzí rĩ drị́ gá rĩ sĩ, Yẹ́sụ̃ uja kí ru vúlé lị́cọ́ Ãdróŋá drị̂ agâlé. 'Bá ũ'bí tra kí ru ĩ'di andre gá, ãzíla i'dó dó kí imbálé.
43008003	Imba'ba ãzị́táŋá Mụ́sã drị̂ imbálépi rĩ kí 'bá Fãrĩsáyĩ rú 'dĩ abe, ají kí ũkú ãzí ĩ'bã kí rụlé ãwụ̃ gá la Yẹ́sụ̃ rụ́ 'dõlé. Fẽ kí ũkú 'dĩ tu pá 'bá pírí amụ́lépi ị́jọ́ arelépi Yẹ́sụ̃ tị gá 'dĩ kí drị̃lẹ́ gá.
43008004	Zị kí Yẹ́sụ̃ 'i, “Ímbápị, ãrụ ũkú 'dĩ ãwụ̃ nga agá ágọ́bị́ ãzí be.
43008005	Ãzị́táŋá Mụ́sã 'bã fẽlé ãmaní rĩ agá, jọ, ũkú rụlé 'dĩ 'bã áni rĩ lẽ úvú ĩ'di írã sĩ, 'bã drã rá. Wó ú'dî'da mî rú rĩ mi ị́jọ́ jọ ũkú 'dĩ 'bã ị́jọ́ sĩ íngoní?”
43008006	'Bá 'dĩ zị kí Yẹ́sụ̃ 'i zịtáŋá 'dĩ sĩ la lú sĩ ĩ'di ụ̃'bị̃jó 'bã fi rú sĩ ị́jọ́ agá benĩ íni. Wó Yẹ́sụ̃ atú vũ gá, i'dó ãko sĩlé ĩ'didrị́mváŋá sĩ vụ̃rụ́ 'dãá.
43008007	'Bá 'dĩ ri kí Yẹ́sụ̃ ụzịlé zịtáŋá sĩ ũkú 'dã 'bã ị́jọ́ sĩ. Ị́jọ́ 'dĩ fẽ Yẹ́sụ̃ tu pá ụrụgá jọ ĩ'baní, “'Bá ĩmi drĩdríŋĩ gá 'dâ i'dójó ãnzị̃rị̃ŋã sĩ ị́jọ́ ũnzí idélépi ku rĩ, 'bã a'dụ́ írãmváŋá ĩ'di vujó drị̃drị̃ rĩ gá nĩ.”
43008008	Yẹ́sụ̃ atú vâ vũ gâlé ị̃dị́, i'dó vâ ãko sĩlé drị́mváŋá sĩ vụ̃rụ́ 'dãá.
43008009	'Bá 'dĩ kí mụ ị́jọ́ Yẹ́sụ̃ 'bã jọlé 'dĩ arelé 'bo, iré kí ãlu-ãlu ĩ'bã kí nị̃jó la rá kí ãzí ãlu ị́jọ́ ũnzí idélépi ku, i'dójó ãnzị̃rị̃ŋã sĩ la 'bã adrujó yụ rĩ sĩ. 'Bá ĩyõ ko kí drị̃ mụlé drị̃drị̃, ãzíla 'bá kãrị́lẹ̃ rú rĩ mụ kí ãsị̃jó. A'be kí Yẹ́sụ̃ kí ũkú tá ĩ'bã kí arụ́lé ajílé ĩ'di rụ́ 'dõlé rĩ be á'dụ̂sĩ.
43008010	Yẹ́sụ̃ angá ũkú 'dĩ rụ́ ụrụgá 'dõlé, jọ ĩ'diní, “'Bá tá ími arụ́lépi rĩ kí dó íngõlé yã? 'Bá ãzí acelépi ãlu ími tõlépi la cí yã?”
43008011	Ũkû umvi Yẹ́sụ̃ ní, “Yụ ãmbógó, 'bá ãzí ãluŋá la yụ.” Yẹ́sụ̃ jọ ĩ'diní, “Múké, álẽ vâ ị́jọ́ lịlé ími drị̃ gâ sĩ drãjó rá 'bá 'dã 'badrị̂ áni ku. Ígõ vúlêlé, wó lẽ mí idé ị́jọ́ ũnzí ãzí ị̃dị́ ku.”
43008012	Ị́jọ́ 'dĩ 'bã ũngúkú gá, Yẹ́sụ̃ i'dó vâ 'bá Yãhụ́dị̃ rú rĩ kí imbálé ị̃dị́, “Ma dị̃zã ụ̃nọ́kụ́ drị́ gá rĩ. 'Bá áma vú bĩlépi rĩ icó acị́lé ãngũ ịnị agá ku, ĩ'di dị̃zã ãngũ ídri drị̂ jilépi rĩ ịsụ́ rá.”
43008013	'Bá Fãrĩsáyĩ rú rĩ umvi kí ĩ'diní, “Ị́jọ́ mî jọlé rĩ adru kí ị́jọ́ mgbã ku, míní ị́jọ́ mídrị́ rĩ kí vú nzejó cénĩ-cénĩ rú mi 'i rĩ sĩ.”
43008014	Yẹ́sụ̃ umvi ĩ'baní, “Ádrĩ táni ị́jọ́ vú nze áma drị̃ gá cénĩ-cénĩ rú, ma ị́jọ́ mgbã jọ, ã'dusĩku ánị̃ ãngũ mání angájó ãzíla mání mụjó rĩ rá. Wó ĩnị̃ má angá íngõlé jõku ma mụ íngõlé yã rĩ gá ku.
43008015	Ĩmi ị́jọ́ lị ũndũwã 'bádrị̂ sĩ, wó má amụ́ ị́jọ́ lịlé 'bá ãzí drị̃ gá la ku.
43008016	Ádrĩ tá amụ́ ị́jọ́ lịlé, ị́jọ́ lịŋá mádrị́ rĩ tá adru kpị, ã'dusĩku má adru ị́jọ́ 'dĩ gá 'dâ á'dụ̂sĩ ku, má átẹ́pị áma tị ãpẽlépi rĩ ĩ'di má be ĩndĩ.
43008017	Ãzị́táŋá ĩmidrị́ gá rĩ lẽ 'bá sãdínĩ rú rĩ 'bã adru kí 'bá ị̃rị̃, ála dó sĩ ị́jọ́ ĩ'badrị́ gá rĩ ã'ị̃ ị́jọ́ mgbã rú rá.
43008018	Ma ị́jọ́ vú nze áma drị̃ gá rá, ãzíla má Átẹ́pị áma tị ãpẽlépi rĩ ĩ'di sãdínĩ ị́jọ́ mádrị̂ 'bã vú nzelépi rĩ 'bã ãzí.”
43008019	Zị kí ĩ'di 'i, “Mî átẹ́pị íngõlé?” Yẹ́sụ̃ umvi ĩ'baní, “Ĩnị̃ ãma mâ átẹ́pị be ã'di 'i yã rĩ gá ku, ĩdrĩ tá ma ã'di 'i yã rĩ nị̃ agá cé, ĩmi tá má átẹ́pị nị̃ cé.”
43008020	Yẹ́sụ̃ jọ ị́jọ́ 'dĩ kí pírí ĩ'diní drĩ ímbátáŋá imbá agá lị́cọ́ Ãdróŋá drị̂ agá 'dĩ ãni rú ãngũ sĩ ãwã'dĩfô kí tãmbajó rĩ gá 'dãá. 'Bá ãzí ãlu ĩ'di rụlépi la 'dáyụ, ã'dusĩku sáwã ĩ'didrị́ cãndí ịsụ́jó ãzíla drãjó rĩ 'bã drĩ cajó ku rĩ sĩ.
43008021	Yẹ́sụ̃ jọ vâ 'bá Yãhụ́dị̃ 'bã drị̃lẹ́ ru rĩ 'baní ị̃dị́, “Ma mụ mụlé 'dâ rá, ĩmi icó mụlé ãngũ mâ mụjó rĩ gá ku, ĩmi mụ áma ndrụ̃lé tí, wó ĩmi ũdrã ị́jọ́ ũnzí ĩmidrị̂ kí agá, útrũ ĩmi ku rú.”
43008022	'Bá Yãhụ́dị̃ rú rĩ 'bã drị̃lẹ́ ru 'dĩ undré kí ru mịfị́ gá mịfị́ gá jọ kí, “Ĩ'di dó mụ ru 'dịlé cénĩ-cénĩ yã! Ị́jọ́ ĩ'di 'bã jọlé ‘Ãngũ mâ mụjó rĩ gá ĩmi icó mụlé ku,’ 'dĩ 'bã ífí íngoní?”
43008023	Yẹ́sụ̃ jọ ĩ'baní, “Ĩmi 'bá ụ̃nọ́kụ́ drị̂ kí, wó má angá 'bụ̃ gá, ũri ĩmidrị̂ angá ụ̃nọ́kụ́ gá 'dâ, wó ũri mádrị̂ angá 'bụ̃ gá.
43008024	Ájọ tá ĩminí rá, ĩmi mụ ũdrãlé ị́jọ́ ũnzí ĩmidrị́ trũlé ku 'dĩ kí agá ĩdrĩ ị́jọ́ mání jọlé ma, ma 'i rĩ ã'ị̃ ku rĩ gá.”
43008025	Zị kí, “Mí ũrã, mi ãmgbã rĩ gá ã'di 'i?” Yẹ́sụ̃ umvi ĩ'baní, “Ánze tá áma vú ĩminí ma ã'di 'i yã rĩ í'dóŋá gá 'dãá 'bo.
43008026	Má icó tá ị́jọ́ lịlé ĩmi drị̃ gá ãzíla ũnzĩkãnã ĩmi idélé wẽwẽ rú 'dĩ kí sĩ, kẹ̃jị́ la gá, ma lú ĩminí ị́jọ́ 'bá áma tị ãpẽlépi rĩ 'bã lũlé mání rĩ kí jọ. Ĩ'di 'bá ị́jọ́ mgbã idélépi rĩ ãzíla ma 'bá ụ̃nọ́kụ́ gá 'dâ rĩ 'baní ị́jọ́ mâ arelé ĩ'di tị gá rĩ jọ.”
43008027	'Bá ãzí kí agá 'dâ ị́jọ́ nị̃lépi Yẹ́sụ̃ la ị́jọ́ jọ agá ĩ'baní Átẹ́pị̃ 'bụ̃ gá rĩ drị̃ gá la 'dáyụ.
43008028	Yẹ́sụ̃ jọ ĩ'baní, “Ĩdrĩ dó Ngọ́tị́ 'Bádrị̂ ipa ingalé ụrụgá mũsãlá'bã sĩ gá rá, ĩmi dó nị̃ la, ma ã'di 'i yã rĩ gá rá. Ĩmi vâ nị̃ la ị́jọ́ ãzí mâ idélé áma drị̃ sĩ la 'dáyụ. Ma ị́jọ́ mâ Átẹ́pị 'bã sĩ áma imbájó rĩ kí vúŋá idé.
43008029	Ụ́'dụ́ pírí sĩ ma ị́jọ́ ĩ'diní ãyĩkõ fẽlépi rĩ idéjó rĩ sĩ, 'bá áma tị ãpẽlépi rĩ a'be ma á'dụ̂sĩ ku, ĩ'di má be.”
43008030	Yẹ́sụ̃ la mụ ị́jọ́ 'dĩ kí jọlé 'bo, 'bá ũ'bí ĩ'di arelépi rĩ ã'ị̃ kí ĩ'di rá
43008031	Yẹ́sụ̃ jọ ị́jọ́ 'bá Yãhụ́dị̃ rú ĩ'di ã'ị̃lépi rá 'dĩ 'baní, “Ĩdrĩ ímbátáŋá mádrị̂ kí ã'ị̃ rá, ĩmi adru 'bá áma vú ũbĩlépi rĩ kí ãndá-ãndá ru.
43008032	Ĩmi dó ị́jọ́ mgbã rĩ nị̃ cé, ãzíla ị́jọ́ mgbã rĩ la dó ĩmi trũ rá.”
43008033	'Bá 'dĩ umvi kí ị́jọ́ jọ kí, “Ãma drị̃lẹ́ Ịbụrahị́mụ̃ drị̂ kí, ãma adru drĩ ụ̃nọ́kụ́ drị̃ gá 'dâ 'bá ãzí 'bã ãtí'bó ru ãluŋá la ku. Ị́jọ́ míní jọlé, ála mụ ãma trũlé rá 'dĩ 'bã ífí íngoní?”
43008034	Yẹ́sụ̃ umvi Yãhụ́dị̃ ru tralépi 'dãá 'dĩ 'baní pírí, “Ájọ ĩminí ị́jọ́ mgbã, 'bá pírí mụlépi ị́jọ́ ũnzí idéŋâ trũ drị̃ gá rĩ kí adru ị́jọ́ ũnzí pálé gá cécé ãtí'bó 'bã adrujó ãmbógó ĩ'didrị̂ 'bã pálé gá rĩ áni.
43008035	Ãtí'bó adru lị́cọ́ 'dị́pị rú nĩ jã 'dâ la ku, wó ngọ́tị́ŋá tịlé lị́cọ́ agá 'dãá rĩ, ĩ'di lị́cọ́ 'dị́pị rú nĩ.
43008036	Ngọ́tị́ŋá Lị́cọ́ 'Dị́pị rú rĩ drĩ ĩmi trũ nĩ, ĩ'di ĩmi trũ ãndá-ãndá ru.
43008037	Ánị̃ ĩmi ãfũ ũri Ịbụrahị́mụ̃ drị̂ agá rĩ gá rá. Wó ĩmi gẹ̃rị̃ pírí ndrụ̃ lẽjó áma 'dịjó rá, ã'dusĩku ị́jọ́ mádrị̂ fi kí ĩmi agá ku.
43008038	Ma ĩminí ị́jọ́ má Átẹ́pị 'bã i'dalé mánî rĩ kí jọ, wó ĩmi ị́jọ́ ĩmĩ átẹ́pị Sĩtánĩ 'bã sĩ ĩmi imbájó rĩ kí idé.”
43008039	Jọ kí ĩ'diní, “Ãmã átẹ́pị ĩ'di Ịbụrahị́mụ̃ 'i!” Yẹ́sụ̃ jọ ĩ'baní, “Ĩdrĩ tá adru Ịbụrahị́mụ̃ 'bã ũri kí la, ĩmi tá ị́jọ́ ándrá ĩ'di 'bã idélé Ãdróŋá ní ãyĩkõ fẽjó rĩ kí vúŋá idé áyụ.
43008040	Wó kẹ̃jị́ la gá, ĩmi gẹ̃rị̃ pírí ndrụ̃ sĩ lẽjó áma 'dịjó rá, mâ ĩminí ị́jọ́ pịrị Ãdróŋá drị̂ lũjó rĩ sĩ. Ịbụrahị́mụ̃ idé ándrá ị́jọ́ ĩmĩ idélé 'dĩ 'bã áni 'dĩ kí ku.
43008041	Wó ĩmi ị́jọ́ ĩmĩ átẹ́pị Sĩtánĩ 'bã idélé rĩ kí vúŋá idé.” Jọ kí, “Ãdróŋâ lú ãmã Átẹ́pị rú nĩ ãzíla ãma ũri mgbã ãfũlépi ĩ'di rụ́ rĩ kí.”
43008042	Yẹ́sụ̃ umvi kí jọ, “Ãdróŋá 'bã ãmgbã rĩ drĩ tá adru ĩmĩ Átẹ́pị 'i, ĩmi tá áma lẽ rá, ã'dusĩku má angá Ãdróŋá rụ̂lé. Má amụ́ 'dõlé áma ũkpõ sĩ ku, wó ãpẽ áma tị nĩ.
43008043	Ị́jọ́ mání jọlé ĩminí rĩ, fi ĩmi drị̃ gá ku la, ĩmĩ lẽjó ị́jọ́ mání jọlé ĩminí rĩ ã'ị̃jó ku rĩ sĩ.
43008044	Ĩmi ũri ĩmĩ átẹ́pị Sĩtánĩ ãni la kí, ãzíla ĩmi ị́jọ́ ĩ'di 'bã idélé rĩ kí vúŋá idé. Ándrá i'dójó 'dã, ĩ'di 'bãngá 'bá 'bá ụ'dị́lépi la, ãzíla ĩ'di ĩnzó'bá, ã'dusĩku ị́jọ́ mgbã 'bã adrujó ĩ'di agá yụ rĩ sĩ. Drĩ lẽ ĩnzõ alị́lé, ĩ'di jọ la tị ĩ'didrị́ gá ị́jọ́ 'dĩ 'bã kí ĩ'di sịjó rá rĩ sĩ, ã'dusĩku ĩ'di ĩnzó'bá, átẹ́pị ĩnzõ drị́ rĩ.
43008045	Ị́jọ́ pírí mání jọlé ĩminí rĩ kí ị́jọ́ mgbã rĩ kí, wó tí ĩmi ã'ị̃ ma ku.
43008046	'Bá ãzí ĩmi drĩdríŋĩ gá 'dâ icólépi i'dalépi la ũ'bí kí drị̃lẹ́ gá, má idé ũnzí rá rĩ ã'di 'i? Ị́jọ́ mání jọlé ĩminí rĩ kí ị́jọ́ mgbã la kí, wó ĩmi ã'ị̃ dó ma ku la ã'du ị́jọ́ sĩ yã?
43008047	'Bá Ãdróŋá 'bã 'bá ru rĩ, ĩ'di ị́jọ́ Ãdróŋá 'bã jọlé ĩ'diní rĩ are rá. Wó ĩmi adrujó Ãdróŋá 'bã 'bá ku rĩ sĩ, ĩgã ị́jọ́ ĩ'didrị̂ ã'ị̃lé úmgbé.”
43008048	'Bá Yãhụ́dị̃ rú ru tralépi 'dãá 'dĩ jọ kí ĩ'diní, “Ị́jọ́ ãmã jọlé mi ị́jọ́ ĩnzõ rú rĩ kí ã'ị̃, cécé 'bá Sãmãríyã rú ãzị̂ kóru 'dĩ 'bã kí ã'ị̃lé rĩ áni, ãzíla mi úríndí ũnzí trũ rĩ, ĩ'di ị́jọ́ ãndá la.”
43008049	Yẹ́sụ̃ umvi ĩ'baní, “Ájọ ĩminí, úríndí ũnzí áma agá 'dáyụ. Áru má Átẹ́pị rũrũ, wó ĩgã ĩ'di rulé úmgbé, ĩmĩ áma ã'ị̃jó ku rĩ sĩ.
43008050	Ándrụ̃ ãrútáŋá mání cénĩ-cénĩ rú ku. Wó má Átẹ́pị Ãdróŋá lẽ úfẽ mání ãrútáŋá rá rĩ gá nĩ (ãzíla ĩ'di 'bá ị́jọ́ lịlépi mgbã rĩ 'i).
43008051	Ájọ ĩminí ị́jọ́ mgbã, 'bá ị́jọ́ mâ jọlé rĩ kí arelépi ãzíla kí ã'ị̃lépi rá rĩ, icó drãlé ku.”
43008052	'Bá Yãhụ́dị̃ rú 'dĩ kí mụ ị́jọ́ Yẹ́sụ̃ 'bã jọlé 'dĩ arelé 'bo, jọ kí, “Ãma ã'ị̃ dó rá mi úríndí ũnzí trũ. Ịbụrahị́mụ̃ ũdrã kí nãbịya abe ándrá ídu, wó íjọ 'bá drĩ ị́jọ́ mídrị́ gá rĩ ã'ị̃ rá, icó drãlé ku íngoní-íngoní ru?
43008053	Ílẽ jọlé la mi ãma áyị́pị Ịbụrahị́mụ̃ ní drị̃drị̃ yã? Ũdrã kí ándrá nãbịya abe ídu. Ị́jọ́ míní jọlé 'dĩ áni 'dĩ sĩ, mí ũrã mi dó ã'di 'i?”
43008054	Yẹ́sụ̃ umvi ĩ'baní, “Ádrĩ tá ãrútáŋá fẽ agá mání cénĩ-cénĩ rú la, ĩ'di tá adru mání ífí kóru. Má Átẹ́pị Ãdróŋá fẽ mání ãrútáŋá nĩ. Ĩ'di Ãdróŋá ĩminí jọlé ĩ'di ĩmi ãni rĩ 'i.
43008055	Ĩdrĩ táni jọ la ĩ'di ĩmĩ Ãdróŋá tí, ĩnị̃ ĩ'di ku, wó ánị̃ ĩ'di cé. Ádrĩ tá jọ la ánị̃ ĩ'di ku, ma tá adru ĩnzó'bá ru cécé ĩmĩ áni. Wó ánị̃ ĩ'di rá ãzíla má ũbĩ ĩ'di 'bã ãzị́táŋá kí vú rá.
43008056	Ĩmĩ áyị́pị Ịbụrahị́mụ̃ 'bã ándrá ásị́, sĩ lẽjó ụ́'dụ́ mání amụ́jó rĩ ndrejó. Ndre ma rá ãzíla u'á dó ãyĩkõ sĩ.”
43008057	'Bá Yãhụ́dị̃ rú 'dĩ jọ kí ĩ'diní, “Mi drĩ ngọ́tị́ŋá, ími ílí ca drĩ vâ átã kãlị́ tõwú ku. Wó Ịbụrahị́mụ̃ drã ándrá ídu, índre ĩ'di íngoní ru?”
43008058	Yẹ́sụ̃ umvi ĩ'baní, “Ájọ ĩminí ị́jọ́ mgbã, útị drĩ Ịbụrahị́mụ̃ ụ̃nọ́kụ́ drị̃ gá 'dâ ku rú, má Ãdróŋá be cí ãzíla má Ãdróŋá 'i.”
43008059	Ị́jọ́ Yẹ́sụ̃ 'bã jọlé 'dĩ 'de 'bá 'dĩ kí agá ãzá-ãzá. Ụ'dụ kí írã drị́ gá, tí sĩ lẽjó ĩ'di u'béjó káyĩ rá, wó Yẹ́sụ̃ ãvĩ kí drĩdríŋĩ gá, lị́cọ́ Ãdróŋá drị̂ agá 'dãá rĩ sĩ rá.
43009001	Yẹ́sụ̃ 'bã mụ agá ácị̃ trũ 'bá ĩ'di 'bã imbálé rĩ abe, ndre ágọ́bị́ ãzí tịlé mịfị́ kóru la.
43009002	'Bá ĩ'di 'bã imbálé rĩ zị kí ĩ'di, “Rábị̃, ị́jọ́ ũnzí ã'di drị́ gá rĩ fẽ ágọ́bị́ 'dĩ tịlé mịfị́ kóru la nĩ? Ị́jọ́ ũnzí ãndrẽ 'bã kí idélé átẹ́pị̃ be rĩ 'i yã, jõku ĩ'di 'bã idélé rĩ 'i?”
43009003	Yẹ́sụ̃ umvi, “Ị́jọ́ ágọ́bị́ 'dĩ 'bã tịŋá mịfị́ kóru rĩ adru ị́jọ́ ũnzí 'bá ĩ'di tịlépi rĩ 'badrị̂ sĩ jõku ị́jọ́ ũnzí ĩ'di 'bã idélé rĩ sĩ la ku. Útị ĩ'di mịfị́ kóru íni la 'bá 'bã ndre kí rú sĩ ũkpõ Ãdróŋá drị̂ ãzị́ nga agá ĩ'di ụrụ'bá gá 'dâ benĩ.
43009004	Ãnga kí ãzị́ 'bá áma tị ãpẽlépi rĩ drị́ gá rĩ, ãngũ drĩ adru agá ule rú ị̃tụ́ sĩ 'dĩ. Ị́nị́ drĩ acá 'bo, 'bá ãzí ãzị́ ngalépi ị́nị́ sĩ la 'dáyụ.
43009005	Ma dị̃zã ụ̃nọ́kụ́ 'dĩ drị́ gá rĩ 'i, ma drĩ adrujó ụ̃nọ́kụ́ drị̃ gá 'dâ cí rĩ sĩ.”
43009006	Yẹ́sụ̃ la mụ ị́jọ́ 'dĩ kí jọlé 'bo, wi sụ̃sụ́ vụ̃rụ́ sĩ ũdrí anzájó, trị dó sĩ ágọ́bị́ 'dã 'bã mịfị́ kí,
43009007	ãzíla jọ ĩ'diní, “Ímụ ũdrí ími mịfị́ gá 'dĩ kí ũjĩlé ị̃yị́ Sĩlówámũ gá rĩ sĩ.” Ágọ́bị́ 'dĩ mụ rá, ũjĩ ru mịfị́ kí rá, ĩ'di ãgõ agá ĩ'di dó dị̃ ãngũ ndre sĩ.
43009008	'Bá ágọ́bị́ 'dã 'bã jĩránĩ rú ãzíla vâ 'bá jõ ĩ'di ndrelépi ãko a'ị́ agá cé 'dĩ zị kí ru, “'Dĩ adru ágọ́bị́ jõ rilépi ãko a'ị́lépi 'bá 'badrị́ 'dâ rĩ 'i ku yã?”
43009009	'Bá ãzí rĩ jọ kí, “'Dĩ bãsĩ ĩ'di 'i,” wó ãzí rĩ jọ kí, “Ají kí ru ají ajî.” Ágọ́bị̂ 'bã ãmgbã rĩ jọ ĩ'baní ĩ'di tị sĩ, “'Bâ bãsĩ ma 'i.”
43009010	Zị kí ĩ'di, “Ími mịfị́ nzị̃ kí ru sĩ ãngũ ndrejó íngoní-íngoní ru?”
43009011	Umvi ĩ'baní, “Ágọ́bị́ umvelé Yẹ́sụ̃ 'i rĩ anzá ũdrí, trị sĩ áma mịfị́ kî. Jọ mání, ‘Ímụ ị̃yị́ umvelé Sĩlówámũ 'i rĩ gá ũdrí ími mịfị́ gá rĩ kí ũjĩlé.’ Ámụ rá ãzíla má ũjĩ ũdrí áma mịfị́ gá rĩ kí rá mání sĩ ãngũ ndrejó 'dĩ!”
43009012	Zị kí ĩ'di, “Ágọ́bị́ 'dĩ íngõlé?” Umvi, “Ánị̃ ku.”
43009013	-
43009014	Ụ́'dụ́ Yẹ́sụ̃ 'bã ándrá ũdrí anzájó sĩ ágọ́bị̂ 'bã mịfị́ trịjó ĩ'diní sĩ ãngũ ndrejó rĩ ĩ'di Sãbátũ sĩ. Âjí dó ágọ́bị́ tá mịfị́ kóru rĩ 'bá Fãrĩsáyĩ rú rĩ kí drị̃lẹ́ gá 'dõlé.
43009015	Ị́jọ́ 'dĩ sĩ, 'bá Fãrĩsáyĩ rú rĩ zị kí dó sĩ ĩ'di, “Ími mịfị́ adrí kí sĩ ãngũ ndrejó íngoní-íngoní ru?” Umvi ĩ'baní, “'Bá umvelé Yẹ́sụ̃ 'i rĩ anzá ũdrí, trị sĩ áma mịfị́ kî. Ma dó mụ ũjĩlé la 'bo, má i'dó dó ãngũ ndrelé.”
43009016	'Bá Fãrĩsáyĩ rú rĩ ãzí jọ kí, “Ágọ́bị́ Yẹ́sụ̃ 'dĩ angá Ãdróŋá drị̂lé ku. Drĩ tá adru agá 'dĩ 'bã áni, icó tá ãzị́táŋá Sãbátũ drị̂ kí nũlé ku.” Wó ãzí rĩ jọ kí, “'Bá ị́jọ́ ũnzí idélépi rĩ icó ícétáŋá 'dĩ 'bã áni rĩ kí idélé íngoní-íngoní ru?” Ị́jọ́ 'dĩ fẽ awa kí ru ndú-ndú.
43009017	Uja kí vâ ru ágọ́bị́ 'dĩ zịlé ị̃dị́, “Ị́jọ́ míní jọlé adrí ími mịfị́ kí nĩ rĩ drị̃ gá mi jọ la ĩ'di ã'di 'i?” Ágọ́bị́ umvi kí, “Ĩ'di nábị̃.”
43009018	'Bá Yãhụ́dị̃ rú drị̃lẹ́ rú rĩ ã'ị̃ kí ị́jọ́ ándrá jọlé ágọ́bị́ 'dã 'bã ándrá mịfị́ kóru rĩ ku, kpere ĩ'bã kí ágọ́bị́ 'dĩ 'bã ãndrẽ kí umve agá átẹ́pị̃ be.
43009019	Zị kí kí, “'Dĩ ĩmĩ ngọ́pị 'i yã? Útị ándrá ĩ'di mịfị́ kóru ãndá-ãndá ru yã? Drĩ adru 'dĩ 'bã áni, ĩ'di ú'dî'da ãngũ ndre íngoní-íngoní ru?”
43009020	'Bá ágọ́bị́ 'dã tịlépi rĩ umvi kí, “'Dĩ ãmã ngọ́pị 'i, ãndá útị ándrá ĩ'di mịfị́ kóru.
43009021	Wó ãnị̃ mịfị́ la adrí kí sĩ ãngũ ndrejó rá íngoní-íngoní yã rĩ gá ku, jõku ã'di fẽ mịfị́ la 'baní adríjó sĩ ãngũ ndrejó nĩ yã rĩ gá ku. Mba 'bo, icó dó ị́jọ́ jọlé ĩ'di 'bã tị sĩ rá, ĩzị ĩ'di 'bã mgbã rĩ 'i.”
43009022	Ãndrẽ kí átẹ́pị̃ be jọ kí ị́jọ́ 'dĩ kí íni rá la, ụ̃rị̃ 'bá Yãhụ́dị̃ rú rĩ 'badrị̂ sĩ, ã'dusĩku 'bá Yãhụ́dị̃ rú rĩ jọ kí 'bá ãzí drĩ jọ la Yẹ́sụ̃ ĩ'di Kúrísĩtõ 'i ála ĩ'di adró ãngũ Ãdróŋá ị̃nzị̃jó rĩ agâlé ãmvé rĩ sĩ.
43009023	'Dĩ bãsĩ ị́jọ́ ãndrẽ kí átẹ́pị̃ be ĩ'bã kí jọjó la, “Mba 'bo, ĩzị ĩ'di 'bã mgbã rĩ 'i,” rĩ.
43009024	'Bá drị̃lẹ́ ru rĩ umve kí ágọ́bị̂ vúlé ĩ'ba rụ́ 'dõlé, jọ kí, “Ísõ ũyõ Ãdróŋá rụ́ sĩ ị́jọ́ mgbã rĩ vú nzejó! Ãnị̃ rá Yẹ́sụ̃ ĩ'di 'bá ị́jọ́ ũnzí idélépi la.”
43009025	Ágọ́bị́ umvi ĩ'baní, “Ánị̃ mâ ngá ĩ'di 'bá ũnzí la yã jõku 'bá ũnzí ku la yã rĩ gá ku. Mâ nị̃lé rĩ ma ándrá mịfị́ kóru wó ú'dî'da íni áma mịfị́ kí ídri, ma ãngũ ndre rá.”
43009026	Zị kí ĩ'di, “Ị́jọ́ ĩ'di 'bã idélé mgbã rĩ gá míní rĩ ã'du sĩ fẽlépi la ími mịfị́ kí sĩ adríjó?”
43009027	Umvi ĩ'baní, “Ánze tá ĩminí ị́jọ́ 'dĩ vú 'bo, wó ĩgã tá arelé la úmgbé. Ĩlẽ ánze ĩminí ị́jọ́ 'dĩ 'bã vú ị̃dị́ la ã'du ị́jọ́ sĩ? Ĩlẽ tí dó sĩ acálé 'bá ĩ'di vú bĩlépi rĩ kí rú yã?”
43009028	Ị́jọ́ 'dã 'bã vúlé gá, 'bá 'dĩ u'dá kí ĩ'di, jọ kí ĩ'diní, “Mi 'bá ĩ'di vú bĩlépi la! Wó ãma ãmã ngá 'bá Mụ́sã vú bĩlépi rĩ kî.
43009029	Ãnị̃ rá Ãdróŋá jọ ándrá ị́jọ́ Mụ́sã rụ̂ sĩ, wó ágọ́bị́ 'dĩ ãnị̃ angá ãzíla ịsụ́ ũkpõ ĩ'di ãni 'dĩ kí íngõlé yã rĩ gá ku.”
43009030	Ágọ́bị́ umvi ĩ'baní, “Ị́jọ́ ĩminí jọlé 'dĩ kí mání ụ̃sụ̃táŋá ru! Ĩjọ ĩnị̃ ị́jọ́ ĩ'di drị̃ gá ku, wó nzị̃ áma mịfị́ kí rá!
43009031	Ị́jọ́ ãma nị̃lé rĩ Ãdróŋá are 'bá ũnzí rĩ kí tị ku. Ĩ'di rá la 'bá ĩ'di tị arelépi rá ãzíla ị́jọ́ ĩ'di 'bã lẽlé rĩ kí idélépi rĩ kí tị are áyụ.
43009032	'Bá ãzí ándrá údu ị́jọ́ arelépi 'bá ãzí tịlé mịfị́ kóru rĩ 'bã mịfị́ la ru nzị̃ rá la 'dáyụ.
43009033	'Bá 'dĩ drĩ tá angá Ãdróŋá drị̂lé ku, icó tá ãko ãzí idélé ku.”
43009034	Umvi kí ĩ'diní, “'Bá ími tịlépi rĩ kí 'bá ũnzí la ãzíla izó kí vâ mi ũnzĩkãnã agá. Mi dó sĩ ã'di 'i icólépi ãma imbálépi rĩ?” Adró kí dó sĩ ĩ'di ãngũ Ãdróŋá ị̃nzị̃jó rĩ agâlé ãmvé.
43009035	Yẹ́sụ̃ la mụ ị́jọ́ ru idélépi rĩ kí arelé 'bo, ịsụ́ ágọ́bị́ mịfị́ la 'bã sĩ adríjó rá 'dã 'i, zị ĩ'di, “Mí ã'ị̃ Ngọ́tị́ 'Bádrị̂ rá yã?”
43009036	Ágọ́bị́ umvi, “Ãmbógó, ílũ mání ĩ'di ãmgbã rĩ gá ã'di 'i ma dó sĩ ĩ'di ã'ị̃.”
43009037	Yẹ́sụ̃ umvi ĩ'diní, “'Bá míní ndrelé ị́jọ́ jọlépi mí be 'dĩ bãsĩ ĩ'di 'i.”
43009038	Ágọ́bị̂ tị̃ ãja vụ̃rụ́ Yẹ́sụ̃ drị̃lẹ́ gá jọ, “Úpí, má ã'ị̃ mi rá.”
43009039	Yẹ́sụ̃ umvi ĩ'diní, “Má amụ́ ụ̃nọ́kụ́ drị́ gá ị́jọ́ lịlé, má amụ́ 'bá ị́jọ́ Ãdróŋá drị́ mgbã rĩ nị̃lépi ku rĩ kí mịfị́ nzị̃lé fẽjó la 'bã nị̃ kí rú sĩ ị́jọ́ ĩ'didrị̂ cé. Wó 'bá ru 'bãlépi nị̃ kí ị́jọ́ Ãdróŋá drị́ mgbã rĩ cé 'dĩ, 'bã nị̃ kí rú sĩ ku, 'bã adru kí sĩ cécé 'bá mịfị́ kóru rĩ áni jã 'dâ.”
43009040	'Bá Fãrĩsáyĩ rú ĩ'di abe 'dãá ĩndĩ rĩ 'bã ãzí kí mụ ị́jọ́ 'dĩ arelé, zị kí ĩ'di, “Ị́jọ́ míní jọlé 'dĩ sĩ, mí ũrã dó sĩ ãma mịfị́ kóru yã?”
43009041	Yẹ́sụ̃ umvi ĩ'baní, “Ĩdrĩ tá ĩmi lã ĩnị̃ drĩ ị́jọ́ Ãdróŋá drị́ mgbã rĩ ku wó ĩlẽ tá nị̃lé la cé, ĩmi tá adru 'bá mịfị́ kóru lẽlépi ãngũ ndrelépi rĩ áni. Ĩmi dó ĩmi 'bãjó ĩnzõ sĩ ĩnị̃ dó ị́jọ́ Ãdróŋá drị́ mgbã rĩ cé rĩ sĩ, ĩmi dó sĩ 'bá mịfị́ kóru ị́jọ́ mgbã Ãdróŋá drị̂ ndrelépi ku rĩ áni, Ãdróŋá icó dó sĩ ĩmi trũlé ị́jọ́ ũnzĩ ĩmidrị̂ kí agá ku.”
43010001	Yẹ́sụ̃ jọ 'bá Yãhụ́dị̃ 'bã drị̃lẹ́ ru 'dĩ 'baní, “Ájọ ĩminí ị́jọ́ mgbã, 'bá filépi jó kãbĩlõ 'bã kí sĩ kojó rĩ agâlé kẹ̃jị́tị gâ sĩ ku, wó filépi bụ́lụ́ gâlé sĩ rĩ, ĩ'di ụ̃gụ́'bá.
43010002	-
43010003	Wó 'bá kãbĩlõ kí ucélépi rĩ ní, ãsĩkárĩ kẹ̃jị́tị tẽlépi rĩ la ĩ'diní kẹ̃jị́tị nzị̃ sĩ fijó kãbĩlõ 'ba rụ̂lé. Kãbĩlõ nị̃ kí 'bá kí ucélépi rĩ 'bã ụ́'dụ́kọ́ cé. Ĩ'di kí umve rụ́ sĩ ãlu-ãlu, ãzíla ĩ'di dó kí drị̃ 'de, trũ fũjó mụjó ị̃rẹ́bị́ gá ãmvêlé.
43010004	Drĩ dó kí iyá ĩ'badrị́ jó agá rĩ sĩ ãmvé 'bo, ĩ'di dó drị̃ ko mụlé ĩ'ba abe ị̃rẹ́bị́ gâlé, ã'dusĩku kãbĩlõ 'bã kí ĩ'di nị̃jó cé rĩ sĩ.
43010005	Kãbĩlõ icó kí 'delé 'bá ĩ'bã kí nị̃lé ku la vú gâ sĩ ku, ãzíla kí ĩ'di sĩ apá-apá ĩ'bã kí ĩ'di nị̃jó ku rĩ sĩ.”
43010006	Yẹ́sụ̃ jọ ị́jọ́ u'bélé u'bé-u'bé kãbĩlõ drị́ 'dĩ 'i 'bá Yãhụ́dị̃ 'bã drị̃lẹ́ ru 'dĩ 'baní, wó ị́jọ́ 'dĩ fi kí drị̃ gá ku.
43010007	Ị́jọ́ 'dĩ sĩ, Yẹ́sụ̃ jọ ĩ'baní, “Ájọ ĩminí ị́jọ́ mgbã, ma bãsĩ cécé kẹ̃jị́tị kãbĩlõ 'bã kí sĩ fijó jó gá, ãzíla kí sĩ ãfũjó ãmvé mụjó ị̃rẹ́bị́ gá rĩ áni, ã'dusĩku ma 'bá kí ã'ị̃ filé Ãdróŋá rụ̂lé ma 'i.
43010008	'Bá pírí ĩmĩ drị̃lẹ́ rú, amụ́lépi áma drị̃lẹ́ gá drị̃drị̃, ru 'bãlépi 'bá mgbã rú, 'dĩ kí pírí ụ̃gụ'ba, wó kãbĩlõ ãzí ãluŋá kí tị arelépi, sĩ 'dejó kí vú gâ sĩ la 'dáyụ.
43010009	Ma cécé kẹ̃jị́tị áni. 'Bá pírí amụ́lépi má rụ̂ sĩ cécé kãbĩlõ 'bã kí fijó kẹ̃jị́tị gâ sĩ rĩ áni rĩ kí, Ãdróŋá la kí pa rá. Kí fi ãzíla kí fũ mụlé má rụ̂ sĩ, ma dó sĩ kí tãmba ãzíla ĩ'baní ãko ĩ'bã kí nalé nãnã rĩ kí fẽ.
43010010	Ụ̃gụ́'bá la lú amụ́ ãko ụ̃gụ̃lé, 'bá 'dịlé ãzíla ãko kí andilé. Wó má amụ́ 'bá 'baní ídri ukólépi ku rĩ fẽlé, 'bã ịsụ́ kí rú sĩ ãko ĩ'bã kí lẽlé ídri ĩ'badrị̂ kí agá rĩ kí benĩ.
43010011	“Ma cécé 'bá kãbĩlõ ucélépi mgbã rĩ áni. Má a'be áma ídri 'bá áma ã'ị̃lépi rá rĩ kí ị́jọ́ sĩ cécé 'bá kãbĩlõ ucélépi mgbã rĩ la ru ídri a'bejó kãbĩlõ kí ị́jọ́ sĩ rĩ áni.
43010012	'Bá iyólé kãbĩlõ kí ucélépi séndẽ sĩ kí 'dụlépi ĩ'di 'bã ãko rú ku rĩ, drĩ ụ̃bọ̃gụ̃ ndre amụ́ agá kãbĩlõ 'bã rụ́ 'dõlé kí ucíjó, ĩ'di ru ce ụ́ngụ́lẹ́ gá, ĩ'di dó sĩ kãbĩlõ kí a'be á'dụ̂sĩ. 'Dã 'bã ũngúkú gá, ụ̃bọ̃gụ̃ la ãlu la pẽ cilé, ĩ'di dó sĩ ãzí rĩ kí iré kpékpé.
43010013	'Bá iyólé séndẽ sĩ rĩ la mvu apálé ụ̃bọ̃gụ̃ sĩ rá la, ã'dusĩku ĩ'di 'bã adrujó kãbĩlõ kí 'bã 'bá kí ucélépi mgbã rĩ 'i ku rĩ sĩ.
43010014	“Ma cécé 'bá kãbĩlõ ucélépi mgbã rĩ áni. Ánị̃ 'bá áma ã'ị̃lépi rá rĩ kí cé cécé 'bá kãbĩlõ ucélépi mgbã rĩ 'bã kãbĩlõ ĩ'didrị̂ kí nị̃jó cé rĩ áni. 'Bá mádrị̂ nị̃ kí vâ ma cé.
43010015	Ị́jọ́ 'dĩ ĩ'di cécé má Átẹ́pị 'bã áma nị̃jó cé, mâ vâ ĩ'di nị̃jó cé rĩ áni, ãzíla má a'be áma ídri 'bá áma ã'ị̃lépi rá rĩ kí ị́jọ́ sĩ.
43010016	Mâ kãbĩlõ ãzí má ãni rú adrulépi kãbĩlõ 'bã jó 'dĩ agá ku la kí cí. Lẽ má ají kí jó 'dĩ agá 'dõlé, drĩ kí áma ụ́'dụ́kọ́ are rá rĩ gá. Kí dó sĩ acá kãbĩlõ ãlu 'bá ãlu 'bã ucélé nĩ la rú.
43010017	“Má Átẹ́pị lẽ ma rá, ã'dusĩku mâ ã'ị̃jó áma ídri a'bejó drãjó, ma vâ sĩ amụ́ ĩ'di ịsụ́lé vúlé ị̃dị́ rá rĩ sĩ.
43010018	'Bá ãzí ãluŋá la icó ídri mádrị́ rĩ 'dụlé áma drị́ gá rĩ sĩ ku. Áma 'dịjó rĩ má ị́jọ́ la lẽ ma 'i. Ĩ'di ị́jọ́ má ãni mání áma fẽjó drãjó rá, ãzíla ĩ'di vâ ị́jọ́ má ãni mání angájó ídri rú ị̃dị́, ã'dusĩku 'dĩ ãzị́táŋá má Átẹ́pị 'bã lẽlé má idé ĩ'di rĩ 'i.”
43010019	'Bá Yãhụ́dị̃ rú 'dĩ kí mụ ị́jọ́ Yẹ́sụ̃ 'bã jọlé 'dĩ arelé 'bo, awa kí ru ndú-ndú.
43010020	'Bá ũ'bí kí drĩdríŋĩ gá rĩ jọ kî, “Ĩ'di úríndí ũnzí trũ! Ĩ'di aza-azâ! Ĩmi ị́jọ́ ĩ'di tị gá rĩ are sĩ ã'du idéjó?”
43010021	Wó 'bá ãzí rĩ jọ kí, “'Bá úríndí ũnzí trũ rĩ icó ị́jọ́ jọlé 'dĩ 'bã áni ku! 'Bá úríndí ũnzí trũ rĩ icó 'bá mịfị́ kóru rĩ fẽlé ãngũ ndrelé ị̃dị́ ku.”
43010022	Áyi ãngũ 'bã ịgbẹjó sí áni rĩ sĩ, Yẹ́sụ̃ mụ ụ̃mụ̃ Yãhụ́dị̃ 'bã kí sĩ jó Ãdróŋá drị̂ 'bãjó ãlá ru rĩ ị̃nzị̃lé Yẹ̃rụ́sãlẹ́mụ̃ gâlé.
43010023	Ụ́'dụ́ ãlu Yẹ́sụ̃ ri acị́lé lị́cọ́ Ãdróŋá drị̂ 'bã pãráta umvelé Pãráta Sũlũmánĩ drị̂ 'i rĩ gá 'dãá.
43010024	'Bá Yãhụ́dị̃ rú rĩ 'bã drị̃lẹ́ ru 'dĩ atrá kí ru ĩ'di andre gá, zị kí ĩ'di, “Mi mụ ãma a'belé ị́jọ́ 'dĩ nị̃ŋâ kóru kpere ụ́'dụ́ sị́? Ílũ ãmaní ị́jọ́ mgbã rĩ 'i: mi Kúrísĩtõ 'i yã?”
43010025	Yẹ́sụ̃ umvi kí, “Álũ ĩminí ma ã'di 'i yã rĩ gá 'bo, wó ĩmi ã'ị̃ ma ku. Tálí mání ngalé ũkpõ má Átẹ́pị drị́ gá rĩ sĩ rĩ kí ĩminí i'da la ma ã'di 'i yã rĩ gá nĩ.
43010026	Wó ĩmĩ adrujó kãbĩlõ má ãni la ku rĩ sĩ, ĩmi ã'ị̃ ị́jọ́ mádrị̂ kí ku.
43010027	Kãbĩlõ mádrị̂ nị̃ kí áma ụ́'dụ́kọ́ cé, ánị̃ vâ kí cé, ãzíla kí 'de áma vú gâ sĩ.
43010028	Ma ĩ'baní ídri ukólépi ku rĩ fẽ, ãzíla icó kí drãlé ku. 'Bá ãzí icó kí palé áma drị́ gá 'dâ ku.
43010029	Má Átẹ́pị ũkpõ 'dị́pị ãko pírí kí ndẽlépi rá rĩ fẽ mání kí nĩ. 'Bá ãzí icó dó sĩ kí palé áma drị́ gá 'dâ ku.
43010030	Ãma má Átẹ́pị be 'bá ãlu rĩ kí.”
43010031	'Bá Yãhụ́dị̃ rú rĩ 'bã drị̃lẹ́ ru 'dĩ a'dụ́ kí írã ị̃dị́, tí sĩ Yẹ́sụ̃ u'béjó káyĩ.
43010032	Yẹ́sụ̃ jọ ĩ'baní, “Tálí mání idélé ãmbógó wẽwẽ rú ĩmi drị̃lẹ́ gá má átẹ́pị 'bã fẽlé mání idélé 'dĩ kí sĩ, ĩminí sĩ lẽjó áma u'béjó írã sĩ rĩ dó íngõ 'i?”
43010033	'Bá Yãhụ́dị̃ rú 'dĩ umvi kí ĩ'diní, “Ãlẽ ími u'bélé írã sĩ ị́jọ́ míní idélé ũnĩ-ambamba 'dĩ kí ãzí sĩ ku, ãlẽ ími u'bélé, ã'dusĩku ílẽ ími 'bãlé Ãdróŋá ru, wó íni 'dĩ mi mî ngá 'bá, 'dĩ bãsĩ ị́jọ́ ũnzíkãnã míní idélé rĩ.”
43010034	Yẹ́sụ̃ umvi ĩ'baní, “Ị́jọ́ sĩlé bụ́kụ̃ Ãdróŋá drị̂ agá rĩ jọ íni, ‘Ĩmi ãdroŋa.’
43010035	Ãnị̃ cé ị́jọ́ sĩlé bụ́kụ̃ Ãdróŋá drị̂ agá rĩ ĩ'di ị́jọ́ mgbã ru ujalépi ku jã 'dâ rĩ, ãzíla umve 'bá 'dã kí ãdroŋa, 'dĩ kí 'bá ĩ'di sĩ ị́jọ́ ĩ'didrị́ gá rĩ ị̃drị̃jó kí tị gá rĩ sĩ kî.
43010036	Ĩmi dó ị́jọ́ jọ má rụ́ má idé 'bã ị́jọ́ ũnzíkãnã la mání jọjó la ma Ãdróŋá Ngọ́pị 'i rĩ gá ã'du ị́jọ́ sĩ? Ị́jọ́ mgbã rĩ sĩ, má Átẹ́pị itú ma bábá ãzị́ 'dĩ nî. Ãpẽ áma tị ụ̃nọ́kụ́ drị̃ gá 'dõlé nĩ.
43010037	Ádrĩ tá tálí má átẹ́pị 'bã lũlé mání rĩ kí idé ku, ĩmi icó tá áma ã'ị̃lé ku.
43010038	Wó ádrĩ ị́jọ́ má Átẹ́pị 'bã idélé rĩ kí idé, ĩdrĩ táni áma ã'ị̃ agá ku, ĩmi ã'ị̃ dó tálí mání idélé 'dĩ kí áyụ, ĩmi dó sĩ nị̃ la rá má Átẹ́pị ĩ'di áma agá, ma mâ Átẹ́pị agá.”
43010039	Lẽ kí tị Yẹ́sụ̃ rụlé ị̃dị́, wó nze ru kí drị́ gá 'dâ rá.
43010040	Yẹ́sụ̃ gõ vúlé, za ị̃yị́ Yõrĩdánĩ agâ sĩ mụlé ãngũ Yõhánã 'bã sĩ ándrá bãbụ̃tị́zị̃ fẽjó drị̃drị̃ 'dã gâlé u'álé sáwã were sĩ.
43010041	'Bá ũ'bí amụ́ kí ĩ'di rụ́ 'dõlé jọ kí, “Yõhánã idé ándrá 'bãngá tálí ku, wó ị́jọ́ pírí Yõhánã 'bã jọlé ágọ́bị́ 'dĩ 'bã drị̃ gá rĩ kí 'bãngá ị́jọ́ mgbã la.”
43010042	Ãzíla 'bá ũ'bí amụ́lépi ĩ'di rụ́ 'dõlé rĩ ã'ị̃ kí Yẹ́sụ̃ rá.
43011001	'Bá ãzí ãlu umvelé Lázãrõ 'i u'álépi Bẽtánĩ gá rĩ ĩ'di ãyánĩ rú. Bẽtánĩ 'dĩ táwụ̃nị̃ ámvọ́pị̃ Mãríyámũ 'bã kí u'ájó Mãrị́tã be rĩ.
43011002	Mãríyámũ Lázãrõ 'bã ámvọ́pị rú 'dĩ ándrá ãdu ãjị́ trũ ngụ̃lépi vĩrĩ ũsũlépi Yẹ́sụ̃ drị̃ gá ãzíla pá la lilépi drị̃'bị́ ĩ'didrị́ gá rĩ sĩ rĩ.
43011003	Lázãrõ 'bã ámvọ́pịka 'dĩ fẽ kí ụ́'dụ́kọ́ Yẹ́sụ̃ ní jọ kí, “Úpí, mî wọ̃rị́ míní lẽlé ambamba rĩ ĩ'di ãyánĩ rú.”
43011004	Yẹ́sụ̃ la mụ ị́jọ́ 'dĩ arelé 'bo, jọ, “Ãyánĩ 'dĩ icó drã fẽlé ku, ãyánĩ 'dã la ũkpõ Ãdróŋá drị́ gá rĩ icé ãzíla Ãdróŋá Ngọ́pị la vâ sĩ rụ́kụma ịsụ́ ũkpõ 'dĩ sĩ.”
43011005	Yẹ́sụ̃ lẽ Mãrị́tã kí ámvọ́pị̃ be ãzíla ádrị́pị̃ Lázãrõ trũ.
43011006	Wó ĩ'diní ụ́'dụ́kọ́ 'dĩ ịsụ́ agá Lázãrõ ĩ'di ãyánĩ rú rĩ gá 'bo, u'á ãngũ ĩ'di 'bã sĩ u'ájó 'dã gâlé ụ́'dụ́ ị̃rị̃ ị̃dị́.
43011007	Jọ dó 'bá ĩ'di 'bã imbálé 'dĩ 'baní, “Lẽ ãgõ kí vúlé Yụ̃dị́yã gâlé.”
43011008	'Bá Yẹ́sụ̃ 'bã imbálé rĩ jọ kí ĩ'diní, “Rábị̃, 'bá Yãhụ́dị̃ rú 'dã lẽ kí ándrá ími u'bélé káyĩ, ílẽ gõlé vúlê lé ã'du ị́jọ́ sĩ?”
43011009	Yẹ́sụ̃ umvi ĩ'baní, “Ụ́'dụ́ ãlu agá sáwã kí mụdrị́ drị̃ ị̃rị̃ ku yã? 'Bá drĩ acị́ ị̃tụ́ sĩ icó ru pá sị̃lé ku, ã'dusĩku ị̃tụ́ sĩ ụ̃nọ́kụ́ la adru dị̃zã rú.
43011010	Wó 'bá drĩ kí acị́ ị́nị́ sĩ, kí ru pá ụ̃sị̃ rá, ã'dusĩku ị́nị́ sĩ ãngũ la adru dị̃zã kóru.”
43011011	Yẹ́sụ̃ mụ ị́jọ́ jọŋâ trũ drị̃ gá, jọ ĩ'baní, “Ãmã wọ̃rị́ Lázãrõ 'be ụ́'dụ́ 'bo, wó ma mụ ĩ'di ingalé ụ́'dụ́ gâlé rá.”
43011012	'Bá ĩ'di 'bã imbálé 'dĩ umvi kí ĩ'diní, “Úpí, ĩ'di jõ ụ́'dụ́ ko yã áni, ĩ'di angá múké rá.”
43011013	Ị́jọ́ Yẹ́sụ̃ 'bã jọlé mgbã rĩ ífí la Lázãrõ drã rá, 'bá ũrã kí 'bãngá ĩ'di ị́jọ́ jọ ụ́'dụ́ koŋá mgbã rĩ drị̃ gá.
43011014	Yẹ́sụ̃ jọ dó ĩ'baní tọndọlọ, “Lázãrõ drã 'bo.
43011015	Má u'á ãyĩkõ sĩ mání adrujó yụ sáwã ĩ'di 'bã drãjó rĩ sĩ, ĩmi dó sĩ áma ã'ị̃, ãmụ kí dó ĩ'di rụ̂lé.”
43011016	Tómãsĩ Dị̃dị́mã 'i rĩ jọ 'bá Yẹ́sụ̃ 'bã imbálé 'dĩ 'bã ị́mbị́ ãzí 'dĩ 'baní, “Ãma amụ́ kí mụlé ímbápị trũ, ãma dó sĩ mụ ũdrãlé ĩ'di trũ.”
43011017	Yẹ́sụ̃ la mụ calé Bẽtánĩ gá 'bo, ịsụ́ îsị̃ Lázãrõ ca dó 'bụ́ gâlé ụ́'dụ́ sụ 'bo.
43011018	Bẽtánĩ ĩ'di ãni rú máyị̃lị̃ ị̃rị̃ angájó Yẹ̃rụ́sãlẹ́mụ̃ gâlé.
43011019	Ị́jọ́ 'dĩ sĩ, 'bá Yãhụ́dị̃ rú ũ'bí la amụ́ kí angájó Yẹ̃rụ́sãlẹ́mụ̃ gâlé amụ́lé Mãrị́tã kí ásị́ ũŋmĩlé Mãríyámũ be ádrị́pị 'bã drãjó rĩ sĩ.
43011020	Mãrị́tã la mụ ị́jọ́ 'dĩ arelé Yẹ́sụ̃ la amụ́ ĩ'ba rụ́ 'dõlé 'dĩ 'bo, ko drị̃ mụlé ĩ'di tẽlé sĩ ĩ'di a'ị́jó, wó Mãríyámũ ace jó agá 'dãá ũgũgõ.
43011021	Mãrị́tã jọ Yẹ́sụ̃ ní, “Úpí, ídrĩ ándrá adru agá 'dâ cí la, má ádrị́pị drã ándrá ku.
43011022	Wó ú'dî'da íni ánị̃ rá ị́jọ́ míní a'ị́lé Ãdróŋá drị̂lé íngõ rĩ ĩ'di fẽ la rá.”
43011023	Yẹ́sụ̃ umvi ĩ'diní, “Mí ádrị́pị la mụ angálé ídri rú.”
43011024	Mãrị́tã umvi ĩ'diní, “Ụ́'dụ́ drụ́zị́ ãsị̃jó 'bá pírí drãlépi rá rĩ 'bã kí angájó ídri rú 'dã sĩ, má ádrị́pị la angá ídri rú ĩ'ba abe rá.”
43011025	Yẹ́sụ̃ umvi ĩ'diní, “Ma 'bá drãlépi rá rĩ kí inga ĩ'baní ídri fẽjó ma 'i. 'Bá áma ã'ị̃lépi rá drĩ táni drã rá tí, ĩ'di u'á ídri rú.
43011026	'Bá u'álépi ídri rú úríndí ĩ'didrị̂ agá ĩ'di 'bã áma ã'ị̃jó rĩ sĩ rĩ, úríndí ĩ'didrị́ gá rĩ icó drãlé ku. Mí ã'ị̃ ị́jọ́ 'dĩ rá yã?”
43011027	Umvi, “Má ã'ị̃ rá, Úpí, mi Kúrísĩtõ Ãdróŋá Ngọ́pị 'i. 'Bá 'bã kí ásị́ 'bãjó ĩ'di amụ́ ụ̃nọ́kụ́ drị̃ gá 'dõlé rĩ.”
43011028	'Dĩ 'bã ũngúkú gá, Mãrị́tã la mụ ị́jọ́ 'dĩ jọlé 'bo, gõ vúlé mụlé ámvọ́pị̃ Mãríyámũ umvelé bụ́lụ́ gá. Jọ ĩ'diní, “Ímbápị ĩ'di 'dõ, lẽ ími ndrelé.”
43011029	Mãríyámũ la mụ ị́jọ́ 'dĩ arelé 'bo, afụ ru ãfũlé ãmvêlé mụlé drị̃ fụlé Yẹ́sụ̃ be.
43011030	Ịsụ́ 'dĩ sĩ Yẹ́sụ̃ afí drĩ tọ̃rọ́mẹ́ agá 'dõlé ku, wó ĩ'di drĩ ãngũ tá ĩ'baní drĩ ru ịsụ́jó Mãrị́tã be 'dã gâlé.
43011031	'Bá Yãhụ́dị̃ rú ũ'bí amụ́lépi Mãríyámũ ásị́ ũŋmĩlépi rĩ kí mụ ndrelé la angá kpí gbõrú fũlé ãmvêlé, 'de kí vú la gâ sĩ. Ũrã kí ĩ'di mụ ị̃nádrị̃ gâlé awálé íni.
43011032	Mãríyámũ la mụ calé ãngũ Yẹ́sụ̃ 'bã adrujó rĩ gá, ĩ'di mụ ĩ'di ndrelé 'bo, 'be ru pálé la gá jọ, “Úpí, ídrĩ ándrá adru agá 'dãá cí la, má ádrị́pị icó ándrá drãlé ku.”
43011033	Yẹ́sụ̃ la mụ ndrelé 'bá Yãhụ́dị̃ rú amụ́lépi awá trũ ĩ'di abe 'dĩ kî trũ 'bo, ị́jọ́ 'dĩ aló ásị́ la ãzákírílí ru u'á dó cãndí sĩ.
43011034	Zị kí, “Îsị̃ ãvũ la íngõlé?” Umvi kí, “Úpí, mí amụ́ ndrelé la.”
43011035	Yẹ́sụ̃ 'be vâ ru áwáŋá gá.
43011036	'Bá Yãhụ́dị̃ rú 'dã jọ kí, “Ĩndre drĩ lẽ Lázãrõ íngõpí yã rĩ!”
43011037	'Bá ãzí rĩ jọ kí, “Adrí ándrá vâ la ágọ́bị́ mịfị́ kóru rĩ rá yã, icó tátí Lázãrõ atrịlé drã agá ku yã?”
43011038	Yẹ́sụ̃ 'bã ásị́ drĩ azá agá azâ 'dãá, mụ ị̃nádrị̃ gâlé, 'bụ́ 'dã galé írã agá la. Úgũ írã sĩ tị la ụ̃pị̃jó cí.
43011039	Yẹ́sụ̃ jọ 'bá 'dã 'bã gũ kí írã 'dã rá. Wó Mãrị́tã ágọ́bị́ drãlépi rĩ 'bã ámvọ́pị jọ, “Úpí, ínị̃ rá Lázãrõ ko dó 'bụ́ gâlé ụ́'dụ́ sụ 'bo, ĩŋmã la dó mụ ngụ̃lé ambamba.”
43011040	Yẹ́sụ̃ jọ ĩ'diní, “Ájọ tá míní ídrĩ ị́jọ́ mâ jọlé 'dĩ ã'ị̃ rá, mi ũkpõ Ãdróŋá drị́ rĩ ndre rá la ku yã?”
43011041	Kí dó mụ írã gũlé bụ́lụ́ gá 'bo, Yẹ́sụ̃ ndre ãngũ 'bụ́ agâlé, jọ, “Má Átẹ́pị, míní ãwã'dĩfô, míní áma ã'ị̃táŋá arelé rá rĩ sĩ.
43011042	Ánị̃ mi ụ́'dụ́ pírí sĩ mâ zịtáŋá are rá rĩ gá rá. Wó ájọ dó 'dĩ íni la 'bá 'dĩ kí ị́jọ́ sĩ. Ị́jọ́ 'dĩ sĩ, kí dó ã'ị̃ la mí ãpẽ áma tị mi 'i rĩ gá rá.”
43011043	Yẹ́sụ̃ la mụ Ãdróŋá ã'ị̃ŋá delé 'bo, umve Lázãrõ ụ́'dụ́kọ́ sĩ re, “Lázãrõ, mí ãfũ ãmvé.”
43011044	'Bá tá drãlépi rá 'dĩ ãfũ ãmvé, drị́ la kí pá abe úmbé kí bõngó ãvũ ị̃sị̃jó rĩ drị̂ kí sĩ, bõngó ãzí rĩ aku mẹ́lẹ́tị la cí. Yẹ́sụ̃ jọ ĩ'baní, “Ĩmi ũtrũ bõngó ãvũ drị́ ụrụ'bá la gá 'dĩ kí, ĩmi a'be 'bã mụ.”
43011045	'Bá Yãhụ́dị̃ rú ũ'bí amụ́lépi Mãríyámũ rụ́ áwáŋá gá 'dĩ ndre kí ị́jọ́ Yẹ́sụ̃ 'bã idélé Lázãrõ adríjó 'dĩ kí, ã'ị̃ kí ĩ'di rá.
43011046	'Bá ãzí rĩ nzu kí ru mụlé 'bá Fãrĩsáyĩ rú rĩ 'baní ị́jọ́ Yẹ́sụ̃ 'bã idélé 'dĩ kí ũlũlé.
43011047	Ãtalo ãmbogo 'dĩ kí 'bá Fãrĩsáyĩ rú 'dĩ abe, umve kí ru rilé ngúlú ru ị́jọ́ itújó, zị kí ru, “Ãma kí dó ã'du idé? Ágọ́bị́ 'dĩ la tálí wẽwẽ rú kí idé 'dĩ 'bá!
43011048	Ãdrĩ kí ĩ'di a'be mụjó drị̃ gá ị́jọ́ ĩ'di ãni 'dĩ kî trũ, drị̃ la ụtrị́ŋâ kóru, 'bá pírí kí ĩ'di ã'ị̃ áyụ, ãzíla ũpi 'bá Rụ́mị̃ drị́ gá 'dĩ kí amụ́ jó ãma ãni Ãdróŋá drị́ 'dĩ andilé rá ãzíla sụ́rụ́ ãmadrị̂ abe.”
43011049	Kãyị́fã ĩ'di 'bá tá ru tralépi 'dã 'bã ãzí, ĩ'di vâ ílí 'dã sĩ átáló ãmbógó ãndânĩ rĩ 'i, jọ, “'Bá 'dĩ, ĩmi drị̃kã kóru!
43011050	Ĩnị̃ drĩ vâ ku yã, ĩ'di múké la 'bá ãlu ní drãjó 'bá kí kẹ̃jị́ gá ndẽ sụ́rụ́ ãmadrị̂ ní ị̃lị̃kị̃jó pírí rĩ rá?”
43011051	Kãyị́fã jọ ị́jọ́ 'dĩ ĩ'di drị̃ sĩ ku, wó rá la ĩ'di 'bã adrujó átáló ãmbógó ãndânĩ ílí 'dã drị́ gá rĩ 'i rĩ sĩ. Ĩ'di ị́jọ́ drị̃lẹ́ gâlé mụlépi ru idélépi Yẹ́sụ̃ 'bã sĩ mụjó drãjó 'bá Yãhụ́dị̃ rú rĩ kí kẹ̃jị́ gá rĩ jọ agá.
43011052	Adru 'bá Yãhụ́dị̃ rú 'dã 'baní á'dụ̂sĩ ku, wó 'bá Ãdróŋá ãni ru irélépi ãngũ drị̃ gá 'dâ 'dĩ kí atrájó ãngũ ãlu gá 'bá ãlu rú.
43011053	I'dójó ụ́'dụ́ 'dã sĩ drị̃lẹ́ gâlé ru, drị̃lẹ́ 'bá Yãhụ́dị̃ 'badrị̂ ri kí ị́jọ́ itúlé sĩ Yẹ́sụ̃ 'dịjó.
43011054	Ị́jọ́ itúlé Yẹ́sụ̃ ụrụ'bá gá 'dĩ sĩ, Yẹ́sụ̃ a'be acị́ŋá tọndọlọ 'bá Yãhụ́dị̃ rú rĩ kí drĩdríŋĩ gá Yụ̃dị́yã gá rĩ rá. Ko dó drị̃ mụlé táwụ̃nị̃ Ịfụrayị́mụ̃ gá 'dĩ ãni rú ãngũ kõtórõ rú rĩ gá, ãzíla ri kí dó u'álé 'bá ĩ'di 'bã imbálé rĩ abe 'dãá.
43011055	Ụ́'dụ́ ụ̃mụ̃ alịjó 'bá drị̃ gâ sĩ 'bá Yãhụ́dị̃ rú rĩ 'badrị̂ acá dó ãni rú. 'Bá ũ'bí ãfũ kí dó ĩ'badrị́ tọ̃rọ́mẹ́ gâlé amụ́jó Yẹ̃rụ́sãlẹ́mụ̃ gâ sĩ ru itújó ídu rú ãlá ru bábá ụ̃mụ̃ 'dã nî.
43011056	'Bá ri kí Yẹ́sụ̃ ndrụ̃lé lị́cọ́ Ãdróŋá drị̂ agá 'dãá, zị kí ru kí drĩdríŋĩ gá, “Ĩmi ũrã ãmgbã rĩ gá íngoní? Ãndá-ãndá ru ĩ'di íni gá amụ́ ụ̃mụ̃ alịjó 'bá drị̃ gâ sĩ rĩ gá 'dõlé rá yã?”
43011057	Ãtalo ãmbogo rĩ kí 'bá Fãrĩsáyĩ rú rĩ abe, fẽ kí ãzị́táŋá 'bá 'baní, 'bá ãzí drĩ Yẹ́sụ̃ ndre rá jõku nị̃ ãngũ la cé, 'bã lũ ĩ'baní kí dó sĩ ĩ'di rụ.
43012001	Ace ụ́'dụ́ ázíyá ụ̃mụ̃ alịjó 'bá drị̃ gâ sĩ rĩ ní acájó, Yẹ́sụ̃ gõ kí vúlé Lázãrõ ándrá ĩ'di 'bã ingalé ídri rú ị̃dị́ rĩ drị́ko gá, 'dĩ Bẽtánĩ gá.
43012002	Lị́cọ́ 'dĩ agá 'dâ a'dí kí Yẹ́sụ̃ ní íná nalé. Mãrị́tã fẽ ĩ'baní íná méjã tị gâlé nĩ. Ádrị́pị̃ Lázãrõ ĩ'di 'bá rilépi íná tị gá Yẹ́sụ̃ abe 'dã kí agá 'dâ ĩndĩ.
43012003	Mãríyámũ a'dụ́ ãdu ãjị́ ngụ̃lépi vĩrĩ ãjẹ̃ nalépi ãmbógó la, ũsũ ĩ'di Yẹ́sụ̃ pá gá ãzíla li ãdu kí ĩ'di 'bã drị̃'bị́ sĩ. Ãdu 'dã 'bã ngụ̃ŋá vĩrĩ rĩ 'dụ jó 'a ĩ'bã kí rijó 'dã pírí.
43012004	'Bá Yẹ́sụ̃ 'bã imbálé rĩ kí 'bã ãzí ãlu umvelé Yụ́dãsị̃ Ị̃sị̃kãrị́yọ́tị̃ 'i rĩ ĩ'ba abe 'dãá ĩndĩ, wó ĩ'di vâ 'bá mụlépi Yẹ́sụ̃ 'bã mẹ́lẹ́ mbelépi rĩ 'i. Jọ,
43012005	“Ãdu ngụ̃lépi vĩrĩ 'dĩ úzị́ tá ĩ'di ãjẹ̃ ĩyõ sĩ, séndẽ la fẽjó 'bá lẽmẽrí rĩ 'baní ku la ã'du ị́jọ́ sĩ?”
43012006	Yụ́dãsị̃ jọ ị́jọ́ 'dĩ íni la adru 'bá lẽmẽrí rĩ kí 'bã ãzá la fijó ĩ'di ásị́ gá rĩ sĩ ku, wó rá la ĩ'di 'bã adrujó 'bá ụ̃gụ́'bá ru la rĩ sĩ. Ĩ'di jõ séndẽ ãfẽlé Yẹ́sụ̃ 'baní 'bá ĩ'di 'bã imbálé rĩ abe rĩ kí tãmba nĩ, wó ri jõ séndẽ ãzí rĩ kí ayúlé ị́jọ́ ĩ'di ãni la kí agá ụ̃gụ̃ rú.
43012007	Yẹ́sụ̃ umvi ĩ'diní, “Ĩmi a'be 'dĩ cã! Mba ãdu ngụ̃lépi vĩrĩ ãjẹ̃ nalépi ãmbógó 'dĩ tã cí la, sĩ ụ́'dụ́ drụ́zị́ áma ị̃sị̃jó rĩ tẽjó.
43012008	Ĩmi ri u'álé 'bá lẽmẽrí rĩ kí abe kí ãzã kojó ụ̃nọ́kụ́ drị̃ gá 'dâ jã 'dâ, wó má icó u'álé ĩmi abe ụ̃nọ́kụ́ drị̃ gá 'dâ jã 'dâ la ku.”
43012009	'Bá Yãhụ́dị̃ rú ũ'bí amụ́lépi 'dĩ, kí mụ arelé la Yẹ́sụ̃ ĩ'di Bẽtánĩ gá 'dãá cí. Amụ́ kí lú Yẹ́sụ̃ ndrelé la ku, wó amụ́ kí vâ Lázãrõ Yẹ́sụ̃ 'bã ingalé ídri rú ị̃dị́ rĩ ndre trũ.
43012010	Ãtalo ãmbogo rĩ itú kí ị́jọ́ lẽjó Lázãrõ 'dịjó ĩndĩ,
43012011	ã'dusĩku 'bá Yãhụ́dị̃ rú ũ'bí i'dó kí kí a'belé rá, sĩ mụjó Yẹ́sụ̃ rụ́, ãzíla vâ sĩ ị́jọ́ ĩ'didrị́ gá rĩ kí ã'ị̃jó, ĩ'bã kí ị́jọ́ ru idélépi Lázãrõ ụrụ'bá gá rĩ ndrejó cé rĩ sĩ.
43012012	Drụ̃sị̃ íni 'bá ũ'bí wẽwẽ rú, amụ́lépi Yẹ̃rụ́sãlẹ́mụ̃ gá ụ́'dụ́ ụ̃mụ̃ alịjó 'bá drị̃ gâ sĩ rĩ ị̃nzị̃jó rĩ are kí 'bá 'baní jọ agá la Yẹ́sụ̃ la amụ́ Yẹ̃rụ́sãlẹ́mụ̃ gá ụ́'dụ́ ụ̃mụ̃ 'dã drị̂ ị̃nzị̃ŋá gá ĩndĩ rĩ sĩ.
43012013	Agá kí káci 'bã bị́ kí rụlé drị́ gá cící, fũ kí táwụ̃nị̃ agá 'dãá rĩ sĩ mụlé Yẹ́sụ̃ a'ị́lé. Ri kí uzálé ụ́'dụ́kọ́ ụrụgá sĩ, “Hõsánã! Ị́cụ́ 'bá amụ́lépi Úpí 'bã rụ́ sĩ rĩ ịcụ́-ịcụ̂! Ị́cụ́ Úpí Ịsịrayị́lị̃ drị̂ ịcụ́-ịcụ̂!”
43012014	Yẹ́sụ̃ la mụ acálé ãni rú Yẹ̃rụ́sãlẹ́mụ̃ gá 'bo, ịsụ́ kãyĩnõ mváŋá, tụ drị̃ la gâ sĩ mụjó táwụ̃nị̃ Yẹ̃rụ́sãlẹ́mụ̃ drị̂ agâlé. Ị́jọ́ ĩ'di 'bã idélé 'dĩ fẽ kí ị́jọ́ nábị̃ 'bã sĩlé rĩ 'bã acá kí dó sĩ ãndá-ãndá ru,
43012015	“Ĩmi 'bá táwụ̃nị̃ Zị̃yọ́nị̃ gá 'dĩ, ĩmi idé ụ̃rị̃ sĩ ku! Ĩndre drĩ! Úpí ĩmidrị̂ la amụ́ 'dĩ! Ĩ'di amụ́ kãyĩnõmvá sĩ!”
43012016	Drị̃drị̃ rĩ gá, 'bá Yẹ́sụ̃ 'bã imbálé 'dĩ vã kí ị́jọ́ ru idélépi 'dĩ kí ku. Wó vúlé vúlé ru, Yẹ́sụ̃ la mụ angálé dị̃zã rú 'bá ũdrãlépi rá rĩ kí drĩdríŋĩ gá rĩ sĩ tụlé 'bụ̃ gâlé 'bo, ị́jọ́ nãbịya 'bã kí sĩlé bụ́kụ̃ Ãdróŋá drị̂ agá Yẹ́sụ̃ drị̃ gá rĩ, agá kí dó ĩ'baní pírí.
43012017	'Bá ũ'bí ándrá Yẹ́sụ̃ trũ ĩ'di ndrelépi Lázãrõ ingaŋá gá ídri rú ị̃dị́ cé rĩ, ri kí ị́jọ́ 'dã vú nzelé 'bá 'banî.
43012018	Ị́jọ́ 'dĩ sĩ, 'bá ị́jọ́ tálí ru Yẹ́sụ̃ 'bã idélé rĩ kí arelépi rá 'dĩ, fũ kí mụlé Yẹ́sụ̃ a'ị́lé nĩ.
43012019	'Bá Fãrĩsáyĩ rú 'dĩ jọ kí ị́jọ́ kí drĩdríŋĩ gá, “Ãzị́ ãma kí ngalé rĩ kí úgólé acálé ífí kóru! Ĩndre drĩ, 'bá pírí ụ̃nọ́kụ́ gá 'dĩ 'de kí ú'dî'da Yẹ́sụ̃ vú gâ sĩ!”
43012020	Ụ́'dụ́ 'bá Yãhụ́dị̃ rú rĩ 'bã kí ru trajó Yẹ̃rụ́sãlẹ́mụ̃ gá ãwã'dĩfô fẽjó Ãdróŋá ní ụ̃mụ̃ umvelé ụ̃mụ̃ alịjó 'bá drị̃ gâ sĩ rĩ sĩ, 'bá Yãhụ́dị̃ rú ku 'dĩ mụ kí Yẹ̃rụ́sãlẹ́mụ̃ gâlé Ãdróŋá ị̃nzị̃lé ĩndĩ.
43012021	Fị́lị́pọ̃ 'bá Yẹ́sụ̃ 'bã imbálé rĩ 'bã ãzí angálépi Bẽtẽsãyídã gá, 'dĩ ãngũ Gãlị́lị̃ gá rĩ 'dãá cí. 'Bá Yãhụ́dị̃ rú ku 'dĩ mụ kí ĩ'di rụ́, jọ kí, “'Bá ãmbógó, ãlẽ tá ãmaní Yẹ́sụ̃ ndrelé.”
43012022	Fị́lị́pọ̃ lũ ị́jọ́ 'bá Yãhụ́dị̃ rú ku 'dĩ 'bã kí lẽjó Yẹ́sụ̃ ndrejó 'dĩ ĩ'bã ãzí ãlu Ãndẽríyã nî. Mụ kí dó ị̃rị̃ trá ị́jọ́ 'dĩ lũlé Yẹ́sụ̃ nî.
43012023	Yẹ́sụ̃ umvi ị́jọ́ ĩ'baní jọ, “Sáwã acá dó 'bo Ngọ́tị́ 'Bádrị̂ ní dị̃zã ĩ'didrị̂ rĩ i'dajó rĩ.
43012024	Ma ĩminí ị́jọ́ mgbã jọ, ma cécé ũri áni, údrĩ sa la 'bụ́ gá ĩ'diní sĩ angájó ku, ĩ'di 'bãngá ace ãná ífí ru ãlu. Drĩ dó angá kalé 'bo, ĩ'di ífí ka ũ'bí ru.
43012025	'Bá ídri ĩ'didrị̂ lẽlépi ambamba rĩ la ãvĩ la rá, wó 'bá ídri ĩ'didrị̂ ngụ̃lépi áma ị́jọ́ sĩ ụ̃nọ́kụ́ 'dĩ drị̃ gá 'dâ rĩ la tã la mba ídri ukólépi ku rĩ ịsụ́jó rá.
43012026	Ĩdrĩ lẽ ãzị́ ngalé mání rá, ĩmi a'dé áma vú gâ sĩ. 'Bá lẽlépi ãzị́ ngalépi mání rá rĩ, ĩ'di mụ adrulé ãngũ mání sĩ u'ájó rĩ gá. Má Átẹ́pị la mụ 'bá ãzị́ ngalépi mání rĩ 'baní ị̃nzị̃táŋá ãmbógó la fẽlé.
43012027	“Áma ásị́ ga tré cãndí sĩ, ánị̃ dó ma ã'du ị́jọ́ jọ yã rĩ gá ku. Wó lẽ ázị má Átẹ́pị 'i áma trũjó cãndí 'dĩ agá 'dâ rá la ku, má amụ́jó ụ̃nọ́kụ́ 'dĩ drị̃ gá 'dâ cãndí 'dĩ ịsụ́jó rĩ sĩ.
43012028	Má Átẹ́pị, ífẽ dó ími rụ́ 'bã kụ-kụ̃.” Ĩ'di dó mụ ị́jọ́ 'dĩ delé jọ agá 'bo, ụ́'dụ́kọ́ angá dó 'bụ̃ gâlé jọ, “Má ají mání rụ́ kụŋá 'bo ma vâ mụ idélé la 'dĩ 'bã áni ị̃dị́.”
43012029	Ũ'bí kí mụ ụ́'dụ́kọ́ 'dã arelé 'bo, ũrã kí 'bãngá ĩ'di ãvi. Ãzí rĩ ũrã kí mãlãyíkã jọ ị́jọ́ Yẹ́sụ̃ ní nĩ.
43012030	Yẹ́sụ̃ jọ ũ'bí 'baní, “Ụ́'dụ́kọ́ ĩminí arelé 'dĩ 'i, újọ ĩ'di ángírí ĩmi ị́jọ́ sĩ, adru áma ị́jọ́ sĩ ku.
43012031	Ụ́'dụ́ 'bá ụ̃nọ́kụ́ drị̃ gá 'dĩ kí ị́jọ́ lịjó rĩ acá ãni rú 'bo, ãzíla ãmbógó ụ̃nọ́kụ́ 'dĩ drị́ gá Sĩtánĩ ála ĩ'di ndẽ rá.
43012032	'Bá drĩ kí dó áma ipa mũsãlá'bã sị́ gá ingajó vụ̃rụ́ 'dâ ụrụgâlé 'bo, ma dó 'bá pírí 'baní gẹ̃rị̃ nzị̃ amụ́jó má rụ́ 'dõlé.”
43012033	Yẹ́sụ̃ jọ ị́jọ́ 'dĩ 'i ũví ĩ'di 'bã mụjó drãjó rĩ i'dajó.
43012034	Ũ'bí zị kí Yẹ́sụ̃ 'i, “Ị́jọ́ sĩlé bụ́kụ̃ Ãdróŋá drị̂ agá rĩ jọ, Kúrísĩtõ la u'á ídri rú jã 'dâ. Ị́jọ́ míní jọlé, Ngọ́tị́ 'Bádrị̂ ála ĩ'di ipa mũsãlá'bã sị́ gá ingalé ụrụgâlé ri ífí la íngoní? Ngọ́tị́ 'Bádrị̂ 'dĩ ĩ'di ã'di 'i?”
43012035	Yẹ́sụ̃ umvi ĩ'baní, “Ị́jọ́ mádrị̂ la ãngũ ji cécé dị̃zã áni, ma mụ u'álé ĩmi drĩdríŋĩ gá 'dâ ụ́'dụ́ were. Ĩmi acị́ ãngũ 'bã drĩ adru agá dị̃zã rú ule rú 'dĩ gá 'dĩ, ãngũ 'bã nị sĩ ĩmi drị̃ gá ku, ã'dusĩku ãngũ ịnị sĩ úndre ãngũ ku.
43012036	Ĩmi ã'ị̃ ị́jọ́ mádrị́ ãngũ jilépi cécé dị̃zã áni 'dĩ 'i, mâ drĩ adru agá ĩmi abe cí 'dĩ gá 'dĩ, ĩmi dó sĩ adru anzị dị̃zã ãni la rú.” Yẹ́sụ̃ la mụ ị́jọ́ 'dĩ delé 'bo, a'be ãngũ 'dã 'i zị̃ ru ĩ'baní cí.
43012037	Yẹ́sụ̃ 'bã tálí wẽwẽ rú 'dĩ kí idé gá 'bá kí mẹ́lẹ́tị gá 'dâ tí, 'bá ã'ị̃ kí ị́jọ́ ĩ'didrị̂ kí ku.
43012038	Ị́jọ́ 'dĩ idé kí ru íni la ị́jọ́ ándrá nábị̃ Ĩsáyã 'bã jọlé rĩ 'bã adru kí sĩ ãndá: “Úpí, ã'di ã'ị̃ ị́jọ́ ãmã ũlũlé rĩ nĩ yã? Ãzíla Ãdróŋá ũkpõ mídrị́ ãmbógó rĩ i'da ru ã'di ní yã?”
43012039	Ị́jọ́ 'dĩ sĩ 'bá ã'ị̃ kí Yẹ́sụ̃ 'bã ị́jọ́ ku, cécé ị́jọ́ nábị̃ Ĩsáyã 'bã jọlé rĩ áni,
43012040	“Ãdróŋá ãzụ̃ 'bá 'dĩ kí mịfị́ cí, fẽ vâ ásị́ la mba kí ũkpómgboroto. Ãdróŋá idé ị́jọ́ 'dĩ íni la kí mịfị́ 'bã ndre rú sĩ ãngũ ku, jõku 'bã vã kí rû sĩ ị́jọ́ kí ásị́ sĩ ku, 'bã uja kí rú sĩ ru Úpí rụ́ ĩ'diní rú sĩ kí adríjó ku.”
43012041	Ĩsáyã jọ ị́jọ́ 'dĩ, ã'dusĩku ndre ị́jọ́ icélé dị̃zã Yẹ́sụ̃ drị́ gá ĩ'diní sĩ ị́jọ́ la jọjó drị̃drị̃ 'dĩ sĩ idé drĩ ru ku rú 'dĩ.
43012042	Ị́jọ́ 'dĩ agá 'dãá, 'bá ũ'bí ãzíla 'bá ãmbogo Yãhụ́dị̃ rú rĩ kî trũ ã'ị̃ kí ị́jọ́ Yẹ́sụ̃ drị̂ rá. Lẽ kí ru i'dalé tọndọlọ ku, ã'dusĩku nị̃ kí ị́jọ́ 'bá Fãrĩsáyĩ rú rĩ 'bã kí lẽjó 'bá Yẹ́sụ̃ ã'ị̃lépi rá rĩ kí adrojó ãngũ Ãdróŋá ị̃nzị̃jó rĩ kí agá rĩ sĩ rá rĩ rá.
43012043	'Bá 'dĩ lẽ kí ị̃nzị̃táŋá 'bá 'badrị́ ndẽ ĩ'baní ị̃nzị̃táŋá ịsụ́jó Ãdróŋá drị́ rĩ rá.
43012044	Yẹ́sụ̃ jọ ụ́'dụ́kọ́ ụrụgá sĩ, “'Bá ị́jọ́ mádrị́ gá rĩ ã'ị̃lépi rá rĩ ã'ị̃ ma á'dụ̂sĩ ku, ã'ị̃ vâ 'bá áma tị ãpẽlépi rĩ ĩndĩ.
43012045	'Bá áma ndrelépi rĩ ndre vâ 'bá áma tị ãpẽlépi rĩ ĩndĩ.
43012046	Má amụ́ ụ̃nọ́kụ́ drị̃ gá 'dõlé ãngũ jilé cécé dị̃zã áni, 'bá áma ã'ị̃lépi rá rĩ 'bã u'á rú sĩ ị́nị́ agá ku.
43012047	'Bá drĩ kí ị́jọ́ mádrị́ rĩ are rá, ãzíla ã'ị̃ kí ĩ'di tãmbalé rá, má icó kí ị́jọ́ lịlé ku. Má amụ́ 'bá kí ị́jọ́ lịlé ku, wó rá la 'bá kí pajó.
43012048	'Bá ị́jọ́ mádrị̂ kí gãlépi úmgbé ãzíla áma ã'ị̃lépi ku rĩ, 'bá ị́jọ́ lịlépi kí drị̃ gá la cí. Ị́jọ́ mání jọlé 'dĩ kí drụ́zị́ ị́jọ́ lị drị̃ la gá ụ́'dụ́ ị́jọ́ pírí 'bã kí ãsị̃jó rĩ sĩ.
43012049	Ájọ ị́jọ́ áma drị̃ sĩ ku, ma ị́jọ́ mâ Átẹ́pị áma tị ãpẽlépi rĩ 'bã ũkpõ fẽlé mání rá rĩ kí jọ.
43012050	Ánị̃ dó sĩ cé, ị́jọ́ ĩ'di 'bã ũkpõ fẽlé azịlé rĩ la ídri ukólépi ku rĩ fẽ. Ị́jọ́ mání jọlé rĩ dó sĩ ị́jọ́ má Átẹ́pị 'bã lũlé mání ájọ rĩ 'i.”
43013001	Ụ́'dụ́ ụ̃mụ̃ alịjó 'bá drị̃ gâ sĩ acá drĩ ku rú, Yẹ́sụ̃ nị̃ dó cé sáwã ĩ'di sĩ mụjó ụ̃nọ́kụ́ 'dĩ a'bejó gõjó Átẹ́pị̃ Ãdróŋá rụ́ 'bụ̃ gâlé rĩ acá 'bo. Lẽ 'bá ĩ'di 'bã imbálé 'dĩ kí ambamba, i'da vâ ĩ'baní lẽtáŋá ĩ'di 'bã kí lẽjó 'dã ãsị̃ŋâ kóru.
43013002	Yẹ́sụ̃ 'bã kí íná ĩndró sĩ rĩ na agá 'bá ĩ'di 'bã ĩ'di imbálé rĩ abe 'dĩ gá 'dâ, Sĩtánĩ fi Yụ́dãsị̃ Sị̃mọ́nị̃ Ị̃sị̃kãrị́yọ́tị̃ ngọ́pị ásị́ gá Yẹ́sụ̃ 'bã mẹ́lẹ́ mbejó, ĩ'di 'bã mẹ́rọ́'bá 'baní ĩ'di rụjó.
43013003	Wó Yẹ́sụ̃ nị̃ cé 'î amụ́ angájó Ãdróŋá drị́ 'bụ̃ gâlé ãzíla 'i vâ mụ gõlé ĩ'di rụ́ vúlé 'bụ̃ gâlé. Nị̃ vâ Átẹ́pị̃ Ãdróŋá fẽ ĩ'diní ũkpõ ị́jọ́ pírí ru idélépi ĩ'di rụ́ 'dĩ kí ndẽjó rá rĩ rá.
43013004	Sáwã ĩ'bã kí íná najó rĩ sĩ, Yẹ́sụ̃ angá ụrụgá, ãtrũ ĩ'di 'bã bõngó sulé ụrụ'bá gá ãmvé sĩ rĩ rá, ali táwụ̃lọ̃ ụ́pị́cẹ́ gá.
43013005	'Dã 'bã ũngúkú gá, ũsũ ị̃yị́ báfũ agá. I'dó dó 'bá ĩ'di 'bã imbálé rĩ kí pá ũjĩlé ãzíla ri kí lilé táwụ̃lọ̃ tá ĩ'di 'bã alilé ụ́pị́cẹ́ gá 'dã sĩ.
43013006	Wó Yẹ́sụ̃ la mụ acálé Sị̃mọ́nị̃ Pétẽrõ rụ́ 'bo, Pétẽrõ zị ĩ'di, “Úpí, ílẽ vâ ími irilé vụ̃rụ́ áma pá kí ũjĩlé ĩndĩ yã?”
43013007	Yẹ́sụ̃ umvi ĩ'diní, “Ívã ị́jọ́ mání idélé ĩminí ú'dî'da 'dĩ 'bã ífí ku, wó mi amụ́ vãlé la vúlé vúlé ru rá.”
43013008	Pétẽrõ jọ ĩ'diní, “Má icó ã'ị̃lé míní áma pá kí ũjĩlé mi 'i ku!” Yẹ́sụ̃ umvi ĩ'diní, “Ídrĩ ã'ị̃ má ũjĩ ími pá ma 'i ku, mí icó adrulé 'bá mâ imbálé 'dĩ kí 'bã ãzí ru ku.”
43013009	Sị̃mọ́nị̃ Pétẽrõ jọ ĩ'diní, “Úpí, ị́jọ́ 'dĩ sĩ, mí ũjĩ dó lú áma pá kí áyụ ku. Lẽ mí ũjĩ áma drị́ kí áma drị̃kã trũ ĩndĩ!”
43013010	Yẹ́sụ̃ umvi ĩ'diní, “'Bá ru ũjĩlépi ãlá ru pírí 'bo rĩ, lẽ kí ũjĩŋá sĩ ru ụrụ'bá ũjĩjó pírí ị̃dị́ rĩ ku. Be la rá la kí ru pá kí ũjĩ áyụ. Ĩmi ãndá la kí ãlápítí ru, pẽ lú 'bá ãlu ĩmi drĩdríŋĩ gá 'dâ la 'bã ãzí.”
43013011	Yẹ́sụ̃ nị̃ ĩ'di mụ ĩ'di 'bã mẹ́lẹ́ mbelé rĩ yã rĩ gá cé. Ị́jọ́ 'dĩ bãsĩ fẽlépi la ĩ'di 'bã sĩ jọjó la, “Ĩmi pírí kí ãlá ru pẽ lú 'bá ãlu ĩmi drĩdríŋĩ gá 'dâ la 'bã ãzí” 'dĩ.
43013012	Yẹ́sụ̃ la mụ 'bá ĩ'di 'bã imbálé 'dĩ kí pá delé ũjĩlé 'bo, ãzíla ĩ'di mụ ĩ'di 'bã bõngó 'belé ụrụ'bá gá ãmvé sĩ rĩ alilé vúlé 'bo, gõ dó rilé ãngũ ĩ'didrị́ ĩ'di tá sĩ rijó íná najó rĩ gá vúlêlé. Ĩ'di mụ rilé 'bo, zị kí, “Ĩvã kí ị́jọ́ mání idélé ĩmi ụrụ'bá gá 'dĩ 'bã ífí rá yã?
43013013	Ĩmi áma umve ‘Ímbápị’ ãzíla ‘Úpí,’ 'dĩ ị́jọ́ mgbã la, ã'dusĩku 'dĩ bãsĩ ma ã'di 'i yã rĩ.
43013014	Ma ĩmĩ Úpí ru ãzíla Ímbápị rú 'dĩ drĩ dó ĩmi pá kí ũjĩ 'dĩ 'bã áni rá, lẽ ĩnga vâ ãzị́ kí ĩmi ãlu-ãlu ní cécé mání ĩmi pá ũjĩjó 'dĩ 'bã áni.
43013015	Á'bã ĩminí ị́jọ́ 'dĩ ícétáŋá ru, lẽ dó sĩ ĩmi idé ị́jọ́ kí 'bá ãzí 'baní cécé mání idélé ĩminí 'dĩ 'bã áni.
43013016	Ĩmi are ị́jọ́ 'dĩ múké-múké: 'bá ãti'bo rú rĩ ndẽ kí ĩ'bã ãmbogo kí rá la ku, ãzíla 'bá tị pẽlé pẽ-pẽ rĩ ndẽ kí 'bá kí tị pẽlépi rĩ kí ku.
43013017	Ĩminí ị́jọ́ 'dĩ kí nị̃jó cé rĩ sĩ, Ãdróŋá la ĩminí sụ̃sụ́ wi rá ĩdrĩ ị́jọ́ 'dĩ kí 'bã ídétáŋá agá rĩ gá!
43013018	“Ị́jọ́ mání jọlé 'dĩ adru ĩmi pírí ní la ku. Ánị̃ 'bá mání ũpẽlé rĩ kí cé. Wó ị́jọ́ sĩlé bụ́kụ̃ agá rĩ 'bã idé ru nĩ, ‘'Bá drị́ usúlépi ãkónã nalépi má be ãlu rĩ, uja ru mání mẹ́rọ́'bá ru,’ rĩ ní ru idéjó ãndá-ãndá ru.
43013019	Ma ĩminí ị́jọ́ 'bá ãzí 'bã mụjó áma mẹ́lẹ́ mbejó 'dĩ lũ idé drĩ ru ku rú íni la, drĩ dó amụ́ ru idélé 'bo, ĩmi dó sĩ amụ́ ã'ị̃lé la ma Kúrísĩtõ 'i.
43013020	Ma ĩminí ị́jọ́ mgbã rĩ jọ: 'bá 'bá mání tị pẽlé rĩ ã'ị̃lépi rá rĩ, ã'ị̃ ma 'i, ãzíla 'bá áma ã'ị̃lépi rĩ ã'ị̃ 'bá áma tị ãpẽlépi rĩ 'i.”
43013021	Yẹ́sụ̃ la mụ ị́jọ́ 'dĩ jọlé 'bo, ásị́ la azá trẹ̃yị́ jọ, “Ma ĩminí ị́jọ́ mgbã jọ, 'bá ãzí ãlu ĩmi agá 'dâ la mụ áma mẹ́lẹ́ mbelé nĩ.”
43013022	'Bá Yẹ́sụ̃ 'bã imbálé 'dĩ undré kí ru mịfị́ gá mịfị́ gá, drị̃ la iza kí ru ị́jọ́ ĩ'di 'bã jọlé 'dĩ sĩ rá.
43013023	'Bá Yẹ́sụ̃ 'bã imbálé la 'bã ãzí ĩ'di 'bã lẽlé ambamba rĩ ri ãni rú Yẹ́sụ̃ rụ́ sĩ.
43013024	Sị̃mọ́nị̃ Pétẽrõ i'da 'bá Yẹ́sụ̃ 'bã imbálé ĩ'di 'bã lẽlé ambamba rĩ ní drị́ sĩ jọ ĩ'diní, “Ízị ĩ'di pịrị la ị́jọ́ jọ ã'di drị̃ gá.”
43013025	'Bá Yẹ́sụ̃ 'bã imbálé 'dã asé dó ru Yẹ́sụ̃ rụ́ ãníŋágá zị ĩ'di, “Úpí, 'bá ãmgbã rĩ gá ã'di 'i?”
43013026	Yẹ́sụ̃ umvi, “Ma íná ãtĩ dũlé tẹ́bị́ gá, ma fẽ la ĩ'dinî, 'bá dó bãsĩ gápi 'dĩ!” Yẹ́sụ̃ ãtĩ dó íná 'i, dũ dó ĩ'di, fẽ dó ĩ'di Yụ́dãsị̃ Ị̃sị̃kãrị́yọ́tị̃ Sị̃mọ́nị̃ ngọ́pị nî.
43013027	Yụ́dãsị̃ la mụ íná nalé 'bo, gbõgbõ Sĩtánĩ fi dó ala gá drị̃ la ujílé nĩ. Yẹ́sụ̃ jọ Yụ́dãsị̃ nî, “Ị́jọ́ tá míní lẽlé idélé rĩ mí idé mbẽlẽ.”
43013028	'Bá Yẹ́sụ̃ 'bã imbálé rilépi ĩ'di trũ íná tị gá 'dĩ vã kí ị́jọ́ Yẹ́sụ̃ 'bã jọlé ĩ'diní 'dĩ 'bã ífí ku.
43013029	Yụ́dãsị̃ 'bã séndẽ kí tãmbajó nĩ rĩ sĩ, 'bá Yẹ́sụ̃ 'bã imbálé rĩ 'bã ãzí rĩ ũrã kí pẽ nõ tị la mụlé ãko ụ̃mụ̃ drị̂ kí ĩgbãlé jõku 'bã fẽ séndẽ ãzí 'bá lẽmẽrí rĩ 'banî.
43013030	Yụ́dãsị̃ la dó mụ ínâ a'ị́lé tilé 'bo, inga dó ru cọtị fũlé ãmvé. Ãngũ nị dó 'dĩ sĩ rá.
43013031	Yụ́dãsị̃ la mụ mụlé 'bo, Yẹ́sụ̃ jọ, “Ú'dî'da ála dó mụ Ngọ́tị́ 'Bádrị̂ ní ũkpõ fẽlé, ãzíla Ãdróŋá dó mụ rụ́kụma ịsụ́lé ĩ'di sĩ.”
43013032	Ãdróŋá drĩ dó rụ́kụma ịsụ́ ĩ'di sĩ 'bo, Ãdróŋá dó vâ ũkpõ fẽ ĩ'dinî. Ãdróŋá la dó idé la gbõrú.
43013033	“Anzị mádrị́ 'dĩ, má icó dó u'álé ĩmi abe ụ́'dụ́ ãzo rú ku. Ĩmi mụ áma ndrụ̃lé rá, wó ájọ ĩminí ú'dî'da, ĩmi icó mụlé ãngũ mání mụjó rĩ gá ku, 'dĩ jõ ị́jọ́ mání jọlé 'bá Yãhụ́dị̃ rú rĩ 'bã drị̃lẹ́ 'baní rĩ.
43013034	Ma dó mụ ĩminí ãzị́táŋá ú'dí la fẽlé: ĩlẽ ĩmi ĩmi drĩdríŋĩ gá lẽlẽ. Mání ĩmi lẽjó 'bo rĩ áni, ĩlẽ ĩmi lẽlẽ.
43013035	Ĩdrĩ ĩmi lẽ ĩmi drĩdríŋĩ gá lẽlẽ, 'bá pírí kí nị̃ la ĩmi 'bá mání imbálé rĩ kî.”
43013036	Sị̃mọ́nị̃ Pétẽrõ zị, “Úpí, mi mụ íngõlé yã?” Yẹ́sụ̃ umvi ĩ'diní, “Mí icó mụlé ú'dî'da má be ãngũ mâ mụjó rĩ gá ku, wó vúlé vúlé ru mi mụ rá.”
43013037	Pétẽrõ umvi, “Úpí, má icó mụlé ú'dî'da mí be ku la ã'du sĩ? Ma bábá drãjó ími ị́jọ́ sĩ!”
43013038	Yẹ́sụ̃ zị ĩ'di, “Mi íni gá mụ drãlé áma ị́jọ́ sĩ ãndá-ãndá ru yã? Ájọ míní ị́jọ́ mgbã, ã'ụ́gọ́ 'be drĩ cẹ̃rẹ́ ku rú, mi jọ la ími tị sĩ pâlé na, ínị̃ ma ku.”
43014001	Yẹ́sụ̃ jọ 'bá ĩ'di 'bã imbálé 'dĩ 'baní, “Ĩmi ásị́ 'bã umvú ku! Ĩmi Ãdróŋá ã'ị̃ rá, ĩmi ã'ị̃ ị́jọ́ mádrị̂ kí ĩndĩ.
43014002	Lị́cọ́ má Átẹ́pị 'bã sĩ u'ájó rĩ gá, jó kí wẽwẽ rú. Drĩ tá adru agá íni ku, má icó tá jọlé la ma mụ ĩminí ãngũ idélé mâ Átẹ́pị drị́ kogâlé la ku.
43014003	Áde jõ ãngũ idé agá 'bo, ma amụ́ ĩmi 'dụlé má rụ̂lé, ãma kí dó sĩ mụ u'álé ĩmi abe ãngũ mání sĩ u'ájó rĩ gá.
43014004	Ĩnị̃ ãngũ mání mụjó rĩ 'bã gẹ̃rị̃ cé.”
43014005	Tómãsĩ jọ, “Úpí, ãma icó gẹ̃rị̃ nị̃lé íngoní ru, ã'dusĩku ãnị̃ mi mụ íngõlé yã rĩ gá ku.”
43014006	Yẹ́sụ̃ umvi ĩ'diní, “Ma gẹ̃rị̃ rú ma 'i, ma ị́jọ́ mgbã rĩ rú ma 'i, ma vâ ídri fẽ ma 'i. 'Bá ãzí icó calé má Átẹ́pị Ãdróŋá rụ̂lé ku, ĩ'di alị kpere má rụ̂ sĩ ráká.
43014007	Ĩdrĩ tá áma nị̃ agá ma ã'di 'i yã rĩ gá rá, ĩmi tá mâ Átẹ́pị nị̃ agá cé. Wó i'dójó ú'dî'da mụjó drị̃ gá, ĩnị̃ dó ĩ'di 'bo, ãzíla ĩndre vâ ĩ'di 'bo.”
43014008	Fị́lị́pọ̃ jọ ĩ'diní, “Ị́jọ́ ãmaní lẽlé rĩ, Úpí, mí i'da ãmaní mí Átẹ́pị 'i. 'Dã la ca ãmaní rá”
43014009	Yẹ́sụ̃ umvi ĩ'diní, “Fị́lị́pọ̃, ụ́'dụ́ ãzo ma u'ájó ĩmi abe 'dĩ gá 'dâ, ĩnị̃ ma ã'di 'i yã rĩ gá ku yã? 'Bá áma ndrelépi 'bo rĩ, ndre má Átẹ́pị 'bo. Ị́jọ́ dó míní jọjó la má i'da ĩminí má Átẹ́pị 'i rĩ ã'du?
43014010	Mí ã'ị̃ drĩ vâ ma má Átẹ́pị agá ãzíla mâ Átẹ́pị vâ áma agá ãma dó sĩ 'bá ãlu rĩ gá ku yã? Ị́jọ́ mání jọlé rĩ kí ájọ kí áma drị̃ sĩ ku. Má Átẹ́pị u'álépi áma agá rĩ la ãzị́ 'dĩ kí idé nĩ.
43014011	Ĩmi ã'ị̃ dó sĩ ị́jọ́ mání jọlé ãma mâ Átẹ́pị be 'bá ãlu rĩ kí . Wó jõ íni ku, ĩmi ã'ị̃ dó ma 'i ị́jọ́ mání idélé rĩ kí sĩ.
43014012	Ájọ míní ị́jọ́ mgbã, 'bá áma ã'ị̃lépi rĩ kí ãko mání idélé rĩ kí idé rá. Ãndá-ãndá ru kí vâ ị́jọ́ ãmbõgõ sĩ 'dĩ kí ndẽlépi rá rĩ kí idé rá, ã'dusĩku ma dó mụ mâ Átẹ́pị rụ̂lé.
43014013	Ma ãko pírí ĩminí zịlé áma rụ́ sĩ rĩ kí idé rá. Ị́jọ́ 'dĩ sĩ, má Átẹ́pị dó sĩ ãrútáŋá ịsụ́ Ngọ́pị̃ rú sĩ.
43014014	Ãko pírí ĩminí a'ị́lé áma rụ́ sĩ rĩ ma idé la rá.”
43014015	Yẹ́sụ̃ jọ 'bá ĩ'di 'bã imbálé rĩ 'baní, “Ĩdrĩ áma lẽ rá, ĩmi ãzị́táŋá mádrị̂ kí vú ũbĩ rá.
43014016	Ma mụ má Átẹ́pị zịlé, ĩminí Úríndí Ãlá amụ́lépi ĩmi ãzã kolépi, ãzíla amụ́lépi u'álépi ĩmi abe jã 'dâ rĩ tị ãpẽlé.
43014017	Úríndí Ãlá 'dĩ la ĩminí ị́jọ́ mgbã rĩ vú nze. 'Bá ụ̃nọ́kụ́ 'dĩ drị́ gá Ãdróŋá ã'ị̃lépi ku 'dĩ icó kí ĩ'di ã'ị̃lé ku, ã'dusĩku ndre kí ĩ'di ku, ãzíla nị̃ kí vâ ĩ'di ku. Wó ĩnị̃ ĩ'di rá, ã'dusĩku ĩ'di 'bã u'ájó ĩmi abe rĩ sĩ, ãzíla ĩ'di mụ u'álé ĩmi agá jã 'dâ.
43014018	“Ị́jọ́ 'dĩ sĩ, ádrĩ mụ rá, má icó mụlé ĩmi a'belé ĩmvú ru ku. Ádrĩ dó Úríndí Ãlá rĩ tị ãpẽ ĩmi rụ́ 'dõlé 'bo, ĩ'di dó cécé mâ ãgõjó ĩmi rụ́ 'dõlé rĩ áni.
43014019	Ace were 'bá ụ̃nọ́kụ́ gá 'dĩ icó kí áma ndrelé ku, wó ĩmi áma ndre rá. Mání adrujó ídri rĩ sĩ ĩmi vâ mụ adrulé ídri.
43014020	Ụ́'dụ́ 'dã sĩ ádrĩ angá ídri rú 'bo, ĩmi nị̃ la ma má Átẹ́pị agá, ĩmi áma agá, ma vâ ĩmi agá Úríndí sĩ rĩ gá rá.
43014021	'Bá ãzị́táŋá mádrị̂ kí vú ũbĩlépi rĩ kí 'bá áma lẽlépi rá rĩ kí. Ĩ'bã kí ãma lẽjó rá rĩ sĩ, má Átẹ́pị la kí lẽ rá, ma vâ kí lẽ ĩndĩ, ãzíla ma áma ãmgbã rĩ i'da ĩ'baní rá.”
43014022	Yụ́dãsị̃ (adrulépi Ị̃sị̃kãrị́yọ́tị̃ 'i ku rĩ) jọ ĩ'diní, “Úpí, ị́jọ́ míní jọlé mi mụ ími ãmgbã rĩ i'dalé ãmaní á'dụ̂sĩ, adru 'bá ụ̃nọ́kụ́ gá 'dĩ 'baní pírí ku, 'dĩ 'bã ífí íngoní?”
43014023	Yẹ́sụ̃ umvi ĩ'diní, jọ, “'Bá áma lẽlépi rá rĩ, kí ị́jọ́ mâ jọlé rĩ are rá. Má Átẹ́pị la kí lẽ rá, ãzíla ãma má Átẹ́pị be amụ́ ĩ'ba rụ́ 'dõlé, ãma dó sĩ u'á ĩ'ba abe.
43014024	'Bá áma lẽlépi ku rĩ, are kí ị́jọ́ mâ jọlé ĩ'baní rĩ kí ku. Ị́jọ́ mâ jọlé 'dĩ angá kí má Átẹ́pị áma tị ãpẽlépi rĩ drị́.
43014025	“Ma ĩminí ị́jọ́ 'dĩ kí ũlũ ú'dî'da mâ drĩ adru agá ĩmi abe cí 'dĩ gá 'dĩ.
43014026	Wó Úríndí Ãlá má Átẹ́pị 'bã mụlé tị ãpẽlé amụ́lépi ĩmi ãzã kolépi áma kẹ̃jị́ gá rĩ, ĩ'di mụ ĩminí ị́jọ́ pírí imbálé, ãzíla ĩ'di mụ ĩmi igálé ị́jọ́ pírí ándrá mání jọlé rĩ kí sĩ.
43014027	“Áfẽ ĩminí ásị́ ị̃gbẹ̃ mádrị́ 'bá ụ̃nọ́kụ́ drị̃ gá 'dĩ 'bã kí icólé fẽlé ĩminí nĩ ku rĩ 'i. Ĩmi ásị́ 'bã umvú ku, ãzíla idé ụ̃rị̃ sĩ ku.
43014028	Ĩmi are ándrá ị́jọ́ mání jọlé ĩminí, ma mụ 'dâ rá, wó ma mụ ãgõlé ĩmi rụ́ 'dõlé ị̃dị́ rĩ rá. Ĩdrĩ áma lẽ ãndá-ãndá ru rá, ĩmi mụ u'álé mání ãyĩkõ sĩ, ã'dusĩku mání mụjó má Átẹ́pị mání ãndânĩ rĩ rụ̂lé rĩ sĩ.
43014029	“Ánze ĩminí ị́jọ́ 'dĩ kí vú drị̃drị̃ 'dĩ sĩ idé kí drĩ ru ku íni la, ĩmi dó sĩ drụ́zị́ kí ã'ị̃ ị̃tụ́ ĩ'bã kí ru idéjó rĩ sĩ.
43014030	Sáwã ãzí mání ãzo rú ị́jọ́ jọjó ĩmi abe la 'dáyụ, ã'dusĩku Sĩtánĩ úpí ụ̃nọ́kụ́ 'dĩ drị́ gá rĩ 'bã amụ́jó ã'dị́ 'dịjó ma be rĩ sĩ. Ĩ'di 'bã ũkpõ áma drị̃ gá 'dáyụ.
43014031	Wó ma mụ ị́jọ́ má Átẹ́pị 'bã lẽlé ánga kí rĩ kí idélé áyụ, 'bá ụ̃nọ́kụ́ gá 'dĩ 'bã nị̃ kí dó sĩ cé álẽ má Átẹ́pị rá. Ĩmi angá ãma amụ́ kí mụlé, ãma a'be kí ãngũ 'dĩ rá.”
43015001	Yẹ́sụ̃ mụ ímbátáŋâ trũ drị̃ gá, jọ 'bá ĩ'di 'bã imbálé rĩ 'baní, “Ma cécé zãbíbũ ife mgbã rĩ áni, má Átẹ́pị ĩ'di cécé 'bá ámvụ́ sõlépi rĩ áni. Ĩmi 'bá ị́jọ́ mádrị̂ ã'ị̃lépi rá 'dĩ, ĩmi cécé zãbíbũ ife 'bã kénĩ kí áni.
43015002	Má Átẹ́pị Ãdróŋá la kénĩ agbẹ́lépi áma ụrụ'bá gá, kalépi ku rĩ kí aga rá. Wó ĩ'di kénĩ agbẹ́lépi áma ụrụ'bá gá 'dâ kalépi múké-múké rĩ kí upí, 'bã ka kí rú sĩ rõnzõ múké.
43015003	Ĩmi dó ãlá ru cécé kénĩ má Átẹ́pị 'bã upílé rá rĩ áni, ã'dusĩku ĩminí ị́jọ́ mání jọlé ĩminí rĩ ã'ị̃jó rá rĩ sĩ.
43015004	Ĩmi tá cécé kénĩ áni agbẹ́lépi áma ụrụ'bá gá 'dĩ, ĩmi ace áma ụrụ'bá gá 'dâ ũgũgõ, ma dó sĩ ace ĩmi abe Úríndí sĩ. Kénĩ ãzí ífí kalépi ĩ'di vúŋá sĩ gbọ́ngị kóru la 'dáyụ, pẽ lú ĩ'di 'bã acejó gbọ́ngị rụ́ ũgũgõ rĩ sĩ. Ĩmi 'bá áma ã'ị̃lépi 'dĩ, ĩmi vâ cécé 'dĩ áni, ĩdrĩ ace áma agá Úríndí sĩ ku, ĩmi icó ị́jọ́ múké idélé Ãdróŋá 'bã lẽlé rĩ áni ku.
43015005	“Ma cécé zãbíbũ ife mgbã rĩ áni, ĩmi 'bá ị́jọ́ mádrị̂ kí ã'ị̃lépi rá 'dĩ ĩmi cécé zãbíbũ 'bã kénĩ kí áni. Ĩdrĩ ace áma ụrụ'bá gá, ãdrĩ ace ĩmi abe ãlu, ĩmi ị́jọ́ ífí trũ ãlá Ãdróŋá 'bã lẽlé rĩ kí idé rá. Ĩmi icó ị́jọ́ múké Ãdróŋá 'bã lẽlé la idélé mâ kóru ku.
43015006	Ĩmi 'bá ị́jọ́ mádrị̂ ã'ị̃lépi rá 'dĩ, ĩdrĩ adru áma agá Úríndí sĩ ku, ála ĩmi 'be ásé gá. Ĩmi dó adru cécé kénĩ 'ilépi rá rĩ kí áni, ála ĩmi tra ngúlú ru, ãzíla ála ĩmi ãcí su velé rá.
43015007	“Ájọ ĩminí, ĩdrĩ ace má be, ímbátáŋá mádrị̂ kí tãmbajó múké-múké, ãko ãzí ĩminí a'ị́lé Ãdróŋá drị́ íngõ 'i, Ãdróŋá la ĩminí fẽ la rá.
43015008	Gẹ̃rị̃ má Átẹ́pị rụ́ ní kụjó rĩ, ĩ'di bãsĩ ị́jọ́ múké ĩminí idélé ãyĩkõ fẽlépi ĩ'diní rĩ, ĩminí i'dájó ĩmi 'bá áma vú bĩlépi rĩ kí rĩ 'i rĩ sĩ.
43015009	Lẽtáŋá mádrị́ ĩminí rĩ ĩ'di má Átẹ́pị 'bã áma lẽjó rĩ áni. Ĩmi u'á dó sĩ gẹ̃rị̃ múké 'bá mâ lẽlé rá rĩ 'badrị́ gá rĩ sĩ.
43015010	Ãzị́táŋá mâ fẽlé ĩminí ímbátáŋá ru 'dĩ kí ĩdrĩ kí tãmba rá, ĩmi are áma tị rá, ĩmi u'á lẽtáŋá mádrị̂ agá cécé mâ u'ájó lẽtáŋá má Átẹ́pị drị̂ agá, mâ ĩ'di tị arejó rá rĩ sĩ rĩ áni.
43015011	Ásị́sị́ŋá mání ĩminí ị́jọ́ 'dĩ kí jọjó pírí íni rá rĩ, ãyĩkõ mádrị̂ 'bã adru rú sĩ ĩmi agá, ãzíla ãyĩkõ ĩmidrị̂ 'bã ga dó sĩ ĩmi agá tré.
43015012	Ãzị́táŋá mâ fẽlé ĩminí rĩ 'dĩ, ĩlẽ jõ ĩmi ĩmi drĩdríŋĩ gá lẽlẽ, cécé mâ ĩmi lẽjó rĩ 'bã áni.
43015013	Míní lẽtáŋá icéjó mî wọ̃rị́ka 'baní rĩ, ĩ'di míní ã'ị̃jó drãjó kí kẹ̃jị́ gá rá, sĩ kí pajó rĩ.
43015014	Ĩdrĩ ãzị́táŋá mádrị̂ kí tãmba rá, ĩmi adru mâ wọ̃rị́ka kî rú.
43015015	Ị́jọ́ ĩmi adrujó 'bá ị́jọ́ mádrị̂ kí nị̃lépi cé rĩ kí sĩ, má umve dó ĩmi ãtí'bó ru ku, ã'dusĩku ãti'bo nị̃ kí ị́jọ́ ãmbógó ĩ'badrị̂ 'bã itúlé idélé rĩ kí ku. Ĩmi dó sĩ mâ wọ̃rị́ka kí, ã'dusĩku mâ ị́jọ́ má Átẹ́pị 'bã jọlé mání rĩ kí vú nzejó ĩminí pírí rá rĩ sĩ.
43015016	Ĩpẽ ándrá acájó 'bá mání imbálé rĩ kí rú ĩmi 'i la ku, rá la ápẽ ĩmi ma 'i, ãzíla ápẽ ĩmi tị mụlé ífí mgbã ãsị̃ŋâ kóru rĩ kalé. Má Átẹ́pị dó sĩ mụ ĩminí ãko pírí ĩminí zịlé ĩ'di tị gá áma rụ́ sĩ rĩ kí fẽlé rá.
43015017	Ãzị́táŋá mání fẽlé ĩminí rĩ 'dĩ 'i: ĩlẽ ĩmi pírí lẽlẽ.
43015018	“'Bá ụ̃nọ́kụ́ 'dĩ drị̃ gá Ãdróŋá nị̃lépi ku 'dĩ drĩ kí ĩmi ngụ̃ ũnzí, lẽ ĩnị̃ rá ngụ̃ kí ándrá ma drị̃drị̃.
43015019	Ĩdrĩ tá adru 'bá ụ̃nọ́kụ́ 'dĩ ãni la kí, 'bá ala gá Ãdróŋá gãlépi úmgbé 'dĩ kí ĩmi lẽ rá. Wó ĩmi dó adrujó 'bá ụ̃nọ́kụ́ 'dĩ ãni la ku rĩ sĩ, má ũpẽ ĩmi adrujó ndú 'bá ụ̃nọ́kụ́ 'dĩ ãni rú 'dĩ kí abe, ị́jọ́ 'dĩ bãsĩ fẽlépi la kí ĩmi ngụ̃jó ũnzí 'dĩ.
43015020	Ĩmi ũrã drĩ ị́jọ́ ándrá mání jọlé ĩminí: 'Bá ãti'bo ru rĩ ndẽ kí ĩ'bã ãmbogo kí rá la ku. 'Bá Ãdróŋâ gãlépi úmgbé 'dĩ drĩ kí dó mání ũcõgõ fẽ rá, kí vâ mụ ĩminí ũcõgõ fẽlé rá. Drĩ ándrá áma tị are agá rá, kí tá vâ mụ ĩmi tị arelé rá.
43015021	'Bá 'dĩ kí mụ ị́jọ́ kí idélé ĩmi ụrụ'bá gá, cécé ĩ'bã kí ándrá idélé áma ụrụ'bá gá rĩ áni. Kí mụ ị́jọ́ 'dĩ kí idélé íni rá la, ã'dusĩku ĩmi má ãni, ãzíla nị̃ kí 'bá áma tị ãpẽlépi nĩ rĩ ku.
43015022	Ádrĩ ájẹ́ amụ́ ĩ'baní ị́jọ́ Ãdróŋá drị́ mgbã 'dĩ lũlé ku, icó kí tá ị́jọ́ ũnzí amálé kí ásị́ gá ku. Wó mání dó amụ́jó ĩ'ba rụ́ 'dõlé ị́jọ́ Ãdróŋá drị́ mgbã 'dĩ lũjó rá rĩ sĩ, icó kí dó ru trũlé ala gá 'dâ ku.
43015023	'Bá pírí áma ngụ̃lépi ũnzí rĩ ngụ̃ kí vâ má Átẹ́pị Ãdróŋá ũnzí ĩndĩ.
43015024	Ádrĩ ájẹ́ tálí mání idélé kí drĩdríŋĩ gá 'bá ãzí ndú la 'bã idélé ku 'dĩ kí idé agá ku, icó kí tá nị̃lé kí ị́jọ́ ũnzí agá rĩ gá ku. Drĩ kí táni áma ndre tálí 'dĩ idé agá rá tí, wó ngụ̃ kí ãma má Átẹ́pị be ũnzí.
43015025	Ị́jọ́ 'dĩ idé ru cécé ị́jọ́ Ãdróŋá drị́ sĩlé rĩ 'bã jọlé rĩ áni, ‘'Bá ngụ̃ kí ma ị́jọ́ ífí kóru.’
43015026	“Ma mụ ĩminí Úríndí 'bá ãzã kolépi angálépi Ãdróŋá drị́, ị́jọ́ mgbã Ãdróŋá drị̂ i'dalépi tọndọlọ rĩ tị ãpẽlé. Úríndî la mụ ĩmi ãzã kolé ãzíla ĩ'di mụ ĩminí ị́jọ́ jọlé áma drị̃ gá.
43015027	Wó ĩmi 'bá mání imbálé 'dĩ, lẽ ĩlũ dó vâ ị́jọ́ mádrị́ gá rĩ 'bá 'baní rá, ã'dusĩku ĩri u'álé má trũ mání ị́jọ́ 'bání sĩ áma tị ãpẽjó rĩ i'dó agá.”
43016001	“Ájọ ĩminí ị́jọ́ 'dĩ kí íni rá la ĩmi a'be rú sĩ ã'ị̃táŋá ĩmidrị́ gá rĩ ku.
43016002	Ála mụ ĩmi adrolé ãngũ Ãdróŋá ị̃nzị̃jó rĩ kí agâ sĩ rá, ãzíla ụ́'dụ́ ãzí la amụ́ drị̃lẹ́ gâlé 'dĩ, 'bá 'baní amụ́jó ĩmi ụ'dị́jó ũrãtáŋá ĩ'badrị́ rĩ agá, kí 'bã la kí ãzị́ Ãdróŋá drị̂ nga íni.
43016003	'Bá 'dĩ kí ị́jọ́ 'dĩ kí idé ĩmi rụ́ íni la ĩ'baní ãma nị̃jó má Átẹ́pị be ku rĩ sĩ.
43016004	Álũ dó ĩminí ị́jọ́ 'dĩ kí ú'dî'da 'bo, ị́jọ́ 'dĩ drĩ kí dó sĩ drụ́zị́ ru idé ĩmi ụrụ'bá gá, ị́jọ́ ándrá mâ jọlé ĩminí drị̃drị̃ rá 'dã kí dó sĩ agá.
43016005	“Ájọ ĩminí ma dó ãni rú mụ gõlé má Átẹ́pị Ãdróŋá áma tị ãpẽlépi rĩ rụ̂lé, wó 'bá ãzí ãlu ĩmi drĩdríŋĩ gá 'dâ asílépi áma zịlépi ma mụ íngõlé yã la 'dáyụ.
43016006	Ị́jọ́ mání jọlé ĩminí 'dĩ kí sĩ, ándre ĩmi ásị́ acá ãnzị rú, ãzíla ĩmi mẹ́lẹ́tị ũcõgõ rú.
43016007	Ájọ ĩminí ị́jọ́ mgbã, ĩ'di mụ adrulé ĩminí múké ádrĩ mụ 'dâ rá rĩ gá, ã'dusĩku ádrĩ mụ ku, Úríndí Ãlá ĩmi ãzã kolépi rĩ icó amụ́lé ĩmi rụ́ 'dõlé ku. Wó ádrĩ mụ rá, ma mụ ĩ'di tị ãpẽlé ĩmi rụ́ 'dõlé rá.
43016008	Drĩ dó drụ́zị́ amụ́ rá, ĩ'di amụ́ 'bá pírí ụ̃nọ́kụ́ gá 'dĩ kí ị́jọ́ ũnzí i'dalé, ãzíla vâ ị́jọ́ mgbã Ãdróŋá 'bã lẽlé rĩ kí abe. Ĩ'di dó amụ́ ị́jọ́ Ãdróŋá 'bã mụjó ị́jọ́ lịjó 'bá kí drị̃ gá ị́jọ́ ũnzí ĩ'badrị̂ kí sĩ rĩ i'dalé ĩndĩ.
43016009	Úríndí Ãlá rĩ la ĩ'baní izatáŋá ĩ'badrị́ ũnzíkãnã rĩ kí i'da íni la, ã'dusĩku ĩ'baní áma ã'ị̃jó ku rĩ sĩ.
43016010	Úríndí Ãlá rĩ la ĩ'baní ị́jọ́ mgbã Ãdróŋá 'bã lẽlé rĩ kí i'da nĩ, ã'dusĩku ádrĩ gõ má Átẹ́pị Ãdróŋá rụ̂lé 'bo, ĩmi icó áma ndrelé ị̃dị́ ku.
43016011	Ĩ'di mụ i'dalé la ĩ'baní, ị́jọ́ lịjó 'bá drị̃ gá rĩ ĩ'di cí, ã'dusĩku úlị Sĩtánĩ, ãmbógó ụ̃nọ́kụ́ 'dĩ drị́ gá rĩ drị̃ gá ị́jọ́ 'bo, ĩ'di dó ĩ'di 'bã pángá tẽ.
43016012	“Ị́jọ́ áma agá 'dộ mâ lẽlé jọlé ĩminí rĩ kí drĩ wẽwẽ rú, wó kí mụ adrulé ĩminí ambamba kí tãmbajó ú'dî'da.
43016013	Úríndí Ãlá rĩ drĩ amụ́ 'bo, ĩ'di mụ ĩmi drị̃ celé ị́jọ́ mgbã rĩ agá nĩ. Icó ị́jọ́ jọlé ũkpõ ĩ'di drị̃ sĩ ku, ĩ'di ị́jọ́ angálépi mádrị́ rĩ kí jọ ayụ, ãzíla ĩ'di vâ amụ́ ị́jọ́ drụ́zị́ ru idélépi ĩndõ rĩ kí lũlé ĩminí.
43016014	Ĩ'di mání rụ́kụma ají, ĩ'diní ĩminí ị́jọ́ áma tị gá mâ jọlé ĩ'diní rĩ kí ajíjó, ũlũjó ĩminí rĩ sĩ.
43016015	Ãko pírí má Átẹ́pị 'bã trũ adrujó rĩ kí, kí má ãni. Ị́jọ́ 'dĩ bãsĩ mâ jọjó la ĩminí Úríndí Ãlá rĩ la ị́jọ́ mâ jọlé rĩ kí ají ũlũlé ĩminí áyụ 'dĩ.”
43016016	Yẹ́sụ̃ jọ 'bá ĩ'di 'bã imbálé rĩ 'banî, “Ụ́'dụ́ were agá, ĩmi icó áma ndrelé ku, wó ụ́'dụ́ were vúlé gá ĩmi ãma ndre rá.”
43016017	'Bá Yẹ́sụ̃ 'bã imbálé rĩ 'bã ãzí rĩ ụzị kí ru kí drĩdríŋĩ gá ãyá-ãyá, “Ị́jọ́ ĩ'di 'bã jọlé, ‘Ụ́'dụ́ were agá, ĩmi icó áma ndrelé ku, ụ́'dụ́ were vúlé gá, ĩmi áma ndre rá,’ ãzíla ĩ'di 'bã jọlé, ‘Ã'dusĩku ma mụ mâ Átẹ́pị rụ́,’ 'dĩ 'bã ífí íngoní?”
43016018	Ri kí ị́jọ́ 'dĩ ụzịlé, “Ị́jọ́ ĩ'di 'bã jọlé ụ́'dụ́ were 'dĩ 'bã ífí íngoní? Ãnị̃ ĩ'di ị́jọ́ jọ ã'du drị̃ gá yã rĩ gá ku.”
43016019	Yẹ́sụ̃ nị̃ 'bá 'dĩ lẽ kí tí ĩ'di ụzịlé rĩ gá rá, jọ dó ĩ'baní, “Ị́jọ́ ĩminí ĩmi ụzịjó ĩmi drĩdríŋĩ gá rĩ mâ jọjó la, ‘Ụ́'dụ́ were ĩmi icó áma ndrelé ku, wó ụ́'dụ́ were vúlé gá ĩmi áma ndre rá,’ rĩ 'i.
43016020	Ájọ ĩminí ị́jọ́ mgbã, ĩmi mụ awálé ãzíla ĩmi mụ ụ̃lụ́lụ́ u'bélé, wó 'bá ụ̃nọ́kụ́ gá 'dĩ kí u'á ãyĩkõ sĩ. Ĩmi u'á cãndí sĩ, wó cãndí ĩmidrị́ rĩ la drụ́zị́ ru uja ãyĩkõ rú rá.
43016021	Ngọ́tị́ ãzá drĩ dó ũkú i'dó lẽjó tĩjó 'bo, ĩ'di ãzá ãmbógó la ta; ĩ'di u'á cãndí sĩ, wó drĩ dó ngọ́tị́ŋá tĩ 'bo, ị́jọ́ tá ĩ'di 'bã ãzá tajó rĩ dó ĩ'diní ãvĩ rá, ã'dusĩku ãyĩkõ la dó ĩ'di fụ ĩ'di 'bã ngọ́tị́ ágọ́bị́ tĩjó ụ̃nọ́kụ́ drị̃ gá 'bo rĩ sĩ.
43016022	Ị́jọ́ 'dĩ bãsĩ ú'dî'da ru idélépi ĩmi abe ĩmi sĩ u'ájó cãndí sĩ 'dĩ. Wó ma drụ́zị́ ĩmi ndre rá, ĩmi ásị́ la ga tré ãyĩkõ sĩ, ãyĩkõ 'bá ãzí 'bã amụ́lé palé ĩmidrị́ gá ku la.
43016023	Ma ĩminí ị́jọ́ mgbã jọ, má Átẹ́pị la ãko ĩminí a'ị́lé áma rụ́ sĩ kí rĩ fẽ pírí rá. Ụ́'dụ́ 'dã drĩ dó drụ́zị́ acá rá, ãko ãzí ĩminí sĩ lẽjó áma zịjó la la adru 'dáyụ.
43016024	Acájó kpere ú'dî'da, ĩmi a'ị́ drị̃ áma rụ́ sĩ ãko ãzí ku, ĩmi a'ị́ dó, ĩmi dó mụ ịsụ́lé la rá, ãyĩkõ dó sĩ ĩmi fụ calépi rĩ sĩ.
43016025	“Ári ĩminí ị́jọ́ mání jọlé rĩ kí u'bélé u'bê. Wó ụ́'dụ́ ãzí la amụ́ lé 'dĩ mání ĩminí ị́jọ́ kí u'béjó ku, mání ĩminí ị́jọ́ má Átẹ́pị drị́ gá rĩ kí jọjó ĩminí tọndọlọ.
43016026	Ụ́'dụ́ 'dã drĩ dó acá rá, ĩmi dó má Átẹ́pị zị áma rụ́ sĩ ĩmi 'i. Ázị dó ĩ'di ị́jọ́ ĩmidrị̂ sĩ ma 'i ku.
43016027	Ã'dusĩku má Átẹ́pị lẽ ĩmi rá ĩminí áma lẽjó rĩ sĩ, ãzíla ĩmi ã'ị̃ vâ rá má angá ĩ'di rụ̂lé.
43016028	Má angá má Átẹ́pị rụ̂lé amụ́lé ụ̃nọ́kụ́ gá 'dõlé, ma ụ̃nọ́kụ́ 'dĩ a'be gõjó vúlé má Átẹ́pị rụ̂lé.”
43016029	'Bá Yẹ́sụ̃ 'bã imbálé rĩ jọ kí ĩ'diní, “Mi dó ú'dî'da ị́jọ́ kí jọ tọndọlọ kí u'béŋâ kóru.
43016030	Ãnị̃ dó ú'dî'da rĩ gá cé ínị̃ ị́jọ́ pírí kí rá, ílẽ 'bá ãzí 'bã zị kí dó mi ị́jọ́ ãzí kí sĩ ku. Ãma ã'ị̃ dó ú'dî'da rá ãndá-ãndá ru, mí angá dó Ãdróŋá rụ̂lé rĩ gá rá.”
43016031	Yẹ́sụ̃ umvi ĩ'baní, “Ĩmi ã'ị̃ dó ú'dî'da ma rá yã?
43016032	Ụ́'dụ́ ãzí la amụ́ lé 'dĩ, acá dó 'bo, ála mụ ĩmi irélé, ĩmi ãlu-ãlu la mụ apálé ĩmidrị́ kogá ĩmidrị́ kogá, ĩmi áma a'be á'dụ̂sĩ. Wó má adru mgbã rĩ gá á'dụ̂sĩ ku, ã'dusĩku má Átẹ́pị la adru má be.
43016033	Ájọ ĩminí ị́jọ́ 'dĩ kí íni la ĩmi dó sĩ ásị́ ị̃gbẹ̃ ịsụ́ má agá. Ụ̃nọ́kụ́ la ĩminí ũcõgõ fẽ rá, wó lẽ ĩmi ásị́ 'bã adru ũkpó ru! Ándẽ ụ̃nọ́kụ̂ 'bo.”
43017001	Yẹ́sụ̃ la mụ ị́jọ́ 'dĩ kí delé jọ agá 'bá ĩ'di 'bã imbálé rĩ 'baní 'bo, inga tị 'bụ̃ gâlé ru Ãdróŋá ã'ị̃jó jọ, “Má Átẹ́pị, sáwã mádrị́ gá rĩ ca dó rá mání drị̃ cịjó ãzíla drãjó. Ífẽ dó áma rụ́ 'bã kụ ị́jọ́ mâ mụlé idélé 'dĩ sĩ, ma dó vâ sĩ fẽ ími rụ́ ní kụjó.
43017002	Míní ũkpõ 'bá pírí ími ã'ị̃lépi má be rá 'dĩ 'badrị̂ kí fẽjó mádrị́ rĩ sĩ, ma dó sĩ mụ ídri ukólépi ku mî fẽlé mádrị́ rĩ fẽlé ĩ'banî.
43017003	Ídri ukólépi ku rĩ ĩ'di ị́jọ́ 'bá 'bã kí ími nị̃jó mi Ãdróŋá mgbã rĩ ídri rĩ 'i, ãzíla mí ãpẽ ma mî Ngọ́pị Yẹ́sụ̃ Kúrísĩtõ tị mi 'i rĩ 'i.
43017004	Má ají dó míní rụ́kụma ụ̃nọ́kụ́ drị̃ gá 'dâ 'bo, ị́jọ́ mî fẽlé mádrị́ má idé kí rĩ kí sĩ.
43017005	Má Átẹ́pị ú'dî'da, mí uja dó ma ãmbógó ándrá údu áma rụ́ 'bã sĩ kụjó mí be 'dĩ sĩ í'bã drĩ ụ̃nọ́kụ́ ku rĩ.
43017006	“'Bá míní fẽlé mádrị́ angájó ụ̃nọ́kụ́ drị̃ gá 'dâ mání imbálé 'dĩ kí, nị̃ kí dó mi ã'di 'i yã rĩ gá rá, ĩ'bã kí ándrá adrujó ídu míní rĩ sĩ. Mi dó kí fẽjó mádrị́ rĩ sĩ, nga kí dó ị́jọ́ míní azịlé ĩ'baní áma tị gâ sĩ rĩ kí rá.
43017007	Ú'dî'da ị́jọ́ mání idélé ãzíla imbálé 'dĩ kí, nị̃ kí dó kí rá angá kí Ãdróŋá mídrị́.
43017008	Má imbá kí ị́jọ́ míní jọlé mání rĩ kí sĩ, ã'ị̃ kí kí rá. Nị̃ kí tọndọlọ cé má angá mí rụ́, ã'ị̃ kí dó sĩ rá mí ãpẽ áma tị mi 'i, má Átẹ́pị.
43017009	Ma ími ã'ị̃ 'bá míní fẽlé mádrị́ 'dĩ kí ị́jọ́ sĩ, kí ãzã kojó, kí mí ãni. Má ã'ị̃ mi 'bá ími ã'ị̃lépi ku ụ̃nọ́kụ́ gá 'dĩ 'baní ku.
43017010	'Bá pírí áma vú bĩlépi áma ã'ị̃lépi rá 'dĩ kí mí ãni, ãzíla 'bá pírí mí ãni rú rĩ kí vâ má ãni. Ị́jọ́ 'dĩ idé kí ru íni la sĩ ãmbõgõ mádrị̂ íngõpí yã rĩ nị̃jó.
43017011	Má icó mụlé u'álé ụ̃nọ́kụ́ drị̃ gá 'dâ ị̃dị́ ku, ma mụ gõlé vúlé mí rụ̂lé. Wó 'bá pírí áma vú bĩlépi, vâ áma ã'ị̃lépi rá 'dĩ kí mụ acelé u'álé 'bá ị́jọ́ mídrị̂ ã'ị̃lépi ku 'dĩ kí abe ụ̃nọ́kụ́ gá 'dâ. Má Átẹ́pị Ãlá rĩ, ímba 'bá mádrị́ 'dĩ kí tã ũkpõ rụ́ mídrị́ ándrá míní fẽlé mání, 'bã icí kí rú sĩ ru ãlu ãmã adrujó ãlu rĩ sĩ.
43017012	Mání drĩ adrujó ĩ'ba abe rĩ sĩ, ámba kí tã múké-múké ũkpõ rụ́ mídrị́ ándrá míní fẽlé mání rĩ sĩ. Ĩ'bã ãzí ãlu ãvĩlépi mádrị́ rá la yụ, pẽ lú mụlépi filépi ãcí gá rĩ 'i. Ị́jọ́ 'dĩ idé ru cécé 'dĩ 'bã áni la, Ị́jọ́ Sĩlé bụ́kụ̃ Ãdróŋá drị̂ agá rĩ 'bã acá rú dó sĩ ị́jọ́ ãndá la.
43017013	“Ú'dî'da áko dó ãcị̃ mádrị́ má sĩ mụjó mí rụ̂lé rĩ 'bo. Wó ájọ ị́jọ́ 'dĩ kí ịsụ́ ma drĩ ụ̃nọ́kụ́ drị̃ gá 'dâ íni rá la, 'bá ị́jọ́ mádrị̂ kí ã'ị̃lépi rá ãzíla kí vú ũbĩlépi rĩ 'bã ga kí rú sĩ ãyĩkõ mádrị̂ sĩ tré.
43017014	Álũ ĩ'baní ị́jọ́ mídrị́ gá rĩ rá. Wó 'bá ụ̃nọ́kụ́ 'dĩ gá 'dĩ ngụ̃ kí kí ũnzí, ã'dusĩku ĩ'bã kí ru icíjó ụ̃nọ́kụ́ trũ ku, cécé mâ áma icíjó ụ̃nọ́kụ́ trũ ku rĩ áni rĩ sĩ.
43017015	“Má Átẹ́pị, ázị mi 'bá áma ã'ị̃lépi rá 'dĩ kí 'dụjó ụ̃nọ́kụ́ drị̃ gá rá íni la ku, wó rá la ímba kí tã múké mẹ́rọ́'bá ụ̃nọ́kụ́ gá 'dĩ sĩ.
43017016	Icí kí ru ụ̃nọ́kụ́ 'bã 'bá ũnzí 'dĩ kí abe ku, cécé mání vâ áma icíjó 'bá ími gãlépi úmgbé ụ̃nọ́kụ́ gá 'dĩ kí abe ku rĩ áni.
43017017	Ị́jọ́ mídrị́ gá rĩ ĩ'di ị́jọ́ mgbã rĩ 'i. Ị́jọ́ 'dĩ sĩ, ífẽ 'bã acá kí 'bá mí ni la rú ãlá ru ị́jọ́ mgbã sĩ.
43017018	Cécé ándrá míní áma tị ãpẽjó ụ̃nọ́kụ́ 'dĩ drị̃ gá rĩ áni, ma dó vâ mụ kí tị pẽlé ụ̃nọ́kụ́ drị̃ acị́lé pírí.
43017019	Áfẽ áma ídri pírí kí ị́jọ́ sĩ, 'bã adru kí rú ị́jọ́ mgbã sĩ 'bá mí ãni la rú pírí.
43017020	“Ãdróŋá ázị lú mi 'bá áma ã'ị̃lépi rá vâ áma vú ũbĩlépi 'dĩ kí sĩ á'dụ̂sĩ ku. Ma vâ ími zị 'bá mụlépi ị́jọ́ mádrị̂ ã'ị̃lépi ĩ'bã kí mụjó ị́jọ́ arejó 'bá áma ã'ị̃lépi 'bo 'dĩ kí tị gá rĩ kí sĩ.
43017021	Má Átẹ́pị, álẽ 'bá 'dĩ 'bã icí kí ru tị ị́jọ́ kí agá ãlu, cécé ãmaní ãma icíjó mí be ãlu rĩ áni. Álẽ vâ 'bã icí kí ru ãma abe ãlu, 'bá ụ̃nọ́kụ́ 'dĩ drị̃ gá rĩ kí dó sĩ ã'ị̃ ãndá-ãndá ru mí ãpẽ áma tị mi 'i.
43017022	“Áfẽ 'bá áma vú bĩlépi 'dĩ 'baní ũkpõ, cécé míní mání ũkpõ fẽjó rĩ áni, ĩ'baní sĩ ru icíjó pírí ãlu, cécé ãmaní ãma icíjó mí be ãlu rĩ áni.
43017023	Ma ĩ'ba abe ãlu, ãzíla ãma vâ mí be ãlu, kí dó sĩ ru icí 'bá ãlu rú 'bá ụ̃nọ́kụ́ 'dĩ drị̂ kí dó sĩ nị̃ la mí ãpẽ áma tị mi 'i. Kí dó vâ sĩ nị̃ la ílẽ 'bá áma ã'ị̃lépi rá 'dĩ kí ambamba cécé míní áma lẽjó rĩ áni.
43017024	“Má Átẹ́pị, álẽ 'bá pírí míní fẽlé mádrị́ 'dĩ kí 'bã mụ kí u'álé má trũ ãngũ mání sĩ mụjó u'ájó rĩ gá, kí dó sĩ mụ mụlé ãmbõgõ mádrị́ ándrá míní fẽlé mání rĩ ndrelé, ã'dusĩku ílẽ ándrá ma ídu 'dĩ sĩ ú'bã drĩ ụ̃nọ́kụ́ 'dĩ ku.
43017025	“Má Átẹ́pị mgbã pịrị rĩ! 'Bá ụ̃nọ́kụ́ 'dĩ drị̂ nị̃ kí mi ku, wó ánị̃ mi rá ãzíla 'bá áma ã'ị̃lépi rá 'dĩ nị̃ kí vâ mí ãpẽ áma tị mi 'i rĩ gá rá.
43017026	Álũ ĩ'baní mi ã'di 'i yã rĩ, ma drĩ vâ mụ ĩ'baní lũlé la ị̃dị́. Ị́jọ́ 'dĩ sĩ, lẽtáŋá míní áma lẽjó ambamba 'dĩ dó vâ sĩ adru kí ásị́ gá, ãzíla áma mgbã rĩ dó vâ sĩ mụ adrulé ĩ'ba abe.”
43018001	Yẹ́sụ̃ la mụ Ãdróŋá zịŋá delé 'bo, ĩ'di 'i 'bá ĩ'di 'bã imbálé rĩ kí abe alị kí á'bụ Kídrõnĩ drị̂ agâ sĩ, mụlé ámvụ́ 'a ife mị̃zẹ́yị́tụ̃ drị̂ 'bã zojó rĩ gá.
43018002	Yụ́dãsị̃ nị̃ ãngũ 'dã rá, ã'dusĩku pâlé wẽwẽ rú Yẹ́sụ̃ la jõ u'á 'bá ĩ'di 'bã imbálé rĩ abe 'dãá.
43018003	Yụ́dãsị̃ 'dụ 'bá ãtalo ãmbogo ãzíla 'bá Fãrĩsáyĩ rú 'dĩ 'bã kí tị ãpẽlé ãsĩkárĩ 'bá Rụ́mị̃ rú rĩ 'badrị́ gá rĩ kí, ãsĩkárĩ jó Ãdróŋá drị̂ andre tẽlépi rĩ kí abe; 'bá 'dĩ 'dụ kí ãko ã'dị́ drị́ gá rĩ kí, ãcí ãgãlãká drị̃ gá velépi vẽvẽ rĩ trũ, tárã abe, mụ kî trũ ámvụ́ Yẹ́sụ̃ 'bã adrujó rĩ gâlé.
43018004	Yẹ́sụ̃ 'bã nị̃jó la ã'du la mụ ru idélé ĩ'di ụrụ'bá gá nĩ cé rĩ sĩ, mụ ĩ'ba rụ̂lé, zị kí, “Ĩmi ã'di ndrụ̃ yã?”
43018005	Umvi kí ĩ'diní, “Yẹ́sụ̃ 'bá Nãzẹ̃rẹ́tị̃ gá rĩ 'i.” Yẹ́sụ̃ umvi ĩ'baní, “Ma gápi 'dõ.” Yẹ́sụ̃ 'bã ru i'da agá kí drị̃lẹ́ gá, Yụ́dãsị̃ tu pá ĩ'ba abe 'dãá ĩndĩ.
43018006	Yẹ́sụ̃ la mụ jọlé la ĩ'baní, “Ma gápi 'dõ,” gõ kí ị̃ndụ́-ị̃ndụ́ ru vúlêlé, ãzíla u'de kí pírí vụ̃rụ́.
43018007	Yẹ́sụ̃ zị kí ị̃dị́, “'Bá ĩminí ndrụ̃lé rĩ ã'di 'i yã?” Umvi kí ĩ'diní, “Yẹ́sụ̃ 'bá Nãzẹ̃rẹ́tị̃ gá rĩ 'i.”
43018008	Yẹ́sụ̃ umvi ĩ'baní, “Ájọ tá ĩminí ma gápi 'dõ. Ĩdrĩ áma ndrụ̃ yã áni, ĩmi a'be 'bá ãzí 'dĩ 'bã mụ kî.”
43018009	Yẹ́sụ̃ jọ ị́jọ́ 'dĩ íni la ị́jọ́ ándrá ĩ'di 'bã jọlé rĩ 'bã idé dó sĩ ru mgbã-mgbã rú: “'Bá míní fẽlé mádrị́ rĩ kí agá 'bá ãzí ãlu la ãvĩ ku,” rĩ 'bã ị́jọ́ sĩ.
43018010	Cọtị Sị̃mọ́nị̃ Pétẽrõ ménéŋâ trũ rĩ anzé ĩ'di rãwũ, ga ãtí'bó átáló ãmbógó ãndânĩ rĩ drị̂ 'bã bị́lẹ́ drị́ ãndá gá rĩ wẹ́ vụ̃rụ́. (Ãtí'bô rụ́ Málị̃kọ̃ 'i.)
43018011	Wó Yẹ́sụ̃ jọ Sị̃mọ́nị̃ Pétẽrõ ní, “Ísu mî ménéŋá 'dĩ ãngũ míní tá sĩ anzéjó la rĩ gá vúlé. Ílẽ áta ũcõgõ má Átẹ́pị 'bã lẽlé mání rĩ ku yã?”
43018012	Ãmbógó ãsĩkárĩ 'badrị̂ ãsĩkárĩ abe, ãsĩkárĩ 'bá Yãhụ́dị̃ rú rĩ 'badrị́ jó Ãdróŋá drị̂ aga tẽlépi rĩ abe, rĩ rụ kí dó Yẹ́sụ̃ 'i, umbé kí dó ĩ'di cí.
43018013	Drị̃drị̃ rĩ sĩ, agụ kí ĩ'di Ánãsĩ ándrá átáló ãmbógó ãndânĩ úmvúke a'belépi rá 'dĩ Kãyị́fã átáló ãmbógó ãndânĩ ílí 'dã sĩ rĩ 'bã ándrị́pị rụ́ rĩ 'bã drị̃lẹ́ gá.
43018014	Kãyị́fã 'dĩ ándrá jọlépi la 'bá Yãhụ́dị̃ rú rĩ 'bã drị̃lẹ́ ru rĩ 'baní, “Ĩ'di múké 'bá ãlu 'bã drã 'bá pírí kí kẹ̃jị́ gá,” rĩ 'i.
43018015	Sị̃mọ́nị̃ Pétẽrõ kí 'bá Yẹ́sụ̃ 'bã imbálé rĩ 'bã ãzí ãlu la be, 'de kí Yẹ́sụ̃ vú gâ sĩ. 'Bá Yẹ́sụ̃ 'bã imbálé 'dã 'i átáló ãmbógó ãndânĩ rĩ nị̃ ĩ'di cé, ã'ị̃ dó ĩ'diní filé Yẹ́sụ̃ rụ́ ãngũ ĩ'didrị́ ĩ'di sĩ ị́jọ́ lịjó rĩ gâlé.
43018016	Wó Pétẽrõ tu pá kẹ̃jị́tị gá ãmvé ãmvélé ru. 'Bá Yẹ́sụ̃ 'bã imbálé átáló ãmbógó ãndânĩ rĩ 'bã nị̃lé rá tá ã'ị̃lé filé agâlé rĩ jọ ị́jọ́ ĩzóŋá kẹ̃jị́tị tẽlépi rĩ ní, ãzíla fẽ dó sĩ Pétẽrõ fi agâlé.
43018017	Ĩzóŋá kẹ̃jị́tị aga tẽlépi rĩ zị Pétẽrõ 'i, “Mí adru 'bá Yẹ́sụ̃ 'bã imbálé rĩ 'bã ãzí ku yã?” Pétẽrõ umvi ĩ'diní, “Yụ, má adru 'bá ĩ'di 'bã imbálé rĩ 'i ku.”
43018018	Ãngũ 'bã adrujó ị̃gbẹ̃ rú rĩ sĩ, 'bá ãtí'bó ru ãzíla ãsĩkárĩ jó Ãdróŋá drị̂ aga tẽlépi rĩ kí abe ũdũ kí ãcí yulé, Pétẽrõ tu vâ pá ãcí yulé ĩ'ba abe ĩndĩ.
43018019	Átáló ãmbógó ãndânĩ rĩ zị Yẹ́sụ̃ 'i 'bá ĩ'di 'bã imbálé rĩ kí ị́jọ́ sĩ ãzíla ị́jọ́ ĩ'di 'bã imbálé rĩ abe.
43018020	Yẹ́sụ̃ umvi ĩ'diní, “Ụ́'dụ́ pírí sĩ ma ị́jọ́ kí jọ tọndọlọ ũ'bí kí agá, ma ímbátáŋá kí fẽ ãngũ Ãdróŋá ị̃nzị̃jó rĩ kí agâ sĩ, ãzíla lị́cọ́ Ãdróŋá drị̂ agá, 'bá Yãhụ́dị̃ rú wẽwẽ rú are kí ị́jọ́ mání jọlé rĩ kí cé ãngũ pírí agá, ãzíla ị́jọ́ ãzí mání a'bólé a'bô 'bá ũ'bí 'bã kí nị̃lé ku la 'dáyụ.
43018021	Mi áma ụzị zịtáŋá 'dĩ kí sĩ ã'du ị́jọ́ sĩ? Mí ụzị 'bá ị́jọ́ mání jọlé rĩ kí arelépi rá rĩ kí tị gá, nị̃ kí ị́jọ́ mání jọlé rĩ kí rá.”
43018022	Yẹ́sụ̃ la mụ ị́jọ́ 'dĩ umvilé 'dĩ 'bã áni, ãsĩkárĩ ãzí ãlu ãngũ agá tẽlépi rĩ sa Yẹ́sụ̃ 'i, jọ ĩ'diní, “Ála átáló ãmbógó ãndânĩ rĩ tị gá ị́jọ́ umvi íni yã?”
43018023	Yẹ́sụ̃ umvi ĩ'diní, “Ádrĩ tá ị́jọ́ ãzí ũnzí la jọ, ílũ 'bá pírí 'baní ị́jọ́ la ũnzí rĩ ã'du yã rĩ. Wó ị́jọ́ mání jọlé rĩ drĩ adru pịrị, ísa ma ã'du ị́jọ́ sĩ?”
43018024	Ánãsĩ fẽ Yẹ́sụ̃ agụlé Kãyị́fã átáló ãmbógó ãndânĩ rĩ drị̂lé, ịsụ́ 'dĩ sĩ úmbé drĩ drị́ la kí cí.
43018025	Sị̃mọ́nị̃ Pétẽrõ 'bã drĩ pá tu agâ sĩ ru uyujó ãcí tị gá 'dâ, 'bá ãcí tị gá 'dãá rĩ 'bã ãzí zị ĩ'di, “Mí adru íni rĩ gá 'bá Yẹ́sụ̃ 'bã imbálé rĩ 'bã ãzí ku yã?” Wó Pétẽrõ tu rá jọ, “Yụ, ma ĩ'di ku.”
43018026	Ãtí'bó átáló ãmbógó ãndânĩ rĩ drị̂ 'bã ãzí ãlu la 'dãá cí, ĩ'di kãká ãtí'bó tá Pétẽrõ 'bã bị́lẹ́ galé rĩ ãni, zị, “Ándre tá mí ĩ'di be ámvụ́ mị̃zẹ́yị́tụ̃ gá 'dãá ĩndĩ ku yã?”
43018027	Pétẽrõ tu vâ ị̃dị́ jọ, “Ánị̃ ĩ'di ku.” Gbõgbõ ã'ụ́gọ́ 'be cẹ̃rẹ́ rá.
43018028	Ụ̃'bụ́tịnị́nị́ ãngũ trã sĩ, 'bá Yãhụ́dị̃ ru rĩ agụ kí Yẹ́sụ̃ lị́cọ́ gávũnã Pĩlátõ 'bá Rụ́mị̃ rú 'bã sĩ u'ájó rĩ gá. 'Bá Yãhụ́dị̃ 'bã drị̃lẹ́ ru 'dĩ fi kí gávũnã drị́ lị́cọ́ agâlé ku, ĩ'bã kí lẽjó ru tãmbajó ãlá ru ãndị́ kóru lã'bĩ ĩ'badrị́ gá rĩ sĩ rĩ sĩ, sĩ ụ̃mụ̃ alịjó 'bá drị̃ gâ sĩ rĩ najó.
43018029	Ị́jọ́ 'dĩ sĩ, Pĩlátõ fũ dó sĩ mụlé ĩ'ba rụ́ ãmvêlé. Zị kí, “Ĩmi ají ágọ́bị́ 'dĩ tõlé áma drị̃lẹ́ gá ã'du ị́jọ́ sĩ?”
43018030	Umvi kí ĩ'diní, “Ágọ́bị́ 'dĩ drĩ tá ị́jọ́ ũnzí idé agá ku, ãma icó tá ĩ'di ajílé ími drị̃lẹ́ gá ku.”
43018031	Pĩlátõ jọ ĩ'baní, “Ĩ'dụ ĩ'di mụlé ị́jọ́ amálé ãzị́táŋá ĩmidrị̂ kí vú sĩ.” Ũ'bí umvi kí ĩ'diní, “Ãzị́táŋá ãmadrị́ 'bá Yãhụ́dị̃ rú rĩ 'badrị̂ ã'ị̃ ãmaní ị́jọ́ lịjó 'bá 'dịjó ku.”
43018032	Ị́jọ́ 'dĩ idé kí ru íni la ị́jọ́ ándrá Yẹ́sụ̃ 'bã jọlé drã ĩ'didrị́ gá rĩ sĩ rĩ 'bã idé kí ru ãndá-ãndá ru.
43018033	Pĩlátõ gõ dó vúlé ĩ'didrị́ jó agâlé, umve dó Yẹ́sụ̃ ụzịlé jọ, “Mi Úpí 'bá Yãhụ́dị̃ rú rĩ 'badrị́ gá rĩ 'i yã?”
43018034	Yẹ́sụ̃ umvi ĩ'diní, “Zịtáŋá míní sĩ áma ụzịjó 'dĩ angá kí ími agá jõku 'bá ãzí lũ míní ị́jọ́ áma drị̃ gá nĩ?”
43018035	Pĩlátõ umvi ĩ'diní, “Mí ũrã ma 'bá Yãhụ́dị̃ rú la yã? 'Bá mídrị̂ kí ãtalo ãmbogo rú rĩ abe, ají kí mi má rụ́ 'dõlé nĩ. Ị́jọ́ míní idélé rĩ ĩ'di ã'du?”
43018036	Yẹ́sụ̃ umvi ĩ'diní, “Sụ́rụ́ mádrị̂ rĩ adru ụ̃nọ́kụ́ 'dõ drị̂ 'i ku. Ũpĩ naŋá mádrị́ gá rĩ drĩ tá adru ụ̃nọ́kụ́ 'dõ ãni la, 'bá áma vú bĩlépi rĩ kí tánõ ã'dị́ 'dị agâ sĩ áma ụtrị́jó fẽ jó 'bá Yãhụ́dị̃ rú rĩ 'bã drị̃lẹ́ 'badrị̂lé. Ũpĩ naŋá mádrị́ gá rĩ ĩ'di ãngũ ãzí gá.”
43018037	Pĩlátõ zị ĩ'di, “Mi Úpí?” Yẹ́sụ̃ umvi ĩ'diní, “Ị́jọ́ míní jọlé ma Úpí 'dĩ ĩ'di ị́jọ́ ãndá la. Útị bãsĩ ma ụ̃nọ́kụ́ drị̃ gá 'dâ ị́jọ́ ãlu 'dĩ sĩ, sĩ ị́jọ́ mgbã rĩ vú nzejó. 'Bá ị́jọ́ mgbã arelépi rĩ la ị́jọ́ mádrị̂ are rá.”
43018038	Pĩlátõ zị Yẹ́sụ̃ 'i, “Ị́jọ́ mgbã rĩ ã'du?” Ị́jọ́ 'dĩ 'bã vúlé gá, ãfũ ãmvé 'bá Yãhụ́dị̃ rú 'dĩ 'ba rụ́ 'dõlé, jọ ĩ'baní, “Má ịsụ́ ị́jọ́ ãzí sĩ ĩ'di 'dịjó rá la ku.
43018039	Wó lã'bĩ ĩmidrị̂ sĩ, ma jõ ĩminí 'bá trũ ãlu ụ́'dụ́ ụ̃mụ̃ alịjó 'bá drị̃ gâ sĩ rĩ gá. Ĩlẽ átrũ ĩminí Úpí ĩmidrị́ 'bá Yãhụ́dị̃ rú rĩ 'badrị́ rĩ 'i yã?”
43018040	Umvi kí ĩ'diní ị́jọ́ úzáŋá sĩ, jọ kí, “Yụ-yụ, ĩ'di 'i ku! Ãlẽ ítrũ ãmaní Bãrábã 'i.” (Bãrábã ándrá 'bá 'bá 'dịlépi 'bá Rụ́mị̃ gá rĩ abe la.)
43019001	Ị́jọ́ Pĩlátõ 'bã jọlé 'bá Yãhụ́dị̃ rú 'dĩ abe rĩ 'bã ũngúkú gá, fẽ ãsĩkárĩ 'baní ãzị́táŋá sĩ Yẹ́sụ̃ cojó kũrũbáyĩ sĩ.
43019002	Ãsĩkárĩ co kí ife ụ̃cị́kị́ trũ la kẹ́rịŋá ru sulé ĩ'di drị̃kã gá, kõfíyã ũpĩ drị̂ rú. 'Dã 'bã ũngúkú gá, sụ̃ kí ĩ'diní bõngó kọ̃nị̃kọ̃nị̃ ũpĩ drị́ gá rĩ.
43019003	Ri kí amụ́lé ị̃dị́-ị̃dị́ ãvụ̃lé ĩ'di drị̃lẹ́ gá idemará ru, jọjó la ĩ'diní, “Ãmbógó, Úpí 'bá Yãhụ́dị̃ rú rĩ 'badrị́ rĩ, ími rụ́ 'bã kụ jã 'dâ.” Ri kí vâ ĩ'di asalé.
43019004	Pĩlátõ ãfũ amụ́lé 'bá Yãhụ́dị̃ rú ru tralépi ãmvé 'dã 'bã rụ́ 'dõlé ị̃dị́ jọ ĩ'baní, “Ála mụ Yẹ́sụ̃ ajílé ĩmi rụ́ ãmvé 'dõlé, ĩmi dó sĩ amụ́ ndrelé la ĩmi mịfị́ sĩ, má ịsụ́ ĩ'di ụrụ'bá gá ị́jọ́ ãzí ũnzí ĩ'di 'bã idélé la ku.”
43019005	Yẹ́sụ̃ ãfũ amụ́lé ãmvé 'dõlé kõfíyã tá idélé ụ̃cị́kị́ sĩ 'dã trũ drị̃kã gá, ãzíla bõngó tá kọ̃nị̃kọ̃nị̃ ũpĩ drị́ 'dã trũ ụrụ'bá gá. Pĩlátõ jọ dó ũ'bí 'baní, “Ĩmĩ ãmbógô dó 'dĩ.”
43019006	Ãtalo ãmbogo ídétáŋá idélépi rĩ kí ãsĩkárĩ jó Ãdróŋá drị̂ andre tẽlépi rĩ abe, kí mụ Yẹ́sụ̃ ndrelé 'bo, i'dó kí uzálé ụ́'dụ́kọ́ ụrụgá sĩ, “Mí ipa ĩ'di mũsãlá'bã sị́ gá! Mí ipa ĩ'di mũsãlá'bã sị́ gá!” Pĩlátõ jọ ĩ'baní, “Ĩ'dụ ĩ'di, ĩmụ ĩ'di ipalé mũsãlá'bã sị́ gâlé ĩmi 'i! Má ịsụ́ mâ ngá ị́jọ́ ũnzí ĩ'di ụrụ'bá gâ sĩ ĩ'di 'dịjó rá la ku.”
43019007	'Bá Yãhụ́dị̃ rú ũ'bí 'dĩ umvi kí, “Lẽ ru 'bãlé Ãdróŋá Ngọ́pị rú! Ãzị́táŋá ãmadrị́ Yãhụ́dị̃ drị̂ sĩ, lẽ 'bá 'dĩ 'bã áni rĩ, ú'dị ĩ'di rá.”
43019008	Pĩlátõ la mụ ị́jọ́ 'dĩ arelé 'bo, ụ̃rị̃ ãmbógó la fi ĩ'di ásị́ gá cí.
43019009	Gõ vúlé ĩ'didrị́ jó agâlé ãzíla zị Yẹ́sụ̃ 'i, “Mí angá íngõlé?” Wó Yẹ́sụ̃ ĩyãŋã tútú.
43019010	Pĩlátõ zị vâ ĩ'di ị̃dị́, “Ílẽ zịtáŋá mání ími zịjó rĩ umvilé ku ã'du ị́jọ́ sĩ? Ínị̃ ũkpõ ími trũjó ị́jọ́ 'dĩ agá rĩ kí ũkpõ ími ipajó mũsãlá'bã sị́ gá rĩ abe kí pírí áma drị́ alé gá rĩ ku yã?”
43019011	Yẹ́sụ̃ umvi ĩ'diní, “Ãdróŋá drĩ ájẹ́ míní ũkpõ 'dĩ fẽ angájó 'bụ̃ gá lé nĩ ku la, mí icó tá ãko ãzí idélé áma ụrụ'bá gá ãluŋá la ku. Wó 'bá áma ajílépi fẽlépi mídrị́ rĩ, idé kí ị́jọ́ ũnzĩkãnã sĩ ndẽ dó 'dĩ rá.”
43019012	Ị́jọ́ 'dĩ sĩ, Pĩlátõ lẽ tí kẹ̃jị́ ndrụ̃lé ásị́ pírí sĩ Yẹ́sụ̃ a'bejó rá. Wó 'bá Yãhụ́dị̃ rú 'dĩ ri kí uzálé ụ́'dụ́kọ́ ụrụgá sĩ jọ kí, “Ídrĩ ágọ́bị́ 'dĩ a'be rá yã áni, mí adru úpí ãmbógó Kãyị̃sárị̃ 'bã wọ̃rị́ ku. 'Bá ru 'bãlépi 'i úpí rĩ ĩ'di mẹ́rọ́'bá úpí ãmbógó Kãyị̃sárị̃ ãni la.”
43019013	Pĩlátõ la mụ ị́jọ́ 'dĩ arelé 'bo, ají Yẹ́sụ̃ 'i ãmvé 'dõlé, ri úmvúke ĩ'didrị́ ĩ'di 'bã sĩ 'bá kí ị́jọ́ lịjó rĩ drị̃ gá ãngũ umvelé írã ụ̃tị̃lé ụ̃tị̃-ụ̃tị̃ rĩ drị̃ gá. ('Dĩ tị Yãhụ́dị̃ drị̂ sĩ umvelé Gãbátã 'i.)
43019014	Ị̃tụ́ ca dó ãni rú sáwã ázíyá 'dĩpí, ace ụ́'dụ́ ãlu ụ̃mụ̃ alịjó 'bá drị̃ gâ sĩ rĩ ní acájó, 'dĩ ụ́'dụ́ 'bá Yãhụ́dị̃ rú rĩ 'bã kí ru itújó ụ̃mụ̃ 'dã ní rĩ 'i. Pĩlátõ jọ 'bá Yãhụ́dị̃ rú 'dã 'baní, “Ĩndre, Úpí ĩmidrị́ gá rĩ 'dĩ!”
43019015	'Bá Yãhụ́dị̃ rú 'dĩ uzá kí ụ́'dụ́kọ́ ụrụgá sĩ, “Í'dị ĩ'di rá! Í'dị ĩ'di rá! Mí ipa ĩ'di mũsãlá'bã sị́ gá!” Pĩlátõ zị kí, “Ĩlẽ má ipa úpí ĩmidrị̂ mũsãlá'bã sị́ gá yã?” Ãtalo ãmbogo ídétáŋá idélépi rĩ jọ kí, “Úpí ãmadrị̂ 'bãngá lú úpí ãmbógó Kãyị̃sárị̃ 'i.”
43019016	'Dã 'bã ũngúkú gá, Pĩlátõ fẽ dó Yẹ́sụ̃ 'i mụlé ipalé mũsãlá'bã sị́ gá. Ị́jọ́ 'dĩ sĩ, ãsĩkárĩ 'dụ kí Yẹ́sụ̃ agụlé ãmvêlé.
43019017	Yẹ́sụ̃ ri mũsãlá'bã sĩ mụjó ĩ'di ipajó rĩ 'dụlé nĩ, mụ trũ ãngũ umvelé Drị̃ Ụ́rụ́kụ́ (umvelé tị Yãhụ́dị̃ drị̂ sĩ Gõlõgótã) 'i rĩ gâlé.
43019018	Ipa kí dó Yẹ́sụ̃ mũsãlá'bã sị́ gá 'dãá, ãzíla ipa kí vâ ãgọbị ãzí kí ị̃rị̃ mũsãlá'bã sị́ gá ĩ'di be ĩndĩ, îpa ãlu wókõ la ãzí rĩ gá, ãzíla ãlu ãzí rĩ gá, wó Yẹ́sụ̃ dó ágágá.
43019019	Pĩlátõ fẽ ãzị́táŋá ãsĩkárĩ 'baní ị́jọ́ kí Yẹ́sụ̃ ipajó mũsãlá'bã sị́ gá rĩ ã'du yã rĩ sĩjó ãko ãzí drị̃ gá, ipalé ĩ'di drị̃lẹ́ gá ụrụgá mũsãlá'bã drị̃ gá 'dãá. Ị́jọ́ sĩlé rĩ ĩ'di íni, “yẹ́sụ̃ 'bá nãzẹ̃rẹ́tị̃ gá rĩ, 'dĩ úpí 'bá yãhụ́dị̃ rú rĩ 'badrị̂.”
43019020	'Bá Yãhụ́dị̃ rú ũ'bí lã kí ị́jọ́ sĩlé 'dĩ rá, ã'dusĩku ãngũ Yẹ́sụ̃ ipajó mũsãlá'bã sị́ gá 'dã ĩ'di ãni rú táwụ̃nị̃ Yẹ̃rụ́sãlẹ́mụ̃ drị́ Yãhụ́dị̃ 'bã kí sĩ ru atrájó ụ̃mụ̃ alịjó 'bá drị̃ gâ sĩ rĩ najó rĩ andre gá. Lã kí vâ ị́jọ́ sĩlé 'dĩ íni rá la, ã'dusĩku úsĩ ĩ'di tị Yãhụ́dị̃ drị̂ sĩ, Látĩnĩ tị sĩ, ãzíla vâ Gị̃rị́kị̃ tị sĩ.
43019021	Ị́jọ́ 'dĩ sĩ, ãtalo ãmbogo ídétáŋá idélépi rĩ mụ kí Pĩlátõ rụ̂lé ununuŋá 'dĩ trũ, jọ kí ĩ'diní, “Ĩ'di tá adru múké la ídrĩ tá ị́jọ́ 'dĩ sĩ agá ‘Úpí 'bá Yãhụ́dị̃ rú rĩ 'badrị́ rĩ 'i’ ku. Be la rá la mi tá sĩ la, ‘Ágọ́bị́ 'dĩ 'bã ru 'i Úpí 'bá Yãhụ́dị̃ rú rĩ 'badrị́ rĩ 'i.’”
43019022	Pĩlátõ jọ ĩ'baní, “Ị́jọ́ mâ sĩlé 'bo rĩ, ásĩ ĩ'di 'bo.”
43019023	Ãsĩkárĩ kí mụ Yẹ́sụ̃ ipalé mũsãlá'bã sị́ gá 'bo, 'dụ kí ĩ'di 'bã bõngó kí awalé ĩsélé sụ sĩ, 'bá ãlu-ãlu sĩ ãlu-ãlu. Wó ĩ'di 'bã bõngó 'belé 'bẽ-'bẽ rĩ, úcã lú ĩ'di ãlu, kéyĩ 'bã pámvú ala gá ãluŋá la yụ.
43019024	Ãsĩkárĩ jọ kí ị́jọ́ kí drĩdríŋĩ gá jọ kí, “Lẽ ãma asi kí bõngó 'dĩ ku. Lẽ rá la ã'be kí jẽgê, ã'di la 'dụ la nĩ yã rĩ nị̃jó.” Ị́jọ́ 'dĩ idé kí ru íni la ị́jọ́ ándrá nãbịya 'bã kí sĩlé rĩ 'bã idé sĩ ru cécé sĩlé 'dĩ 'bã áni, “Awa kí mâ bõngó kí kí drĩdríŋĩ gá, ãzíla 'be kí mâ bõngó ãmvé sĩ rĩ jẽgê sĩ.” 'Dĩ dó ị́jọ́ ãsĩkárĩ 'bã kí idélé rĩ 'i.
43019025	Yẹ́sụ̃ 'bã ãndrẽ tu kí pá ándrípĩrî 'i, Mãríyámũ Kị̃lị́yọ́pã 'bã ũkû 'i, ãzíla Mãríyámũ Mãgãdẽlénã trũ mũsãlá'bã ĩ'didrị̂ andre gá 'dãá ũgũgõ.
43019026	Yẹ́sụ̃ la mụ ãndrẽ kí ndrelé 'bá ĩ'di 'bã imbálé rĩ 'bã ãzí ãlu ĩ'di 'bã lẽlé ambamba rĩ be 'bo, jọ ãndrẽ ní, “Má ãndrẽ, mî ngọ́pị dó bãsĩ gápi 'dĩ 'i.”
43019027	'Dã 'bã ũngúkú gá uja tị 'bá ĩ'di 'bã imbálé ĩ'di lẽlé ambamba rĩ rụ̂lé jọ ĩ'diní, “Mí ãndrẽ dó 'dĩ.” I'dójó sáwã 'dã sĩ, 'bá Yẹ́sụ̃ 'bã imbálé ĩ'di 'bã lẽlé ambamba 'dã 'dụ dó Yẹ́sụ̃ 'bã ãndrẽ mụlé tãmbalé ĩ'didrị́ kogá.
43019028	Ị́jọ́ 'dĩ kí ũngúkú gá, Yẹ́sụ̃ nị̃ dó ãzị́ ándrá Átẹ́pị̃ Ãdróŋá 'bã sĩ ĩ'di tị ãpẽjó rĩ ukó kí dó rá. Ị́jọ́ 'dĩ sĩ, ị́jọ́ sĩlé bụ́kụ̃ Ãdróŋá drị̂ agá 'dĩ 'bã idé dó ru ãndá-ãndá ru, Yẹ́sụ̃ jọ, “Ị̃yị́vị́ ndẽ ma rá.”
43019029	Wáyĩnĩ ãzí ũká la ị́rẹ̃cẹ́ agá ãni rú 'dãá cí. 'Bá ãzí ãlu la su ãko ãzí cécé vónõ áni la ala gá, umbé ĩ'di ife sị́ gá sulé Yẹ́sụ̃ tị gá mũsãlá'bã sị́ gâlé.
43019030	Yẹ́sụ̃ la mụ wáyĩnĩ tá ũká 'dã 'bị̃lé 'bo, jọ, “Ị́jộ ukó dó rá.” Cọtị ilú dó ru drị̃ vụ̃rụ́, drã dó rá.
43019031	Ụ́'dụ́ Yẹ́sụ̃ ipajó mũsãlá'bã sị́ gá 'dã 'bã drị̃lẹ́ gá rĩ, ĩ'di ụ́'dụ́ 'bá Yãhụ́dị̃ rú 'dĩ 'bã kí sĩ Ãdróŋá ị̃nzị̃jó rĩ, ãzíla ĩ'di vâ ụ́'dụ́ ụ̃mụ̃ alịjó 'bá drị̃ gâ sĩ rĩ ị̃nzị̃jó rĩ 'i. Ụ́'dụ́ 'dã 'bá Yãhụ́dị̃ rú rĩ 'bã kí ĩ'di ndú, ị́jọ́ 'dĩ sĩ, 'bá 'dĩ ã'ị̃ kí Yẹ́sụ̃ kí 'bá tá ipalé ĩ'di trũ 'dĩ abe, lẽ 'bã ko kí ị́nị́-ãrã mũsãlá'bã 'dã kí sị́ gá 'dãá ku. Mụ kí Pĩlátõ rụ̂lé, zị kí ĩ'di, lẽ 'bã fẽ ãzị́táŋá sĩ 'bá ipalé mũsãlá'bã sị́ gá 'dĩ kí pá kí anujó rá, 'bã drã kí sĩ gbõrú benĩ, ãzíla lẽ 'bã fẽ vâ ãzị́táŋá sĩ kí ãvũ ịsị́jó mũsãlá'bã sị́ gá rĩ sĩ vụ̃rụ́ drĩ kí dó ũdrã 'bo rĩ gá.
43019032	Pĩlátõ la mụ ị́jọ́ ĩ'bã kí jọlé 'dĩ ã'ị̃lé 'bo, ãsĩkárĩ i'dó kí 'bá 'dĩ kí pá anulé. Drị̃drị̃ rĩ gá, anu kí ãgọbị tá ị̃rị̃ ipalé Yẹ́sụ̃ be 'dĩ kí pá.
43019033	Wó kí mụ acálé Yẹ́sụ̃ rụ́ 'bo, ịsụ́ kí gá drã 'bo, anu kí dó sĩ pá la kí gẹ̃rị̃ sĩ ku.
43019034	Be la rá la, ãsĩkárĩ ãzí ãlu rĩ sõ Yẹ́sụ̃ 'bã lúmã ãjụ́ sĩ, ãjụ́ 'bã bị́lẹ́mị gâ sĩ ãrí adị́ kí ị̃yị́ benĩ.
43019035	'Bá ị́jọ́ 'dĩ sĩlépi rĩ nị̃ ị́jọ́ 'dĩ ĩ'di ị́jọ́ mgbã pịrị la rĩ gá cé, ã'dusĩku ĩ'di 'bá ándrá ị́jọ́ 'dĩ kí ndrelépi ĩ'bã kí ru idé agá cé rĩ 'i. Ị́jọ́ 'dĩ sĩ, lẽ ĩmi ã'ị̃ dó vâ sĩ Yẹ́sụ̃ 'i.
43019036	Ị́jọ́ 'dĩ kí pírí idé kí ru íni la ị́jọ́ ándrá sĩlé bụ́kụ̃ Ãdróŋá drị̂ agá rĩ 'bã idé kí sĩ ru cécé ándrá sĩlé rĩ áni jọlépi la, “Ícó ĩ'di 'bã ĩfãkã ãzí ãlu la anulé ku.”
43019037	Ị́jọ́ sĩlé bụ́kụ̃ Ãdróŋá drị̂ agá rĩ 'bã ãzí jọ vâ, “'Bá kí mụ 'bá ĩ'bã kí lúmã sõlé ãjụ́ sĩ rĩ ndrelé.”
43019038	Ị́jọ́ ru idélépi 'dĩ kí ũngúkú gá, Yụ̃sụ́fụ̃ angálépi Ãrĩmãtéyã gá 'bá Yẹ́sụ̃ 'bã imbálé rĩ 'bã ãzí ru ũní-ũní ru rĩ, ri idélé 'bá Yãhụ́dị̃ rú 'dĩ 'bã drị̃lẹ́ kí sĩ ụ̃rị̃ sĩ. Zị Pĩlátõ Yẹ́sụ̃ ãvũ fẽjó ĩ'didrị́. Pĩlátõ ã'ị̃ ĩ'diní Yẹ́sụ̃ 'bã ãvũ 'dụjó rá. Ị́jọ́ 'dĩ sĩ, mụ kí dó 'bá ãzí kí abe, ãtrũ kí Yẹ́sụ̃ 'bã ãvũ mũsãlá'bã sị́ gâlé rĩ sĩ rá.
43019039	Nị́kọ̃dẹ́mụ̃ ándrá ru nzelépi Yẹ́sụ̃ rụ́ ị́nị́ sĩ rĩ, mụ Yụ̃sụ́fụ̃ be ĩndĩ. Ĩgbã ãdu ãjị́ ngụ̃lépi vĩrĩ, ãjẹ̃ nalépi ãmbógó la, ãzíla kị́lọ̃ la ãni rú kãlị́ na drị̃ tõwú 'dĩpí amụ́lé ũsũlé Yẹ́sụ̃ 'bã ãvũ drị̃ gá.
43019040	Ãgọbị ị̃rị̃ 'dĩ ifí kí Yẹ́sụ̃ 'bã ãvũ ãdu tá ngụ̃lépi vĩrĩ 'dã sĩ, umbé kí ãvũ la bõngó ãvũ umbéjó rĩ sĩ, 'dĩ gẹ̃rị̃ 'bá Yãhụ́dị̃ rú rĩ 'bã kí 'bá drãlépi 'bo rĩ umbéjó ị̃sị̃jó rĩ.
43019041	Ãngũ sĩ Yẹ́sụ̃ ipajó mũsãlá'bã sị́ gá 'dã gá 'dãá, ámvụ́ ãzí kí cí, 'bụ́ ãzí galé írã agá ú'dí drĩ sĩ 'bá ãzí 'bã ãvũ ị̃sị̃jó ku la cí.
43019042	Ụ́'dụ́ 'bá Yãhụ́dị̃ rú rĩ 'badrị́ sĩ ru itújó Sãbátũ drị́ rĩ ca rá, mụ kí dó Yẹ́sụ̃ 'bã ãvũ ị̃sị̃lé 'bụ́ 'dã agá 'dãá, ã'dusĩku 'bụ́ 'dã 'bã adrujó ãni rú rĩ sĩ.
43020001	Ụ́'dụ́ drị̃drị̃ Sãbátũ drị̂ sĩ ụ̃'bụ́tịnị́nị́, Mãríyámũ Mãgãdẽlénã fũ mụlé ị̃nádrị̃ Yẹ́sụ̃ ị̃sị̃jó rĩ ndrelé, ndre úgũ írã 'bụ́ tị ụ̃pị̃jó rĩ rá.
43020002	Ị́jọ́ 'dĩ sĩ, uja ru cẹ̃lé vúlêlé ụ́ngụ́lẹ́ sĩ, Sị̃mọ́nị̃ Pétẽrõ rụ́ 'bá Yẹ́sụ̃ 'bã imbálé ĩ'di 'bã lẽlé ambamba rĩ be, jọ ĩ'baní, “'Bá ãzí nze kí ãmaní Úpí 'bã ãvũ ị̃nádrị̃ gá 'dãá rá! Ánị̃ dó 'dụ kí ĩ'di íngõlé yã rĩ gá ku!”
43020003	Pétẽrõ cẹ̃ kí 'bá Yẹ́sụ̃ 'bã imbálé ĩ'di 'bã ándrá lẽlé ambamba rĩ be ụ́ngụ́lẹ́ sĩ ị̃nádrị̃ gâlé.
43020004	'Bá Yẹ́sụ̃ 'bã imbálé ãzí rĩ ndẽ Pétẽrõ ụ́ngụ́lẹ́ sĩ rá, ca ị̃nádrị̃ gâlé drị̃drị̃.
43020005	Ãvụ̃ vụ̃rụ́, ndre bõngó imve sĩ ãvũ umbéjó rĩ 'bụ́ agá 'dãá á'dụ̂sĩ, wó gẹ̃rị̃ sĩ fi 'bụ́ agâlé ku.
43020006	Sị̃mọ́nị̃ Pétẽrõ dó mụ acálé 'bo, alị cọtị filé 'bụ́ agâlé, ịsụ́ bõngó imve sĩ Yẹ́sụ̃ umbéjó rĩ kí 'dãá á'dụ̂sĩ,
43020007	ãzíla bõngó sĩ Yẹ́sụ̃ 'bã drị̃kã umbéjó rĩ útra ĩ'di ngúlú ru bụ́lụ́ gá á'dụ̂sĩ.
43020008	'Bá Yẹ́sụ̃ 'bã imbálé tá calépi drị̃drị̃ rĩ fi dó vâ Pétẽrõ rụ́ 'bụ́ agâlé, ndre dó bõngó 'dã kí, ã'ị̃ dó rá.
43020009	Wó ị́jọ́ sĩlé, Yẹ́sụ̃ la angá ídri drã agá rá rĩ agá 'bá 'dĩ 'baní ku.
43020010	'Bá Yẹ́sụ̃ 'bã imbálé ị̃rị̃ 'dĩ inga kí dó ru gõlé vúlé lị́cọ́ gá.
43020011	Mãríyámũ ru ujalépi vúlé 'bụ́ tị gâlé rĩ tu pá awálé ãmvé 'dãá, ĩ'di 'bã awá agá ũcõgõ sĩ, ãvụ̃ ãngũ ãlụ̃lé 'bụ́ agâlé.
43020012	Ndre mãlãyíkã ru sulépi bõngó imve agá la kí ị̃rị̃, ri kí ãngũ sĩ Yẹ́sụ̃ 'bã ãvũ 'bãjó rĩ gá, ãlu rĩ drị̃ gâlé ru ãzí rĩ ándrá pá gâlé ru.
43020013	Mãlãyíkã zị kî ĩ'di, “Ũkú 'dĩ, mi awá ã'du sĩ?” Umvi ĩ'baní jọ, “'Bá ãzí 'dụ kí mání Úpí mádrị̂ 'bã ãvũ rá, wó ánị̃ dó mụ kí 'bãlé la íngõlé yã rĩ gá ku!”
43020014	Mãríyámũ la mụ ị́jọ́ 'dĩ kí delé jọ agá 'bo, uja ru ãngũ ndrelé ĩ'di 'bã ũngúkú gâlé, ndre Yẹ́sụ̃ tu pá ĩ'di ũngúkú gá 'dãá, wó nị̃ 'dĩ Yẹ́sụ̃ 'i yã rĩ gá ku.
43020015	Yẹ́sụ̃ zị ĩ'di, “Ũkú 'dĩ, mi awá ã'du sĩ? Mi ã'di ndrụ̃?” Ũrã Yẹ́sụ̃ 'i 'bá ámvụ́ sõlépi la, umvi ĩ'diní, “Úpí, ídrĩ 'dụ la mi 'i yã áni, ílũ mání ãngũ la ma sĩ mụ a'dụ́lé la benĩ.”
43020016	Yẹ́sụ̃ umve ĩ'di 'i, “Mãríyámũ!” Uja ru ãngũ ndrelé Yẹ́sụ̃ rụ̂lé, jọ ĩ'diní Yãhụ́dị̃ tị sĩ, “Rãbọ́nị̃.” (Ífí la Ímbápị.)
43020017	Yẹ́sụ̃ jọ ĩ'diní, “Mí aló áma ụrụ'bá ku, ã'dusĩku átụ drĩ mâ Átẹ́pị rụ́ 'bụ̃ gâlé ku. Wó ímụ mâ ádrị́pịka 'ba rụ̂lé, ílũ ĩ'baní ị́jọ́ 'dĩ 'i. Ma mụ tụlé mâ Átẹ́pị rụ́ vâ Átẹ́pị ĩmidrị̂ 'i, Ãdróŋá mâ rĩ 'i, ãzíla Ãdróŋá ĩmidrị̂ 'i.”
43020018	Mãríyámũ Mãgãdẽlénã mụ dó 'bá Yẹ́sụ̃ 'bã imbálé rĩ 'ba rụ̂lé ị́jọ́ 'dĩ trũ, jọ ĩ'baní, “Ándre Úpí 'i áma mịfị́ sĩ rá.” Ãzíla nze dó ị́jọ́ Úpí 'bã jọlé ĩ'diní rĩ kí vú ĩ'baní.
43020019	Sãbátũ 'bã ĩndró sĩ, 'bá Yẹ́sụ̃ 'bã imbálé rĩ tra kí ru jó agá, icí kí kẹ̃jị́tị cí ụ̃rị̃ 'bá ãmbogo 'bá Yãhụ́dị̃ rú rĩ 'badrị̂ sĩ. Yẹ́sụ̃ afí jó agá 'dõlé, tu pá kí drĩdríŋĩ gá! Jọ ĩ'baní, “Ásị́ ị̃gbẹ̃ 'bã adru ĩminî.”
43020020	Ĩ'di mụ ị́jọ́ 'dĩ kí delé jọlé 'bo, i'da ru drị́ kí lúmã abe. Ãyĩkõ fụ dó 'bá ĩ'di 'bã imbálé rĩ kí ĩ'bã kí Úpî ndrejó rĩ sĩ.
43020021	Yẹ́sụ̃ jọ vâ ĩ'baní ị̃dị́, “Ásị́ ị̃gbẹ̃ 'bã adru ĩminî. Mâ Átẹ́pị 'bã áma tị ãpẽjó rĩ áni, ápẽ vâ ĩmi tị.”
43020022	Vu ãvẹ̃vị̃ kí drị̃ gá, jọ ĩ'baní, “Ĩmi a'ị́ Úríndí Ãlá 'dĩ 'i.
43020023	'Bá ĩmĩ ị́jọ́ ũnzí la trũjó ụ̃nọ́kụ́ gá 'dâ rá rĩ, ála ĩ'di trũ 'bụ̃ gâlé rá. Wó 'bá ĩmĩ ị́jọ́ ũnzí la trũjó ụ̃nọ́kụ́ gá 'dâ ku rĩ, útrũ ĩ'di 'bụ̃ gâlé ku.”
43020024	Tómãsĩ Dị̃dị́mã 'i rĩ, ándrá 'bá Yẹ́sụ̃ 'bã imbálé mụdrị́ drị̃ ị̃rị̃ 'dã 'bã ãzí. Ụ́'dụ́ Yẹ́sụ̃ 'bã ru i'dajó 'bá ĩ'di 'bã imbálé ãzí rĩ 'baní rĩ sĩ ĩ'di 'dáyụ.
43020025	Ị́jọ́ 'dĩ sĩ, 'bá Yẹ́sụ̃ 'bã imbálé ãzí rĩ jọ kí ĩ'diní, “Ãndre Úpí 'i rá.” Tómãsĩ umvi ĩ'baní, “Ándre jõ drĩ lũsũmárĩ 'bã pámvú kí ku ãzíla ásu jõ drĩ áma tĩndrímváŋá lũsũmárĩ 'bã pámvú 'dã gá ku, ãzíla áma drị́ lúmã la sõlé ãjụ́ sĩ rĩ gá ku, má icó ị́jọ́ ĩmĩ jọlé 'dĩ kí ã'ị̃lé ku.”
43020026	Sãbị́tị̃ ãlu 'bã vúlé gá, 'bá Yẹ́sụ̃ 'bã imbálé rĩ tra kí vâ ru ãngũ ãlu 'dã gá, Tómãsĩ dó kí drĩdríŋĩ gá 'dãá cí, icí kí vâ 'dĩ sĩ kẹ̃jị́tị cí. Cécé ándrá drị̃drị̃ rĩ áni, Yẹ́sụ̃ tu pá kí drĩdríŋĩ gá, jọ ĩ'baní, “Ásị́ ị̃gbẹ̃ 'bã adru ĩminî.”
43020027	Jọ dó Tómãsĩ ní, “Índre áma drị́ kí, ísu ími tĩndrímváŋá kí agá 'dâ ãzíla mí ĩjũ ími drị́ sulé áma lúmã sõlé ãjụ́ sĩ rĩ gá. Mí adru ã'ị̃táŋâ kóru ku, mí ã'ị̃ ị́jọ́ mádrị̂ 'i.”
43020028	Tómãsĩ umvi Yẹ́sụ̃ ní jọ, “Mi Úpí mádrị̂ 'i ãzíla Ãdróŋá mádrị̂ 'i.”
43020029	Yẹ́sụ̃ umvi ĩ'diní, “Mí ã'ị̃ ma mî áma ndrejó mịfị́ sĩ rá rĩ sĩ. Drị̃lẹ́ba 'bá áma ndrelépi ku, wó ị́jọ́ mádrị̂ ã'ị̃lépi rá rĩ 'banî.”
43020030	Yẹ́sụ̃ idé tálí kí ũ'bí ru 'bá ĩ'di 'bã imbálé rĩ 'bã kí ndrelé cé rĩ kí, ãzí rĩ kí vâ ũ'bí ru wó sĩlé vụ̃rụ́ bụ́kụ̃ 'dĩ agá ku rĩ kí.
43020031	Wó úsĩ ị́jọ́ 'dĩ kí míní sĩ ã'ị̃jó la Yẹ́sụ̃ ĩ'di Kúrísĩtõ 'i, Ãdróŋá Ngọ́pị 'i, ãzíla míní ĩ'di ã'ị̃jó rĩ sĩ, mi dó sĩ adru ídri mgbã rĩ trũ ĩ'di rụ́ sĩ.
43021001	Ụ́'dụ́ ãzí sĩ, Yẹ́sụ̃ i'da vâ ru 'bá ĩ'di 'bã imbálé rĩ 'baní mĩrĩ Tị̃bẹ́rị̃yã tị gá, ị́jọ́ 'dĩ idé kí ru 'dĩ 'bã áni.
43021002	Ịsụ́ Sị̃mọ́nị̃ Pétẽrõ 'i, Tómãsĩ Dị̃dị́mã 'i, Nãtãnị́yẹ́lị̃ angálépi Kána Gãlị́lị̃ gá rĩ, anzị Zĩbĩdáyõ drị̂ kí, ãzíla 'bá Yẹ́sụ̃ 'bã imbálé ị̃rị̃ 'dĩ kí abe ãngũ ãlu gá.
43021003	Sị̃mọ́nị̃ Pétẽrõ jọ 'bá Yẹ́sụ̃ 'bã imbálé rĩ 'bã ãzí rĩ 'baní, “Ma mụ ị̃'bị 'belé.” 'Bá Yẹ́sụ̃ 'bã imbálé ãzí rĩ jọ kí, “Ãma mụ mí trũ.” Tụ kí dó pírí filé í'bó agâlé sĩ ị̃'bị 'bejó ị́nị́-ãrã, wó a'bé kí ị̃'bị ãluŋá la ku.
43021004	Ãngũ 'bã ụwị́ agá ụ̃'bụ́tị sĩ, Yẹ́sụ̃ tu pá túpũ gá ị̃yị́tị gá 'dãá, wó 'bá ĩ'di 'bã imbálé rĩ nị̃ kí 'bá 'dã ĩ'di 'i rĩ gá ku.
43021005	Yẹ́sụ̃ umve kí, zị kí, “Mâ wọ̃rị́kâ, ị̃'bị ĩmi rụ́ 'dâ cí yã?” Umvi kí ĩ'diní, “'Dáyụ!”
43021006	Yẹ́sụ̃ jọ ĩ'baní, “Ĩ'be bóyí ĩmidrị́ 'dĩ kí í'bó 'bã wókõ ãndá gá rĩ gâlé ru, ĩmi ú'dî'da ị̃'bị a'bé rá.” 'Be kí bóyí kí ị̃yị́ agâlé, ụ̃'bị̃ kí bóyî asélé tí ị̃'bị 'bã 'dejó bóyí agá wẽwẽ rú rĩ sĩ.
43021007	'Bá Yẹ́sụ̃ 'bã imbálé ĩ'di 'bã lẽlé rĩ jọ Pétẽrõ ní, “'Bá ĩ'di Úpí 'i!” Sị̃mọ́nị̃ Pétẽrõ la mụ arelé la 'bá ĩ'di Úpí 'i, umbé ru ụrụ'bá bõngó sĩ ĩ'di 'bã tá u'ájó pílílí ru rĩ sĩ. Mvu dó ị̃yị́ agâlé ị̃yị́ wẽlé ị̃yị́ 'bã gọ́rọ̃tị́yọ̃ gâlé.
43021008	'Bá Yẹ́sụ̃ 'bã imbálé rĩ 'bã ãzí acelépi í'bó agá 'dĩ kí asé kí dó ị̃'bị ãnzị 'dĩ kí bóyí trũ ị̃yị́tị gá 'dõlé, ã'dusĩku ace cajó ị̃yị́tị gâlé mítã túrú ãlu 'dĩpí.
43021009	'Bá Yẹ́sụ̃ 'bã imbálé rĩ kí mụ ãfũlé í'bó agâlé ị̃yị́tị gá 'dõlé 'bo, ndre kí ãcí ũdũlé velépi 'bo rĩ drị̃ gá ị̃'bị kí ũ'bĩ agá nĩ, ãzíla mũkátĩ trũ.
43021010	Yẹ́sụ̃ jọ ĩ'baní, “Ĩmi ají ị̃'bị ĩminí a'bélé rĩ kí 'bã ãzí kî.”
43021011	Sị̃mọ́nị̃ Pétẽrõ tụ filé í'bó agâlé mụlé ĩ'ba abe bóyî asélé cínákí drị̃ gá 'dõlé, ala gá ị̃'bị ãmbogo use-use rĩ kí túrú ãlu kãlị́ tõwú drị̃ na. Ị̃'bị 'baní táni adru agá wẽwẽ rú tí, bóyí ce ku.
43021012	Yẹ́sụ̃ umve dó kî, jọ ĩ'baní, “Ĩmi amụ́, ãma amụ́ kí ãkónã ụ̃'bụ́tị drị̂ nalé!” Wó 'bá ãzí 'bá Yẹ́sụ̃ 'bã imbálé rĩ kí agá 'dãá ĩ'di zịlépi “Mi ã'di 'i?” la yụ, ã'dusĩku nị̃ kí ĩ'di cé.
43021013	Yẹ́sụ̃ a'dụ́ mũkátĩ ĩ'di 'bã drị́ gá, fẽ ãzí rĩ kí 'bá ĩ'di 'bã imbálé rĩ 'baní nalé, idé vâ ị̃'bị kí sĩ cécé 'dĩ 'bã áni.
43021014	'Dĩ palé na Yẹ́sụ̃ 'bã ru i'dajó 'bá ĩ'di 'bã imbálé rĩ 'baní ĩ'di 'bã angájó ídri drã agá 'bo rĩ sĩ rĩ 'i.
43021015	'Bá 'dĩ kí mụ ãkónã delé na agá 'bo, Yẹ́sụ̃ zị Pétẽrõ 'i, “Sị̃mọ́nị̃ Yõhánã ngọ́pị, ílẽ ma ãndá ãni ndẽ 'bá ãzí 'dĩ kí rá yã?” Pétẽrõ umvi ĩ'diní, “Ãndá Úpí, ínị̃ cé álẽ mi rá.” Yẹ́sụ̃ jọ ĩ'diní, “Ífẽ mâ kãbĩlõmvaka 'baní ãkónã.”
43021016	Yẹ́sụ̃ zị Pétẽrõ pâlé ị̃rị̃ rĩ sĩ, “Sị̃mọ́nị̃ Yõhánã ngọ́pị, ílẽ ãndá-ãndá rú ma rá yã?” Pétẽrõ umvi, “Wõyí Úpí, ínị̃ cé álẽ mi 'i rá!” Yẹ́sụ̃ jọ ĩ'diní, “Ímba mâ kãbĩlõ kí tã.”
43021017	Yẹ́sụ̃ zị Pétẽrõ pâlé na rĩ sĩ, “Sị̃mọ́nị̃ Yõhánã ngọ́pị, ílẽ ma rá yã?” Pétẽrõ u'á dó cãndí sĩ Yẹ́sụ̃ 'bã ĩ'di zịjó pâlé na, “Ílẽ ma rá yã?” rĩ sĩ. Umvi dó Yẹ́sụ̃ ní, “Úpí ínị̃ ị́jọ́ pírí, ínị̃ álẽ mi rá yã rĩ gá cé.” Yẹ́sụ̃ umvi ĩ'diní, “Ífẽ ãkónã mâ kãbĩlõ 'banî.
43021018	Ájọ míní ị́jọ́ mgbã, mi ándrá drĩ adrujó kãrị́lẹ̃ rú rĩ sĩ, mi ími ụ̃sụ̃, mi drị̃ ko mụlé ãngũ ími ásị́ 'bã lẽlé rĩ gá. Wó ídrĩ dó drụ́zị́ de 'bo, mi dó ími drị́ kí ĩjũ, 'bá ãzí kí dó ími umbé nĩ, ãzíla kí dó ími drị̃ ce agụlé ãngũ ími ásị́ 'bã lẽlé ku rĩ gá.”
43021019	Yẹ́sụ̃ jọ ị́jọ́ 'dĩ íni la lũjó la Pétẽrõ ní drãŋá drụ́zị́ ĩ'di 'bã drãjó rĩ la rụ́kụma ají Ãdróŋá ní íngoní yã rĩ drị̃ gá. Yẹ́sụ̃ jọ dó Pétẽrõ ní, “Íbĩ áma vú!”
43021020	Pétẽrõ uja tị ĩ'di 'bã ũngúkú gâlé, ndre 'bá Yẹ́sụ̃ imbálé ĩ'di 'bã lẽlé ambamba rĩ 'i ĩ'di 'bã kí vú ãbĩ agá. 'Bá Yẹ́sụ̃ 'bã imbálé 'dĩ ándrá ru ãtị̃lépi Yẹ́sụ̃ ụrụ'bá gá ĩ'baní íná ãsị̃jó rĩ najó rĩ sĩ, zịlépi la, “Ã'di la mụ ími mẹ́lẹ́ mbelé nĩ?” yã rĩ 'i.
43021021	Pétẽrõ la mụ 'bá Yẹ́sụ̃ 'bã imbálé ĩ'di 'bã lẽlé ambamba 'dã ndrelé 'bo, zị Yẹ́sụ̃ 'i, “Ã'du la mụ ru idélé ĩ'di rụ́ nĩ?”
43021022	Yẹ́sụ̃ umvi ĩ'diní, “Ádrĩ lẽ 'bã adru ídri kpere mâ ãgõ agá, ími ị́jọ́ ala gá cí yã? Mí ãbĩ áma vú áyụ!”
43021023	Ị́jọ́ 'dĩ iré dó 'bá Yẹ́sụ̃ ã'ị̃lépi rá rĩ 'bã ãzí kí bị́lẹ́ gá, 'bá ĩ'di 'bã imbálé 'dĩ icó dó drãlé ku. Wó ị́jọ́ Yẹ́sụ̃ 'bã jọlé rĩ adru 'bá ĩ'di 'bã imbálé 'dĩ mụ drãlé ku íni ku. Jọ 'bãngá, “Ádrĩ lẽ 'bã u'á ídri, 'bã drã ku kpere mâ ãgõ agá ími ị́jọ́ ala gá cí yã?”
43021024	'Bá Yẹ́sụ̃ 'bã imbálé 'dĩ bãsĩ 'bá ị́jọ́ 'dĩ kí vú nzelépi, ãzíla kí sĩlépi nĩ rĩ 'i, ãnị̃ cé ị́jọ́ ĩ'di 'bã sĩlé rĩ kí ị́jọ́ mgbã la.
43021025	Ị́jọ́ ãzí Yẹ́sụ̃ 'bã idélé wẽwẽ rú la kí cí. Ị́jọ́ ĩ'di 'bã idélé wẽwẽ rú 'dĩ kí údrĩ tá kí sĩ pírí bụ́kụ̃ kí agá la, mání ndrejó la rĩ sĩ ụ̃nọ́kụ́ icó tá calé sĩ kí tãmbajó pírí ku.
44001001	Ãmbógó Téfũlõ, bụ́kụ̃ mádrị́ mâ sĩlé drị̃drị̃ rĩ agá, ásĩ ị́jọ́ Yẹ́sụ̃ 'bã idélé, ãzíla ĩ'di 'bã imbálé rĩ kí drị̃ gá, sáwã ĩ'di i'dójó ãzị́ ĩ'didrị̂ ngajó rĩ sĩ,
44001002	kpere ĩ'di 'dụ agá 'bụ̃ gâlé. Ú'dụ drĩ ĩ'di 'bụ̃ gâlé ku rú, azị ị́jọ́ 'dĩ ímbá'bá ĩ'di ãni ĩ'di 'bã ũpẽlé ụ̃pịgọŋa ru 'dĩ 'baní ũkpó Úríndí Ãlá rĩ drị̂ sĩ.
44001003	Ụ́'dụ́ kãlị́ sụ 'dĩpí ĩ'di 'bã drãŋá 'bã vúlé gá, i'da ru pâlé wẽwẽ rú, 'bá ndre kí 'i ídri rú rĩ, jọ kí ị́jọ́ ĩ'ba abe Sụ́rụ́ Ãdróŋá drị́ rĩ 'bã drị̃ gá.
44001004	Ụ́'dụ́ ãlu kí mụ amụ́lé ãngũ ãlu agá 'bo, jọ ĩ'baní ị́jọ́ 'dĩ 'i, “Ĩmi a'be Yẹ̃rụ́sãlẹ́mụ̃ ku. Ĩtẽ 'dâ kpere fẽtáŋá ándrá mâ ị́jọ́ jọlé ĩminí má átẹ́pị 'bã ũyõ sõlé 'bo rĩ fẽ agá ĩminî.
44001005	Yõhánã fẽ ándrá bãbụ̃tị́zị̃ ị̃yị́ sĩ, wó ụ́'dụ́ were vúlé gá, ála ĩminí bãbụ̃tị́zị̃ fẽ Úríndí Ãlá rĩ sĩ.”
44001006	'Bá Yẹ́sụ̃ 'bã imbálé 'dĩ kí mụ ru tralé ãngũ ãlu gá ĩ'di trũ ị̃dị́ 'bo, zị kí ĩ'di, “Úpí, mi dó ú'dî'da mụ ũpĩ fẽlé vúlé Ịsịrayị́lị̃ 'badrị́ yã?”
44001007	Yẹ́sụ̃ umvi ĩ'baní, “Sáwã kí ụ́'dụ́ la abe má Átẹ́pị Ãdróŋá ũ'bã kí ũkpó ĩ'didrị́ gá rĩ sĩ. Adru dó sĩ ị́jọ́ ĩmi ãni la ku kí nị̃jó kí ru idé ã'dụtụ́ rĩ yã rĩ.
44001008	Wó ĩdrĩ Úríndí Ãlá rĩ ịsụ́ 'bo, ĩmi dó gá tré ũkpõ sĩ, ĩmi dó adru mâ sãdínĩ rú Yẹ̃rụ́sãlẹ́mụ̃ gá, Yụ̃dị́yã gá, Sãmãríyã gá, ãzíla kpere ụ̃nọ́kụ́ ị̃ndụ́ 'bã ãsị̃ agá.”
44001009	Yẹ́sụ̃ la mụ ị́jọ́ 'dĩ delé jọ agá 'bo, ú'dụ dó ĩ'di ụrụgá 'bụ̃ gâlé, ĩ'bã kí drĩ ĩ'di ndre agá 'dâ, cọtị ụ̃rụ́'bụ̃ atrị ĩ'di kí mẹ́lẹ́tị gá 'dãá cí.
44001010	Wó ĩ'bã kí ãngũ ndre agá ụrụgâlé Yẹ́sụ̃ 'bã mụ agá 'dĩ gá 'dâ, cọtị 'bá ãzí ị̃rị̃ bõngó sụ̃lépi imvesílílí la tu kí pá kí andre gá 'dâ,
44001011	jọ kí, “Ĩmi 'bá Gãlị́lị̃ gá 'dĩ, ĩtu pá ãngũ ndrelé 'bụ̃ gâlé íni la ã'du sĩ yã? Yẹ́sụ̃ ĩmĩ ndrelé 'dụlé ụrụgâlé 'dĩ 'i, ĩ'di drụ́zị́ ãgõ cécé ĩmĩ vâ ĩ'di ndrejó mụ agá 'bụ̃ gâlé 'dĩ 'bã áni.”
44001012	'Dã 'bã ũngúkú gá ụ̃pịgọŋa Yẹ́sụ̃ drị́ 'dĩ gõ kí dó vúlé Yẹ̃rụ́sãlẹ́mụ̃ gâlé angájó túpũ umvelé 'Bé Mị̃zẹ́yị́tụ̃ drị̂ 'i rĩ drị̃ gá. 'Bé 'dĩ ĩ'di ãni rú la kị́lọ̃mítã ị̃rị̃ 'dĩpí angájó táwụ̃nị̃ agâlé.
44001013	'Bá 'dĩ kí mụ filé táwụ̃nị̃ agâlé 'bo, mụ kí dó tụlé jó ĩ'bã kî sĩ u'ájó rĩ agâlé. 'Bá mụlépi rĩ kí; Pétẽrõ 'i, Yõhánã 'i, Yãkó'bõ 'i, Ãndẽríyã 'i, Fị́lị́pọ̃ 'i, Tómãsĩ 'i, Bãrĩtõlõmáyõ 'i, Mãtáyõ 'i, Yãkó'bõ Ãlĩfáyõ ngọ́pị 'i, Sị̃mọ́nị̃ 'bá ã'dị́ 'dịlépi 'bá Rụ́mị̃ gá 'dĩ 'ba abe rĩ 'i, ãzíla Yụ́dãsị̃ Yãkó'bõ ngọ́pị 'i.
44001014	'Bá 'dĩ kí ru tra ụ́'dụ́ pírí sĩ Ãdróŋá zịlé ãngũ ãlu agá, ũkú ĩ'ba abe 'dãá rĩ kî trũ, Mãríyámũ Yẹ́sụ̃ 'bã ãndrẽ trũ, ãzíla Yẹ́sụ̃ 'bã ádrị́pịka abe.
44001015	Ụ́'dụ́ were vúlé gá, 'bá ãni rú túrú ãlu kãlị́ ị̃rị̃ Yẹ́sụ̃ ã'ị̃lépi rá 'dĩ tra kí ru ãngũ ãlu gá, Pétẽrõ angá pá tulé ụrụgá jọ,
44001016	“Má ádrị́pịka ãzíla má ámvọ́pịka, ị́jọ́ ándrá sĩlé bụ́kụ̃ Ãdróŋá drị̂ agá Úríndí Ãlá 'bã lũlé Dãwụ́dị̃ ní ĩ'di 'bã ị́jọ́ nzejó Yụ́dãsị̃ ú'dî'da acálépi 'bá Yẹ́sụ̃ rụlépi 'dĩ 'bã ãzí ru rĩ drị̃ gá rĩ, 'bã idé ru cécé 'dĩ áni.
44001017	Yụ́dãsị̃ ándrá 'bá ãma ãzí ru la, ĩ'di ándrá vâ ãzị́ nga ãma abe.”
44001018	(Sĩlíngĩ Yụ́dãsị̃ 'bã ịsụ́lé ádrízã ĩ'didrị́ ũnzí 'dĩ sĩ rĩ sĩ, ayú kí ĩ'di sĩ ámvụ́ ĩgbãjó. Yụ́dãsị̃ drã ámvụ́ 'dã agá 'dãá, a'dé vụ̃rụ́, ala kpẹ̃ rá, ãzíla ífí la ãlĩ kí ru ãmvé.
44001019	'Bá pírí u'álépi Yẹ̃rụ́sãlẹ́mụ̃ gá 'dãá 'dĩ nị̃ kí ị́jọ́ ị́jọ́ ru idélépi 'dĩ drị̃ gá rá, are kí vâ ị́jọ́ drị̃ la gá rá. Ị́jọ́ 'dĩ sĩ, ãngũ 'dã umve kí ĩ'di tị ĩ'badrị́ gá rĩ sĩ Ãkẽlĩdámã 'i ífí la Ámvụ́ Ãrí drị́ rĩ 'i.)
44001020	Pétẽrõ jọ, “Bụ́kụ̃ Zãbụ́rị̃ drị̂ agá úsĩ ị́jọ́ 'dĩ 'i, “‘Lẽ jó ĩ'didrị́ gá rĩ 'bã acá ándrú ru; 'bá ãzí 'bã u'á vâ ala gá ku.’ Úsĩ vâ ị́jọ́ 'dĩ íni, “‘'Bá ãzí ndú la 'bã 'dụ ãngũ ĩ'diní sĩ ãzị́ ngajó rĩ nĩ.’
44001021	-
44001022	Ị́jọ́ 'dĩ sĩ, 'bá ãzí ndú la 'bã afí dó ãma agá sãdínĩ rú ángáŋá Yẹ́sụ̃ 'bã angájó ídri rĩ icéjó; 'bá íni rĩ 'bã adru 'bá u'álépi ãma abe i'dójó ụ́'dụ́ Yõhánã 'bã bãbụ̃tị́zị̃ fẽjó Yẹ́sụ̃ nî rĩ gá, Yẹ́sụ̃ 'bã ácị́ŋá ãma abe rĩ agá pírí la, kpere acájó ĩ'di 'bã 'dụŋá ĩ'di 'dụjó 'bụ̃ gâlé rĩ ndrelépi cé rĩ 'i.”
44001023	'Bá 'dĩ pẽ kí dó 'bá kí ị̃rị̃: Yụ̃sụ́fụ̃ umvelé Bãrĩsábã 'i vâ umvelé Jụ́sị̃tọ̃ 'i rĩ kí Mãtíyã be.
44001024	'Dã 'bã ũngúkú gá, zị kí Ãdróŋá, jọ kí, “Úpí, ínị̃ ãma pírí 'dâ 'dĩ kí ásị́ cé, ílũ ãmaní 'bá mî pẽlé ị̃rị̃ 'dĩ kí agá,
44001025	'bá icólépi ãzị́ ngalépi ụ̃pị́gọ́ŋá ru Yụ́dãsị̃ ãma a'belépi drãlépi 'bo rĩ 'bã kẹ̃jị́ gá rĩ 'i.”
44001026	Ãdróŋá zịŋá 'dã 'bã ũngúkú gá, 'be kí dó jẽgê 'bá ị̃rị̃ 'dĩ kí ũpẽjó, jẽgê 'de dó Mãtíyã drị̃ gá. Ị́jọ́ 'dĩ sĩ, 'bã kí dó ĩ'di 'bá mụdrị́ drị̃ ãlu 'dã abe ãzị́ ngajó ụ̃pịgọŋa Yẹ́sụ̃ drị̂ 'bã ãzí ru.
44002001	Ụ́'dụ́ ụ̃mụ̃ Pẽndẽkósĩtõ drị́ rĩ la mụ acálé 'bo, 'bá Yẹ́sụ̃ vú bĩlépi 'dĩ tra kí ru pírí ãngũ ãlu gá.
44002002	Gbõŋáŋá ru ụ́'dụ́kọ́ ãzí angá ụrụgâlé cécé wãbáŋá nulépi ũkpó sĩ rĩ áni, ga jó ĩ'bã kî sĩ rijó 'dã agá tré.
44002003	'Dã 'bã ũngúkú gá ndre kí ãko ãzí i'dálépi ãcí 'bã idrakátị áni la awa ru ndú-ndú, ãzíla u'de kí 'bá ãlu-ãlu drị̃ gá pírí.
44002004	'Bá 'dĩ ga kí dó Úríndí Ãlá rĩ sĩ tré, i'dó kí dó ị́jọ́ jọlé tị ndú-ndú sĩ, Úríndí 'bã fẽlé 'bã jọ kí rĩ 'bã áni.
44002005	'Dãá 'bá Yãhụ́dị̃ rú angálépi sụ́rụ́ ndú-ndú gá 'bụ̃ ị̃ndụ́ gá Ãdróŋá rulépi 'dĩ, atrá kí ándrá ru ụ̃mụ̃ 'dã gá Yẹ̃rụ́sãlẹ́mụ̃ gá 'dãá.
44002006	Kí mụ ụ́'dụ́kọ́ nulépi 'dĩ arelé 'bo, ãcẹ̃ kí ụ́ngụ́ sĩ ã'du la ru idé nĩ yã rĩ ndrelé. 'Bá 'dĩ ụ̃sụ̃ kí ụ̃sụ̃-ụ̃sụ̃, ã'dusĩku are kí 'bá Yẹ́sụ̃ vú bĩlépi 'dĩ ãlu-ãlu kí ị́jọ́ jọ agá tị ĩ'badrị́ gá rĩ sĩ.
44002007	'Bá 'dĩ acá kí ụ̃sụ̃táŋá sĩ jọ kí kí drĩdríŋĩ gá cénĩ-cénĩ rú, “Mgbã rĩ gá 'bá ị́jọ́ jọlépi 'dĩ adru kí 'bá Gãlị́lị̃ gá la ku yã?
44002008	Wó ãma are kí ị́jọ́ jọ tị ãmadrị́ lị́cọ́ gá rĩ kî sĩ cé íngoní-íngoní ru?
44002009	Ãma angá kí Pátĩyã gá, Mẹ́dị̃ gá, Ĩlámũ gá, Mẽsõpõtámĩyã gá, Yụ̃dị́yã gá, Kãpãdókĩyã gá, Pọ̃nị̃tásị̃ gá, Ásĩyã gá,
44002010	Fị̃rị́gị̃yã gá, Pãmũfílĩyã gá, Mị̃sị́rị̃ gá, ãma ãzí 'dĩ angá kí Lị́bị̃yã 'bã wókõ táwụ̃nị̃ Kụ̃rẹ́nị̃ gá, ãmụ́ ãzí 'dĩ angá kí Rụ́mị̃ gá
44002011	(ãma ãzí Yãhụ́dị̃ rú vâ 'bá Yãhụ́dị̃ rú ku ru ujalépi ã'ị̃táŋá Yãhụ́dị̃ drị̂ agá) rĩ angá kí Kụ̃rẹ́tị̃ gá ãzíla Ãrábũ 'bã ãngũ gá, wó ãma are kí 'bá 'dĩ kí ị́jọ́ Ãdróŋá 'bã idélé ụ̃sụ̃táŋá ru 'dĩ kí jọ agá tị ãmadrị̂ sĩ, ãzíla ãma are kí ãma bị́lẹ́ sĩ!”
44002012	'Bá 'dĩ kí drị̃ iza ru, ri kí ru ụzịlé kí drĩdríŋĩ gá cénĩ-cénĩ rú, “Ị́jọ́ 'dĩ 'bã ífí íngoní?”
44002013	'Bá ãzí rĩ ri kí kí gụlé gụ̃gụ̃ jọ kí, “'Bá 'dĩ mvụ kí 'bãngá íwá!”
44002014	Pétẽrõ asé ru pá tulé drị̃lẹ́ gá ụ̃pị́gọ́ŋá mụdrị́ drị̃ ãlu 'dĩ abe i'dó ị́jọ́ jọlé ụ́'dụ́kọ́ ụrụgá sĩ jọ, “Mâ ádrị́pịka 'bá Yãhụ́dị̃ rú ãzíla 'bá pírí u'álépi Yẹ̃rụ́sãlẹ́mụ̃ gá 'dĩ, ĩmi are ị́jọ́ mâ mụlé jọlé ị́jọ́ ru idélépi ú'dî'da 'dĩ drị̃ gá rĩ múké-múké.
44002015	'Bá 'dĩ ĩmẽrã kí cécé ĩminí ũrãlé 'dĩ 'bã áni la ku ãngũ drị̃ ụ̃'bụ́tị.
44002016	Be la ịsụ́ kí ũkpó Úríndí Ãlá rĩ drị́ ándrá nábị̃ Yọ́wẹ̃lị̃ 'bã jọlé rĩ 'i:
44002017	“‘Ãdróŋá jọ, ụ́'dụ́ ãsị̃jó rĩ sĩ, ma Úríndí mádrị̂ ũsũ 'bá kí drị̃ gá pírí. Anzị ĩmidrị̂ kí ãzíla izonzi ĩmidrị̂ abe kí ị́jọ́ kí ũlũ, kãrị́lẹ̃ ĩmidrị̂ kí mụ ícétáŋá ndú-ndú ndrelé, 'bá ãmbá 'dĩ kí urobí la kí ũbĩ.
44002018	'Bo ma vâ Úríndí ũsũ ãtí'bó mádrị́ ãgọbị rú, ãzíla ũkú ru rĩ kí drị̃ gá; ụ́'dụ́ 'dã sĩ ĩndĩ, kí vâ sĩ ị́jọ́ kí ũlũ ĩndĩ.
44002019	Ma vâ ị́jọ́ ãzí ụ̃sụ̃táŋá ru la kí i'da 'bụ̃ gâlé, ãzíla ícétáŋá ãzí kí idé ụ̃nọ́kụ́ gá 'dâ, ãrí, ãcí ãzíla ãcíkã kụngụdẹ la.
44002020	Ị̃tụ́ la mụ adrulé ị́nị́ rú, ĩmbâ la mụ adrulé ãrí ru. Ị́jọ́ 'dĩ kí ru idé ráká, ụ́'dụ́ ãmbógó Úpí drị́ ị́jọ́ lịjó rĩ la mụ acálé ĩndõ.
44002021	'Bá Úpî rụ́ umvelépi rĩ la patáŋá ịsụ́ rá.’
44002022	“Ĩmi 'bá mádrị́ Ịsịrayị́lị̃ rú 'dĩ, ĩmi are ị́jọ́ 'dĩ 'i, Yẹ́sụ̃ Nãzẹ̃rẹ́tị̃ rú 'dĩ bãsĩ 'bá ándrá Ãdróŋâ 'bã ũkpó fẽjó ĩ'diní 'bá kí adríjó ãzíla ícétáŋá ndú-ndú kí idéjó ĩmi drĩdríŋĩ gá 'dâ rĩ 'i. Ĩnị̃ ị́jọ́ 'dĩ kí pírí cé.
44002023	Ãdróŋá itú ándrá ị́jọ́ 'dĩ ídu fẽ Yẹ́sụ̃ ĩmidrị́. Ĩmi itú dó sĩ ĩmi 'bá ũnzí 'dĩ abe ĩ'di 'dụjó mụlé 'dịlé rá ĩ'di ipaŋá mũsãlá'bã sị́ gá rĩ sĩ.
44002024	Ãdróŋá fẽ ndẽ drã rá, inga dó sĩ ĩ'di ídri rú, drã icó dó sĩ ũkpõ 'bãlé ĩ'didrị́ gá ku.
44002025	Úpí Dãwụ́dị̃ jọ ị́jọ́ ĩ'di drị̃ gá, “‘Ụ́'dụ́ pírí ma Úpí mádrị̂ ndre áma drị̃lẹ́ gá, ĩ'di áma drị́ ãndá rĩ gá mání ũkpõ fẽjó, má icó dó sĩ idélé ụ̃rị̃ sĩ ku.
44002026	Ị́jọ́ 'dĩ sĩ, ãyĩkõ fi áma ásị́ gá, ãzíla ị́jọ́ mání jọlé rĩ kí ãyĩkõ rú ĩndĩ. Ádrĩ táni adru ụrụ'bá ãrí trũ rĩ trũ tí, ma ásị́ 'bã ị́jọ́ mádrị̂ kí tẽjó jã íni.
44002027	Ã'dusĩku Úpí mí icó áma a'belé 'bụ́ gâlé ku, ãzíla mí icó 'bá mí ãni ãlá rĩ a'belé ŋmalé 'bụ́ gâlé ku.
44002028	Úpí, mí i'da mání gẹ̃rị̃ ídri drị́ gá rĩ 'bo, ma dó u'á ãyĩkõ sĩ mî adrujó áma andre ga cí rĩ sĩ.’
44002029	“Má ádrị́pịka, ma ĩminí ị́jọ́ mgbã jọ ãma áyị́pị Dãwụ́dị̃ drị̃ gá, Dãwụ́dị̃ drã ándrá rá, ị̂sị̃ ĩ'di rá, ị̃nádrị̃ la kpere ú'dî'da ãma andre gá 'dâ cí.
44002030	Wó ĩ'di 'bã ándrá adrujó nábị̃ rú rĩ sĩ, ãzíla vâ ĩ'di 'bã nị̃jó la rá Ãdróŋá azị ándrá ĩ'diní, drị̃lẹ́ ĩ'didrị̂ kí agá 'dâ, ĩ'di ngọ́tị́ŋá ãzí inga ãlu ĩ'di mụ ãmbõgõ rụlé nĩ.
44002031	Dãwụ́dị̃ 'bã ị́jọ́ 'dĩ kí ndrejó ídu rĩ sĩ, jọ vâ ị́jọ́ Kúrísĩtõ 'bã angájó 'bá ũdrãlépi rá rĩ kí drĩdríŋĩ gá rĩ 'i, jọ Ãdróŋá a'be ĩ'di 'bã ụrụ'bá ŋmalé 'bụ́ gâlé ku.
44002032	Ãdróŋá inga Yẹ́sụ̃ 'dĩ rá, ãma dó sĩ ị́jọ́ mgbã rĩ sĩ pírí sãdínĩ ĩ'di ãni.
44002033	Ãdróŋá 'dụ ĩ'di ụrụgá 'bãlé ĩ'di 'bã drị́ ãndá rĩ gá, ãzíla ĩ'diní Úríndí Ãlá rĩ ịsụ́jó Átẹ́pị̃ drị́ 'bo rĩ sĩ, ũsũ dó ãma pírí Úríndí Ãlá ándrá ĩ'di 'bã ị́jọ́ azịlé rĩ sĩ, ĩminí sĩ ị́jọ́ ru idélépi 'dĩ kí ndrejó ãzíla arejó 'dĩ.
44002034	Dãwụ́dị̃ tụ ándrá 'bụ̃ gâlé ku, wó jọ vâ, “‘Úpí Ãdróŋá jọ Úpí mádrị̂ nî: “Íri áma drị́ ãndá gá 'dâ,
44002035	kpere mání mẹ́rọ́'bá mídrị̂ kí 'bã agá ími pálé gá.”’
44002036	“Ĩmi 'bá pírí Ịsịrayị́lị̃ gá 'dĩ 'bã nị̃ kí rá, Ãdróŋá inga Yẹ́sụ̃ ándrá ĩmĩ ipalé mũsãlá'bã sị́ gá rĩ adrujó Úpí ru ãzíla Kúrísĩtõ rú.”
44002037	'Bá kí mụ ị́jọ́ 'dĩ arelé 'bo, ị́jọ́ 'dĩ fi álị́ kí ásị́ gá ãzákírílílí, jọ kí Pétẽrõ ní ụ̃pịgọŋa ãzí 'dĩ abe, “Má ádrị́pịka ãma dó ã'du idé ãma ní sĩ ãma pajó?”
44002038	Pétẽrõ umvi ĩ'ba nî, “Ĩmi uja ásị́, ĩmi pírí 'bã bĩ kí bãbụ̃tị́zị̃ rụ́ Yẹ́sụ̃ Kúrísĩtõ drị̂ sĩ, ị́jọ́ ũnzí ĩmidrị́ 'dĩ kî sĩ ru trũ rá, ĩmi vâ sĩ ũkpó Úríndí Ãlá rĩ 'bã fẽlé rĩ ịsụ́ ĩndĩ.
44002039	Ị́jọ́ Ãdróŋá 'bã azịlé 'dĩ bãsĩ ĩminí anzị ĩmidrị̂ abe, ãzíla 'bá Ãdróŋá 'bã mụlé umvelé ĩ'di rụ́ 'dõlé ãngũ álị́ gá 'dĩ kí abe.”
44002040	Jọ vâ ĩ'baní ị́jọ́ wẽwẽ rú kí bị́lẹ́ ị̃ndụ́ lijó 'bã mãmálá ĩ'ba rụ́ jọ, “Ĩpa ĩminí ĩmi 'bá ú'dî'da ru izalépi rá 'dĩ kí agá 'dâ.”
44002041	'Bá ị́jọ́ Pétẽrõ drị̂ ã'ị̃lépi rá rĩ bĩ kí bãbụ̃tị́zị̃ rá. Kãlãfe 'bá ã'ị̃lépi rá rĩ 'badrị̂ ũ'bã dó ru álĩfũ na sĩ ị̃dị́.
44002042	'Bá Yẹ́sụ̃ ã'ị̃lépi rá 'dĩ fẽ kí ru ásị́ pírí ímbátáŋá ụ̃pịgọŋa Yẹ́sụ̃ drị́ rĩ kí 'bã imbálé rĩ drị̃ gá vâ tị icíma drị̃ gá, vâ ãkónã naŋá gá, ãzíla Ãdróŋá zịŋá gá.
44002043	'Bá pírí kí ándrá ụ̃sụ̃táŋá sĩ tálí wẽwẽ rú ándrá ụ̃pịgọŋa 'bã kí idélé rĩ kî sĩ.
44002044	'Bá Yẹ́sụ̃ ã'ị̃lépi rá 'dĩ ri kí u'álé ãngũ ãlu gá tị icíma kí agá, ãzíla ri kí vâ ru ãzã kolé ãko pírí ĩ'badrị̂ kî sĩ.
44002045	Ãzí rĩ nga kí vâ ĩ'bã ãko kí ị̃tụ̃ndãlé, awa kí séndẽ la kí kí drĩdríŋĩ gá 'bá ãlu-ãlu 'bã lẽŋá la rĩ 'bã vú sĩ.
44002046	Ụ́'dụ́ ãlu-ãlu sĩ kí ru tra lị́cọ́ Ãdróŋá drị̂ agá. Kí íná ĩ'badrị́ kogâlé rĩ kí ají nalé ãngũ ãlu gá ĩndrã kóru ãyĩkõ sĩ, ásị́ ãlu sĩ
44002047	Ãdróŋá ịcụ́ŋâ trũ. 'Bá pírí lẽ kí kí ãvá sĩ. Ụ́'dụ́ ãlu-ãlu sĩ Úpí Ãdróŋá ũ'bã 'bá ĩ'di ã'ị̃lépi ĩ'diní palé rá 'dĩ kí kãlãfe ĩ'badrị̂ gá.
44003001	Ụ́'dụ́ ãlu Pétẽrõ mụ kí Yõhánã be lị́cọ́ Ãdróŋá drị̂ agá sáwã úrômĩ ị̃tọ́lọŋá sĩ, 'dĩ sáwã Ãdróŋá zịjó rĩ 'i.
44003002	Ịsụ́ kí ágọ́bị́ ãzí tịlé ãcá trũ la kẹ̃jị́tị lị́cọ́ Ãdróŋá drị̂ gá ĩ'bã kí umvelé Kẹ̃jị́tị Ũnĩ-ambamba rĩ gá 'dãá. Ụ́'dụ́ pírí 'bá kí ágọ́bị́ 'dĩ 'dụ agụlé kẹ̃jị́tị gâlé sĩ séndẽ a'ị́jó 'bá filépi lị́cọ́ agâlé rĩ 'badrị́.
44003003	Ĩ'di mụ Pétẽrõ kí ndrelé Yõhánã be fi agá, ã'bã drị́ ãko a'ị́jó ĩ'badrị́.
44003004	Pétẽrõ kí Yõhánã be ndre kí ĩ'di biri, ãzíla Pétẽrõ jọ, “Mí andré ãngũ ãma rụ́ 'dõlé.”
44003005	Cọtị ndre ãngũ ĩ'ba rụ́ ụrụgâlé, ũrãtáŋá 'i dó ãko ãzí ịsụ́ ĩ'ba rụ́ rá íni rĩ trũ.
44003006	Wó Pétẽrõ jọ ĩ'diní, “Séndẽ mádrị́ 'dáyụ, wó ma míní ãko má be cí rĩ fẽ. Yẹ́sụ̃ Kúrísĩtõ Nãzẹ̃rẹ́tị̃ gá rĩ 'bã rụ́ sĩ ájọ, mí angá ụrụgá ãzíla ímụ!”
44003007	Cọtị rụ ĩ'didrị́ ãndá rĩ gá, ãzíla ko ãzã la inga ĩ'di ụrụgá. Ị́jọ́ ãlu 'dĩ sĩ ágọ́bị́ 'dĩ 'bã pá ãzíla ímgbíliŋá ịsụ́ kí ũkpó rá.
44003008	Mvu ụrụgá, tu pá ĩ'di pá sĩ, ãzíla i'dó acị́lé. 'Dã 'bã ũngúkú gá, ácị́ŋá, umvúŋá ãzíla Ãdróŋâ rụ́ ịcụ́ŋâ trũ, mụ dó Pétẽrõ kí abe lị́cọ́ Ãdróŋá drị̂ agâlé.
44003009	'Bá 'dãá rĩ ndre kí ĩ'di mụ agá Ãdróŋá ịcụ́ŋâ trũ.
44003010	Ãzíla kí mụ ĩ'di ĩtrĩkãlé ágọ́bị́ jõ rilépi ãko a'ị́lépi kẹ̃jị́tị lị́cọ́ Ãdróŋá drị̂ gá ĩ'bã kí umvelé Kẹ̃jị́tị Ũnĩ-ambamba 'dã gá rĩ 'i 'bo, acá kí ụ̃sụ̃táŋá sĩ ãzíla ụ̃rị̃ sĩ ị́jọ́ ru idélépi ĩ'di rụ́ rĩ sĩ.
44003011	Ágọ́bị́ 'dĩ 'bã drĩ u'de agá Pétẽrõ kí vú gâ sĩ Yõhánã be ãngũ ĩ'bã kí umvelé Pãráta Sũlũmánĩ drị̂ 'i rĩ gá 'dãá, 'bá pírí 'dãá 'dĩ ãcẹ̃ kí pá utulé kí andre gá 'dãá, wó ụ̃sụ̃ kí ị́jọ́ ru idélépi 'dĩ sĩ ụ̃sụ̃-ụ̃sụ̃.
44003012	Pétẽrõ la mụ 'bá 'dĩ kí ndrelé 'bo, jọ ĩ'baní, “Mâ ádrị́pịka Ịsịrayị́lị̃, ĩmi ụ̃sụ̃ ị́jọ́ 'dĩ sĩ ã'du sĩ, ãzíla ĩmi ãngũ andré ãma rụ́ 'dõlé biri íni la ã'du sĩ? Ĩmi ũrã ị́jọ́ 'dĩ idé ru ũkpõ ãmadrị́ gá rĩ sĩ yã, jõku ãmaní Ãdróŋá rujó rĩ fẽ ágọ́bị́ 'dĩ ní acị́jó nĩ?
44003013	Ãdróŋá Ịbụrahị́mụ̃ drị̂ 'i, Ĩsákã drị̂ 'i ãzíla Yãkó'bõ drị̂ 'i, Ãdróŋá ãmã áyị́pịka 'badrị̂ fẽ dị̃zã ĩ'di 'bã Ụ̃pị́gọ́ŋá Yẹ́sụ̃ drị́. Wó ĩfẽ ándrá ĩ'di 'bá ãzị́táŋá gá rĩ 'badrị́, ĩgã ĩ'di Pĩlátõ drị̃lẹ́ gá, átã kpere Pĩlátõ 'bã ị́jọ́ ũrãjó ĩ'di a'bejó rá rĩ gá.
44003014	Ĩ'di ándrá 'bá Ãlá ãzíla ị́jọ́ mgbã rĩ jọlépi rĩ 'i, wó ĩmi uja ĩ'di gãlé úmgbé, ĩmi uja ĩ'di kẹ̃jị́ gá Pĩlátõ zịlé 'bá 'bá 'dịlépi rĩ a'bejó áyụ.
44003015	Ĩ'dị 'bá 'bá drị̃ 'delépi ídri gá rĩ rá, wó Ãdróŋá inga ĩ'di drã agá rĩ sĩ rá, ãzíla ãma dó sĩ ị́jọ́ 'dĩ 'bã sãdínĩ.
44003016	Ũkpõ rụ́ ĩ'didrị́ gá rĩ drị̂ fẽ ãvẹ̃vị̃ ágọ́bị́ acálépi rá 'dĩ ní nĩ. Ágọ́bị́ ĩminí ndrelé ãzíla nị̃lé cé 'dĩ adrí ã'ị̃táŋá ĩ'diní rụ́ Yẹ́sụ̃ drị̂ ã'ị̃jó rĩ sĩ; ã'ị̃táŋá rụ́ Yẹ́sụ̃ drị̂ ã'ị̃jó rĩ 'bã ágọ́bị́ 'dĩ acálé múké, cécé ĩmi pírí 'bã ndrelé 'dĩ áni nĩ.
44003017	“Wó ú'dî'da, mâ ádrị́pịka Ịsịrayị́lị̃ rú 'dĩ, ánị̃ rá ị́jọ́ ĩmĩ ãzíla 'bá ãmbogo Yãhụ́dị̃ rú ĩmĩ ãni 'dĩ 'bã kí idélé Yẹ́sụ̃ ụrụ'bá gá 'dĩ kí ándrá ĩmĩ ị́jọ́ nị̃jó ku rĩ sĩ.
44003018	Ãdróŋá uyú ándrá ĩ'di 'bã nãbịya 'ba rụ́ sĩ jọ, Kúrísĩtõ ĩ'didrị̂ la rú jõ ũcõgõ ịsụ́, wó fẽ ị́jọ́ 'dĩ uja ru idélé ãndá-ãndá ru gẹ̃rị̃ 'dĩ 'bã áni rĩ sĩ.
44003019	Ĩmi uja ásị́, ãzíla ĩmi uja tị Ãdróŋá rụ́, ĩ'di dó sĩ ũnzĩkãnã ĩmĩ idélé 'dĩ kí trũ rá.
44003020	Ĩdrĩ idé la rá, Ãdróŋá la ĩminí ũkpó Úríndí drị̂ fẽ rá, ãzíla ĩ'di Kúrísĩtõ ĩ'di 'bã pẽlé ĩminí 'bo rĩ tị ãpẽ ị̃dị́.
44003021	Ĩ'di ace 'bụ̃ gâlé kpere sáwã ãko pírí kí 'bãjó ú'dí rĩ 'bã acá agá cécé ándrá Ãdróŋá 'bã uyúlé ĩ'di 'bã nãbịya ãlá údu 'dĩ kí tị gâ sĩ rĩ áni.
44003022	Mụ́sã jọ ándrá, ‘Úpí Ãdróŋá la ĩminí nábị̃ ãzí inga cécé mâ áni angájó ĩmi drĩdríŋĩ gá 'dâ. Lẽ ĩnga ãzíla ĩmi are ị́jọ́ pírí ĩ'di 'bã lũlé ĩminí rĩ kî.
44003023	'Bá ãzí nábị̃ 'dĩ tị arelépi ku rĩ ála ĩ'di awa 'bá Ãdróŋá drị́ rĩ abe ndú-ndú rá ãzíla ála ĩ'di 'dị rá.’
44003024	Ãzíla nãbịya pírí ándrá ụ́'dụ́kọ́ Ãdróŋá drị̂ arelépi Sámụ̃wẹ̃lị̃ áni ãzíla vâ amụ́lépi ĩ'di vúlé gá rĩ uyú kí amụ́ŋá Yẹ́sụ̃ Kúrísĩtõ drị́ gá rĩ 'i ãzíla ị́jọ́ ú'dî'da ru idélépi 'dĩ kî.
44003025	Ị́jọ́ Ãdróŋá 'bã azịlé nãbịya 'ba rụ̂ sĩ rĩ kí ĩminí ãzíla ĩmi ale tị icítáŋá ándrá ĩmĩ áyị́pịka 'baní icílé Ãdróŋá be rĩ kî. Cécé Ãdróŋá 'bã jọlé Ịbụrahị́mụ̃ ní rĩ áni, ‘Ma rú sụ̃sụ́ wi 'bá ụ̃nọ́kụ́ drị̃ gá 'dĩ 'baní drị̃lẹ́ mídrị̂ 'ba rụ̂ sĩ.’
44003026	Ãzíla Ãdróŋá ãpẽ vâ ĩ'di 'bã Ụ̃pị́gọ́ŋá tị drị̃drị̃ la ĩmi rụ́, wi ĩminí sụ̃sụ́, ĩmi a'be rú sĩ gẹ̃rị̃ ị́jọ́ ũnzĩkãnã drị́ rĩ kí rá.”
44004001	Pétẽrõ kí Yõhánã be ĩ'bã kí drĩ ị́jọ́ jọ agá 'bá abe 'dĩ gá 'dâ, 'bá ãzí ũ'bí acá kí cọtị cí. 'Bá 'dĩ kí agá ĩndĩ rĩ kí ãtalo lị́cọ́ Ãdróŋá drị̂ agá rĩ kí, ãsĩkárĩ ãmbógó lị́cọ́ Ãdróŋá drị̂ aga tẽlépi rĩ 'i ãzíla 'bá Sãdũkáyõ rú ãgátã galépi 'dĩ kí abe.
44004002	Kí ásị́ iza ru, ã'dusĩku ímbá'bá ị̃rị̃ 'dĩ kí 'bá kí imbá agá jọjó la, Yẹ́sụ̃ angá drã agá rĩ sĩ rá, i'da dó sĩ ru mgbọ rú 'bá drãlépi rá rĩ la angá ídri rú rá.
44004003	'Dãá, úrụ dó Pétẽrõ kí Yõhánã be úsu kí mãbụ́sụ̃ gá, ã'dusĩku ị̃tụ́ 'bã 'dejó 'dẽ-'dẽ rĩ sĩ tẽjó la ãngũ 'ba ụwị́ ráká.
44004004	Wó 'bá ãndá la ị́jọ́ 'dĩ arelépi rá 'dĩ ã'ị̃ kí rá, ãzíla ãgọbị 'bã kãlãfe tụ ãni rú álĩfũ tõwú.
44004005	Ụ́'dụ́ ãzí rĩ sĩ, 'bá ãmbogo Yãhụ́dị̃ rú rĩ, kí 'bá ĩyõ, ãzíla imba'ba ãzị́táŋá Mụ́sã drị̂ kí imbálépi rĩ abe tra kí ru Yẹ̃rụ́sãlẹ́mụ̃ gá.
44004006	Ịsụ́ kí ru átáló ãmbógó ãndânĩ Ánãsĩ kí Kãyị́fã be, Yõhánã 'i, Ãlẽkĩzéndã 'i, ãzíla vâ 'bá ãzí angálépi átáló ãmbógó ãndânĩ 'dã drị́ lị́cọ́ gá rĩ kí abe.
44004007	Fẽ kí ímbá'bá ị̃rị̃ 'dĩ 'baní pá tulé kí drị̃lẹ́ gá, ãzíla i'dó kí kí ụzịlé, “Ĩmi idé ị́jọ́ 'dĩ ũkpõ íngõ sĩ jõku rụ́ ã'di drị́ gá rĩ sĩ?”
44004008	Pétẽrõ, galépi Úríndí Ãlá rĩ sĩ tré rĩ, umvi kí, “Ĩmi drị̃lẹ́ 'bá 'badrị̂ ãzíla 'bá ĩyõ 'dĩ.
44004009	Údrĩ tá ãma ụzị ãndrũ ị́jọ́ ũnĩ-ambamba rú idélépi ágọ́bị́ acálépi rá 'dĩ drị̃ gá adrí íngoní-íngoní ru yã rĩ sĩ,
44004010	wó lẽ ĩmi pírí ãzíla 'bá pírí Ịsịrayị́lị̃ gá 'dĩ 'bã nị̃ kí rá, ágọ́bị́ 'dĩ tu pá ĩmi drị̃lẹ́ gá ãlá ru íni la ũkpó rụ́ Yẹ́sụ̃ Kúrísĩtõ Nãzẹ̃rẹ́tị̃ rú ĩminí ipalé mũsãlá'bã sị́ gá ãzíla Ãdróŋâ 'bã ingalé angájó 'bá drãlépi rá ri kí drĩdríŋĩ gá rĩ sĩ.
44004011	Ĩ'di “‘Írã ĩmi 'bá jó sịlépi rĩ 'bã kí gãlé úmgbé rĩ 'i, acá adrujó írã ũkpó ụ̃rọ̃drị́ ru sĩ jó 'bã kónã sịjó rĩ rú.’
44004012	Patáŋá la ru ịsụ́ rá la lú rụ́ Yẹ́sụ̃ drị̂ sĩ; ụ̃nọ́kụ́ 'dĩ drị̃ gá 'dâ 'bá ãzí rụ́ Ãdróŋá 'bã ãfẽlé ála sĩ ru pa rá la yụ.”
44004013	'Bá dũwánĩ gá 'dĩ acá kí ụ̃sụ̃táŋá sĩ ndrejó la Pétẽrõ kí Yõhánã be kí táni ụ̃nị̃táŋâ kóru tí, tu kí pá ụ̃rị̃ kóru. Ĩtrĩkã kí cọtị Pétẽrõ kí Yõhánã be 'bá Yẹ́sụ̃ vú bĩlépi la.
44004014	Wó ị́jọ́ ãzí ĩ'baní jọlé la 'dáyụ, ã'dusĩku ndre kí ágọ́bị́ adrílé rá rĩ 'bã pá tu agá Pétẽrõ kî trũ Yõhánã trũ kí drĩdríŋĩ gá 'dãá rá.
44004015	Gbõgbõ iyá kí 'bá 'dĩ kí dũwánĩ agá rĩ sĩ ãmvé 'dãá i'dó kí lụ̃kụ́dụ̃mẹ́ jọlé kí drĩdríŋĩ gá.
44004016	Zị kí ru, “Ãma kí ãgọbị 'dĩ kí idé ã'du rú? 'Bá pírí Yẹ̃rụ́sãlẹ́mụ̃ agá rĩ nị̃ kí tálí ru idélépi 'dĩ idé kí ru ĩ'badrị́, ãzíla ãma icó ãgátã la galé ku.
44004017	Wó ãmaní ị́jọ́ 'dĩ 'bã iréŋá 'bá kí drĩdríŋĩ gá rĩ atrịjó, lẽ ãma uzá kí 'bá 'dĩ kí drị̃ gá 'bã jọ kî sĩ ị́jọ́ 'bá ãzí ní Yẹ́sụ̃ rụ́ sĩ ku.”
44004018	Cọtị umve kí kí vúlé, ãzíla jọ kí ĩ'baní, “Ãzị́táŋá yụ ĩminí ị́jọ́ jọjó ãzíla 'bá kí imbájó rụ́ Yẹ́sụ̃ drị́ gá rĩ sĩ.”
44004019	Wó Pétẽrõ kí Yõhánã be umvi kí, “Ị́jọ́ Ãdróŋá mẹ́lẹ́tị múké rĩ íngõ 'i, ãmaní ĩmi rujó yã jõku Ãdróŋá rujó yã?
44004020	Wó jõ ãma sĩ rĩ gá ãma icó ĩyãŋãlé tú ị́jọ́ ãmaní ndrelé ãzíla arelé 'dĩ kî sĩ ku.”
44004021	'Dãá 'bá ãzị́táŋá gá 'dĩ li kí Pétẽrõ kí bị́lẹ́ ị̃ndụ́ ị̃dị́-ị̃dị́ ũkpómgboroto rú a'be kí dó kí mụlé. Ndre kí ĩ'di ũkpó-ũkpó 'bá 'dĩ 'baní drị̃rịma fẽjó, ã'dusĩku 'bá pírí kí Ãdróŋâ rụ́ ịcụ́ agá ị́jọ́ ru idélépi 'dĩ kî sĩ.
44004022	Ágọ́bị́ ãcâ trũ tálí sĩ adrílépi rá 'dã 'bã ílí ndẽ dó kãlị́ sụ rá.
44004023	Ála mụ Pétẽrõ kí a'belé Yõhánã be 'bo, mụ kí 'bá ĩ'badrị̂ 'ba rụ́, ũlũ kí ị́jọ́ ãtalo ãmbogo ãzíla 'bá ĩyõ 'bã kí jọlé ĩ'baní rĩ kí pírí.
44004024	Kí mụ ị́jọ́ 'dĩ arelé 'bo, inga kí ru ụ́'dụ́kọ́ ãlu Ãdróŋá zịjó, jọ kí, “Ãdróŋá ãmbógó rĩ, mi ãko pírí 'bụ̃ gá, ụ̃nọ́kụ́ gá, mĩrĩ agá ãzíla ãko ala gá 'dĩ kí ũ'bãlépi mi 'i rĩ 'i.
44004025	Íjọ ándrá ị́jọ́ Úríndí Ãlá rĩ agâ sĩ ãmã áyị́pị mî ụ̃pị́gọ́ŋá Dãwụ́dị̃ tị gâ sĩ, ĩ'diní jọjó la: “‘'Bá Yãhụ́dị̃ rú ku 'dĩ acá kí ũmbájírílí íni ã'du sĩ, ãzíla 'bá Yãhụ́dị̃ rú 'dĩ kí ị́jọ́ ãzị̂ kóru 'dĩ kí itú ã'du ị́jọ́ sĩ?
44004026	Ũpi ụ̃nọ́kụ́ drị̃ gá rĩ itú kí ru ãzíla 'bá drị̃lẹ́ ru rĩ icí kí tị ã'dị́ 'dịlé Ãdróŋá be ãzíla Kúrísĩtõ ĩ'didrị̂ be!’
44004027	“Wó ãndá-ãndá ru, Hẽródẽ kí Pọ̃nị̃tị́yọ̃ Pĩlátõ be amụ́ kí ru icílé táwụ̃nị̃ 'dĩ agá 'bá Yãhụ́dị̃ rú ku 'dĩ kí 'bá Ịsịrayị́lị̃ rú 'dĩ abe mî ụ̃pị́gọ́ŋá ãlápítí Yẹ́sụ̃ mî ãdu ũsũjó drị̃ la gá rĩ ụrụ'bá gá.
44004028	'Bá 'dĩ tra kí ru ị́jọ́ míní itúlé ũkpõ mídrị́ gá rĩ sĩ ãzíla mî ásị́sị́ŋá 'bã ũrãlé ĩ'di rú ru idé rá rĩ idélé.
44004029	Ú'dî'da Ãdróŋá, mi drĩ ị́jọ́ gbọ́rọ́kọ̃ ĩ'bã kí idélé ãma ụrụ'bá gá 'dĩ kí drị̃ gá, ãzíla ífẽ mî ụ̃pị́gọ́ŋá 'dĩ 'baní ị́jọ́ mídrị́ gá rĩ ũlũjó ụ̃rị̃ kóru vâ mgbọ rú.
44004030	Mí ĩjũ ími drị́ sĩ 'bá adríjó, ãzíla ífẽ ícétáŋá ụ̃sụ̃táŋá ru rĩ 'bã idé kí ru rụ́ mî Ụ̃pị́gọ́ŋá Ãlápítí Yẹ́sụ̃ drị́ gá rĩ sĩ.”
44004031	Kí mụ Ãdróŋâ zịŋá delé 'bo, ãngũ ĩ'bã kî sĩ ru trajó 'dã aya ru aya-ayâ, Úríndí Ãlá rĩ fi kí agá, 'dãá i'dó kí dó ị́jọ́ Ãdróŋá drị́ rĩ ũlũlé ụ̃rị̃ kóru.
44004032	'Bá pírí Ãdróŋâ ã'ị̃lépi rá 'dĩ 'bã ásị́ ãlu ãzíla ũrãtáŋá ãlu. Ĩ'bã ãzí ãlu jọlépi la, “Ãko ãzí 'dõ má ãni á'dụ̂sĩ,” la yụ, wó ri kí ãko pírí ĩ'ba abe cí rĩ kí alelé ãlu.
44004033	Pétẽrõ kí ụ̃pịgọŋa ãzí 'dĩ abe ũkpõ ãmbógó la sĩ i'da kí ángáŋá Úpí Yẹ́sụ̃ drị́ gá rĩ ãzíla Ãdróŋá ũsũ ásị́ ị̃gbẹ̃ kí drị̃ gá pírí.
44004034	'Bá ãzí kí drĩdríŋĩ gá ãlu ãko ãzí lẽlépi la yụ. 'Bá ámvụ̂ trũ rĩ kí jõku jó trũ rĩ kí kí ụzị rá,
44004035	kí séndẽ la ịsụ́lé rĩ kí ají fẽlé ụ̃pịgọŋa 'badrị́, ãzíla ụ̃pịgọŋa 'dĩ kí séndẽ 'dĩ awa 'bá ãlu-ãlu ní ĩ'di 'bã lẽlé rĩ vú sĩ.
44004036	Yụ̃sụ́fụ̃ Lẹ́vị̃ rú tịlé Kũpórõ gá, ụ̃pịgọŋa 'bã kí umvelé Bãrãnábã 'i (ífí la 'bá 'bá ásị́ imbálépi rĩ 'i),
44004037	ụzị ámvụ́ ĩ'di ãni rú la, ají séndẽ la, ãzíla fẽ dó vâ ĩ'di ụ̃pịgọŋa 'badrị́.
44005001	Ágọ́bị́ ãzí rụ́ la Ãnãníyã 'i kí ũkû Sãfírã be ụzị kí ámvụ́ ĩ'ba ãni la 'bã ãzí.
44005002	Wó 'bá 'dĩ itú kí ị́jọ́ séndẽ 'bã ị́mbị́ tãmbajó cí dó vâ sĩ ị́mbị́ la fẽjó ụ̃pịgọŋa 'badrị́. Ãnãníyã amụ́ jọ ụ̃pịgọŋa 'baní, “Séndẽ ãmaní ịsụ́lé ámvụ́ ãmã ị̃tụ̃ndãlé rĩ gá rĩ kí pírí 'dĩ.”
44005003	Pétẽrõ jọ Ãnãníyã, “Ãnãníyã, mí a'be mi ásị́ ulélé Sĩtánĩ drị́ míní ĩnzõ alị́jó Úríndí Ãlá rĩ ní ãzíla mí uja vâ séndẽ míní ịsụ́lé ámvụ́ míní ị̃tụ̃ndãlé rĩ agá rĩ 'bã ị́mbị́ kpõlé cí ã'du sĩ?
44005004	Mî drĩ ámvụ́ 'dĩ ị̃tụ̃ndãjó ku rĩ sĩ, ĩ'di mí ãni, mi vâ mụ ĩ'di ụzịlé 'bo, séndẽ la vâ mí ãni. Mí amụ́ drĩ vâ lẽlé ásị́ fẽlé ị́jọ́ 'dĩ idéjó ã'du sĩ? Mí alị́ ĩnzõ 'bá 'bá ru 'dĩ ní la ku, mí alị́ ĩnzõ Ãdróŋá nî!”
44005005	Ãnãníyã la mụ ị́jọ́ 'dĩ arelé, cọtị a'dé vũ gá káyĩ drã rá, ãzíla 'bá pírí ị́jọ́ 'dĩ arelépi rá rĩ acá kí ụ̃rị̃ sĩ.
44005006	Kãrị́lẹ̃ ãzí afí kí umbé kí ãvũ la bõngó sĩ, 'dụ kí ĩ'di ãmvêlé ị̃sị̃ kí ĩ'di rá.
44005007	Sáwã na 'bã vúlé gá ĩ'di 'bã ũkû afí jó agá 'dõlé ị́jọ́ ru idélépi 'dĩ kí nị̃ŋâ kóru.
44005008	Pétẽrõ zị ĩ'di, “Ílũ mání, ãndá-ãndá ru 'dĩ séndẽ ĩminí ịsụ́lé mí ágô be ámvụ́ gá rĩ 'i yã?” Ũkû umvi, “Wõyí, 'dĩ bãsĩ séndẽ pírí ãmaní ịsụ́lé rĩ 'i.”
44005009	'Dãá Pétẽrõ jọ ĩ'diní, “Ĩmi uja Úríndí Ãdróŋá drị̂ ụ̃'bị̃lé mí ágô be ụ̃'bị̃-ụ̃'bị̃ la ã'du sĩ? Ãgọbị mí ágô ị̃sị̃lépi rĩ kí gápi kẹ̃jị́tị gá 'dã, kí vâ ú'dî'da ími 'dụ ãmvélé ị̃sị̃lé ĩndĩ.”
44005010	'Dã 'bã ũngúkú gá cọtị a'dé vụ̃rụ́ uja drãlé rá. Ãgọbị tá be 'dĩ afí kí, kí mụ Sãfírã ndrelé drã rá, 'dãá 'dụ kí vâ ĩ'di ãmvé ãzíla ị̃sị̃ kí ĩ'di ágô Ãnãníyã andre gá 'dãá.
44005011	'Bá ị́jọ́ 'dĩ arelépi ãzíla 'bá Yẹ́sụ̃ ã'ị̃lépi rá 'dĩ abe acá kí ụ̃rị̃ sĩ.
44005012	Tálí ri kí ru idélé ị́jọ́ ụ̃sụ̃táŋá ru wẽwẽ rú 'dĩ 'ba abe 'bá kí drĩdríŋĩ gá ụ̃pịgọŋa 'dĩ 'badrị́. 'Bá pírí Yẹ́sụ̃ ã'ị̃lépi rá 'dĩ atrá kí ru ãlu Pãráta Sũlũmánĩ drị́ Ãdróŋâ zịjó rĩ gá.
44005013	'Bá ãzí Yẹ́sụ̃ ã'ị̃lépi ku 'dĩ gã kí ru icílé ụ̃pị́gọ́ŋá 'ba abe úmgbé, ĩ'baní táni ị́jọ́ jọjó ũkpómgboroto rú múké kí drị̃ gá rá tí.
44005014	Wó 'bá ũ'bí ãgọbị rú ãzíla ũkú ru Yẹ́sụ̃ ã'ị̃lépi rá ụ́'dụ́ 'dã sĩ rĩ ĩjãlã kí dó ru ũ'bí ru.
44005015	Ị́jọ́ ru idélépi 'dĩ kî sĩ, 'bá ají kí 'bá ãyánĩ rú rĩ kí 'bãlé gẹ̃rị̃ agá gbọ́lọ́ ãzíla bị́rị̃sị̃ drị̃ gá, sĩ fẽjó la Pétẽrõ 'bã índríléndri 'ba alị kí drị̃ gá ĩ'di 'bã alị agá 'dãá.
44005016	'Bá táwụ̃nị̃ Yẹ̃rụ́sãlẹ́mụ̃ andre gá rĩ ají kí ĩ'bã 'bá ãyánĩ rú ãzíla 'bá úríndí ũnzí trũ rĩ kí ụ̃pị́gọ́ŋá 'dĩ 'ba rụ́, wó 'bá 'dĩ adrí kí pírí rá.
44005017	Átáló ãmbógó ãndânĩ rĩ kí 'bá ãzị́ ngalépi ĩ'di abe angálépi amụtị 'bá Sãdũkáyõ rú rĩ 'badrị̂ agá 'dĩ kî, acá kí ãjã sĩ ụ̃pị́gọ́ŋá kî sĩ; 'dãá uja kí dó ru itúlé ị́jọ́ ãzí idéjó.
44005018	Ị́jọ́ 'dĩ sĩ, rụ kí ụ̃pịgọŋa 'dĩ kí, ãzíla 'bã kí dó kí mãbụ́sụ̃ gá.
44005019	Wó ị́nị́ 'dã sĩ, mãlãyíkã Ãdróŋá drị́ gá rĩ nzị̃ kẹ̃jị́tị jó 'dã drị́ gá rĩ rá, a'dé ụ̃pị́gọ́ŋá 'dĩ kí drị̃ trũ ãfũjó ãmvé, ãzíla jọ ĩ'baní,
44005020	“Ĩmụ pá tulé lị́cọ́ Ãdróŋá drị́ gá rĩ 'bã ãngũ ãmvélé-ãmvélé ru rĩ agá, ãzíla ĩmi ũlũ ídri ú'dí 'dĩ 'bá pírí 'baní.”
44005021	Ụ̃pịgọŋa 'dĩ ã'ị̃ kí rá, ãzíla ĩ'di mụ calé ãngũsãrã sĩ fi kí lị́cọ́ Ãdróŋá drị̂ 'bã ãngũ ãmvélé-ãmvélé ru rĩ agá, i'dó kí 'bá kí imbálé. Átáló ãmbógó ãndânĩ rĩ kí 'bá kí ãzị́ ngajó ĩ'ba abe rĩ trũ umve kí 'bá ĩyõ Ịsịrayị́lị̃ rú rĩ kí pírí sĩ amụ́jó ị́jọ́ itújó 'bá 'dĩ kí ụzịjó. 'Dãá pẽ kí ãsĩkárĩ kí tị ụ́'dụ́kọ́ ũkpómgboroto rú trũ ụ̃pị́gọ́ŋá jó agá 'dã kí ajíjó kí drị̃lẹ́ gá.
44005022	Wó ãsĩkárĩ kí mụ acá trũ 'dĩ, ịsụ́ kí ụ̃pị́gọ́ŋá kí mãbụ́sụ̃ gá 'dãá ku, cọtị gõ kí vúlé ãmbogo 'baní ụ́'dụ́kọ́ 'dĩ trũ.
44005023	Jọ kí ĩ'baní, “Ãma mụ calé 'bo, ãma ịsụ́ ụ̂pị̃ kẹ̃jị́tị 'dã mgbemgbe ãzíla 'bá jó andre tẽlépi rĩ utu kí pá kẹ̃jị́tị gá 'dãá, wó ãmaní kẹ̃jị́tị nzị̃ agá, ãma ịsụ́ 'bá ãzí 'dãá ku.”
44005024	Ãtalo ãmbogo rĩ kí mụ ị́jọ́ 'dĩ arelé ãsĩkárĩ ãmbógó ru lị́cọ́ Ãdróŋá drị́ 'dã andre tẽlépi rĩ abe 'bo, kí drị̃ 'be ru ã'du icó ru idélé ụ̃pị́gọ́ŋá 'dĩ 'ba rụ́ nĩ yã rĩ sĩ rá.
44005025	'Dãá, ágọ́bị́ ãzí afí, jọ ĩ'baní, “Ĩmi are! Ãgọbị ĩminí 'bãlé mãbụ́sụ̃ gá rĩ kí 'bá kí imbá lị́cọ́ Ãdróŋá drị́ gá rĩ 'bã ãngũ ãmvélé-ãmvélé ru rĩ gá 'dã.”
44005026	Cọtị ãsĩkárĩ ãmbógó mụ kí ãgọbị ĩ'didrị́ gá rĩ abe ụ̃pị́gọ́ŋá kí ajílé vúlé, ayú kí gẹ̃rị̃ sĩ ũkpõ ku, ã'dusĩku 'bá icó kí kí u'bélé írã sĩ rá idé kí dó ụ̃rị̃ sĩ.
44005027	Ají kí ụ̃pị́gọ́ŋá 'dĩ kí jó agá, 'bã kí kí pâ tulé kí drị̃lẹ́ gá, ãzíla átáló ãmbógó ãndânĩ rĩ ụzị dó kí.
44005028	“Ãli ándrá ĩmi bị́lẹ́ ị̃ndụ́, lẽ ĩmi imbá 'bá kí ágọ́bị́ 'dĩ rụ́ sĩ ku, wó ĩndre dó drĩ ị́jọ́ ĩmi idélé 'dĩ 'i! Ĩmi iré ú'dî'da ĩmĩ ímbátáŋá 'dĩ Yẹ̃rụ́sãlẹ́mụ̃ agâ sĩ pírí, ãzíla ĩlẽ vâ ãma pá umbélé ĩ'di 'bã drã 'bã ị́jọ́ dãjó ãma ụrụ'bá gá!”
44005029	Pétẽrõ kí ụ̃pịgọŋa ãzí 'dĩ kí abe umvi kí, “Lẽ ãma are Ãdróŋâ tị áyụ, adru 'bá ku.
44005030	Ãdróŋá ãmã áyị́pịka 'badrị̂ inga Yẹ́sụ̃ drã agá ĩminí ĩ'di 'dịjó ĩ'di ipaŋá mũsãlá'bã sị́ gá rĩ sĩ.
44005031	Ãdróŋá inga ĩ'di, 'bã ĩ'di ĩ'didrị́ ãndá rĩ gá Úpí ru ãzíla 'Bá 'bá Palépi rĩ rú, sĩ ãma Ịsịrayị́lị̃ rú rĩ 'baní kẹ̃jị́ ịsụ́jó ásị́ ujajó ãzíla ũnzĩkãnã ĩ'badrị̂ kí trũjó rá.
44005032	Ãma dó sĩ sãdínĩ ị́jọ́ 'dĩ 'bã rĩ, Úríndí Ãlá rĩ be 'dĩ fẽtáŋá Ãdróŋá 'bã fẽlé 'bá ĩ'di ị́jọ́ arelépi rá rĩ 'baní rĩ 'i.”
44005033	'Bá 'dĩ kí mụ ị́jọ́ 'dĩ arelé 'bo, ala dra kí ũmbã sĩ, lẽ kí dó vâ ụ̃pị́gọ́ŋá 'dĩ kí ụ'dị́lé rá.
44005034	Wó kí ãzí ãlu Fãrĩsáyĩ rú ãzíla ímbápị ãzị́táŋá drị́ 'bá 'baní ị̃nzị̃lé ị̃nzị̃ umvelé Gãmãlị́yẹ́lị̃ 'i rĩ tu pá ụrụgá 'bá kí drị̃lẹ́ gá. Fẽ ãzị́táŋá ụ̃pị́gọ́ŋá 'dĩ kí 'dụjó ãmvé sáwã were ãni.
44005035	Ãzíla jọ 'bá 'baní, “Mâ ádrị́pịka Ịsịrayị́lị̃ rú 'dĩ, ĩmi adru múké-múké ị́jọ́ ĩmĩ lẽlé idélé 'bá 'dĩ 'ba rụ́ 'dĩ kî sĩ.
44005036	Ĩmi ũrã drĩ Tẽyũdásĩ ãfũ ándrá ídu ílí ãzí sĩ, 'bã ándrá ru 'bá kẹ́jẹ́ŋị́ la rú, ãzíla 'bá ũgũgõ túrú sụ la fi kí ándrá ĩ'di rụ́. Wó ú'dị ándrá ĩ'di rá, 'bá pírí ĩ'di vú bĩlépi rĩ iré kí rá, ãzíla ị́jọ́ ĩ'di 'bã i'dólé rĩ drã ándrá rá.
44005037	'Dã vúlé gá, Yụ́dãsị̃ Gãlị́lị̃ gá rĩ ãfũ sáwã 'bá kí lãjó rĩ sĩ, 'bá wẽwẽ rú 'de kí vú la gâ sĩ, 'bá Rụ́mị̃ rú rĩ 'dị kí ĩ'di rá, ãzíla 'bá vú la bĩlépi rĩ iré kí rá.
44005038	Ị́jọ́ ú'dî'da 'dĩ sĩ álẽ lũlé la ĩminí, lẽ ĩ'dụ ị́jọ́ ãzí 'bá 'dĩ 'ba rụ́ ũnzí ku, ĩmi a'be kí cã! Ị́jọ́ ĩ'bã kí itúlé ãzíla idélé 'dĩ drĩ kí adru 'bá 'bá la, kí rú jõ ãvĩ rá.
44005039	Wó drĩ kí angá Ãdróŋá drị́, ĩmi icó kí ndẽlé ku. Ĩmi rú jõ ĩmi ịsụ́ ã'dị́ 'dị agá Ãdróŋá be!” 'Bá ãzị́táŋá gá 'dĩ bĩ kí ị́jọ́ Gãmãlị́yẹ́lị̃ 'bã jọlé 'dĩ vú.
44005040	Umve kí ụ̃pịgọŋa 'dĩ kí jó agá co kí kí, ãzíla jọ kí ĩ'baní, lẽ 'bã jọ kí ị́jọ́ Yẹ́sụ̃ 'bã rụ́ sĩ ị̃dị́ ku. 'Dãá a'be kí dó kí rá.
44005041	Ụ̃pịgọŋa 'dĩ kí mụ 'bá ãzị́táŋá gá 'dĩ kí a'belé 'bo, ãyĩkõ fụ kí, ã'dusĩku Ãdróŋá lã kí 'bá múké ru kí cojó Yẹ́sụ̃ ị́jọ́ sĩ rĩ sĩ.
44005042	Ụ́'dụ́ ãlu-ãlu sĩ lị́cọ́ Ãdróŋá drị̂ 'bã ãngũ ãmvélé-ãmvélé ru rĩ gá ãzíla 'bá 'bã lị́cọ́ kí agâ sĩ ri kí 'bá kí imbálé ị́jọ́ mgbã Yẹ́sụ̃ ĩ'di Kúrísĩtõ 'i rĩ ũlũlé.
44006001	'Bá Yẹ́sụ̃ ã'ị̃lépi rá rĩ 'bã kãlãfe la mụ tụlé ũkpõ sĩ 'dãá, 'bá Yãhụ́dị̃ rú Gị̃rị́kị̃ tị jọlépi rĩ kí drĩdríŋĩ gá ununuŋá fi 'bá Yãhụ́dị̃ rú tị lị́cọ́ gá rĩ jọlépi rĩ abe. 'Bá Yãhụ́dị̃ rú Gị̃rị́kị̃ tị jọlépi rĩ jọ kí, úfẽ ãwụzị ĩ'badrị̂ 'baní ãkónã awalé ụ́'dụ́ pírí rĩ múké-múké ku.
44006002	Cọtị 'bá Yẹ́sụ̃ 'bã imbálé mụdrị́ drị̃ ị̃rị̃ 'dĩ tra kí 'bá Yẹ́sụ̃ ã'ị̃lépi rá 'dĩ kí pírí ítútáŋá itújó, jọ kí, “Ãma ụ̃pịgọŋa 'dĩ, lẽ ãma ayú kí sáwã ãmadrị̂ ị́jọ́ Ãdróŋá drị́ gá rĩ imbájó ãzíla ũlũjó, adru ị́jọ́ íná awajó rĩ 'i la ku.
44006003	Mâ ádrị́pịka, ĩndre drĩ ãngũ ĩmi drĩdríŋĩ gá 'dâ, ãzíla ĩmi ũpẽ 'bá ázị̂rị̃ kẹ́jẹ́ŋị́ ru, ãzíla galépi tré Úríndí Ãlá rĩ sĩ ãzíla vãtáŋâ trũ la kí, ãma mụ kí 'bãlé ị́jọ́ 'dĩ kí drị̃lẹ́ gá.
44006004	Ãma kî dó sĩ sáwã ãmadrị̂ ayú ị́jọ́ Ãdróŋá drị́ gá rĩ imbájó, Ãdróŋá zịjó ãzíla ị́jọ́ ĩ'didrị́ gá rĩ ũlũjó.”
44006005	Ị́jọ́ 'dĩ sĩ, 'bá 'dĩ unzí kí ãyĩkõ sĩ, ũpẽ kí dó 'bá 'dĩ kí: Sĩtéfũnõ ágọ́bị́ ã'ị̃táŋá ũkpó galépi Úríndí Ãlá rĩ sĩ tré rĩ 'i, Fị́lị́pọ̃ 'i, Põrõkõrósĩ 'i, Nị̃kị̃nọ́rã 'i, Tị̃mọ́nị̃ 'i, Pãménã 'i ãzíla Nị́kụ̃lã Ãnị̃tị́yọ́kị̃ rú 'bá Yãhụ́dị̃ rú ku ru ujalépi Yãhụ́dị̃ 'bã ã'ị̃táŋá gá dó acálépi 'bá Kúrísĩtõ vú bĩlépi rĩ rú rĩ 'i.
44006006	Úfẽ 'bá 'dĩ kí ụ̃pịgọŋa 'dĩ 'badrị́ 'bã kí drị́ kí drị̃ gá zị kí dó Ãdróŋá ĩ'ba nî.
44006007	Ị́jọ́ Ãdróŋá drị́ gá rĩ iré ru, kãlãfe 'bá Yẹ́sụ̃ ã'ị̃lépi rá rĩ 'badrị́ rĩ ị̃drị̃ ru rá gbõŋáŋá ru Yẹ̃rụ́sãlẹ́mụ̃ gá, ãzíla ãtalo ũ'bí ã'ị̃ kí ị́jọ́ Ãdróŋá drị́ gá rĩ rá.
44006008	Sĩtéfũnõ tá galépi tré ásị́ ị̃gbẹ̃ sĩ, ãzíla ũkpõ Ãdróŋá drị́ gá rĩ sĩ rĩ idé ị́jọ́ tálí áni la kí ãzíla ícétáŋá ndú-ndú abe 'bá kí drĩdríŋĩ gá.
44006009	Wó ãgọbị angálépi ãngũ Ãdróŋá ị̃nzị̃jó rĩ gá, ãzíla ãngũ 'bá kí imbájó 'bá 'baní umvelé 'bá trũlé 'bo rĩ 'badrị̂ 'i rĩ gá, i'dó kí ãgátã galé ĩ'di trũ. 'Bá Yãhụ́dị̃ rú ãzí angálépi Kụ̃rẹ́nị̃ gá, Ãlẽkĩzéndrĩyã gá, Sĩlísĩyã gá ãzíla Ásĩyã gá la ga kí ãgátã ĩ'di be.
44006010	Kí agá 'bá ãzí ãlu pá tulépi sĩ ị́jọ́ jọjó nị̃táŋá ãzíla Úríndí Sĩtéfũnõ la sĩ ị́jọ́ jọjó rĩ drị̃ gá la yụ.
44006011	Ị́jọ́ 'dĩ sĩ, ũcĩ kí ãgọbị ãzí kí ĩnzõ alị́jó Sĩtéfũnõ ụrụ'bá gá jọjó la, “Ãma are ĩ'di Mụ́sã ide agá, ãzíla vâ Ãdróŋá ide agá.”
44006012	Wó ị́jọ́ 'dĩ usa 'bá kí 'a 'bá ĩyõ rĩ kí ãzíla imba'ba ãzị́táŋá Mụ́sã drị̂ kí imbálépi rĩ kí abe. Rụ kí Sĩtéfũnõ 'i ãzíla ají kí ĩ'di 'bá ãzị́táŋá imbálépi rĩ kí drị̃lẹ́ gá.
44006013	Sãdínĩ ĩnzõ rú la kí abe jọ kí, “Ágọ́bị́ 'dĩ la ngá ụ́'dụ́ pírí ị́jọ́ ũnzí rĩ kí jọjó ãngũ ãlá Ãdróŋá drị́ gá rĩ drị̃ gá, ãzíla ãzị́táŋá Mụ́sã drị́ gá rĩ kí drị̃ gá.
44006014	Ãma are ĩ'di jọ la Yẹ́sụ̃ Nãzẹ̃rẹ́tị̃ rú rĩ la rú jó Ãdróŋá drị́ gá 'dĩ andi rá, ãzíla ĩ'di ị́jọ́ Mụ́sã 'bã ajílé vụ̃rụ́ 'dõlé 'dĩ kí uja rá!”
44006015	'Dĩ gá 'dâ 'bá pírí dũwánĩ gá 'dĩ su kí mịfị́ Sĩtéfũnõ ụrụ'bá gá ĩ'di ndrejó múké-múké, ãzíla ndre kí mẹ́lẹ́tị la uja ru dị̃lé cécé mãlãyíkã drị̂ ãni.
44007001	Átáló ãmbógó ãndânĩ rĩ zị Sĩtéfũnõ 'i, “Ị́jọ́ 'dĩ ãndá-ãndá ru yã?”
44007002	Sĩtéfũnõ umvi, “Má átẹ́pịka ãzíla má ádrị́pịka, ĩmi are drĩ ma 'i. Ãdróŋá Ũkpó 'Dị́pị rulé rũrũ rĩ i'da ándrá ru ãmã áyị́pị Ịbụrahị́mụ̃ ní Mẽsõpõtámĩyã gá ĩ'di 'bã drĩ mụ agá Hãránĩ gá ku 'dĩ gá 'dĩ.
44007003	Ãdróŋá jọ Ịbụrahị́mụ̃ nî, ‘Mí a'be ãngũ 'dĩ 'i 'bá mídrị̂ kí abe, ímụ ãngũ mâ mụlé lũlé míní rĩ gá.’
44007004	Ịbụrahị́mụ̃ a'be ãngũ Kãlị̃dị́yã rá, mụ dó sĩ u'álé Hãránĩ gá. 'Dã 'bã ũngúkú gá, átẹ́pị̃ drã rá. Ãdróŋá fẽ ĩ'diní mụlé u'álé ãngũ ú'dî'da ãmã kí u'ájó 'dĩ gá 'dâ.
44007005	Sáwã 'dã sĩ Ãdróŋá fẽ ãngũ ãzí Ịbụrahị́mụ̃ ní á'dụ̂sĩ la ku, átã 'belé pá sĩ 'dõpí 'dãá la yụ. Ị́jọ́ 'dĩ ịsụ́ ándrá Ịbụrahị́mụ̃ ngọ́tị́ŋâ kóru, wó Ãdróŋá azị vâ 'i mụ ãngũ 'dĩ fẽlé ĩ'diní ãzíla anzị ĩ'didrị̂ abe rĩ rá.
44007006	Ãdróŋá jọ dó ĩ'diní, ‘Anzị mídrị̂ kí mụ u'álé ãmị́yọ́ŋá 'bã ãngũ gá, kí mụ adrulé ãtí'bó, kí mụ ũcõgõ ịsụ́lé 'bá 'badrị́ ílí túrú sụ 'dĩpí.
44007007	Wó Ãdróŋá jọ, ma mụ ị́jọ́ lịlé 'bá ĩminí ũcõgõ fẽlépi 'dĩ 'banî, 'dĩ 'bã ũngúkú gá anzị mídrị̂ kí dó ãfũ sụ́rụ́ 'dã gâlé rĩ sĩ, amụ́jó áma ị̃nzị̃jó ãngũ 'dĩ gá 'dâ.’
44007008	Ãdróŋá azị ándrá ị́jọ́ Ịbụrahị́mụ̃ ní anzị ãgọbị ĩ'didrị̂ kí ĩtãrãjó rá ícétáŋá ĩ'badrị́ Ãdróŋá be tị icíma drị̂ icéjó. Wó Ĩsákã la mụ calé sãbị́tị̃ ãlu sáwã ĩ'di tịjó 'bo rĩ 'bã vúlé gá 'bo, Ịbụrahị́mụ̃ ĩtãrã dó ĩ'di rá. Vúlé vúlé ru Ĩsákã ĩtãrã dó vâ ngọ́pị̃ Yãkó'bõ 'i rá, Yãkó'bõ ĩtãrã vâ anzị ĩ'didrị́ mụdrị́ drị̃ ị̃rị̃ sụ́rụ́ Ịsịrayị́lị̃ drị̂ 'bã áyị́pịka rú 'dĩ kî.
44007009	“Anzị Yãkó'bõ drị́ ãzí rĩ acá kí ãjã sĩ ĩ'bã ádrị́pị Yụ̃sụ́fụ̃ sĩ, ụzị kí ĩ'di ãtí'bó ru 'bá Mị̃sị́rị̃ gá rĩ 'banî, wó Ãdróŋâ ándrá ĩ'di be cí.
44007010	Ãdróŋá mba tã la ũnĩ-ambamba rú ũcõgõ ĩ'didrị́ gá rĩ kí agá. Yụ̃sụ́fụ̃ la mụ acálé Fãráwũ úpí Mị̃sị́rị̃ drị̂ drị̃lẹ́ gá 'bo, Ãdróŋá fẽ ĩ'diní ídri ãzíla úŋmĩ múké la, úpí Mị̃sị́rị̃ drị̂ uja dó sĩ ĩ'di 'bãlé ãmbógó ru 'bá Mị̃sị́rị̃ rú rĩ kí drị̃lẹ́ gá ãzíla lị́cọ́ ĩ'didrị̂ drị̃lẹ́ gá ĩndĩ.
44007011	'Dã 'bã ũngúkú rílẽ a'dé ãngũ Mị̃sị́rị̃ 'badrị́ Kãnánĩ be rĩ gá ũnzí, ají ũcõgõ ãmbógó ãmã áyị́pịka 'bã kî sĩ icójó íná ịsụ́jó ku la.
44007012	Yãkó'bõ la mụ arelé la ãná ãngũ Mị̃sị́rị̃ drị̂ gá cí 'bo, pẽ anzị ĩ'didrị̂ kí tị mụlé ãná ĩgbãlé ãngũ Mị̃sị́rị̃ drị̂ gâlé.
44007013	Ãcị̃ pâlékó ị̃rị̃ rĩ sĩ Yụ̃sụ́fụ̃ fẽ ru nị̃lé ádrị́pịka 'banî, ãzíla fẽ ádrị́pịka kí nị̃lé Fãráwũ úpí Mị̃sị́rị̃ drị̂ ní ĩndĩ.
44007014	'Dãá Yụ̃sụ́fụ̃ fẽ ụ́'dụ́kọ́ átẹ́pị̃ Yãkó'bõ ní lũjó la 'ba amụ́ kí 'bá ĩ'didrị́ lị́cọ́ gá ũgũgõ kãlị́ ázị̂rị̃ drị̃ tõwú 'dĩpí 'dĩ abe Mị̃sị́rị̃ gá 'dõlé.
44007015	Yãkó'bõ ko dó drị̃ mụlé Mị̃sị́rị̃ gâlé, ãngũ ĩ'bã kí ũdrãjó anzị ĩ'didrị̂ abe rĩ gá.
44007016	Agụ kí ãvũ la kí ị̃sị̃lé Sẹ̃kẹ́mụ̃ gá 'dĩ ãngũ ándrá Ịbụrahị́mụ̃ 'bã ĩgbãlé 'bá Hãmọ́rị̃ rú rĩ 'badrị́ séndẽ sĩ Kãnánĩ gá rĩ agá.
44007017	“Sáwã ándrá Ãdróŋá 'bã ị́jọ́ azịjó Ịbụrahị́mụ̃ ní rĩ la mụ acálé ãni rú 'bo, 'bá ãmadrị̂ kí kãlãfe tụ wẽwẽ rú Mị̃sị́rị̃ gá 'dãá.
44007018	Íni kpere úpí ãzí Yụ̃sụ́fụ̃ nị̃lépi ku la 'bã Mị̃sị́rị̃ rụ agá.
44007019	Úpí 'dĩ ri 'bá ãmadrị̂ kí ulélé ulê, ãzíla ĩkpã kí, lẽ vâ 'ba u'bé anzịŋá ĩ'badrị̂ kí ásé gá 'bã ũdrã kí rú 'bã sĩ rá benĩ.
44007020	Sáwã 'dĩ ándrá dó bãsĩ Mụ́sã zolépi ũnĩ-ambamba rĩ tịjó rĩ 'i. Átẹ́pị̃ ri kí ãndrẽ be tã la mbalé lị́cọ́ gâ sĩ ĩmbá na.
44007021	Ãla mụ Mụ́sã zị̃lé ásé gá 'bo, úpí Fãráwũ ị̃zẹ́pị mụ ĩ'di ịsụ́lé, 'dụ ĩ'di tãmbalé ngọ́tị́ŋá ĩ'di ãni la rú.
44007022	Ímbá ĩ'di ũndũwã 'bá Mị̃sị́rị̃ gá rĩ 'badrị̂ sĩ. Ĩ'di ị́jọ́ jọ ũkpó ru vâ ãzị́ nga ũkpó ru ũ'bí kí drị̃lẹ́ gá.
44007023	“Mụ́sã ílí la mụ calé kãlị́ sụ 'bo, i'dó ála 'bá ĩ'didrị́ Ịsịrayị́lị̃ rú rĩ kí tãmba íngoní yã rĩ ndrụ̃lé.
44007024	Ĩ'di mụ ndrelé la ála 'bá ãzí Ịsịrayị́lị̃ rú la ní ũcõgõ fẽ ambamba 'bo, ko drị̃ mụlé ĩ'di ãzã kolé, uja ágọ́bị́ Mị̃sị́rị̃ rú 'dã 'dịlé rá.
44007025	Mụ́sã ũrã 'bãngá 'bá ĩ'didrị̂ kí 'bã la Ãdróŋá la ĩ'di ayú sĩ 'bá Ịsịrayị́lị̃ rú 'dĩ kí pajó íni, wó vã kí ku.
44007026	Ụ̃'bụ́tị ãzí rĩ sĩ Mụ́sã ịsụ́ 'bá ị̃rị̃ Ịsịrayị́lị̃ rú la kí ru co agá, ụ̃'bị̃ tí kí awalé sĩ tị icíma ajíjó kí drĩdríŋĩ gá, jọ, ‘Má ádrị́pịka, ĩmi pírí 'bá ãlu Ịsịrayị́lị̃ rú la kî, ãko ĩmi lẽjó ĩmi ụ'dị́jó rá rĩ ã'du?’
44007027	Ágọ́bị́ ãzí tá lẽlépi ãzí rĩ 'dịlépi rá rĩ ze Mụ́sã tẽndẽrẽ bụ́lụ́ gá jọ, ‘Ã'di 'bã Mụ́sã mi 'i, úpí ru ãma drị̃lẹ́ gá ị́jọ́ lịjó mgbã la nĩ yã?
44007028	Ílẽ vâ áma 'dịlé cécé míní ájẹ́ ágọ́bị́ Mị̃sị́rị̃ rú rĩ 'dịlé rĩ áni yã?’
44007029	Mụ́sã la mụ ị́jọ́ 'dĩ arelé 'dĩ 'bã áni 'bo, apá mụlé u'álé ãngũ Mị̃dị́yánị̃ gá. 'Dãá tị anzị ãgọbị kí ị̃rị̃.
44007030	“Ílí kãlị́ sụ la mụ alịlé 'bo, Mãlãyíkã i'da ru Mụ́sã ní mị̃rị́ velépi ãcí trũ lẹ̃kụ̃-lẹ̃kụ̃ ãngũ kõtórõ rú 'bé Sĩnáyĩ andre gá rĩ agá.
44007031	Mụ́sã u'á ụ̃rị̃ sĩ ĩ'di ãcí 'dã ndrejó rĩ sĩ, se ru jãjã rú ãni rú ndrejó la múké-múké. Cọtị are Úpí Ãdróŋá 'bã ụ́'dụ́kọ́ jọ,
44007032	‘Ma Ãdróŋá mî áyị́pịka 'badrị̂ 'i, Ãdróŋá Ịbụrahị́mụ̃ drị̂ 'i, Ĩsákã drị̂ 'i, ãzíla Yãkó'bõ drị̂ 'i.’ Mụ́sã ụrụ'bá yã kpĩrí-kpĩrí ụ̃rị̃ sĩ, lẽ ãngũ 'dã ndrelé ị̃dị́ ku.
44007033	'Dãá Úpí Ãdróŋá jọ Mụ́sã nî, ‘Ítrũ kámúka ími pá gá 'dĩ kí rá, ã'dusĩku ãngũ mî pá tujó 'dĩ ĩ'di ãngũ ãlá la.
44007034	Ãndá-ãndá ru ándre dó ũcõgõ 'bá má ãni Mị̃sị́rị̃ gá 'dĩ 'bã kí ịsụ́lé rĩ rá, má are vâ ãzá ĩ'baní talé rĩ rá, má amụ́ dó bãsĩ ĩ'baní drị̃lẹ́mgbọ fẽlé. Mụ́sã, mí amụ́, ma mụ ími tị pẽlé Mị̃sị́rị̃ gá.’
44007035	“Mụ́sã 'dĩ ándrá 'bá Ịsịrayị́lị̃ rú rĩ 'bã kí gãlé úmgbé ĩ'bã kí jọjó la, ‘Ã'di 'bã Mụ́sã mi adrujó úpí ru ãma drị̃lẹ́ gá ãzíla ị́jọ́ lịjó ãma drị̃ gá nĩ yã’ rĩ 'i. Wó Mụ́sã 'dĩ ándrá 'bá Ãdróŋá 'bã tị pẽlé 'bá kí drị̃ celépi rĩ 'i, ãzíla ĩ'baní drị̃lẹ́mgbọ fẽjó mãlãyíkã ru i'dalépi mị̃rị́ velépi ãcí trũ rĩ sĩ rĩ 'i.
44007036	Mụ́sã ce 'bá Ịsịrayị́lị̃ drị̂ kí drị̃ angájó Mị̃sị́rị̃ gá tálí idéŋâ trũ, ícétáŋá kî trũ, mĩrĩ ika rĩ agâ sĩ ãzíla ãngũ kõtórõ rú rĩ agâ sĩ ílí kãlị́ sụ.
44007037	“Mụ́sã 'dĩ ándrá jọlépi la 'bá Ịsịrayị́lị̃ rú 'dĩ 'baní, ‘Úpí Ãdróŋá la ĩminí nábị̃ ãzí inga cécé mâ áni angájó ĩmi drĩdríŋĩ gá 'dâ’ rĩ 'i.
44007038	Mụ́sã 'dĩ ándrá 'bá Ịsịrayị́lị̃ rú ru tralépi ãngũ kõtórõ rú 'dã kí drĩdríŋĩ gá ĩndĩ vâ ãmã áyị́pịka kí abe sáwã mãlãyíkã 'bã ị́jọ́ jọjó ĩ'di be 'bé Sĩnáyĩ drị̃ gâlé rĩ sĩ rĩ 'i, ají ándrá ị́jọ́ Ãdróŋá drị́ ídri ukólépi ku rĩ drị̂ ũlũlé ãmanî.
44007039	“Wó ãmã áyị́pịka gã kí ándrá Mụ́sã 'bã ị́jọ́ arelé úmgbé, ũrã kí ásị́ gá gõjó vúlé Mị̃sị́rị̃ gâlé.
44007040	Jọ kí Ãrọ́nị̃ ní, ‘Mí idé ãmaní ãdroŋa kí, kî sĩ ãma drị̃ ce ị́jọ́ ãmadrị́ múké rĩ kí agá. Ãnị̃ ã'du idé ru Mụ́sã ãma ajílépi angájó ãngũ Mị̃sị́rị̃ drị̂ gâlé 'dõlé rĩ benĩ yã rĩ ku.’
44007041	Ụ́'dụ́ 'dã ándrá dó bãsĩ ĩ'baní í'dá kãjóŋá áni rĩ sịjó rĩ, ri kí ídétáŋá kí idélé sĩ í'dá ĩ'baní idélé ĩ'bã drị́ sĩ rĩ ị̃nzị̃jó.
44007042	'Dãá Ãdróŋá uja ru tị ĩ'baní bụ́lụ́ gá, Ãdróŋá a'be dó kí lẽlẽgó 'bụ̃ gá 'dĩ kí ị̃nzị̃lé, 'bá ní sĩlé bụ́kụ̃ nábị̃ 'badrị̂ agá rĩ 'bã áni: “‘'Bá Ịsịrayị́lị̃ rú 'dĩ, ĩmĩ ándrá ãnãkpá kí ulị́jó sĩ ídétáŋá kí idéjó ílí kãlị́ sụ ãngũ kõtórõ rú rĩ agâlé rĩ adru ándrá mánî ku.
44007043	Ĩ'dụ ándrá jó ãdróŋá Mõlékĩ drị́ ĩ'di ị̃nzị̃jó rĩ 'i ãzíla vâ Réfãnĩ 'i, ĩmĩ ãdróŋá lẽlẽgó ru rĩ 'i 'dĩ kí, ándrá í'dá ĩminí idélé ĩmidrị́ sĩ ĩminí ị̃nzị̃lé ị̃nzị̃-ị̃nzị̃ rĩ kî. Ị́jọ́ 'dĩ sĩ, ma dó ĩmi nze agụlé’ álị́ ãngũ Bãbụ̃lọ́nị̃ gá rĩ gá.
44007044	“Ãmã áyị́pịka kí ándrá hémã Ãdróŋá 'bã ãzị́táŋá kî trũ rĩ trũ ãngũ kõtórõ rú rĩ gá 'dãá idé kí ándrá ĩ'di cécé lũlé Mụ́sã ní ãzí la vâ ĩ'diní ndrelé rĩ 'bã áni.
44007045	Vúlé vúlé ru ãmã áyị́pịka ándrá hémã ịsụ́lépi ĩ'bã átẹ́pịka 'badrị́ rĩ 'dụ kí hémã ĩndĩ sáwã Yósũwã 'bã kí drị̃ cejó Sụ́rụ́ Ãdróŋá 'bã ĩ'baní ũkpõ fẽjó kí ndẽjó rá rĩ agá, ãzíla hémã u'á ãngũ 'dã gá 'dãá kpere Dãwụ́dị̃ 'bã sáwã gá.
44007046	Dãwụ́dị̃ ásị́ ị̃gbẹ́ ịsụ́lépi Ãdróŋá drị́ rĩ zị, ‘Ífẽ má ịsụ́ ũkpõ sĩ jó sịjó Ãdróŋá Yãkó'bõ drị́ rĩ nî.’
44007047	Wó ngọ́pị̃ Sũlũmánĩ sị ándrá ĩ'diní jó nĩ.
44007048	“Wó Ãdróŋá Ãmbógó Ụrụgá Ãndânĩ rĩ u'á jó 'bá 'baní sịlé drị́ sĩ rĩ agá ku cécé nábị̃ 'baní jọlé rĩ 'bã áni.
44007049	“‘Úpí Ãdróŋá jọ, “'Bụ̃ ĩ'di úmvúke má ãni ãmbõgõ drị̂ 'i, ụ̃nọ́kụ́ ĩ'di ãngũ mání sĩ áma pá 'bãjó rĩ 'i. Jó ĩminí mụlé sịlé mání rĩ gbẽtí la íngoní ru yã? Jõku ãngũ mání mụjó avị́jó rĩ la mụ adrulé íngõlé yã?
44007050	Adru ándrá ma 'i Ãdróŋá 'i ãko 'dĩ kí ũ'bãlépi rĩ 'i ku yã?”’”
44007051	Sĩtéfũnõ jọ, “Ĩmi 'bá imbe ũkpó 'dĩ, ĩmi ásị́ mba íni ã'du ị́jọ́ sĩ? Ĩmi bị́lẹ́ dịrịmgba ị́jọ́ Ãdróŋá drị̂ sĩ íni ã'du ị́jọ́ sĩ? Ĩmi cécé ĩmĩ áyị́pịka kî áni, ĩmi ụ́'dụ́ pírí sĩ Úríndí Ãlá rĩ gã úmgbé.
44007052	Ĩmi áyị́pịka fẽ kí vâ ũcõgõ nãbịya 'baní pírí, ụ'dị́ kí vâ 'bá amụ́lépi ị́jọ́ Ãdróŋá Ngọ́pị izatáŋâ kóru rĩ drị̂ ũlũlépi rĩ kí rá, ãzíla ĩmi uja Ãdróŋá Ngọ́pị mẹ́lẹ́ mbelé ĩ'dị vâ ĩ'di rá.
44007053	Ĩmi 'bã sĩ vâ 'bá ãzị́táŋá Ãdróŋá drị̂ kí ịsụ́lépi mãlãyíkã 'badrị̂ sĩ rĩ 'i, kpere ĩmi ã'ị̃ drĩ vâ ku!”
44007054	'Bá ị́jọ́ amálépi rĩ kí mụ ị́jọ́ 'dĩ arelé Sĩtéfũnõ tị gá íni 'bo, na kí trị́trị́ ĩ'diní.
44007055	Sĩtéfũnõ galépi Úríndí Ãlá Ãdróŋá drị̂ sĩ tré rĩ ndre ãngũ Ãdróŋá rụ́ 'bụ̃ gá, ndre dó sĩ ãcí 'bã ãlámã imve Ãdróŋá drị̂, ãzíla cọtị ndre Yẹ́sụ̃ 'bã pá tu agá Ãdróŋá 'bã drị́ wókõ ãndá gá rĩ gâlé ru.
44007056	Jọ, “Ĩndre drĩ, ándre 'bụ̃ tị nzị̃ ru mgbọ, Ngọ́tị́ 'Bádrị̂ tu vâ pá Ãdróŋá ãmgbã rĩ 'bã drị́ wókõ ãndá gá rĩ gâlé ru 'dã!”
44007057	Ị́jọ́ 'dĩ sĩ, ãzụ̃ kí ru bị́lẹ́ cí i'dó kí cẹ̃lé úzáŋâ trũ ũkpó sĩ Sĩtéfũnõ rụ̂lé ru.
44007058	A'bé kí ĩ'di táwụ̃nị̃ ãmbógó rĩ agâlé rĩ sĩ ãmvé, i'dó kí dó ĩ'di uvúlé írã sĩ, 'bá 'dĩ ũtrũ kí bõngó ĩ'badrị̂ kí fẽlé tãmbalé Sáwụ̃lọ̃ kãrị́lẹ̃ ru rĩ drị́.
44007059	'Bá 'dã 'bã kí Sĩtéfũnõ uvú agá írã sĩ 'dã gá, 'dãá Sĩtéfũnõ i'dó Ãdróŋá zịlé, “Úpí Yẹ́sụ̃, í'dụ áma úríndí fô!”
44007060	Sĩtéfũnõ a'dé ãjãgõrõ sĩ áwáŋâ trũ, “Úpí, í'bã izatáŋá 'dĩ kí drị̃ gá ku!” 'Bo ĩ'di 'bã ị́jọ́ 'dĩ jọjó 'bo rĩ sĩ, 'de dó rá.
44008001	Sáwụ̃lọ̃ ándrá vâ 'bá ã'ị̃lépi la ú'dị Sĩtéfũnõ rá rĩ 'bã ãzí ru ĩndĩ. Ị̃tụ́ 'dã sĩ cõcóŋá ãmbógó la acá 'bá Yẹ́sụ̃ ã'ị̃lépi u'álépi Yẹ̃rụ́sãlẹ́mụ̃ gá 'dã kí ụrụ'bá gá. 'Bá Yẹ́sụ̃ ã'ị̃lépi rá 'dĩ iré kí ndú-ndú ãngũ Yụ̃dị́yã 'badrị́ Sãmãríyã be rĩ agá pẽ lú ụ̃pịgọŋa kî.
44008002	Ãgọbị Ãdróŋá rulépi rũrũ rĩ 'dụ kí Sĩtéfũnõ ị̃sị̃lé rá, awá kí ĩ'di káyĩ.
44008003	Wó 'dĩ gá 'dâ Sáwụ̃lọ̃ i'dó 'bá Yẹ́sụ̃ ã'ị̃lépi rĩ 'baní ũcõgõ fẽlé ãzíla acị́jó jó ãlu-ãlu agâ sĩ, ãgọbị kí arụ́jó ũkú abe sulé mãbụ́sụ̃ gá.
44008004	'Bá irélé 'dĩ mụ kí ị́jọ́ mgbã rĩ ũlũ trũ drị̃ gá drị̃ gá ãngũ ĩ'bã kí mụjó rĩ gá.
44008005	Fị́lị́pọ̃ mụ táwụ̃nị̃ umvelé Sãmãríyã 'i rĩ gá, nze ị́jọ́ Kúrísĩtõ drị́ gá rĩ 'dãá.
44008006	'Bá ru atrálépi wẽwẽ rú 'dĩ kí mụ ị́jọ́ 'dĩ arelé ãzíla tálí Fị́lị́pọ̃ 'bã idélé 'dĩ kí ndrelé 'bo, 'bã kí bị́lẹ́ ị́jọ́ Fị́lị́pọ̃ 'bã jọlé rĩ kí arejó.
44008007	Úríndí ũnzí ũfũ 'bá wẽwẽ rú kí agá úzáŋâ trũ, ãzíla 'bá acálépi rá rĩ i'dó kí vâ acị́lé rá.
44008008	Táwụ̃nị̃ 'dã agá ãyĩkõ ãmbógó la ãfũ dó sĩ nĩ.
44008009	Ágọ́bị́ ãzí ãlu ri ándrá u'álé 'dãá rụ́ la Sị̃mọ́nị̃ 'i, 'bã ándrá ru 'bá ãzí ãmbógó la rú ị́jọ́ ĩ'di 'bã idélé ũlẽgõ rú 'bá Sãmãríyã gá rĩ 'baní indrélépi ụ̃sụ̃táŋá ru rĩ kî sĩ.
44008010	'Bá táwụ̃nị̃ 'dã agá 'dãá cí rĩ ri kí ị́jọ́ arelé ĩ'di tị gá, jọ kí vâ ị́jọ́ ĩ'di drị̃ gá, “Ĩ'di ũkpõ Ãdróŋá ãni umvelé Ũkpó Ãmbógó rĩ 'i!”
44008011	'De kí ĩ'di vú gâ sĩ, ã'dusĩku Sị̃mọ́nị̃ ri ĩ'baní ị́jọ́ ụ̃rị̃ fẽlépi ụ̃sụ̃táŋá ru rĩ kí idélé ụ́'dụ́ ãzo rú.
44008012	Wó kí mụ ị́jọ́ Fị́lị́pọ̃ 'bã imbálé ị́jọ́ mgbã Sụ́rụ́ Ãdróŋá drị̂ drị̃ gá ãzíla rụ́ Yẹ́sụ̃ Kúrísĩtõ drị̃ gá 'dĩ arelé ãzíla ã'ị̃lé 'bo, fẽ bãbụ̃tị́zị̃ ãgọbị ãzíla ũkú 'banî.
44008013	Sị̃mọ́nị̃ mgbã rĩ ã'ị̃ rá bĩ bãbụ̃tị́zị̃ ĩndĩ, ã'dusĩku ụ̃rị̃ fi ásị́ la gá tálí ãzíla ícétáŋá wẽwẽ rú Fị́lị́pọ̃ 'bã idélé 'dĩ kî sĩ, bĩ dó vâ sĩ Fị́lị́pọ̃ vú ãngũ ĩ'dĩ 'bã mụjó rĩ kí agá ĩndĩ tálí ãzíla ícétáŋá 'dĩ kî 'bã ị́jọ́ sĩ.
44008014	Ụ̃pịgọŋa Yẹ́sụ̃ drị́ Yẹ̃rụ́sãlẹ́mụ̃ gá 'dã kí mụ arelé la 'bá Sãmãríyã gá 'dã ịsụ́ kí ị́jọ́ Ãdróŋá drị̂ 'bo íni, pẽ kí Pétẽrõ kí tị Yõhánã be ĩ'ba rụ̂lé mụjó ị́jọ́ 'dĩ ãndá yã rĩ ịsụ́lé.
44008015	'Bá ị̃rị̃ 'dĩ kí mụ calé 'bo, zị kí Ãdróŋá ĩ'baní jọlé la lẽ 'ba ịsụ́ kí Úríndí Ãlá rĩ 'i.
44008016	Ã'dusĩku Úríndí Ãlá rĩ asị́ jõ drĩ kí ãzí ãlu la drị̃ gá ku, lú ịsụ́ kí drĩ bãbụ̃tị́zị̃ rụ́ Yẹ́sụ̃ drị́ gá rĩ sĩ.
44008017	'Dãá Pétẽrõ kí Yõhánã be tị̃ kí drị́ kí drị̃ gá, ãzíla ịsụ́ kí dó sĩ Úríndí Ãlá rĩ rá.
44008018	Sị̃mọ́nị̃ la mụ ndrelé la Úríndí Ãlá rĩ asị́ 'bá ã'ị̃lépi rá rĩ kí drị̃ gá 'dõlé drị́ tị̃ŋá ụ̃pịgọŋa 'badrị̂ sĩ, lẽ séndẽ fẽlé Pétẽrõ 'baní Yõhánã be sĩ ũkpõ 'dĩ ĩgbãjó.
44008019	Jọ Pétẽrõ 'baní Yõhánã be, “Ĩfẽ mání ũkpõ 'dĩ ĩndĩ 'bá mâ vâ sĩ drị́ tị̃jó drị̃ la gá rĩ la sĩ Úríndí Ãlá rĩ ịsụ́ ĩndĩ.”
44008020	Pétẽrõ umvi Sị̃mọ́nị̃ nî, “Lẽ mi 'i, mî séndẽ 'dĩ abe ímụ ãcí gá míní ũrãjó la mí icó fẽtáŋá Ãdróŋá drị̂ ĩgbãlé séndẽ sĩ rá rĩ sĩ.
44008021	Ãzị́ ãzí mí ãni ãma abe la 'dáyụ, ã'dusĩku ími ásị́ adru Ãdróŋâ mịfị́ gá múké ku.
44008022	Mí uja ásị́, ízị Úpí 'i ími trũjó ị́jọ́ ũnzí míní ũrãlé 'dĩ kí agá rá.
44008023	Ándre íni ími 'a ũnzí ãjã sĩ, ãzíla ị́jọ́ ũnzí umbé mi cí.”
44008024	Sị̃mọ́nị̃ jọ Pétẽrõ 'baní Yõhánã be, “Ãndá-ãndá ru ĩzị mání Úpí 'i, ị́jọ́ ĩminí jọlé 'dĩ 'bã ãzí ãlu la 'ba idé ru áma ụrụ'bá gá ku fô.”
44008025	Pétẽrõ kí Yõhánã be mụ ị́jọ́ jọŋá delé ãzíla ị́jọ́ mgbã Úpí drị́ gá rĩ ũlũŋá delé 'bo, gõ kî dó vúlé Yẹ̃rụ́sãlẹ́mụ̃ gá. Ĩ'bã kí gõ agá 'dâ, mụ kí ị́jọ́ ú'dí Úpí Yẹ́sụ̃ drị́ gá rĩ ũlũ trũ tọ̃rọ́mẹ́ wẽwẽ rú Sãmãríyã gá 'dĩ kí agâ sĩ.
44008026	Ụ́'dụ́ ãlu mãlãyíkã Úpí Ãdróŋá drị́ gá rĩ jọ Fị́lị́pọ̃ nî, “Mí adru bábá mụjó ándrâlé ru gẹ̃rị̃ i'dólépi Yẹ̃rụ́sãlẹ́mụ̃ gá mụlépi kpere Gázã gá 'dã gá.”
44008027	Fị́lị́pọ̃ i'dó dó ãcị̃ mụjó rá 'bo, íni 'dĩ ágọ́bị́ angálépi Ị̃tị́yọ́pị̃yã gá la ĩ'di mụ agá ĩ'didrị́ko gâlé, ĩ'di ándrá vâ 'bá ãzí rulé rũrũ, ĩrá 'dị́pị úpí ũkú ru Ị̃tị́yọ́pị̃yã gá rĩ pálé gá la, ágọ́bị̂ angá ándrá Yẹ̃rụ́sãlẹ́mụ̃ gá Ãdróŋâ ị̃nzị̃lé.
44008028	Ĩ'di 'bã ãcẹ̃ agá gárĩ ĩ'di ãni kãyĩnõ 'bã selé nĩ rĩ sĩ 'dĩ gá 'dâ, ri bụ́kụ̃ nábị̃ Ĩsáyã drị́ gá rĩ lãlé.
44008029	Úríndí Ãlá rĩ jọ Fị́lị́pọ̃ ní, “Ímụ adrulé gárĩ 'dã andre gá 'dãá ãni rú.”
44008030	Fị́lị́pọ̃ cẹ̃ rá are ágọ́bị́ tá Ị̃tị́yọ́pị̃yã rú 'dĩ la bụ́kụ̃ nábị̃ Ĩsáyã drị́ gá rĩ la agá, zị ĩ'di, “Ínị̃ ị́jọ́ míní lãlé 'dĩ kí ífí rá yã?”
44008031	Ágọ́bị́ Ị̃tị́yọ́pị̃yã rú 'dĩ umvi Fị́lị́pọ̃ ní, jọ, “Má icó ị́jọ́ 'dĩ 'bã ífí nị̃lé íngoní-íngoní ru 'bá ãzí drĩ ífí la icé mání ku rĩ gá?” Umve dó sĩ Fị́lị́pọ̃ 'i amụ́lé rilé ĩ'di bụ́lụ́ gá 'dãá.
44008032	Ị́jọ́ bụ́kụ̃ Ãdróŋá drị̂ ágọ́bị́ Ị̃tị́yọ́pị̃yã rú rĩ 'bã lãlé rĩ ándrá íni: “'Dụ kí ándrá ĩ'di agụlé cécé kãbĩlõ agụlé lịlé lị̃lị̃ rĩ 'bã áni, ãzíla 'dị kí ĩ'di cécé kãbĩlõ lịlé, ru tị nzị̃lé ku rĩ 'bã áni.
44008033	Úfẽ ĩ'diní drị̃nzá, úlị ị́jọ́ ĩ'didrị̂ múké-múké ku. 'Bá ãzí ãlu icólépi ị́jọ́ nzelépi drị̃lẹ́ ĩ'didrị̂ kí drị̃ gá rá la 'dáyụ, ã'dusĩku ídri ĩ'didrị́ ụ̃nọ́kụ́ gá 'dâ rĩ ãsị̃ 'bo.”
44008034	Ãmbógó Ị̃tị́yọ́pị̃yã rú rĩ zị Fị́lị́pọ̃ 'i, “Ílũ mání, nábị̃ la ị́jọ́ 'dĩ jọ ĩ'di drị̃ gá yã jõku 'bá ãzí ndú la drị̃ gá?”
44008035	'Dãá Fị́lị́pọ̃ i'dó dó ị́jọ́ jọlé ị́jọ́ tá Ãdróŋá drị́ ĩ'di 'bã lãlé rĩ drị̃ gá, ãzíla ũlũ ị́jọ́ mgbã Yẹ́sụ̃ drị́ gá rĩ.
44008036	Ĩ'bã kí mụ agá gẹ̃rị̃ gá 'dâ, ca kí ãngũ ị̃yị́ trũ la gá, ãmbógó Ị̃tị́yọ́pị̃yã rú rĩ jọ, “Ị̃yị́ ãzí 'dĩ, ã'du icó fẽlé la má ịsụ́ bãbụ̃tị́zị̃ ku rĩ gá nĩ?” [
44008037	Fị́lị́pọ̃ jọ, “Mí icó bãbụ̃tị́zị̃ ịsụ́lé rá ídrĩ Yẹ́sụ̃ ã'ị̃ ími ásị́ pírí sĩ rĩ gá.” Ãmbógó umvi má ã'ị̃ dó rá Kúrísĩtõ ĩ'di Ãdróŋá Ngọ́pị 'i.]
44008038	Atrị kãyĩnõ gárĩ selépi rĩ kí drị̃, fi kí Fị́lị́pọ̃ be ị̃rị̃ trá ị̃yị́ agâlé, 'dãá Fị́lị́pọ̃ fẽ ĩ'diní bãbụ̃tị́zị̃ rá.
44008039	Kí mụ ãfũlé ị̃rị̃ trá ị̃yị́ agâlé rĩ sĩ ãmvé 'dõlé 'bo, Úríndí Úpí drị̂ 'dụ Fị́lị́pọ̃ 'i ũní rá, ãmbógó Ị̃tị́yọ́pị̃yã rú 'dã ndre ĩ'di ị̃dị́ ku, wó mụ ĩ'di 'bã ãcị̃ trũ drị̃ gá ãyĩkõ ãmbógó íni la trũ.
44008040	Fị́lị́pọ̃ mụ ru ịsụ́lé Ãzótũ gá, ĩ'di 'bã mụ agá, ri mụlé ị́jọ́ mgbã Yẹ́sụ̃ drị́ gá rĩ ũlũ trũ táwụ̃nị̃ ãmbogo-ãmbogo rĩ kí agâ sĩ íni, íni kpere ĩ'di 'bã ca agá Kãyĩsárĩyã gá.
44009001	Ụ́'dụ́ 'dã kî sĩ Sáwụ̃lọ̃ 'bã drĩ adrujó ũmbã ĩ'diní 'bá Yẹ́sụ̃ ã'ị̃lépi rá rĩ kí ụ'dị́jó rĩ trũ ásị́ gá rĩ sĩ, mụ átáló ãmbógó ãndânĩ rĩ rụ́.
44009002	Jọ 'bã ãfẽ drĩ ĩ'diní wárágã mụjó Dãmãsị̃kị́yã gá ãngũ Ãdróŋá ị̃nzị̃jó rĩ kí agâ sĩ, 'bá táni ãgọbị rú jõku ũkú ru Yẹ́sụ̃ ã'ị̃lépi rĩ kí rụjó ũkpó sĩ agụjó sujó mãbụ́sụ̃ gá Yẹ̃rụ́sãlẹ́mụ̃ gâlé.
44009003	Sáwụ̃lọ̃ 'bã mụ agá ãni rú táwụ̃nị̃ Dãmãsị̃kị́yã drị̂ gá 'dãá, rụ̃gbụ́gbụ́ ãcí imve angájó 'bụ̃ gâlé ji ãngũ ĩ'di andre gá 'dãá trộkị́lịrị.
44009004	Sáwụ̃lọ̃ a'dé vụ̃rụ́, are ụ́'dụ́kọ́ ãzí ị́jọ́ jọ agá ĩ'diní, “Sáwụ̃lọ̃! Sáwụ̃lọ̃! Mi áma ĩcõcõŋã íni ã'du ị́jọ́ sĩ yã?”
44009005	Sáwụ̃lọ̃ zị, “Mi ã'di 'i, Úpí?” Ụ́'dụ́kọ́ umvi, “Ma Yẹ́sụ̃ mî ĩcõcõŋãlé rĩ 'i.
44009006	Wó be la ínga, ímụ táwụ̃nị̃ agâlé, ãngũ mání sĩ mụjó lũjó la míní mi mụ ã'du idélé yã rĩ gá.”
44009007	'Bá tá be acị́lépi Sáwụ̃lọ̃ abe 'dĩ tu kí pá ị́jọ́ jọŋâ kóru, are kí ụ́'dụ́kọ́ 'dã rá, wó ndre kí 'bá ãzí ífí ãlu ku.
44009008	'Dãá Sáwụ̃lọ̃ angá vụ̃rụ̂lé nzị̃ ru mịfị́, wó ndre ãngũ gẹ̃rị̃ sĩ ku, ã'dusĩku mịfị́ la ãsã cí. 'Bá tá mụlépi ĩ'di be 'dĩ rụ kí ĩ'di drị́ gá drị́ gá agụlé Dãmãsị̃kị́yã gâlé.
44009009	Dãmãsị̃kị́yã gá 'dãá Sáwụ̃lọ̃ u'á ụ́'dụ́ na ndre ãngũ ku, na ãko ãzí ku, mvụ vâ ãko ãzí ku ĩndĩ.
44009010	'Bá Yẹ́sụ̃ ã'ị̃lépi rá la ándrá Dãmãsị̃kị́yã gá 'dãá cí rụ́ la Ãnãníyã 'i. Ị́jọ́ ãzí ícétáŋá ru la i'da ándrá ru ĩ'diní, ala gá Úpí Yẹ́sụ̃ umve ĩ'di, “Ãnãníyã!” Ãnãníyã umvi, “Ma 'dõnu, Úpí.”
44009011	Úpí Yẹ́sụ̃ jọ ĩ'diní, “Mí itú mi bábá, ímụ gẹ̃rị̃ umvelé Kpị 'dã agá, jó Yụ́dãsị̃ drị̂ agá, ízị 'bá angálépi Tãrãsị́sị̃ gá umvelé Sáwụ̃lọ̃ 'i rĩ 'i. Ĩ'di Ãdróŋá zị.
44009012	Ãzíla áfẽ ndre ícétáŋá ru ágọ́bị́ ãzí umvelé Ãnãníyã 'i rĩ 'bã amụ́ agá jó agá 'dõlé, drị́ tị̃ agá ĩ'di drị̃ gá 'bã ndre sĩ ãngũ ị̃dị́.”
44009013	Ãnãníyã umvi, “Úpí, ũ'bí nze kí mání ị́jọ́ ágọ́bị́ 'dĩ drị̃ gá rá ãzíla ị́jọ́ ũnzíríkãnã ĩ'dĩ 'bã idélé 'bá ãlá mídrị́ Yẹ̃rụ́sãlẹ́mụ̃ gá 'dĩ 'ba rụ́ rĩ kí drị̃ gá ĩndĩ.
44009014	Ãzíla amụ́ vâ ũkpõ ãtalo ãmbogo 'dã 'badrị̂ sĩ Dãmãsị̃kị́yã gá 'dõlé amụ́jó 'bá ími rụ́ umvelépi rĩ kí rụjó cí.”
44009015	Wó Úpí Yẹ́sụ̃ jọ ĩ'diní, “Ímụ, ã'dusĩku ĩ'di mâ ãnájó ụ̃pị́gọ́ŋá mání pẽlé ị́jọ́ mádrị̂ kí ujílépi 'bá Yãhụ́dị̃ rú ku rĩ 'baní, ũpi 'baní ãzíla 'bá Ịsịrayị́lị̃ gá 'dĩ 'baní rĩ 'i.
44009016	Ãzíla ma vâ mụ ị́jọ́ ĩ'di 'bã sĩ mụjó ũcõgõ ịsụ́jó ị́jọ́ má drị̂ ũlũŋá sĩ rĩ kí i'dalé ĩ'diní rá.”
44009017	'Dãá Ãnãníyã mụ rá, fi Sáwụ̃lọ̃ drị̃ gâlé, tị̃ drị́ Sáwụ̃lọ̃ drị̃ gá jọ, “Má ádrị́pị Sáwụ̃lọ̃, Úpí Yẹ́sụ̃ ándrá ru i'dalépi míní gẹ̃rị̃ gâlé míní amụ́jó 'dõlé rĩ sĩ, rĩ ãpẽ áma tị íni la mi sĩ ãngũ ndre ị̃dị́, ãzíla Úríndí Ãlá rĩ 'bã ga sĩ ími agá tré benĩ.”
44009018	Cọtị ãko ãzí a'dé Sáwụ̃lọ̃ mịfị́ agâlé cécé ũgórókó'bõ áni, 'dâ ndre dó ãngũ ị̃dị́ rá. Tu pá ụrụgá sĩ bãbụ̃tị́zị̃ ịsụ́jó.
44009019	Sáwụ̃lọ̃ la mụ íná nalé 'bo, ịsụ́ ũkpõ ú'dí ru. Sáwụ̃lọ̃ u'á ụ́'dụ́ were 'bá Yẹ́sụ̃ ã'ị̃lépi rá 'dĩ 'ba abe Dãmãsị̃kị́yã gá 'dãá.
44009020	Mụ dó pịrị ị́jọ́ ũlũlé ãngũ Ãdróŋá ị̃nzị̃jó rĩ kí agá jọjó la, Yẹ́sụ̃ ĩ'di Ãdróŋá Ngọ́pị 'i.
44009021	'Bá ị́jọ́ 'dĩ arelépi rá 'dĩ u'á kí ụ̃sụ̃táŋá sĩ, ãzíla jọ kí, “Ágọ́bị́ 'dĩ adru ándrá Yẹ̃rụ́sãlẹ́mụ̃ gâlé 'bá kí ụ'dị́lépi rụ́ Yẹ́sụ̃ 'dĩ umveŋá sĩ rĩ 'i ku yã? Amụ́ vâ ínĩ ngá ị́jọ́ ĩ'di ãni ãlu 'bá kí trajó agụjó mãbụ́sụ̃ gá 'bá ãtalo ãmbogo rĩ kí drị̃lẹ́ gá rĩ gá ku yã? Wó uja ru íni la ã'du sĩ?”
44009022	Wó 'dãá ị́jọ́ Sáwụ̃lọ̃ 'bã jọlé rĩ acá kí ũkpó trũ, ãzíla 'bá Yãhụ́dị̃ rú Dãmãsị̃kị́yã gá 'dĩ icó kí ĩ'di umvilé ku, ã'dusĩku ị́jọ́ ĩ'di 'bã jọlé Yẹ́sụ̃ ĩ'di Kúrísĩtõ 'i rĩ i'da ru mgbọ rú Yẹ́sụ̃ ĩ'di Ãdróŋá 'bã tị ãpẽlé ãma pajó rĩ 'i.
44009023	Ụ́'dụ́ wẽwẽ rú 'dĩ kí vúlé gá, 'bá Yãhụ́dị̃ rú 'dĩ ri kí ru tralé ãlu ị́jọ́ itújó sĩ Sáwụ̃lọ̃ mbãjó 'dịjó rá.
44009024	Wó 'bá ãzí lũ Sáwụ̃lọ̃ ní ị́jọ́ itúlé ĩ'di ụrụ'bá gá 'dĩ kí rá. Ị̃tụ́ kí ị́nị́ be 'bá 'dĩ ri kí ĩ'di tẽlé 'dịlé jó tị bõrõ táwụ̃nị̃ celépi cí rĩ drị́ gá rĩ kí agá.
44009025	Wó ị́nị́ ãzí ãlu 'bá ị́jọ́ ĩ'didrị̂ ã'ị̃lépi rá rĩ 'dụ kí ĩ'di gụ́fá sĩ mụlé sulé dẹ̃rị́sã bõrõ agá rĩ gâ sĩ ãmvélé apá dó sĩ rá.
44009026	Sáwụ̃lọ̃ mụ Yẹ̃rụ́sãlẹ́mụ̃ gá ụ̃'bị̃jó ru icíjó 'bá Yẹ́sụ̃ ã'ị̃lépi rá 'dĩ abe pâlé wẽwẽ rú, wó 'bá Yẹ́sụ̃ ã'ị̃lépi rá 'dĩ ã'ị̃ kí ĩ'di ĩ'bã ãzí ru ku, ãzíla idé kí dó vâ ĩ'di sĩ ụ̃rị̃ sĩ.
44009027	Wó Bãrãnábã amụ́ Sáwụ̃lọ̃ ãzã kolé ĩ'di agụjó ụ̃pịgọŋa 'ba rụ̂lé lũjó la ĩ'baní Sáwụ̃lọ̃ ndre Úpí Yẹ́sụ̃ 'i gẹ̃rị̃ gá, ãzíla Úpí jọ ị́jọ́ ĩ'di be rá. Nze vâ ĩ'baní ị́jọ́ Sáwụ̃lọ̃ 'bã ị́jọ́ ũlũjó ụ̃rị̃ kóru Yẹ́sụ̃ drị̃ gá Dãmãsị̃kị́yã gá 'dãá rĩ 'i.
44009028	Ãzíla Sáwụ̃lọ̃ u'á dó sĩ ụ̃pị́gọ́ŋá abe, acị́ Yẹ̃rụ́sãlẹ́mụ̃ agá pírí ị́jọ́ ũlũ trũ ụ̃rị̃ kóru Úpí Yẹ́sụ̃ drị̃ gá.
44009029	Ri vâ ãgátã galé 'bá Yãhụ́dị̃ rú Gị̃rị́kị̃ tị jọlépi rĩ abe, mbã kí tí vâ ĩ'di 'dịlé rá.
44009030	'Bá Yẹ́sụ̃ ã'ị̃lépi rá 'dĩ kí mụ ị́jọ́ 'dĩ ịsụ́lé 'bo, 'dụ kí Sáwụ̃lọ̃ agụlé Kãyĩsárĩyã gá tị la pẽjó Tãrãsị́sị̃ gá.
44009031	'Dã 'bã vúlé gá 'bá Yẹ́sụ̃ ã'ị̃lépi rá Yụ̃dị́yã gá, Gãlị́lị̃ gá ãzíla Sãmãríyã gá 'dĩ îcõcõŋá kí ku, ịsụ́ kî dó sĩ ásị́ ị̃gbẹ̃. Kí kãlãfe tụ ásị́ ũŋmĩŋá Úríndí Ãlá rĩ drị́ gá rĩ sĩ ĩ'bã kí Úpí Yẹ́sụ̃ ní ãzị́ ngajó rĩ sĩ.
44009032	Pétẽrõ 'bã acị́ agá ãngũ pírí gá, ụ́'dụ́ ãlu mụ drị̃ fụlé 'bá ãlá u'álépi Lụ́dã gá 'dĩ 'ba abe.
44009033	'Dãá ịsụ́ ágọ́bị́ ãzí u'álépi gbọ́lọ́ sị́ ílí ãrõ ãcá sĩ pá kóru umvelé Ãyĩnéyã 'i.
44009034	Pétẽrõ jọ Ãyĩnéyã ní, “Yẹ́sụ̃ Kúrísĩtõ adrí mi ãlá ru 'bo, ínga, ítra gbọ́lọ́ mídrị́ 'dĩ.” Cọtị Ãyĩnéyã angá ụrụgá.
44009035	'Bá pírí u'álépi Lụ́dã gá ãzíla Sãrónĩ gá 'dãá rĩ ndre kí Ãyĩnéyã 'bã ácị́ŋá rá, cọtị ã'ị̃ kí Yẹ́sụ̃ Úpí kí palépi rĩ rú rá.
44009036	Yópã gá 'dãá ũkú ãzí ándrá Yẹ́sụ̃ ã'ị̃lépi rá la cí rụ́ la Tã'bị́tã 'i, ũkú Yẹ́sụ̃ ã'ị̃lépi rá la, ri sáwã ĩ'didrị̂ kí izalé ị́jọ́ múké idéjó ãzíla 'bá lẽmẽrí rĩ kí ãzã kojó.
44009037	Sáwã 'dã agá 'dãá ãyánĩ rụ ĩ'di uja drãlé rá. 'Bá ũjĩ kí ãvũ la ãzíla agụ kí 'bãlé gõrófã agá ụrụgâlé ĩ'di ị̃sị̃ŋá tẽjó.
44009038	Ãngũ Yópã 'i rĩ ándrá Lụ́dã andre gá 'dãá ãni rú, 'bo 'bá Yẹ́sụ̃ ã'ị̃lépi rá 'dĩ kí mụ ị́jọ́ 'dĩ arelé Pétẽrõ ĩ'di Lụ́dã gá íni, pẽ kí ãgọbị kí tị ị̃rị̃ ị́jọ́ Tã'bị́tã drã rá rĩ trũ mãmálá 'bãjó ĩ'di drị̃lẹ́ gá, “Mí amụ́ gbõrú ãma rụ́ 'dõlé.”
44009039	Pétẽrõ angá amụ́lé 'bá 'dĩ abe. Ĩ'di mụ acálé 'bo, agụ kí ĩ'di gõrófã agâlé, ũkú ãwụzị rú rĩ atrá kí ru ĩ'di andre gá áwáŋâ trũ jó ãvũ 'bãjó rĩ agá. Ũkú 'dĩ kí dị̃ Pétẽrõ ní sátĩ ãzíla kọ́tị̃ ándrá Tã'bị́tã 'bã sõlé rĩ kí i'da sĩ.
44009040	Pétẽrõ iyá kí jó agâlé rĩ sĩ ãmvé, tị̃ ãjã vụ̃rụ́ zị Ãdróŋá, ĩ'di mụ zịlé la 'bo uja tị ãvũ rụ̂lé jọ, “Tã'bị́tã, mí angá ụrụgá!” Ũkú 'dĩ nzị̃ ru mịfị́, ĩ'di mụ Pétẽrõ ndrelé 'bo uja rilé rĩ rĩ.
44009041	Pétẽrõ se ru ãni rú ĩjũ drị́ ãzã la kojó ĩ'di ingajó. Umve 'bá Yẹ́sụ̃ ã'ị̃lépi rá 'dĩ kí ũkú ãwụzị rú 'dĩ kí abe amụ́jó ĩ'di fẽjó ĩ'badrị́ ídri rú.
44009042	Ị́jọ́ 'dĩ acị́ ãngũ Yópã drị̂ agâ sĩ pírí 'bá wẽwẽ rú uja kî sĩ ásị́ Yẹ́sụ̃ ã'ị̃jó 'bá kí palépi rĩ rú.
44009043	'Dĩ gá 'dâ, Pétẽrõ u'á Sị̃mọ́nị̃ gọ́bẹ́rẹ́ idélépi rĩ drị́ko gá Yópã gá 'dãá ụ́'dụ́ ãzo rú.
44010001	Ágọ́bị́ ãzí ándrá cí u'álépi Kãyĩsárĩyã gá rụ́ la Kụ̃rụ̃nálị́yọ̃ 'i, ĩ'di ãsĩkárĩ túrú ãlu Rụ́mị̃ drị̂ kí 'bã ãmbógó.
44010002	Ĩ'di ándrá 'bá Rụ́mị̃ rú Ãdróŋá rulépi 'bá ĩ'didrị̂ abe ambamba la, ri vâ 'bá ándrá Yãhụ́dị̃ rú lẽmẽrí rĩ kí ãzã kolé, ĩ'di vâ Ãdróŋá zị agá ụ́'dụ́ pírí.
44010003	Ũgũgõ sáwã úrômĩ ị̃tọ́lọŋá sĩ ndre ándrá mãlãyíkã Ãdróŋá drị̂ ícétáŋá agâ sĩ ị́jọ́ jọ agá ĩ'di be, umve ĩ'di, “Kụ̃rụ̃nálị́yọ̃!”
44010004	Su mịfị́ drị̃ la gá ụ̃rị̃ trũ umvi, “Úpí, ãko ã'du?” Mãlãyíkã umvi, “Ãdróŋá u'á ãyĩkõ sĩ, ã'dusĩku ã'ị̃táŋá mî ĩ'di ã'ị̃jó ãzíla ãko mî fẽlé 'bá lẽmẽrí Yãhụ́dị̃ rú rĩ 'banî rĩ ca kí ĩ'di rụ̂lé rá, ĩ'di dó sĩ bábá ími umvijó.
44010005	Ãzíla ú'dî'da ípẽ 'bá ãzí kí tị mụlé ágọ́bị́ Sị̃mọ́nị̃ Pétẽrõ rĩ umvelé ãngũ Yópã gá.
44010006	Mụ ãmụ́ ru ágọ́bị́ gọ́bẹ́rẹ́ idélépi umvelé Sị̃mọ́nị̃ 'i, lị́cọ́ trũ ãni rú la mĩrĩ tị gá rĩ drị́ko gá ĩ'di amụ́ míní ị́jọ́ patáŋá drị̂ lũlé.”
44010007	Mãlãyíkã la mụ mụlé 'bo, Kụ̃rụ̃nálị́yọ̃ umve 'bá ãzị́ ngalépi ĩ'didrị́ la kí ị̃rị̃, ala gá ãsĩkárĩ ãzị́ ngalépi 'dãá Ãdróŋá rulépi ambamba la ãzí ãlu.
44010008	Nze ĩ'baní ị́jọ́ ru idélépi 'dĩ kí vú, uja dó kí tị pẽlé Yópã gá.
44010009	Drụ̃sị̃ ĩ'baní acá agá ãni rú Yópã gá sáwã ázíyá gá 'dĩ, Pétẽrõ mụ tụlé jó drị̃ gá Ãdróŋá zịlé.
44010010	Ãbị́rị́ ndẽ ĩ'di rá, lẽ tí ãko ãzí nalé, 'dĩ sĩ íná la drĩ a'dí agá a'dî ndre ícétáŋá ãzí.
44010011	Ndre ala gá 'bụ̃ tị nzị̃ ru mgbọ, ndre vâ ãko ãzí cécé bõngó ũgĩlé kónã la sụ rĩ kí agá a'bélé vụ̃rụ́ 'dõlé rĩ 'bã áni la.
44010012	Ala gá 'dãá ãnãkpá ũví ndú-ndú lẽlé úna kí ku 'dĩ kí pírí cí; ãko ãgãlépi 'a drị̃ sĩ ãzíla ãríŋá ungalépi ụrụgâ sĩ 'dĩ kî trũ.
44010013	Ụ́'dụ́kọ́ angá ala gâlé jọ, “Ínga ụrụgá, Pétẽrõ, mí ụlị́ ãko 'dĩ kí ãzíla ína kí rá.”
44010014	Wó Pétẽrõ umvi, “Yụ, Úpí, ána jõ drĩ ãko ãzí ãndị́ ru la ku.”
44010015	'Dãá are vâ ụ́'dụ́kọ́ 'dĩ 'bụ̃ gâlé ị̃dị́, “Ãdróŋá drĩ jọ la ãko 'dĩ míní múké, lẽ íjọ ũnzí rĩ gá ku.”
44010016	Ị́jọ́ 'dĩ idé kí ru íni pâlékó na, 'dãá ú'dụ dó ãko bõngó áni 'dĩ 'bụ̃ gâlé vúlé.
44010017	Pétẽrõ 'bã drĩ ị́jọ́ ĩ'di 'bã ndrelé 'dĩ ífí ndrụ̃ agá 'dâ, ndre 'bá Kụ̃rụ̃nálị́yọ̃ 'bã tị ãpẽlé 'dĩ kí pá tu agá Sị̃mọ́nị̃ drị́ jó tị gá 'dãá.
44010018	'Dãá zị kí, “Ãmụ́ ãzí rụ́ sĩ umvelé Sị̃mọ́nị̃ Pétẽrõ 'i rĩ 'dâ cí yã?”
44010019	Pétẽrõ drĩ ĩ'di 'bã ị́jọ́ 'dĩ ífí ũrã agá, Úríndí jọ ĩ'diní, “Mí are! 'Bá ãgọbị rú la kí na kí ími ndrụ̃.
44010020	Mí asị́ vụ̃rụ́ ími itúlé bábá, ígã jõ mụlé 'bá ãmị́yọ́ŋá ru 'dĩ 'bã abe ku, ã'dusĩku má ãpẽ kí tị ma 'i.”
44010021	Cọtị Pétẽrõ asị́ vụ̃rụ́ jọ ãgọbị 'dã 'baní, “Ma bãsĩ ágọ́bị́ ĩmi ndrụ̃lé rĩ 'i, ĩmi amụ́ ã'du ị́jọ́ sĩ?”
44010022	Ãgọbị na 'dã umvi kí, “Ãmbógó Kụ̃rụ̃nálị́yọ̃ ãsĩkárĩ Rụ́mị̃ gá rĩ ãpẽ ãma tị nĩ. Ĩ'di 'bá ãzí Ãdróŋá rulépi rũrũ vâ 'bá múké, ãzíla 'bá Yãhụ́dị̃ rú 'dĩ 'bã kí rulé rũrũ íni la. Mãlãyíkã ãlá Ãdróŋá drị̂ jọ ị́jọ́ ĩ'di be, jọ 'bã umve mi 'i ĩ'didrị́ kogâlé, ĩ'di sĩ ị́jọ́ mî mụlé jọlé ĩ'diní rĩ are.”
44010023	Pétẽrõ 'bã mãmálá a'ị́ ãgọbị na 'dã kí ụ́'dụ́ kojó 'dãá. Ụ̃'bụ́tị ãzí rĩ sĩ Pétẽrõ itú ru bábá mụjó ĩ'ba abe, ãzíla 'bá Yẹ́sụ̃ ã'ị̃lépi rá Yópã gá 'dã ãzí rĩ mụ kí ĩndĩ.
44010024	Drụ̃sị̃ íni ca kí lị́cọ́ Kụ̃rụ̃nálị́yọ̃ drị́ ĩ'di 'bã sĩ ĩ'di tẽjó 'bá ĩ'didrị̂ kí abe ãzíla ĩ'di 'bã wọ̃rị́ka umvelé umve-umve rĩ abe Kãyĩsárĩyã gá 'dãá.
44010025	Pétẽrõ 'bã lẽ agá fi agá jó agâlé 'dĩ gá 'dĩ, Kụ̃rụ̃nálị́yọ̃ ụfụ kí drị̃ ĩ'di be, 'be ru pálé la gá 'dãá vụ̃rụ́ ĩ'di ị̃nzị̃jó.
44010026	Pétẽrõ fẽ ĩ'diní angálé ụrụgá jọ, “Ítu pá ụrụgá, Kụ̃rụ̃nálị́yọ̃, ma mâ ngá lú 'bá cécé mí áni.”
44010027	Pétẽrõ mụ kí ị́jọ́ jọ trũ Kụ̃rụ̃nálị́yọ̃ be kpere ĩ'baní ca agá jó 'bá 'baní ru trajó wẽwẽ rú rĩ agâlé.
44010028	Jọ ĩ'baní, “Ĩmi pírí nị̃ kí rá ãzị́táŋá ãmadrị́ 'bá Yãhụ́dị̃ rú rĩ drị́ dị́nị̃ drị̂ ã'ị̃ ãmaní u'ájó sụ́rụ́ ndú 'bá Yãhụ́dị̃ rú ku 'dĩ abe vâ adrujó ãmụ́ ru ĩ'badrị́ko gá ãndrũ 'dĩ 'bã áni ku. Wó Ãdróŋá jọ mání, lẽ má umve 'bá ãzí ãluŋá la mẹ́rọ́'bá ru jõku ãndị́ ru íni ku.
44010029	Bãsĩ gápi mâ amụ́jó kpílo gbõrú míní 'bá tị pẽjó má rụ́ 'bo rĩ sĩ 'dĩ. Ázị dó mi 'i, ípẽ 'bá kí tị má rụ̂lé ã'du ị́jọ́ sĩ?”
44010030	Kụ̃rụ̃nálị́yọ̃ umvi ĩ'diní, “Alị ụ́'dụ́ na 'bo, ándrá cécé sáwã úrômĩ sĩ ãndrũ 'dĩ 'bã áni, ma Ãdróŋá zị agá ị̃tọ́lọŋá sĩ mádrị́ jó agá, rụ̃gbụ́gbụ́ ándre 'bá ãzí bõngó sụ̃lépi imvesílílí la pâ tu agá áma drị̃lẹ́ gá 'dãá.
44010031	Jọ mání, ‘Kụ̃rụ̃nálị́yọ̃! Ãdróŋá are zịtáŋá mídrị̂ rá ãzíla ndre vâ ãzãkoma míní fẽlé 'bá 'baní rĩ kí rá, ãvĩ ị́jọ́ kí drị̃ gá ku.’
44010032	Jọ vâ mání, ‘Ípẽ 'bá ãzí tị mụlé Yópã gá ágọ́bị́ umvelé Sị̃mọ́nị̃ Pétẽrõ 'i rĩ rụ́, ĩ'di ãmụ́ ágọ́bị́ gọ́bẹ́rẹ́ idélépi umvelé Sị̃mọ́nị̃ 'i rĩ drị́ko gá mĩrĩ tị gá 'dã.’
44010033	'Dĩ gá 'dâ ápẽ 'bá tị mí rụ̂lé cọtị mí idé vâ múké amụ́jó. Ú'dî'da ãma dó pírí Ãdróŋâ drị̃lẹ́ gá 'dâ ị́jọ́ Úpí 'bã azịlé ími tị gá rĩ arejó.”
44010034	Pétẽrõ i'dó ị́jọ́ jọlé, jọ, “Ánị̃ dó rá ãndá Ãdróŋá uya 'bá kí uya-uyâ ku.
44010035	Sụ́rụ́ wẽwẽ rú 'dĩ kí agá 'dâ, ã'ị̃ 'bá ĩ'di rụ́ ịcụ́lépi ãzíla 'bá ị́jọ́ mgbã ngalépi rĩ kí rá.
44010036	Ĩmi are ándrá ị́jọ́ mgbã Ãdróŋá 'bã tị ãpẽlé 'bá Ịsịrayị́lị̃ rú rĩ 'baní ásị́ ị̃gbẹ̃ Ãdróŋá drị̂ ajílépi Yẹ́sụ̃ Kúrísĩtõ Úpí ru sụ́rụ́ pírí 'baní rĩ rụ̂ sĩ rĩ rá.
44010037	Ĩmi are ị́jọ́ Yẹ́sụ̃ 'bã idélé i'dójó Gãlị́lị̃ gá ãngũ Yụ̃dị́yã drị̂ gá sáwã Yõhánã 'bã ị́jọ́ bãbụ̃tị́zị̃ drị̂ ũlũjó rĩ 'bã ũngúkú gá rĩ rá.
44010038	Ĩnị̃ vâ ị́jọ́ Yẹ́sụ̃ 'bá Nãzẹ̃rẹ́tị̃ rú Ãdróŋá 'bã adrujó ĩ'di be, ĩ'di vâ Úríndí Ãlá rĩ ũsũjó drị̃ la gá, ũkpõ trũ, acị́lépi ị́jọ́ múké idé trũ, ãzíla 'bá Sĩtánĩ 'bã umbélé cí 'dĩ kí adríjó rá rĩ rá.
44010039	“Ãma ụ̃pị́gọ́ŋá ru 'dĩ kí dó sĩ pírí ị́jọ́ ĩ'di 'bã ngalé ãngũ 'bá Yãhụ́dị̃ rú rĩ 'badrị̂ agá ãzíla Yẹ̃rụ́sãlẹ́mụ̃ agá 'dĩ 'bã sãdínĩ rú. 'Dã 'bã ũngúkú gá, ipa kí ĩ'di mũsãlá'bã sị́ gá.
44010040	Wó ụ́'dụ́ na Yẹ́sụ̃ 'bã drãjó 'bo rĩ 'bã ũngúkú gá, Ãdróŋá inga ĩ'di ídri, i'da ru ú'dí ru
44010041	adru 'bá pírí 'banî la ku, wó lú 'bá ándrá ị́jọ́ ĩ'didrị̂ ndrelépi cé, Ãdróŋá 'bã ándrá pẽlé 'bo 'dĩ 'banî, ãma ándrá ãko nalépi ãzíla mvụlépi ĩ'di trũ sáwã ĩ'di 'bã angájó drã agá rĩ sĩ 'bo rĩ kî.
44010042	Ãzíla azị ãmaní ị́jọ́ ĩ'didrị̂ ị̃ndụ́ nzejó 'bá 'banî i'dajó la 'i bãsĩ 'bá Ãdróŋá 'bã tị ãpẽlé, ị́jọ́ lịjó 'bá ídri rĩ kí drị̃ gá 'bá ũdrãlépi rá rĩ abe rĩ 'i.
44010043	Nãbịya pírí ũlũ kí ị́jọ́ ĩ'di drị̃ gá, jọ kí, 'bá pírí ĩ'di ã'ị̃lépi rá rĩ ála ị́jọ́ ũnzí ĩ'didrị̂ kî trũ rá ũkpó rụ́ ĩ'didrị́ gá rĩ sĩ.”
44010044	Pétẽrõ 'bã drĩ ị́jọ́ jọ agá jọ̃jọ̃ 'dĩ gá 'dĩ, Úríndí Ãlá rĩ asị́ vụ̃rụ́ 'dõlé 'bá tá ị́jọ́ ĩ'didrị̂ arelépi 'dĩ kí drị̃ gá.
44010045	'Bá Yãhụ́dị̃ rú ĩtãrãlé rá Yẹ́sụ̃ ã'ị̃lépi rá angálépi Yópã gá Pétẽrõ be 'dĩ acá kí ụ̃sụ̃táŋá sĩ, ã'dusĩku Ãdróŋá 'bã fẽtáŋá ĩ'di ãni Úríndí Ãlá rĩ ãsũjó 'bá Yãhụ́dị̃ rú ku 'dĩ kí drị̃ gá ĩndĩ rĩ sĩ.
44010046	'Dĩ fẽ i'dó kí ị́jọ́ jọlé tị ndú-ndú sĩ Ãdróŋâ ịcụ́ŋâ trũ cọtị Pétẽrõ jọ,
44010047	“'Bá 'dĩ ịsụ́ kí Úríndí Ãlá rĩ 'bo, cécé ándrá ãmaní ịsụ́lé rĩ 'bã áni. 'Dâ 'bá ãzí icó dó kí ugalé úmgbé bãbụ̃tị́zị̃ ịsụ́jó ị̃yị́ sĩ la ku.”
44010048	'Dã 'bã ũngúkú gá, fẽ dó ĩ'baní bãbụ̃tị́zị̃ rụ́ Yẹ́sụ̃ Kúrísĩtõ drị́ gá rĩ sĩ. 'Bá 'dãá 'dĩ zị kí Pétẽrõ 'i u'ájó ĩ'ba abe ụ́'dụ́ were rú ị̃dị́.
44011001	Ụ̃pịgọŋa Yẹ́sụ̃ drị́ 'dĩ kí, 'bá Yụ̃dị́yã gá ã'ị̃táŋâ trũ 'dĩ abe, are kí 'bá Yãhụ́dị̃ rú ku rĩ ã'ị̃ kí ị́jọ́ Ãdróŋá drị́ rĩ rá.
44011002	Wó Pétẽrõ la mụ ãgõlé vúlé Yẹ̃rụ́sãlẹ́mụ̃ gá 'bo, 'bá Yãhụ́dị̃ rú ru ĩtãrãlépi rá Yẹ́sụ̃ ã'ị̃lépi lã'bĩ ĩ'badrị́ Yãhụ́dị̃ drị̂ drĩ sĩ adrujó kí drị̃ gá cí 'dĩ inzá kí ĩ'di drị̃, jọ kí,
44011003	“Ífi 'bá ãzí 'bá Yãhụ́dị̃ rú ku la 'badrị́ jó agá, ãzíla mí uja íná nalé ĩ'ba abe.”
44011004	'Dãá Pétẽrõ nze ĩ'ba ní ị́jọ́ ru idélépi 'dĩ kí vú pírí ĩ'ba ní ru idéjó 'dã 'bã áni.
44011005	“Ụ́'dụ́ ãlu Yópã gá mání Ãdróŋá ã'ị̃ agá, ícétáŋá ãzí i'da ru mání, ándre ãko ãzí cécé bõngó ũgĩlé kónã la sụ asị́ agá angájó 'bụ̃ gâlé má rụ́ 'dõlé.
44011006	Ma mụ ala ndrelé, ándre ãko gbẽtí ndú-ndú lẽlé úna kí ku ũ'bí ãnãkpá ásé agá rĩ kí, ãko ãgãlépi kụ̃bụ̃drị̃ sĩ rĩ kí ãzíla ãriŋa 'bụ̃ gá kí abe.
44011007	Ãzíla má are ụ́'dụ́kọ́ ị́jọ́ jọ agá, ‘Ínga ụrụgá, Pétẽrõ, mí ụlị́ ãko 'dĩ kí, ãzíla ína kí rá.’
44011008	Má umvi, ‘Yụ Úpí ãndá, ãko ãzí ãndị́ ru jõku ũnzíkãnã la fi áma tị gá ku.’
44011009	Wó má are vâ ụ́'dụ́kọ́ 'dĩ 'bụ̃ gâlé ị̃dị́. ‘Ãdróŋá drĩ jọ la ãko 'dĩ míní múké, lẽ íjọ ũnzí rĩ gá ku.’
44011010	'Dĩ idé ru ũgũgõ pâlé na 'dĩpí 'dĩ sĩ sáwã ãko 'dĩ ãzíla ị́jọ́ ala gá 'dĩ kí úse drĩ kí 'bụ̃ gâlé ku rú.
44011011	“Cọtị ãgọbị na tị ãpẽlé angájó Kãyĩsárĩyã gá la acá kí jó mâ sĩ u'ájó rĩ agá cí.
44011012	Úríndí Ãlá rĩ lũ mání mụjó ĩ'ba abe, ãzíla ụ̃rị̃ 'bã rụ jõ ma ĩ'bã kí adrujó ãmị́yọ́ŋá rĩ sĩ ku. Ámụ mâ ádrị́pịka ázíyá angálépi Yópã gá 'dâ cí 'dĩ kí abe, ụ́'dụ́ ãzí rĩ sĩ ãma acá ágọ́bị́ tá 'bá tị ãpẽlépi ãma rụ́ rĩ drị́ko gá.
44011013	Ũlũ ãmaní ị́jọ́ mãlãyíkã 'bã ru i'dajó ĩ'diní, ãzíla nze ị́jọ́ mãlãyíkã 'bã jọlé ĩ'diní rĩ kí vú, ‘Ípẽ 'bá ãzí kí tị Yópã gá mụlé ágọ́bị́ umvelé Sị̃mọ́nị̃ Pétẽrõ 'i rĩ rụ́.
44011014	Ĩ'di míní, mi 'i, ãzíla 'bá pírí mídrị́ko gá 'dĩ kí ru pa íngoní-íngoní ru yã rĩ lũ rá!’
44011015	Ma dó mụ i'dólé ĩ'baní ị́jọ́ jọlé 'bo, Úríndí Ãlá rĩ asị́ kí drị̃ gá cécé ĩ'di 'bã a'déjó ãma drị̃ gá ụ́'dụ́ drị̃drị̃ rĩ sĩ rĩ 'bã áni.
44011016	Ị́jọ́ ándrá Úpí Yẹ́sụ̃ 'bã jọlé ãmaní rĩ agá mánî, ‘Yõhánã fẽ ándrá bãbụ̃tị́zị̃ ị̃yị́ sĩ, wó ála mụ ĩminí bãbụ̃tị́zị̃ fẽ lé Úríndí Ãlá rĩ sĩ.’
44011017	Wó Ãdróŋá drĩ ĩ'baní Úríndí Ãlá ãlu 'dĩ fẽ ãmaní ĩ'ba abe ã'ị̃táŋá Úpí Yẹ́sụ̃ Kúrísĩtõ agá rĩ sĩ, ma dó ã'di 'i ị́jọ́ Ãdróŋá drị̂ drị̃ ụtrị́jó?”
44011018	'Bá kí mụ arelé la 'dĩ 'bã áni 'bo, ị́jọ́ 'dã umvi ãgátã ĩ'badrị̂ kí pírí, i'dó kí Ãdróŋá ịcụ́lé jọ kí, “Ãdróŋá fẽ vâ drị̃lẹ́mgbọ 'bá Yãhụ́dị̃ rú ku 'dĩ 'baní ásị́ ujajó ũnzĩkãnã a'bejó ídri ukólépi ku rĩ ịsụ́jó.”
44011019	'Bá Yẹ́sụ̃ ã'ị̃lépi rá ándrá apálépi angájó Yẹ̃rụ́sãlẹ́mụ̃ gá ị̃tụ́ kí ĩcõcõŋãjó 'dĩ sĩ Sĩtéfũnõ drã 'bo rĩ vúlé gá rĩ, iré kí kpere Fõyĩnísĩya gá, Kũpórõ gá ãzíla Ãnị̃tị́yọ́kị̃ Sị́rị̃yã gá rĩ gá, ũlũ kí ị́jọ́ mgbã Yẹ́sụ̃ drị́ gá rĩ 'i, lú 'bá Yãhụ́dị̃ rú 'dĩ 'baní á'dụ̂sĩ.
44011020	Wó íni 'dĩ 'bá ãzí Yẹ́sụ̃ ã'ị̃lépi rá angálépi Kũpórõ gá ãzíla Kụ̃rẹ́nị̃ gá rĩ mụ kí Ãnị̃tị́yọ́kị̃ gá kí iréjó Yẹ̃rụ́sãlẹ́mụ̃ gâlé rĩ sĩ i'dó kí ị́jọ́ mgbã ũlũlé 'bá Yãhụ́dị̃ rú ku 'dĩ 'baní Úpí Yẹ́sụ̃ drị̃ gá.
44011021	Ũkpõ Ãdróŋá drị́ gá rĩ ĩ'bã abe cí, ãzíla ũ'bí Ãdróŋá ã'ị̃lépi rá rĩ 'bã kãlãfe tụ ụrụgá.
44011022	Ị̃tụ́ 'bá Yẹ́sụ̃ ã'ị̃lépi rá Yẹ̃rụ́sãlẹ́mụ̃ gá rĩ kí mụ ã'du idé ru nĩ yã rĩ arelé 'bo, pẽ kí Bãrãnábã tị Ãnị̃tị́yọ́kị̃ gá.
44011023	Ĩ'di mụ acálé 'bo, ndre ị́jọ́ Ãdróŋá 'bã idélé lẽtáŋá ĩ'didrị́ uyaŋâ kóru rĩ sĩ 'dĩ kí, ãyĩkõ fụ dó ĩ'di rá, ãzíla imbá 'bá Yẹ́sụ̃ ã'ị̃lépi rá 'dĩ kí ásị́ jọjó la lẽ 'bã u'á kí ị́jọ́ mgbã rĩ sĩ Yẹ́sụ̃ ụrụ'bá gá.
44011024	Bãrãnábã ĩ'di ándrá 'bá ãlá, galépi tré Úríndí Ãlá rĩ sĩ, ãzíla ĩ'di 'bá ãzí ã'ị̃táŋá agá ũkpómgboroto íni la. Wó âjí 'bá ũ'bí kí Yẹ́sụ̃ rụ́.
44011025	Cọtị Bãrãnábã mụ dó Sáwụ̃lọ̃ ndrụ̃ trũ Tãrãsị́sị̃ gá.
44011026	Ĩ'di mụ Sáwụ̃lọ̃ ịsụ́lé 'bo, agụ ĩ'di Ãnị̃tị́yọ́kị̃ gá. Ílí ãlu pírí ri kí drị̃ fụlé kãnị́sã 'dãá rĩ kî trũ ãzíla imbá kí 'bá 'dãá rĩ kî. (Ĩ'di ándrá Ãnị̃tị́yọ́kị̃ gá ĩ'baní 'bá Yẹ́sụ̃ ã'ị̃lépi rá rĩ kí umvejó Kũrĩsĩtíyánĩ rú rĩ.)
44011027	Sáwã 'dĩ agá, nãbịya ãzí mụ kí angájó Yẹ̃rụ́sãlẹ́mụ̃ gá rĩ sĩ mụjó Ãnị̃tị́yọ́kị̃ gá.
44011028	Ĩ'ba ãzí ãlu umvelé Ãgábã 'i rĩ tu pá ụrụgá, ãzíla Úríndí Ãlá rĩ i'da ĩ'diní, ace wereŋá ru rílẽ la mụ a'délé ụ̃nọ́kụ́ drị̃ gá rá. (Ị́jọ́ 'dĩ idé ru áyi Kị̃lãwụ̃dị́yã 'bã adrujó úpí ru rĩ sĩ.)
44011029	'Bá Yẹ́sụ̃ ã'ị̃lépi rá rĩ jọ kí ị́jọ́ kí drĩdríŋĩ gá ãko cící rĩ kí fẽjó ŋãnã sĩ 'bá Yẹ́sụ̃ ã'ị̃lépi rá Yụ̃dị́yã gá rĩ kí ãzã kojó.
44011030	Idé kí ị́jọ́ 'dĩ 'i ãzíla pẽ kí Sáwụ̃lọ̃ kí tị Bãrãnábã be séndẽ 'dĩ trũ 'bá drị̃lẹ́ ru Yẹ́sụ̃ ã'ị̃lépi rá Yẹ̃rụ́sãlẹ́mụ̃ gâlé rĩ 'ba rụ̂lé.
44012001	Ĩ'di dó ãni rú cé ị̃tụ́ ándrá Hẽródẽ 'bã adrujó úpí ru ãzíla ĩ'di 'bã 'bá Yẹ́sụ̃ ã'ị̃lépi rĩ 'bã kí rụjó vâ lẽjó kí ĩcõcõŋãjó rĩ sĩ.
44012002	'Dị ándrá Yãkó'bõ Yõhánã 'bã ádrị́pị, lị ĩ'di drị̃kã ménéŋá sĩ.
44012003	Ĩ'di mụ ndre la ị́jọ́ 'dĩ sĩ ãyĩkõ fụ 'bá Yãhụ́dị̃ rú 'dĩ kí ambamba, rụ Pétẽrõ 'i, ị́jọ́ 'dĩ idé ru ụ̃mụ̃ mũkátĩ ãkụ́kị́ kóru alịjó 'bá drị̃ gâ sĩ rĩ najó rĩ sĩ.
44012004	Ĩ'di mụ Pétẽrõ rụlé 'bo, su ĩ'di mãbụ́sụ̃ gá, fẽ ĩ'di andre tẽlé 'bá ãsĩkárĩ amụ́lépi ĩ'di andre tẽlépi járã sĩ járã sĩ tị ndú-ndú sụ ãsĩkárĩ trũ sụ sụ rĩ 'badrị́. Hẽródẽ itú tí ru ĩ'di ajíjó kẹ́sị̃ drị̃lẹ́ gá ụ́'dụ́ ụ̃mụ̃ alịjó 'bá drị̃ gâ sĩ 'dã drị̂ drĩ alị 'bo rĩ gá tí sĩ lẽjó ĩ'di 'dịjó rá.
44012005	Ú'bã Pétẽrõ 'i u'álé mãbụ́sụ̃ gá, wó íni 'dĩ 'bá Yẹ́sụ̃ ã'ị̃lépi rá rĩ ri kí Ãdróŋâ ã'ị̃lé ãndẽŋâ kóru ĩ'di ị́jọ́ sĩ.
44012006	Ị́nị́ Hẽródẽ 'bã lẽjó ĩ'di iyájó ụ̃'bụ́tị la sĩ rĩ sĩ, Pétẽrõ ri ụ́'dụ́ kolé ãsĩkárĩ ị̃rị̃ la kí drĩdríŋĩ gá. Úmbé ĩ'di nõrórõ ị̃rị̃ sĩ, ící drị́ la ãlu rĩ ãsĩkárĩ ãzí drị́ ãndá gá rĩ rụ́, drị́ ãzí rĩ ãsĩkárĩ drị́ ị̃jị́ gá rĩ rụ́. Ãsĩkárĩ ãzí ị̃rị̃ rĩ kí ú'bã kí kẹ̃jị́tị mãbụ́sụ̃ jó Pétẽrõ 'bãjó rĩ andre tẽlé.
44012007	Gbõŋáŋá ru, mãlãyíkã Ãdróŋá drị́ gá rĩ tu pá 'dãá, ãzíla dị̃zã (ãcí) ji ãngũ jó agá 'dãá tárá-tárá. Mãlãyíkã rụ Pétẽrõ 'i kọ́trọ́ gá, aya ĩ'di kĩnzí-kĩnzí, ãzíla inga dó ĩ'di, jọ ĩ'diní, “Ínga ụrụgá gbõrú!” 'Dã 'bá ũngúkú gá nõrórõ tá Pétẽrõ 'bã drị́ umbéjó 'dĩ ayụ kí a'délé vũ gá.
44012008	'Dãá mãlãyíkã jọ ĩ'diní, “Ísụ̃ mî bõngó kí ãko pá gá rĩ abe.” Pétẽrõ idé cécé mãlãyíkã 'bã jọlé 'dã áni. Mãlãyíkã jọ vâ ĩ'diní, “Í'be mî bõngó ãmvé rĩ ími ụrụ'bá gá, mí ãbĩ áma vú.”
44012009	Pétẽrõ ãbĩ vú la kpere ãmvé 'dõlé. Wó ị́jọ́ ãzí Pétẽrõ 'bã 'bãlé ĩ'di drị̃ gá 'dãá ị́jọ́ mãlãyíkã 'bã idélé 'dĩ kí ãndá la yụ. Ũrã ĩ'dĩ gá ĩ'di ícétáŋá ãzí ndre agá íni.
44012010	Alị kí ãsĩkárĩ ãlu rĩ rụ̂ sĩ ị̃rị̃ rĩ be rá, ãzíla acá kí dó kẹ̃jị́tị aya rú sĩ ãfũjó táwụ̃nị̃ agá rĩ gá. Kẹ̃jị́tị 'dã nzị̃ ru ĩ'baní cénĩ, ãzíla fũ kí dó ala gâ sĩ. Kí mụ mụlé wereŋá ru, mãlãyíkã a'be ĩ'di ũní.
44012011	'Dãá Pétẽrõ mịfị́ kpẹ̃ dó, jọ dó, “Ú'dî'da ánị̃ dó rá ãndá-ãndá ru, Ãdróŋá ãpẽ ĩ'dĩ 'bã mãlãyíkã tị áma pajó Hẽródẽ drị́lẹ́ gá ãzíla angájó ị́jọ́ pírí 'bá Yãhụ́dị̃ rú rĩ 'baní ũrãlé ĩ'di ru idé rá 'dĩ kí agá.”
44012012	Pétẽrõ la dó mụ ị́jọ́ kí nị̃lé 'dĩ 'bã áni 'bo, mụ dó lị́cọ́ Mãríyámũ Yõhánã Mãrákõ 'bã ãndrẽ drị́ gá 'bá kî sĩ ru trajó wẽwẽ rú Ãdróŋá ã'ị̃jó rĩ gá.
44012013	Pétẽrõ pã kẹ̃jị́tị ãmvélé-ãmvélé ru rĩ, ãzíla ụ̃pị́gọ́ŋá umvelé Ródã 'i rĩ amụ́ dó kẹ̃jị́tị 'dã nzị̃lé.
44012014	Ĩ'di mụ Pétẽrõ 'bã ụ́'dụ́kọ́ arelé 'bo, ãyĩkõ drị́ cẹ̃ vúlé kẹ̃jị́tị nzị̃ŋâ kóru, jọ, “'Bá 'dĩ, Pétẽrõ ĩ'di kẹ̃jị́tị gá 'dã!”
44012015	Jọ kí ĩ'diní, “Ími úŋmĩ mgbã rĩ gá 'dáyụ!” Ĩ'di 'bã ị́jọ́ 'dã vú gajó ị̃dị́-ị̃dị́ rĩ sĩ, jọ kí ĩ'diní, “Lẽ 'dã 'bã adru mãlãyíkã ĩ'didrị́ ĩ'di tãmbalépi rĩ yã áni.”
44012016	'Bá 'dĩ kí drĩ ị́jọ́ jọ agá 'dâ, Pétẽrõ ri kẹ̃jị́tị 'dã pãlé biri-biri, kí mụ kẹ̃jị́tị 'dã nzị̃lé ãzíla ĩ'di ndrelé 'bo, acá kí ụ̃sụ̃táŋá sĩ.
44012017	Pétẽrõ i'da ĩ'baní drị́ sĩ ĩyãŋãjó tú, ãzíla nze ĩ'baní Ãdróŋá iyá ĩ'di ãmvé mãbụ́sụ̃ gâlé íngoní ru yã rĩ vú. Jọ ĩ'baní, “Ĩlũ jõ ị́jọ́ 'dĩ Yãkó'bõ ní ãzíla 'bá Yẹ́sụ̃ ã'ị̃lépi rá 'dĩ 'baní rá.” 'Dã 'bã ũngúkú gá, a'be ãngũ 'dã mụjó ãngũ ãzí gá.
44012018	Ĩ'di mụ calé ụ̃'bụ́tị sĩ, ụ̃rị̃ afí ãsĩkárĩ kí agá ã'du ị́jọ́ idé ru Pétẽrõ benĩ yã rĩ sĩ.
44012019	Hẽródẽ fẽ ãzị́táŋá ĩ'di ndrụ̃jó, wó ịsụ́ kí ĩ'di ku. 'Dã 'bã ũngúkú gá, lị ị́jọ́ ãsĩkárĩ 'dĩ kí drị̃ gá, ãzíla fẽ dó ũkpõ sĩ kí ụ'dị́jó rá. 'Dã 'bã ũngúkú gá, Hẽródẽ mụ angájó Yụ̃dị́yã gá rĩ sĩ mụlé u'álé Kãyĩsárĩyã gâlé.
44012020	Hẽródẽ ri jõ u'álé 'bá Tụ́rọ̃ gá vâ 'bá Sị̃dọ́nị̃ gá rĩ abe ũmbã sĩ. Ị́jọ́ 'dĩ sĩ, 'bá Tụ́rọ̃ gá ãzíla Sị̃dọ́nị̃ gá 'dĩ pẽ kí 'bá kí tị mụlé ásị́ ị̃gbẹ̃ ịsụ́lé ĩ'didrị́, ã'dusĩku 'bá 'dĩ ri kí ãkónã ịsụ́lé ĩ'didrị́. 'Bã kí dó wọ̃rị̃ Bĩlásĩtõ úpí Hẽródẽ 'bã ãzã kolépi rĩ trũ, ãzíla ítútáŋá ĩ'ba ãni Hẽródẽ trũ rĩ ã'ị̃ dó ru rá.
44012021	Sáwã Hẽródẽ 'bã 'bãlé sĩ drị̃ ụfụjó 'bá angálépi Tụ́rọ̃ gá ãzíla Sị̃dọ́nị̃ gá rĩ abe rĩ dó mụ acálé 'bo, sụ̃ dó ĩ'di 'bã bõngó ũpĩ drị́ gá rĩ. Ri dó úmvúke ĩ'didrị́ ũpĩ drị̂ drị̃ gâ sĩ ũ'bí 'baní ị́jọ́ jọjó.
44012022	'Dãá ũ'bí uzá kí, “'Dĩ ụ́'dụ́kọ́ 'bá ãni la ku, 'dĩ ụ́'dụ́kọ́ ãdróŋá ãzí ãni la.”
44012023	Hẽródẽ 'bã Ãdróŋâ rụ́ ịcụ́jó áyụ ku rĩ sĩ, mãlãyíkã Ãdróŋá drị́ gá rĩ fẽ acá ãyánĩ rú vụ̃rụ́ sĩ, ãzíla ụ̃'bụ na kí dó ĩ'di ífí kpere ĩ'di 'bã drã agá.
44012024	Wó ị́jọ́ Ãdróŋá drị́ gá rĩ ri irélé drị̃ gá, ãzíla 'bá Yẹ́sụ̃ ã'ị̃lépi ú'dí 'dĩ 'bã kãlãfe ri tụlé drị̃ gá drị̃ gá.
44012025	Bãrãnábã kí mụ Sáwụ̃lọ̃ be ãzị́ ĩ'badrị́ Yẹ̃rụ́sãlẹ́mụ̃ gá rĩ delé 'bo, gõ kí dó vúlé Ãnị̃tị́yọ́kị̃ gá, 'dụ kí ĩ'ba abe Yõhánã vâ umvelé Mãrákõ 'i rĩ ĩndĩ.
44013001	'Bá Yẹ́sụ̃ ã'ị̃lépi rá Ãnị̃tị́yọ́kị̃ gá rĩ kí agá 'dãá, nãbịya ãzí kí ándrá ímbá'bá ãzí kí abe cí. 'Dĩ kí ándrá Bãrãnábã 'i, Sị̃mọ́nị̃ ('bá ịnị rú rĩ 'i), Lụ̃kị́yã Kụ̃rẹ́nị̃ gá rĩ 'i, Mãnãyẹ́nị̃ ándrá ãnzị̃nĩrĩŋã zolépi Hẽródẽ Ãnị̃tị́pã be rĩ 'i ãzíla Sáwụ̃lọ̃ 'i.
44013002	Ĩ'baní Ãdróŋá ị̃nzị̃ agá ãko ãzí naŋâ kóru, 'dĩ gá 'dâ, Úríndí Ãlá rĩ jọ ĩ'baní, “Ĩpẽ mání Sáwụ̃lọ̃ kí Bãrãnábã be bụ́lụ́ gá, kî sĩ ãzị́ mání kí umvejó rĩ nga.”
44013003	Kí mụ Ãdróŋá zịlé íná naŋâ kóru 'bo, tị̃ kí drị́ Bãrãnábã kí drị̃ gá Sáwụ̃lọ̃ be, 'dĩ 'bã vúlé gá pẽ kí dó kí tị rá.
44013004	Úríndí Ãlá rĩ 'bã kí tị pẽjó nĩ rĩ sĩ, Bãrãnábã kí Sáwụ̃lọ̃ be mụ kí Sẽlẽwúkĩyã gá ãzíla mụ kí mẹ́lị̃ sĩ ãngũ ị̃yị́ 'bã celé trộkị́lịrị umvelé Kũpórõ rĩ gá.
44013005	'Dụ kí ándrá Yõhánã Mãrákõ 'bá kí ãzã kolé ãzị́ sĩ rĩ ĩndĩ. Kí mụ acálé Sãlãmị́sị̃ gá 'dãá 'bo, imbá kí ị́jọ́ Ãdróŋá drị̂ ãngũ 'bá Yãhụ́dị̃ rú rĩ 'bã ĩ'di ị̃nzị̃jó rĩ kí agá, ãzíla ímbátáŋá imbájó rĩ agá 'dãá.
44013006	Ĩ'baní acị́ agá ãngũ ru lịlépi ị̃yị́ agá rĩ gá 'dãá, ca kí Páfõsĩ gá, ịsụ́ kí nábị̃ ĩnzõ rú ãndrị́kẹ ndrịlépi umvelé Bãrã-Yẹ́sụ̃ 'i 'bá Yãhụ́dị̃ rú, ru 'bãlépi ị́jọ́ Ãdróŋá drị̂ ũlũlépi ĩnzõ sĩ la.
44013007	Ĩ'di ándrá wọ̃rị́ Sẹ̃rẹ̃gị́yọ̃ Páwụ̃lọ̃ ãmbógó ãngũ ị̃yị́ 'bã celé trộkị́lịrị rĩ drị̂ 'i, vâ ãmbógó ãzí úŋmĩ trũ íni la, pẽ 'bá tị mụlé Bãrãnábã kí umvelé Sáwụ̃lọ̃ be ĩ'di drị̃lẹ́ gâ sĩ ị́jọ́ Ãdróŋá drị̂ arejó.
44013008	Wó Ĩlĩmásĩ ('dĩ rụ́ ĩ'didrị́ Gị̃rị́kị̃ tị sĩ ífí la 'bá ãndrị́kẹ ndrịlépi rĩ 'i) ga ãgátã ĩ'ba abe, ụ̃'bị̃ ásị́ pírí sĩ lẽjó ãmbógô ásị́ ujajó ã'ị̃táŋá Yẹ́sụ̃ ã'ị̃jó rĩ agá rĩ sĩ rá.
44013009	'Bo Sáwụ̃lọ̃ umvelé Páwụ̃lọ̃ 'i rĩ agá Úríndí Ãlá rĩ ga tré, ndre Ĩlĩmásĩ tõtõ.
44013010	Ãzíla jọ, “Mi ngọ́tị́ŋá Sĩtánĩ ãni ãzíla mẹ́rọ́'bá ị́jọ́ pírí múké rĩ drị́ gá rĩ 'i, ími 'a ga tré ĩnzõ sĩ ãzíla úlétáŋá ũnzíríkãnã Sĩtánĩ drị̂ sĩ. Ãzíla mi vâ ị́jọ́ Ãdróŋá drị́ ãndá 'dĩ kí lẽ ujalé ĩnzõ rú!
44013011	Úpí Ãdróŋá 'a ve dó míní 'bo, ími mịfị́ la mụ ãzụ̃lé cí, índre ãngũ ule ị̃tụ́ 'bã jilé rĩ ku cajó áyi ãzí agá.” Cọtị Ĩlĩmásĩ mịfị́ gá áŋmí agá cí, mịfị́ mụ́gụ́ ru, i'dó dó ị̃bãrị̃lé 'bá ãzí 'bã rụ rụ̂ sĩ ĩ'didrị́ sĩ ĩ'di drị̃ cejó íni.
44013012	Ãmbógó la mụ ị́jọ́ ru idélépi 'dĩ kí ndrelé 'bo, ã'ị̃ dó rá, ã'dusĩku acá ụ̃sụ̃táŋá sĩ ị́jọ́ imbálé Ãdróŋá drị̃ gá rĩ sĩ.
44013013	I'dójó Páfõsĩ gá 'dãá, Páwụ̃lọ̃ kí 'bá acị́lépi ĩ'di abe 'dĩ kî trũ mụ kí táwụ̃nị̃ Pẹ̃rị́gã drị̂ agá 'dĩ ãngũ Pãmũfílĩyã drị̂ gá. 'Dãá Yõhánã Mãrákõ a'be kí gõjó vúlé Yẹ̃rụ́sãlẹ́mụ̃ gá.
44013014	I'dójó Pẹ̃rị́gã gá, Páwụ̃lọ̃ mụ kí Bãrãnábã be táwụ̃nị̃ Ãnị̃tị́yọ́kị̃ ãngũ Pị̃sị́dị̃yã drị́ rĩ gá. Ãzíla Sãbátũ sĩ, mụ kí ãngũ Ãdróŋá ị̃nzị̃jó rĩ gá, ri kí gá 'dãá vụ̃rụ́.
44013015	Ị́jọ́ Mụ́sã 'bã sĩlé ãzíla nãbịya 'bã kî sĩlé Ãdróŋá drị́ 'dĩ kí 'bã ãzí lã agá 'bo 'dĩ gá 'dâ, ãmbogo ãngũ Ãdróŋá ị̃nzị̃jó rĩ drị̂ jọ kí Bãrãnábã 'baní Páwụ̃lọ̃ be, “Ãmã ádrị́pịka, ãma a'ị́ ĩmi 'i ị́jọ́ jọjó 'bá 'baní, ị́jọ́ ãzí drĩ adru ĩmi ásị́ ga 'dâ 'bá kí ásị́ ũŋmĩjó cí rĩ gá.”
44013016	Páwụ̃lọ̃ nga pá tulé ụrụgá, atrị 'bá kí drị̃ drị́ sĩ, jọ, “Ĩmi 'bá Ịsịrayị́lị̃ rú 'dĩ ãzíla 'bá Yãhụ́dị̃ rú ku Ãdróŋá ị̃nzị̃lépi 'dĩ, ĩmi are ị́jọ́ áma tị gá!
44013017	Ãdróŋá 'bá Ịsịrayị́lị̃ 'badrị́ gá rĩ pẽ ãmã áyị́pịka kí, wi ándrá ĩ'baní sụ̃sụ́ sĩ acájó sụ́rụ́ ũkpó la rú, ãzíla sĩ adrujó málĩ trũ, kí u'ájó ãngũ Mị̃sị́rị̃ gá rĩ sĩ. Anzé kí angájó sụ́rụ́ Mị̃sị́rị̃ drị̂ agá ũkpõ ĩ'didrị̂ sĩ,
44013018	ta vâ ídri ĩ'badrị́ ũnzíkãnã rĩ ãngũ kõtórõ rú ị̃yị́ kóru 'dã agá ílí kãlị́ sụ.
44013019	'Dị ã'dị́ sụ́rụ́ ázị̂rị̃ Kãnánĩ gá 'dãá rĩ kí abe ndẽ kí rá, uja dó ãngũ ĩ'badrị́ 'dã fẽlé 'bá ĩ'didrị́ Ịsịrayị́lị̃ rú 'dĩ 'baní (ãko ĩ'ba ãni la rú).
44013020	Ị́jọ́ 'dĩ 'dụ kí ãni rú ílí túrú sụ kãlị́ tõwú. “'Dĩ 'bã ũngúkú gá, Ãdróŋá inga ĩ'baní 'bá ị́jọ́ lịlépi rĩ kí ãlu-ãlu kpere ụ́'dụ́ nábị̃ Sámụ̃wẹ̃lị̃ drị́ rĩ gá.
44013021	Wó 'bá lẽ kí úpí, Ãdróŋá fẽ dó ĩ'baní úpí Sáwụ̃lọ̃ Kị́sị̃ ngọ́pị 'i angájó sụ́rụ́ Bénzãmĩnĩ drị̂ agá, na ũpĩ ílí kãlị́ sụ̃.
44013022	Ãdróŋá la mụ Sáwụ̃lọ̃ nzelé ũpĩ gá rĩ sĩ 'bo, 'bã dó Dãwụ́dị̃ adrujó ĩ'bã úpí ru. 'Dĩ ị́jọ́ Ãdróŋá 'bã jọlé ĩ'di drị̃ gá rĩ 'i, ‘Má ịsụ́ Dãwụ́dị̃ Yésẽ ngọ́pị 'i 'bá áma ásị́ 'bã lẽlé rá rĩ rú, ĩ'di ị́jọ́ pírí mâ lẽlé 'ba idé kí rá rĩ kí idé rá.’
44013023	“Ágọ́bị́ 'dĩ 'bã drị̃lẹ́ kí agá Ãdróŋá ãpẽ 'Bá 'bá Palépi Yẹ́sụ̃ 'i sụ́rụ́ Ịsịrayị́lị̃ drị́ rĩ 'baní ándrá ĩ'di 'bã azịlé rĩ 'bã áni.
44013024	Yẹ́sụ̃ i'dó drĩ ãzị́ ku rú, Yõhánã ũlũ ị́jọ́ ásị́ ujajó rĩ 'bá pírí Ịsịrayị́lị̃ gá 'dĩ 'baní, ãzíla 'bá pírí 'bã ịsụ́ kî sĩ bãbụ̃tị́zị̃ sĩ ị́jọ́ ũnzí a'bejó.
44013025	Yõhánã de dó ị́jọ́ ũlũ agá, zị dó 'bá kí, ‘Ĩmi ũrã ma ã'di 'i yã? Má adru Kúrísĩtõ ĩminí tẽlé rĩ 'i ku. Ĩmi are! Ĩ'di amụ́ áma vúlé gá 'dĩ, ndẽ ma ãmbõgõ sĩ rá, má icó dó sĩ ŋĩlâ ĩ'di pá gá rĩ trũlé ku wó ma vâ ũkpó kóru adrujó ĩ'di 'bã ãtí'bó ru.’
44013026	“'Bá mádrị́ Ịsịrayị́lị̃ rú drị̃lẹ́ Ịbụrahị́mụ̃ drị́ 'dĩ, ãzíla 'bá Yãhụ́dị̃ rú ku Ãdróŋá ị̃nzị̃lépi 'dĩ, ị́jọ́ patáŋá drị́ 'dĩ Ãdróŋá ãpẽ bãsĩ tị la ãmaní.
44013027	'Bá u'álépi Yẹ̃rụ́sãlẹ́mụ̃ gá 'dã kí 'bá drị̃lẹ́ ru ĩ'badrị́ rĩ kí abe, nị̃ kí Yẹ́sụ̃ 'i ku. Nị̃ kí vâ ị́jọ́ nãbịya 'bã kî sĩlé lãlé Sãbátũ ãlu-ãlu sĩ rĩ 'bã ífí ku. Wó tí ị́jọ́ nãbịya 'bã kî sĩlé rĩ idé ru ĩ'di kẹ̃jị́ gá ĩ'bã kí Yẹ́sụ̃ drị̃ gá ị́jọ́ lịjó ĩ'di 'dịjó rĩ sĩ.
44013028	Ĩ'bã kí táni ị́jọ́ ịsụ́jó ĩ'di ụrụ'bá gá ĩ'di 'dịjó rá ku tí, ũŋmĩ kí Pĩlátõ sĩ ĩ'di 'dịjó siri.
44013029	Kí dó mụ ị́jọ́ sĩlé ĩ'di drị̃ gá bụ́kụ̃ agá 'dĩ kí idélé pírí 'bo, ãtrũ kí ĩ'di mũsãlá'bã sị́ gá rĩ sĩ mụlé ị̃sị̃lé 'bụ́ gá.
44013030	Wó Ãdróŋá inga ĩ'di ídri rú 'bá drãlépi rá rĩ kí drĩdríŋĩ gá rá.
44013031	Ụ́'dụ́ wẽwẽ rú agá ri ru i'dalé 'bá ándrá amụ́lépi ĩ'di trũ angájó Gãlị́lị̃ gá mụjó Yẹ̃rụ́sãlẹ́mụ̃ gá 'dĩ 'banî. Kí dó 'bá ị́jọ́ ĩ'didrị̂ vú nzelépi 'bá ãmadrị́ Ịsịrayị́lị̃ rú rĩ 'baní rĩ kî.
44013032	“Wó ãma ĩminí ị́jọ́ mgbã Yẹ́sụ̃ drị́ gá ãlá rĩ vú nze, ándrá Ãdróŋá 'bã azịlé ãmã áyị́pịka 'banî rĩ 'i.
44013033	Ãma tá gápi anzị ĩ'badrị̂ rú 'dĩ, Ãdróŋá nga ãmaní ãzị́ ĩ'di 'bã Yẹ́sụ̃ ingajó ídri rú drã agá rĩ sĩ cécé sĩlé Zãbụ́rị̃ cápĩtã ị̃rị̃ rĩ agá 'dãá rĩ áni: “‘Mi mâ Ngọ́pị 'i, ãndrũ má acá mî Átẹ́pị rú.’
44013034	Ãzíla 'dĩ dó ị́jọ́ Ãdróŋá 'bã jọlé Yẹ́sụ̃ drị̃ gá ĩ'di 'bã ĩ'di ingajó ídri drã agá rĩ sĩ, icó ŋmalé ị̃nádrị̃ agâlé ku rĩ 'i: ‘Ma mụ ĩminí ị́jọ́ ũnĩ-ambamba ãzíla ãlá mání azịlé Dãwụ́dị̃ ní rĩ kí fẽlé.’
44013035	Úsĩ vâ ĩ'di Zãbụ́rị̃ ãzí rĩ agá: ‘Mí icó 'bá mí ãni ãlá rĩ a'belé ŋmalé 'bụ́ gâlé ku.’
44013036	“Dãwụ́dị̃ 'bã ãzị́ Ãdróŋá drị̂ 'bã ngaŋá dejó sáwã ĩ'didrị̂ agá 'bo rĩ sĩ, drã dó rá, ị̂sị̃ ĩ'di áyị́pịka abe, ãzíla ãvũ la ŋma ị̃nádrị̃ agá rá.
44013037	Wó ị́jọ́ 'dĩ idé ru 'bá Ãdróŋá 'bã ingalé ídri drã agá rá rĩ rụ́ gẹ̃rị̃ sĩ ku.
44013038	“'Dĩ sĩ, má ádrị́pịka, álẽ lũlé la ĩminí, Yẹ́sụ̃ sĩ izatáŋá ĩmidrị̂ kí ru trũ rá.
44013039	Ãzíla 'bá Yẹ́sụ̃ ã'ị̃lépi rá 'dĩ kí 'bã ị́jọ́ ũnzí pírí kí ru trũ Yẹ́sụ̃ rụ̂ sĩ rá ándrá ru icólépi trũlé ku ãzị́táŋá Mụ́sã drị̂ sĩ rĩ kí.
44013040	Ị̃nzị̃ mịfị́ ndrejó la ị́jọ́ ándrá nãbịya 'bã kí jọlé rĩ 'bã idé ru ĩmi abe ku benĩ:
44013041	“‘Ĩmi are, ĩmi 'bá idemará ru ị́jọ́ idélépi ãfó sĩ 'dĩ! Ĩmi idé ụ̃rị̃ sĩ, ĩmi mụ ũdrãlé rá! Ị́jọ́ mání idélé ãndrũ 'dĩ, ĩ'di ị́jọ́ ãzí ĩminí mụlé ã'ị̃lé ku íni la, átã 'bá ãzí drĩ táni ĩminí lũ la rá tí.’”
44013042	Páwụ̃lọ̃ 'baní ãngũ Ãdróŋá ị̃nzị̃jó rĩ a'be agá Bãrãnábã be 'dĩ ga 'dâ, 'bá a'ị́ kí kí ãgõjó ị́jọ́ 'dã 'bã áni rĩ kí jọjó Sãbátũ ãzí amụ́lépi rĩ sĩ ị̃dị́.
44013043	'Bá ru tralépi ãngũ 'dã gá 'dãá 'dĩ kí mụ irélé 'bo, 'bá Yãhụ́dị̃ rú wẽwẽ rú ãzíla 'bá Yãhụ́dị̃ rú ku ãrútáŋá ru, ru ujalépi Yãhụ́dị̃ rú 'dĩ abe, bĩ kí Páwụ̃lọ̃ kí vú Bãrãnábã be. Ímbá'bá ị̃rị̃ 'dĩ jọ kí ĩ'baní ị́jọ́ sĩ kí ásị́ imbájó sĩ adrujó ásị́ ị̃gbẹ̃ Ãdróŋá drị̂ agá.
44013044	Sãbátũ ãzí rĩ sĩ, ãni rú la 'bá pírí táwụ̃nị̃ agá 'dãá 'dĩ, amụ́ kí ị́jọ́ Úpí Ãdróŋá drị̂ arelé.
44013045	'Bá Yãhụ́dị̃ rú rĩ kí mụ 'bá ru tralépi wẽwẽ rú rĩ kí ndrelé 'bo, ãjã fi kí ásị́ gá cí. Ri kí ãgátã galé ị́jọ́ Páwụ̃lọ̃ 'bã jọlé rĩ kí drị̃ gá ĩ'di u'dáŋâ trũ ĩndĩ.
44013046	Wó Páwụ̃lọ̃ kí Bãrãnábã be i'dó kî dó bãsĩ vâ ị́jọ́ jọlé ụ́'dụ́kọ́ ụrụgá sĩ ụ̃rị̃ kóru jọ kí, “Ĩ'di ãndá-ãndá ru ị́jọ́ Ãdróŋá drị́ rĩ ũlũjó ĩminí drị̃drị̃. Wó ĩlẽ dó ku, ãzíla ĩlị dó ĩmi ídri ukólépi ku rĩ agá ãmvé 'bo, ãma dó ĩmi a'be rá, ãma ãma uja ị́jọ́ jọlé 'bá Yãhụ́dị̃ rú ku rĩ 'banî.
44013047	Úpí fẽ ãmaní ãzị́táŋá íni: “‘Á'bã ĩmi dị̃lé ãcí ru 'bá Yãhụ́dị̃ ru ku 'dĩ 'banî, ala gá 'bá pírí ụ̃nọ́kụ́ drị̃ gá 'dâ rĩ 'bã ịsụ́ kí rú sĩ patáŋá ĩndĩ íni.’”
44013048	'Bá Yãhụ́dị̃ rú ku 'dĩ kí mụ ị́jọ́ 'dĩ arelé 'bo, u'á kí ãyĩkõ sĩ ãzíla ịcụ́ kí Úpî rụ́, 'bá ũpẽlé ídri ukólépi ku rĩ gá rĩ acá kí 'bá ị́jọ́ úpí drị́ 'dĩ ã'ị̃lépi rá rĩ kî rú.
44013049	Ị́jọ́ Úpí drị́ gá rĩ iré ru ãngũ 'dã agá 'dãá pírí.
44013050	Wó 'bá Yãhụ́dị̃ rú 'dĩ mụ kí ãgọbị drị̃lẹ́ ru ãzíla ũkú ãmbogo-ãmbogo Ãdróŋâ ị̃nzị̃lépi 'dĩ kí bị́lẹ́ usúlé sĩ Páwụ̃lọ̃ kí ngụ̃jó Bãrãnábã be ũnzí. I'dó kí Páwụ̃lọ̃ 'baní ũcõgõ fẽlé Bãrãnábã be, dro kí dó kí ãngũ ĩ'badrị́ 'dã agá rĩ sĩ rá.
44013051	'Bá 'dĩ ụtụ́ kí pụ́trụ́ kí pá gá rĩ kí 'bá Yãhụ́dị̃ rú 'dĩ kí drị̃lẹ́ gá 'dãá, mụ kí dó Ĩkónĩyãmũ gá.
44013052	'Bá Yẹ́sụ̃ ã'ị̃lépi rá angájó Ãnị̃tị́yọ́kị̃ gá rĩ ga kí ãyĩkõ sĩ ãzíla Úríndí Ãlá rĩ sĩ tré.
44014001	Ị́jọ́ ãlu 'dĩ vúŋá idé ru Ĩkónĩyãmũ gá, Páwụ̃lọ̃ 'bã kí mụ agá Bãrãnábã be ãngũ Ãdróŋá ị̃nzị̃jó rĩ gá, ãzíla 'bá wẽwẽ rú Yãhụ́dị̃ rú rĩ kí 'bá Yãhụ́dị̃ rú ku rĩ abe ã'ị̃ kí rá.
44014002	Wó 'bá Yãhụ́dị̃ rú gãlépi ã'ị̃lépi la sĩ 'dĩ úsú kí 'bá Yãhụ́dị̃ rú ku rĩ kí bị́lẹ́ sĩ 'bá ãma ádrị́pịka rú Yẹ́sụ̃ ã'ị̃lépi rá 'dĩ kí ngụ̃jó ũnzí vâ sĩ kí ĩcõcõŋãjó.
44014003	Ímbá'bá ị̃rị̃ 'dĩ u'á kí 'dãá ãzo rú ị́jọ́ Ãdróŋá drị̂ imbálé ũkpõ sĩ ãzíla ụ̃rị̃ kóru. Ãdróŋá i'da ĩ'baní ị́jọ́ ĩ'didrị́ lẽtáŋá uyaŋâ kóru rĩ ãndá la ĩ'di ĩ'baní ũkpõ fẽjó tálí kí idéjó ị́jọ́ ụ̃sụ̃táŋá ru rĩ abe rĩ kî sĩ.
44014004	'Bá táwụ̃nị̃ agá 'dãá rĩ awa kí dó ru awa-awâ, ãzí rĩ kí ándrá 'bá Yãhụ́dị̃ rú rĩ 'banî, ãzí rĩ kí ándrá ụ̃pịgọŋa 'dã 'banî.
44014005	'Bá Yãhụ́dị̃ rú ãzíla 'bá Yãhụ́dị̃ rú ku 'dĩ kí drị̃lẹ́ ĩ'badrị̂ abe itú kí ị́jọ́ sĩ ímbá'bá 'dĩ kí ĩcõcõŋãjó ãzíla kí uvújó írã sĩ.
44014006	Páwụ̃lọ̃ kí mụ ị́jọ́ 'dĩ nị̃lé Bãrãnábã be 'bo, apá kí ãngũ Lị̃kọ́nị̃yã drị̂ gá, táwụ̃nị̃ ala gá ị̃rị̃ Lị́sị̃trã kí Dábẽ be ãzíla ãngũ andre la gá 'dãá rĩ kí agá.
44014007	'Dãá ũlũ kí ị́jọ́ mgbã Yẹ́sụ̃ drị̂ 'i.
44014008	Lị́sị̃trã gá 'dãá, ágọ́bị́ ãzí ándrá acálépi rá, i'dójó ĩ'di tị agá acị́ ku la cí.
44014009	Ri ị́jọ́ Páwụ̃lọ̃ ní jọlé rĩ kí arelé, 'dãá Páwụ̃lọ̃ ndre ágọ́bị́ 'dã 'bã ã'ị̃táŋá ca rá, wó icó tá vâ adrílé rá. Páwụ̃lọ̃ ndre ãngũ kpị ĩ'di rụ́ 'dã gâlé.
44014010	Ãzíla jọ ũkpó sĩ, “Ínga, ítu pá kpị. Ágọ́bị́ 'dã mvu ụrụgá ãzíla i'dó dó acị́lé.”
44014011	Ũ'bí kí mụ ị́jọ́ Páwụ̃lọ̃ 'bã idélé 'dĩ ndrelé 'bo, i'dó kí dó uzálé tị ĩ'badrị́ Lị̃kọ́nị̃yã drị́ gá rĩ sĩ, “Ãdroŋa uja kí dó ru 'bá ru, asị́ kí dó vụ̃rụ́ ãma rụ́ 'dõnu.”
44014012	Fẽ kí dó rụ́ Bãrãnábã ní Zẹ̃wụ́ 'i, Páwụ̃lọ̃ drị̂ Hãmésĩ 'i, ã'dusĩku Páwụ̃lọ̃ 'bã ị́jọ́ ũlũjó sáwã 'dã sĩ nĩ rĩ sĩ.
44014013	Ãngũ Zẹ̃wụ́ ị̃nzị̃jó rĩ ĩ'di táwụ̃nị̃ gá 'dãá ãmvélé ru. Átáló Zẹ̃wụ́ drị́ rĩ ají mánị̃gọ́ kí imbe gá mãwụ́wã ũgĩjó cí rĩ kí kẹ̃jị́tị ãmbógó rĩ gá, lẽ kî sĩ ũ'bí abe ídétáŋá idélé ímbá'bá ị̃rị̃ 'dĩ 'banî.
44014014	Sáwã ụ̃pịgọŋa Bãrãnábã 'baní Páwụ̃lọ̃ be ị́jọ́ ũ'bí 'baní lẽlé idélé 'dĩ ã'du yã rĩ arejó 'bo rĩ sĩ, uce kí bõngó kí ụrụ'bá gá 'dĩ kí, mbe kí ru cẹ̃lé ũ'bí kí agâlé úzáŋâ trũ,
44014015	“Ĩmi 'dĩ kí idé íni la ã'du ị́jọ́ sĩ? Ãma ãmã ngá 'bá ĩmi áni la kî! Ãma 'dâ íni la ĩminí ị́jọ́ mgbã rĩ ũlũ ĩmi sĩ ị́jọ́ ĩmi ãni ífí kóru 'dĩ kí a'be, sĩ amụ́jó Ãdróŋá ídri 'bụ̃ kí 'bãlépi ụ̃nọ́kụ́ be, mĩrĩ trũ ãko ala gá 'dĩ kí abe pírí rĩ rụ́ 'dõlé.
44014016	Ándrá údu rĩ sĩ, Ãdróŋá a'be 'bá pírí kí acị́lé mị́rị̃ rú ĩ'baní lẽlé rĩ 'bã áni.
44014017	Wó ĩ'di vâ ngá ícétáŋá ĩ'diní adrujó cí rĩ kí i'da ị́jọ́ múké ĩ'diní idélé rĩ kî sĩ. Ĩ'di ĩminí uzogó ãfẽ angájó 'bụ̃ gâlé, ãkónã kî ka sáwã múké rĩ agá, ĩ'di ĩminí íná fẽ, ãzíla ĩmi ásị́ fẽ adrulé ãyĩkõ sĩ ĩndĩ.”
44014018	Ị́jọ́ 'dĩ kî sĩ, ímbá'bá ị̃rị̃ 'dĩ uga kí ũkpõ sĩ ũ'bí ru tralépi 'dã 'baní ídétáŋá idélé úmgbé.
44014019	'Bá Yãhụ́dị̃ rú angálépi Ãnị̃tị́yọ́kị̃ 'dĩ ãngũ Pị̃sị́dị̃yã gá ãzíla Ĩkónĩyãmũ gá rĩ, usú kí ũ'bí ru tralépi 'dĩ kí bị́lẹ́ sĩ Páwụ̃lọ̃ u'béjó írã sĩ. Kí dó mụ ĩ'di u'bélé 'bo, se kí ĩ'di táwụ̃nị̃ gá 'dãá rĩ sĩ 'belé ãmvé. Ũrã kí 'bãngá drã dó 'bo íni.
44014020	Wó 'bá Yẹ́sụ̃ ã'ị̃lépi rá 'dĩ kí mụ ru tralé Páwụ̃lọ̃ andre gá 'dãá 'bo, angá ụrụgá, gõ vúlé táwụ̃nị̃ agâlé. Drụ̃sị̃ íni, Páwụ̃lọ̃ kí Bãrãnábã be mụ kí Dábẽ gá.
44014021	Páwụ̃lọ̃ kí Bãrãnábã be ũlũ kí ị́jọ́ mgbã Yẹ́sụ̃ drị̂ táwụ̃nị̃ 'dã gá, ãzíla 'bá wẽwẽ rú uja kí ru 'bá Yẹ́sụ̃ ã'ị̃lépi rĩ kî. 'Bá 'dĩ gõ kí dó vúlé Lị́sị̃trã gá, Ĩkónĩyãmũ gá, Ãnị̃tị́yọ́kị̃ ãngũ Pị̃sị́dị̃yã drị̂ gá,
44014022	ũkpõ fẽjó 'bá Yẹ́sụ̃ ã'ị̃lépi rá rĩ 'baní, ãzíla kí ásị́ ũŋmĩjó adrujó ũkpó ru ã'ị̃táŋá agá. Jọ kí, “Lẽ ãma ịsụ́ kí ũcõgõ wẽwẽ rú ráká, ãma kî sĩ fi Sụ́rụ́ Ãdróŋá drị́ 'bụ̃ gá rĩ gá ĩndõ.”
44014023	Kãnị́sã ãlu-ãlu agá, ũpẽ kí 'bá drị̃lẹ́ ru Yẹ́sụ̃ ã'ị̃lépi rá la kí, fẽ kí kí Úpí Ãdróŋá ĩ'baní ásị́ 'bãjó drị̃ la gá rĩ drị́ ĩ'di ã'ị̃ŋá sĩ ãzíla íná naŋâ kóru.
44014024	Ácị́ŋá Pị̃sị́dị̃yã agâ sĩ rĩ vúlé gá, amụ́ kí dó Pãmũfílĩyã gá.
44014025	'Dãá imbá kí ị́jọ́ Pẹ̃rị́gã gá, 'dã 'bã vúlé gá mụ kí Ãtálĩyã gá.
44014026	'Dãá gõ kí mẹ́lị̃ sĩ vúlé Ãnị̃tị́yọ́kị̃, 'dĩ ãngũ ándrá kí fẽjó ásị́ ị̃gbẹ̃ Ãdróŋá drị̂ agâ sĩ mụjó ãzị́ Ãdróŋá drị̂ ngajó ĩ'baní delé 'bo rĩ gá.
44014027	Kí mụ acálé Ãnị̃tị́yọ́kị̃ gá 'bo, tra kí 'bá kãnị́sã drị̂ kí ãngũ ãlu gá, ũlũ kí ĩ'baní ị́jọ́ pírí Ãdróŋá 'bã ngalé ĩ'ba abe, ãzíla ĩ'diní gẹ̃rị̃ nzị̃jó 'bá Yãhụ́dị̃ rú ku 'dĩ 'baní Yẹ́sụ̃ ã'ị̃jó rĩ kí.
44014028	Páwụ̃lọ̃ kí Bãrãnábã be u'á kí dó 'bá Yẹ́sụ̃ ã'ị̃lépi rá 'dĩ abe ụ́'dụ́ ãzo rú.
44015001	Páwụ̃lọ̃ kí drĩ adrujó Bãrãnábã be Ãnị̃tị́yọ́kị̃ Sị́rị̃yã gá rĩ gá rĩ sĩ, ãgọbị ãzí angálépi Yụ̃dị́yã gá la acá kí Ãnị̃tị́yọ́kị̃ gá, ãzíla i'dó kí 'bá Yẹ́sụ̃ ã'ị̃lépi rá Yãhụ́dị̃ rú ku 'dĩ kí imbálé, jọ kí, “Lẽ ĩmi ĩtãrã ĩmi cécé ãzị́táŋá Mụ́sã drị́ gá rĩ 'bã jọlé rĩ áni. Jõ íni ku, ĩmi icó ĩmi palé ku.”
44015002	Ị́jọ́ 'dĩ fẽ Páwụ̃lọ̃ kí Bãrãnábã be ga kí ãgátã 'bá 'dĩ kí abe. 'Dãá kãnị́sã pẽ dó Páwụ̃lọ̃ kí Bãrãnábã be 'bá ãzí kí abe mụjó ụ̃pịgọŋa Yẹ́sụ̃ drị̂ 'bá drị̃lẹ́ ru Yẹ́sụ̃ ã'ị̃lépi rá Yẹ̃rụ́sãlẹ́mụ̃ gá 'dĩ kí abe zịtáŋá 'dĩ trũ.
44015003	Wó kãnị́sã la mụ kí tị pẽlé 'bo, alị kí ãngũ Fõyĩnísĩya drị̂ agâ sĩ ãzíla ãngũ Sãmãríyã drị̂ agâ sĩ, tu kí pá ị́jọ́ 'bá Yãhụ́dị̃ rú ku ru ujalépi Ãdróŋá ã'ị̃lépi 'dĩ 'badrị́ gá rĩ ũlũlé 'bá 'baní. Ụ́'dụ́kọ́ ú'dí 'dĩ fẽ 'bá Yẹ́sụ̃ ã'ị̃lépi rá 'dĩ kí ásị́ gá ãyĩkõ ãmbógó la.
44015004	Kí mụ acálé Yẹ̃rụ́sãlẹ́mụ̃ gá 'bo, kãnị́sã a'ị́ kí kí ụ̃pịgọŋa kî trũ, ãzíla 'bá ĩyõ kãnị́sã drị̂ kí abe ãlá ru, Páwụ̃lọ̃ kí Bãrãnábã trũ uja kí dó ị́jọ́ Ãdróŋá 'bã idélé ĩ'ba rụ̂ sĩ 'dĩ kí ũlũlé ĩ'baní.
44015005	'Bá ãzí ã'ị̃táŋá agá Fãrĩsáyĩ rú 'dĩ tu kí pá ụrụgá, jọ kí, “'Bá Yãhụ́dị̃ rú ku Yẹ́sụ̃ ã'ị̃lépi rá 'dĩ kí lẽ îtãrã kí rá ãzíla lẽ 'bã ũbĩ kí ãzị́táŋá Mụ́sã drị̂ vú áyụ.”
44015006	Ụ̃pịgọŋa Yẹ́sụ̃ drị́ 'dĩ kí 'bá ĩyõ kãnị́sã drị́ rĩ abe, icí kí tị zịtáŋá 'dĩ umvijó.
44015007	Tị icítáŋá 'dã agá 'dãá, jọ kí ị́jọ́ ãzo rú. Pétẽrõ angá ụrụgá jọ ĩ'baní, “Má ádrị́pịka, ĩnị̃ pírí cé Ãdróŋá pẽ ándrá ma ĩmi agá 'dâ mụlé ị́jọ́ ĩ'didrị̂ ũlũlé 'bá Yãhụ́dị̃ rú ku 'dĩ 'baní, kí dó sĩ ị́jọ́ mgbã 'dĩ are vâ sĩ ã'ị̃jó la.
44015008	Ãdróŋá 'bá ndrelépi ásị́ gá rĩ i'da ị́jọ́ ã'ị̃ 'bá 'dĩ kí rá rĩ ĩ'di ĩ'baní Úríndí Ãlá rĩ fẽjó rĩ sĩ, cécé ĩ'di 'bã idélé ãmaní rĩ 'bã áni.
44015009	Awa ãma drĩdríŋĩ ĩ'ba abe ku, ã'dusĩku trũ kí ị́jọ́ ũnzí agá rá ã'ị̃táŋá ĩ'badrị́ gá rĩ sĩ.
44015010	Ĩmi gẹ̃rị̃ Ãdróŋá drị́ 'dĩ ụ̃'bị̃ íni la ã'du sĩ, ĩminí ãzị́táŋá Mụ́sã drị́ ãnzị 'dĩ kí 'bãjó 'bá Yẹ́sụ̃ ã'ị̃lépi rá 'dĩ kí drị̃ gá tẹ́rị́ ru, wó íni 'dĩ ãma kí ãmã áyị́pịka abe ãma icó kí ingalé la ku?
44015011	Yụ! Ãma ã'ị̃ Yẹ́sụ̃ pa ãma lẽtáŋá ĩ'didrị́ uyaŋâ kóru rĩ sĩ cécé vâ 'bá 'dĩ kí áni.”
44015012	Ũ'bí ru tralépi 'dĩ ĩyãŋã kí tú ĩ'bã kí ị́jọ́ Bãrãnábã 'bã kí vú nzelé Páwụ̃lọ̃ be 'dĩ arelé tálí ãzíla ícétáŋá ụ̃sụ̃táŋá ru Ãdróŋá 'bã idélé 'bá Yãhụ́dị̃ rú ku 'dĩ kí drĩdríŋĩ gá ĩ'ba rụ̂ sĩ rĩ sĩ.
44015013	Kí mụ ị́jọ́ delé 'bo, Yãkó'bõ jọ, “Má ádrị́pịka, ĩmi are ma 'i.
44015014	Sị̃mọ́nị̃ Pétẽrõ nze ị́jọ́ vú ãmaní Ãdróŋá 'bã sĩ ásị́ 'bãjó 'bá ãzí kí ãpẽjó ĩ'di ãni la rú 'bá Yãhụ́dị̃ rú ku 'dĩ kí agá rĩ.
44015015	Ị́jọ́ 'bá Yãhụ́dị̃ rú ku 'dĩ 'bã kí Ãdróŋá ã'ị̃jó rĩ icí kí ru ị́jọ́ nãbịya 'bã kí jọlé rĩ abe, cécé sĩlé 'dĩ áni:
44015016	“‘'Dĩ 'bã ũngúkú gá, ma drụ́zị́ ãgõ, ãzíla ma amụ́ jó hémã rú Dãwụ́dị̃ drị́ andilépi rá 'dĩ sịlé ú'dí ru. Ma ĩ'di sị ú'dí ru izaŋá ĩ'didrị́ 'dĩ agá 'dâ, ma fẽ ĩ'di pá tu rá.
44015017	Ị́jọ́ 'dĩ sĩ, 'bá ị́mbị́ acelépi (Yãhụ́dị̃ rú) 'dĩ kî sĩ amụ́ avị́lé Úpî pálé gá ãzíla 'bá Yãhụ́dị̃ rú ku mâ umvelé má ãni rú 'dĩ kí abe ĩndĩ, Úpí jọ ị́jọ́ 'dĩ nĩ’
44015018	ĩ'di ị́jọ́ 'dĩ kí fẽlépi nị̃jó údu rĩ 'i.
44015019	“Ị́jọ́ 'dĩ sĩ, ị́jọ́ mâ amálé rĩ 'dĩ, lẽ ãma ĩcãndĩ kí 'bá Yãhụ́dị̃ rú ku Yẹ́sụ̃ ã'ị̃lépi ru ujalépi Ãdróŋá rú 'dĩ kí ku.
44015020	Ãmaní u'ájó ĩ'ba abe múké rá, ãsĩ kí ĩ'baní wárágã jọjó la 'bã a'be kí ãwụ̃ cã, 'bã a'be kí íná ãdroŋa ĩnzõ rú rĩ kí uwijó rĩ kí cã, 'bã na kí ãnãkpá ru nzilépi nzĩ-nzĩ rĩ kí ku, ãzíla 'bã na kí ãrí ku.
44015021	Ãzị́táŋá Mụ́sã drị́ gá 'dĩ kí úri kí ũlũlé Sãbátũ ãlu-ãlu sĩ táwụ̃nị̃ ãlu-ãlu agá drị̃lẹ́ pírí 'baní ãngũ Ãdróŋá ị̃nzị̃jó rĩ kí agá.”
44015022	Cọtị ụ̃pịgọŋa Yẹ́sụ̃ drị̂ kí ãzíla 'bá ĩyõ kãnị́sã agá 'dĩ abe pírí ũrã kí ị́jọ́ sĩ 'bá ĩ'baní ru la kí tị pẽlé mụjó Páwụ̃lọ̃ kí abe Bãrãnábã trũ mụlé Ãnị̃tị́yọ́kị̃ gá. Ũpẽ kí dó sĩ Yụ́dãsị̃ (vâ umvelé Bãrĩsábã 'i rĩ) kí Sílã be. 'Dĩ kí 'bá ị̃rị̃ drị̃lẹ́ ru 'bá Yẹ́sụ̃ ã'ị̃lépi rá rĩ kí drĩdríŋĩ gá 'dâ rĩ kí.
44015023	Uja kí dó sĩ wárágã 'dĩ fẽlé ĩ'badrị́: Ãma ụ̃pịgọŋa Yẹ́sụ̃ ãni rú ãzíla 'bá ĩyõ ĩmĩ ádrị́pịka rú Yẹ́sụ̃ ã'ị̃lépi rá 'dĩ, zị kí ĩmi 'bá Yãhụ́dị̃ rú ku Yẹ́sụ̃ ã'ị̃lépi rá Ãnị̃tị́yọ́kị̃ gá 'dĩ Sị́rị̃yã gá, ãzíla Sĩlísĩyã gá 'dĩ pírí cící.
44015024	Ãma are 'bá ãzí ãma drĩdríŋĩ gá la mụ kí ãma tị kóru, ĩmi rụ́ drị̃ ị́gbẹ́ fẽlé ũcõgõ ajíjó ĩmi ásị́ gá ị́jọ́ ĩ'baní jọlé ĩminí rĩ kî sĩ.
44015025	'Bo ãma ã'ị̃ dó ú'dî'da 'bá ãzí kí tị pẽjó ĩmi rụ̂lé ãma wọ̃rị́ka ãmaní lẽlé Bãrãnábã kí Páwụ̃lọ̃ be,
44015026	ãgọbị 'dĩ kí ru ídri fẽlépi kpítã drã ní rụ́ Úpí Yẹ́sụ̃ Kúrísĩtõ drị́ gá rĩ sĩ rĩ kí.
44015027	Ị́jọ́ 'dĩ sĩ, ãpẽ Yụ́dãsị̃ kí tị Sílã be mụjó ị́jọ́ ãmaní sĩlé wárágã gá 'dĩ kí ífí i'dajó ĩminí kí tị sĩ ĩndĩ.
44015028	Ĩ'di adru ũnĩ-ambamba rú Úríndí Ãlá rĩ mẹ́lẹ́tị gá ãzíla ãmaní, ãdrĩ ĩmi drị̃ gá ãnzị ĩmi ndẽlépi rá la 'bã ị́jọ́ tá ĩmĩ lẽlé rĩ kí drị̃ gâ sĩ tũkãnã ku rĩ gá.
44015029	Lẽ ĩna jõ íná fẽlé ídétáŋá ru ãdroŋa ĩnzõ rú 'dĩ 'baní rĩ kí ku, ĩna jõ ãrí ku, ãnãkpá ru nzilépi nzĩ-nzĩ 'dĩ kí ku ãzíla ĩmi iza jõ 'bá ãzí 'bã ĩzóŋá ãzíla ũkú drị̃ ku. Ĩmi rú adru múké ĩdrĩ ị́jọ́ 'dĩ kí a'be rá rĩ gá. Ãwã'dĩfô, ĩmi u'á múké.
44015030	Ála mụ 'bá 'dĩ kí tị pẽlé 'bo, mụ kí Ãnị̃tị́yọ́kị̃ gâlé, tra kí 'bá Yẹ́sụ̃ ã'ị̃lépi rá 'dĩ kí pírí, fẽ kí dó wárágã 'dĩ ĩ'badrị́.
44015031	Kí mụ wárágã 'dĩ lãlé 'bo, ãyĩkõ fụ kí ị́jọ́ sĩlé ũnĩ-ambamba 'bá ásị́ imbájó 'dã kî sĩ.
44015032	Yụ́dãsị̃ kí Sílã be kí adrujó nábị̃ rĩ sĩ, jọ kí ị́jọ́ ãlápítítí ru sĩ 'bá Yẹ́sụ̃ ã'ị̃lépi rá 'dĩ 'baní ũkpõ fẽjó.
44015033	Kí mụ ụ́'dụ́ ãzí kí u'álé were rú 'bo, 'bá Yẹ́sụ̃ ã'ị̃lépi rá 'dĩ ãpẽ kí kí tị ásị́ ị̃gbẹ̃ sĩ ãgõjó 'bá ándrá kí tị ãpẽlépi rĩ 'ba rụ́. [
44015034	Wó Sílã ũrã ị́jọ́ acejó vúlé Ãnị̃tị́yọ́kị̃ gâlé ũgũgõ.]
44015035	Wó Páwụ̃lọ̃ ace kí Bãrãnábã be Ãnị̃tị́yọ́kị̃ gá 'bá ãzí kí abe 'bá kí imbá agá ãzíla ị́jọ́ mgbã Ãdróŋá drị́ gá rĩ ũlũ agá.
44015036	Ụ́'dụ́ ãzí vúlé gá, Páwụ̃lọ̃ jọ Bãrãnábã ní, “Lẽ ãgõ vúlé ãzíla ãmụ mụlé ãma ádrị́pịka pírí ãmaní ándrá ị́jọ́ Ãdróŋá drị́ gá rĩ ũlũjó ĩ'baní táwụ̃nị̃ ãlu-ãlu kí agá rĩ kí undré trũ sĩ kí mụ íngoní yã rĩ nị̃jó.”
44015037	Bãrãnábã lẽ tí Yõhánã umvelé Mãrákõ 'i rĩ 'dụlé ĩ'ba abe ĩndĩ.
44015038	Wó Páwụ̃lọ̃ gã ị́jọ́ ĩ'di 'dụjó 'dĩ úmgbé, ã'dusĩku Yõhánã ándrá kí a'bejó ãngũ Pãmũfílĩyã gá, ĩ'diní gẹ̃rị̃ sĩ ãzị́ ngajó ĩ'ba abe ku rĩ sĩ.
44015039	Ị́jọ́ 'dĩ acá ãgátã rú, fẽ dó sĩ iré kí ru rá; Bãrãnábã 'dụ Mãrákõ 'i sĩ mụjó ĩ'di be, fi kí mẹ́lị̃ agá mụjó zajó Kũpórõ gá,
44015040	wó Páwụ̃lọ̃ pẽ ĩ'didrị̂ gá Sílã 'i trũ mụjó ĩ'di be. 'Bá Yẹ́sụ̃ ã'ị̃lépi rá 'dĩ a'be kí kí mụlé ásị́ ị̃gbẹ̃ Ãdróŋá drị́ gá rĩ sĩ.
44015041	Páwụ̃lọ̃ acị́ kí Sị́rị̃yã agâ sĩ ãzíla Sĩlísĩyã agâ sĩ, 'bá Yẹ́sụ̃ ã'ị̃lépi rá 'dĩ kí ásị́ imbá trũ.
44016001	'Dã 'bã ũngúkú gá, Páwụ̃lọ̃ mụ dó Dábẽ gá, ãzíla Lị́sị̃trã gá, 'dĩ ãngũ 'bá Yẹ́sụ̃ ã'ị̃lépi rá umvelé Tị̃mị̃tị́yọ̃ 'i rĩ 'bã u'ájó rĩ gá. Tị̃mị̃tị́yọ̃ ãndrẽ ándrá 'bá Yãhụ́dị̃ rú la, ĩ'di 'bá Yẹ́sụ̃ ã'ị̃lépi rá la, 'bo átẹ́pị ĩ'di ándrá 'bá Gị̃rị́kị̃ rú la.
44016002	'Bá pírí Yẹ́sụ̃ ã'ị̃lépi rá Lị́sị̃trã gá ãzíla Ĩkónĩyãmũ gá rĩ, ri kí ị́jọ́ jọlé drị̃ la gá múké.
44016003	Páwụ̃lọ̃ lẽ tí ĩ'di 'dụlé trũ mụjó ĩndĩ, ị́jọ́ 'dĩ sĩ, ĩtãrã dó ĩ'di rá. Idé ị́jọ́ 'dĩ íni la 'bá Yãhụ́dị̃ rú 'dã kí ị́jọ́ sĩ, ã'dusĩku nị̃ kí ándrá pírí Tị̃mị̃tị́yọ̃ átẹ́pị̃ ĩ'di Gị̃rị́kị̃ rĩ gá cé.
44016004	Kí acị́jó táwụ̃nị̃ ãlu-ãlu agâ sĩ rĩ sĩ, i'da kí ítútáŋá ãsị̃jó ụ̃pịgọŋa 'baní itúlé, 'bá ĩyõ Yẹ̃rụ́sãlẹ́mụ̃ gá 'dĩ 'baní vú ũbĩlé rĩ kí.
44016005	'Dãá 'bá Yẹ́sụ̃ ã'ị̃lépi rá 'dĩ kí pá umba dó ã'ị̃táŋá agá, ãzíla kí kãlãfe ri tulé ụ́'dụ́ pírí sĩ.
44016006	Páwụ̃lọ̃ acị́ kí 'bá ĩ'diní acị́jó ĩ'ba abe 'dã kî trũ ãngũ umvelé Fị̃rị́gị̃yã 'i, rĩ agâ sĩ ãngũ Gãlãtị́yã agá. Ĩ'baní acị́ agá 'dâ Úríndí Ãlá rĩ uga ĩ'baní ị́jọ́ Ãdróŋá drị́ gá rĩ ũlũjó ãngũ Ásĩyã drị́ rĩ gá úmgbé.
44016007	Sáwã ĩ'bã kí acájó drĩdríŋĩ Mísĩyã drị̂ gá rĩ sĩ, ụ̃'bị̃ kí tí filé Bị̃tị́nị̃yã gá, wó Úríndí Yẹ́sụ̃ drị́ gá rĩ a'be ĩ'baní kẹ̃jị́ sĩ fijó ku.
44016008	'Dãá alị kí Mísĩyã agâ sĩ, dó sĩ ilújó ándrá Trõwásĩ gá.
44016009	Ị́nị́ 'dã sĩ Páwụ̃lọ̃ ndre urobí agá ágọ́bị́ ãzí Mãkẽdónĩyã rú la ní pá tu agá drị́ ã'bãŋâ trũ, “Mí azá Mãkẽdónĩyã gá 'á 'dõlé ãma ãzã kojó.”
44016010	Páwụ̃lọ̃ la mụ ícétáŋá 'dĩ ndrelé 'bo, jọ cọtị ãma angá bábá drị̃ kojó mụjó Mãkẽdónĩyã gá, ãma ásị́ gá rĩ dó, Ãdróŋá umve ãma ị́jọ́ mgbã ĩ'didrị́ gá rĩ ũlũjó ĩ'baní íni.
44016011	Ãza í'bó sĩ angájó Trõwásĩ gá rĩ sĩ cajó Sãmõtrãkéyã gá, drụ̃sị̃ la sĩ, ãca dó Nẹ̃yãpọ́lị̃ gá.
44016012	'Dã 'bã vúlé gá, ãmụ dó Fị̃lị́pị̃ gá, Fị̃lị́pị̃ ĩ'di táwụ̃nị̃ ãzí Mãkẽdónĩyã gá 'dãá ndẽlépi ãmbõgõ sĩ nĩ vâ ãngũ 'bá Rụ́mị̃ rú rĩ 'bã kí 'dụlé ĩ'ba ãni la rú rĩ 'i, ãma u'á 'dãá ụ́'dụ́ wẽwẽ rú.
44016013	Sãbátũ sĩ ãfũ táwụ̃nị̃ agá rĩ sĩ ãmvé mụjó ị̃yị́ ãzí tị gá, sĩ ãngũ ãzí ịsụ́jó Ãdróŋâ ã'ị̃jó íni. Ãri vũ gá, ãzíla ãma i'dó ị́jọ́ jọlé ũkú ru tralépi 'dãá rĩ 'baní.
44016014	Ũkú ị́jọ́ arelépi 'dĩ kí ãzí ãlu umvelé Lụ̃dị́yã 'i ũkú ãzí bõngó ũnĩ-ambamba la kí ị̃tụ̃ndãlépi Fị̃lị́pị̃ gá angálépi Tãyị̃tị́rã gá rĩ 'i, ĩ'di 'bá Ãdróŋâ rụ́ ị̃nzị̃lépi la. Ãdróŋá nzị̃ ásị́ la sĩ ị́jọ́ Páwụ̃lọ̃ 'bã ũlũlé 'dĩ arejó ãzíla ã'ị̃jó la rá.
44016015	Ụ́'dụ́ ĩ'di ãzíla 'bá ĩ'didrị́ko gá 'dãá rĩ 'baní bãbụ̃tị́zị̃ fẽjó rĩ sĩ, Lụ̃dị́yã umve ãma ĩ'didrị́ko gâlé, jọ ãmaní, “Ĩdrĩ áma ã'ị̃ 'bá Ãdróŋá ã'ị̃lépi la rú rá, ĩmi amụ́ drĩ vâ u'álé mádrị́ jó agá.” Ri ị́jọ́ 'dĩ jọlé kpere ãmã ã'ị̃ agá rá.
44016016	Ụ́'dụ́ ãlu ãmaní mụ agá ãngũ Ãdróŋá ã'ị̃jó rĩ gá, ãma ụfụ drị̃ ĩzóŋá ãzí úríndí ũnzí ãzí ị́jọ́ mụlépi ru idélépi drị̃ gâlé rĩ i'dalépi rá la be, ĩ'di ĩzóŋá ãzí ajílé ãzị́ ngalépi la. Ị́jọ́ ĩ'di 'bã i'dalé cé-cé rĩ sĩ, ịsụ́ dó 'bãngá sĩlíngĩ ĩyõ rú 'bá ĩ'didrị́ ãmbogo rú rĩ 'banî.
44016017	Ĩzóŋá 'dĩ bĩ ãma vú Páwụ̃lọ̃ trũ úzáŋâ trũ, “Ãgọbị 'dĩ kí ụ̃pịgọŋa Ãdróŋá ụrụgá ãndânĩ rĩ drị́ gá rĩ kî, kí ĩminí gẹ̃rị̃ sĩ ru pajó rĩ ũlũ.”
44016018	Ĩzóŋá 'dĩ idé ị́jọ́ 'dĩ 'dĩ 'bã áni ụ́'dụ́ wẽwẽ rú. Ãsị̃jó Páwụ̃lọ̃ acá ũcõgõ sĩ ãndẽ vâ ị́jọ́ la sĩ rá, uja tị jọ úríndí ũnzí 'dã ní, “Rụ́ Yẹ́sụ̃ Kúrísĩtõ drị́ gá rĩ sĩ, ájọ míní, mí ãfũ ĩzóŋá 'dĩ agâlé rĩ sĩ ãmvé.” Úríndí 'dã a'be kí dó ĩ'di ititi rá.
44016019	'Bá ĩzóŋá 'dĩ 'bã sĩ ãzị́ ngajó ĩ'baní rĩ kí mụ ndrelé la ĩzóŋá 'dĩ adrí rá, ị́jọ́ ĩ'baní ásị́ 'bãjó ĩ'di drị̃ gá séndẽ ịsụ́ŋá sĩ rĩ ukó rá. Rụ kí Páwụ̃lọ̃ kí Sílã be agụlé ãngũ sụ̂ rú rĩ agâlé pá tulé 'bá ãmbogo rú rĩ kí drị̃lẹ́ gá.
44016020	Ají kí kí ãmbogo ị́jọ́ amálépi rĩ kí drị̃lẹ́ gá jọ kí, “Ãgọbị 'dĩ kí 'bá Yãhụ́dị̃ rú la kí, ãzíla lẽ kí ị́jọ́ ajílé 'bá ãmadrị́ gá rĩ kí drĩdríŋĩ gá.
44016021	Kí ãma Rụ́mị̃ rú 'dĩ 'baní ị́jọ́ ãmaní icólé ngalé ku rĩ kí i'dajó, ãzíla kí lẽjó la ãma ã'ị̃ kî ãzíla ãnga kî rĩ sĩ.”
44016022	'Bá ru tralépi wẽwẽ rú 'dĩ atrá kí ru gbõrú tị icílé Páwụ̃lọ̃ kí ụrụ'bá gá Sílã be, kí idéjó ũnzí, ãzíla ãmbogo ị́jọ́ amálépi rĩ fẽ kí ãzị́táŋá ĩ'bã bõngó kí ũtrũjó ãzíla kí cojó kẹ̃lị́ká sĩ.
44016023	Ála dó mụ kí colé ũnzíríkãnã rú 'bo, úsu dó kí mãbụ́sụ̃ gá, ãzíla úfẽ ãzị́táŋá ãsĩkárĩ kí andre tẽlépi rĩ ní kí ucéjó múké-múké.
44016024	Ãzị́táŋá ũkpómgboroto 'dĩ sĩ, ãsĩkárĩ su dó kí jó ágágá ãndânĩ rĩ agá, ãzíla icí dó vâ kí pá ife sĩ cí.
44016025	Ị́nị́ ágágá 'dĩ gá 'dĩ, Páwụ̃lọ̃ i'dó kí Sílã be Ãdróŋâ rú ịcụ́lé úngó ngoŋá sĩ ãzíla Ãdróŋá zịŋá sĩ, wó íni 'dĩ 'bá ãzí ĩ'ba abe rĩ ri kí úngó 'dĩ kí arelé.
44016026	Rụ̃gbụ́gbụ́ ũyãkĩyã ãzí ũkpómgboroto la i'dó jó tá be Páwụ̃lọ̃ kí sujó Sílã be 'bá ãzí 'dã kí abe 'dĩ ayalé pírí-pírí. Kẹ̃jị́tị ụ̃nzị̃ kí ru pírí ãzíla ímve tá Páwụ̃lọ̃ kí pá gá ãzíla 'bá mãbụ́sụ̃ jó gá 'dãá rĩ kí pá gá 'dĩ ayụ kí pírí cénĩ.
44016027	Ãsĩkárĩ angá ụ́'dụ́ gâlé rĩ sĩ ụrụgá, ãzíla ĩ'di mụ kẹ̃jị́tị 'dĩ kí ndrelé mgbọ, anzé ménéŋá ĩ'didrị́ ụ́pụ́cẹ́ gá rĩ, lẽ dó sĩ ru sõlé rá, ã'dusĩku ũrã 'bá mãbụ́sụ̃ gá 'dĩ apá kí dó rá íni.
44016028	Wó Páwụ̃lọ̃ za jọ, “Í'dị mi ku! Ãma pírí 'dõ cí!”
44016029	A'ị́ ãcí, afụ ru jó agâlé, a'dé ụrụ'bá yãŋâ trũ Páwụ̃lọ̃ kí pálé gá Sílã be.
44016030	Ãsĩkárĩ ají kí ãmvé, uja kí zịlé, “Ãmbogo 'dĩ, lẽ má idé ã'du ká mání sĩ áma pajó?”
44016031	Umvi kí, “Mí ã'ị̃ Úpí Yẹ́sụ̃ 'i mi dó sĩ ími pa. Mi 'i ãzíla 'bá mídrị́ko gá rĩ kî trũ.”
44016032	Uja kí dó ị́jọ́ Ãdróŋá drị́ gá rĩ ũlũlé ĩ'diní ãzíla 'bá jó agá 'dâ rĩ 'baní pírí ĩndĩ.
44016033	Sáwã ị́nị́ drị́ gá 'dĩ agá 'dãá ũgũgõ ãsĩkárĩ 'dụ kí, ãzíla ũjĩ dó ĩ'bã ãkõzá kí 'dãá cọtị úfẽ dó ĩ'diní ãzíla 'bá ĩ'didrị́ko gá rĩ abe bãbụ̃tị́zị̃.
44016034	Ãsĩkárĩ 'dĩ ají Páwụ̃lọ̃ kí Sílã be íná nalé ĩ'didrị́ jó agá. Ãyĩkõ fụ dó ĩ'di ã'dusĩku ã'ị̃ kí Ãdróŋá 'i 'bá ĩ'didrị́ko gá rĩ abe rá.
44016035	Ĩ'di mụ calé ị̃tụ́ sĩ, ãmbógó ị́jọ́ amálépi rĩ pẽ 'bá ãzị́ ngalépi ĩ'di be la tị ãsĩkárĩ Páwụ̃lọ̃ kí andre tẽlépi rĩ rụ́ ãzị́táŋá 'dĩ trũ jọjó la, “Mí iyá 'bá 'dĩ 'bã mụ kî.”
44016036	Ãsĩkárĩ jọ Páwụ̃lọ̃ 'baní Sílã be, “Ãmbogo ị́jọ́ amálépi rĩ fẽ kí ũkpõ sĩ ĩmi iyájó Sílã be rá. Ú'dî'da ĩmi dó mụ rá. Ĩmụ ásị́ ị̃gbẹ̃ sĩ.”
44016037	Wó Páwụ̃lọ̃ jọ ãmbogo tá tị ãpẽlé 'dĩ 'baní, “Co kí ãma 'bá ĩyõ kí drị̃lẹ́ gá ãma ụzịŋâ kóru, ãmaní táni adrujó 'bá Rụ́mị̃ gá rĩ kí rá tí, ãzíla su kí ãma mãbụ́sụ̃ gá. Wó lẽ kí dó ú'dî'da ãma iyálé ũní 'bá 'baní nị̃ŋâ kóru yã? 'Dĩ áni la 'dáyụ! Lẽ 'bã amụ́ kí bãsĩ ãma iyálé ãmvêlé nĩ.”
44016038	Ãmbogo tá tị ãpẽlé 'dĩ gõ kí ụ́'dụ́kọ́ 'dĩ trũ ãmbogo ị́jọ́ amálépi rĩ 'ba rụ̂lé, ãmbogo 'dĩ kí mụ arelé la Páwụ̃lọ̃ kí Sílã be 'bá Rụ́mị̃ gá la kí, acá kí ụ̃rị̃ sĩ.
44016039	Amụ́ kî trũtáŋá a'ị́lé ĩ'badrị́ ãzíla iyá kí dó kí ãmvé, a'ị́ kí Páwụ̃lọ̃ kí Sílã be táwụ̃nị̃ 'dã a'bejó rá.
44016040	Páwụ̃lọ̃ kí Sílã be mụ ãfũlé mãbụ́sụ̃ gá rĩ sĩ 'bo, mụ kí dó Lụ̃dị́yã drị́ko gá, ịsụ́ kí 'bá Yẹ́sụ̃ ã'ị̃lépi rá rĩ kí, kí mụ kí ásị́ ũŋmĩlé 'bo, a'be kí dó táwụ̃nị̃ 'dã rá.
44017001	Páwụ̃lọ̃ kí mụ alịlé Sílã be Ãmũfĩpólĩsĩ gâ sĩ ãzíla Ãpọ̃lọ́nị́yã gâ sĩ 'bo, ca kí Tẹ̃sãlọ̃nị́kị̃ gá. 'Dãá ãngũ Yãhụ́dị̃ 'bã ãni Ãdróŋá ị̃nzị̃jó la cí.
44017002	Páwụ̃lọ̃ 'bã gbíyã údu rĩ sĩ, fi 'bá 'dã 'ba rụ́ ãngũ Ãdróŋá ị̃nzị̃jó rĩ agâlé, 'dãá ri kí ãgátã galé ũgũgõ Sãbátũ na 'dĩpí ị́jọ́ Ãdróŋá drị́ sĩlé bụ́kụ̃ agá rĩ drị̃ gá.
44017003	I'dajó la Kúrísĩtõ 'bã ịsụ́ ũcõgõ, 'bã angá drã agá rĩ sĩ rá. Jọ vâ, “Yẹ́sụ̃ 'dĩ mání ị́jọ́ la ũlũjó ĩminí ú'dî'da rĩ 'i, ĩ'di Kúrísĩtõ 'i.”
44017004	Ãzí rĩ kí ásị́ gá ị́jọ́ 'dĩ fi rá, 'de kí Páwụ̃lọ̃ kí vú gâ sĩ Sílã be ũkú ĩyõ ũkú kí drị̃ celépi rĩ abe, ãzíla amụtị ãmbógó Gị̃rị́kị̃ drị́ Ãdróŋâ ị̃nzị̃lépi rĩ kî trũ.
44017005	Wó 'bá Yãhụ́dị̃ rú rĩ acá kí ãjã sĩ, tra kí 'bá ãzí ũnzí la kí sụ̂ tị gâ sĩ ãngũ ãlu gá, mụjó uzâ trũ táwụ̃nị̃ agâ sĩ, mụ kí lị́cọ́ Yásõnĩ drị̂ celé sĩ lẽjó Páwụ̃lọ̃ kí ajíjó Sílã be ũ'bí kí drị̃lẹ́ gá.
44017006	Wó kí mụ kí ịsụ́lé ku 'bo, ají kí Yásõnĩ kí 'bá ãzí Yẹ́sụ̃ ã'ị̃lépi rá 'dĩ abe 'bá ãmbogo táwụ̃nị̃ 'bã drị̃lẹ́ ru rĩ kí drị̃lẹ́ gá, úzáŋâ trũ, “'Bá 'dĩ kí dó bãsĩ ũcõgõ fẽlépi ãngũ pírí agá rĩ kî! Kí ãndrũ acálépi 'dĩ,
44017007	ãzíla Yásõnĩ mba kí tã ĩ'didrị́ jó agá 'dãá, amụ́ kí vâ ãzị́táŋá Kãyị̃sárị̃ drị̂ kí andị́lé jọjó la, úpí ãzí cí rụ́ la Yẹ́sụ̃ 'i íni.”
44017008	Ũ'bí ru tralépi ãzíla ãmbogo táwụ̃nị̃ drị̃ celépi 'dĩ kí mụ ị́jọ́ 'dĩ arelé 'bo, kí ásị́ ri azálé azâ.
44017009	'Bá ị́jọ́ 'dĩ drị̃lẹ́ gá 'dĩ jọ kí Yásõnĩ 'bã fẽ séndẽ lẽlé kí kẹ̃jị́ gá rĩ 'i, ãzíla a'be kí dó sĩ kí mụlé rá.
44017010	Ị́nị́ la mụ acálé 'bo, gbõgbõ 'bá Yẹ́sụ̃ ã'ị̃lépi rá 'dĩ pẽ kí Páwụ̃lọ̃ kí tị Sílã be Bẽréyã gá. Kî mụ acálé 'bo, mụ kí filé ãngũ Ãdróŋá ị̃nzị̃jó rĩ rú rĩ agá.
44017011	'Bá Yãhụ́dị̃ rú Bẽréyã gá rĩ kí ndẽ kí dó 'bá Tẹ̃sãlọ̃nị́kị̃ gâlé rĩ kí ásị́ ị̃gbẹ̃ sĩ rá. 'Bã kí bị́lẹ́ ásị́ káyĩ sĩ ị́jọ́ jọlé rĩ arejó, ãzíla ụ́'dụ́ ãlu-ãlu sĩ ri kí vâ ị́jọ́ sĩlé bụ́kụ̃ gá rĩ lãlé ndrejó la ị́jọ́ Páwụ̃lọ̃ 'bã jọlé rĩ kí ãndá-ãndá ru yã áni.
44017012	Ị́jọ́ 'dĩ sĩ, 'bá Yãhụ́dị̃ rú ũ'bí ã'ị̃ kí rá; ũkú ãzíla ãgọbị Gị̃rị́kị̃ rú rĩ ã'ị̃ kí vâ ĩndĩ.
44017013	Wó 'bá Yãhụ́dị̃ rú drị̃lẹ́ rú Tẹ̃sãlọ̃nị́kị̃ gá 'dĩ kí vâ mụ are la Páwụ̃lọ̃ imbá ị́jọ́ Ãdróŋá drị́ gá rĩ Bẽréyã gá 'dãá ĩndĩ íni 'bo, amụ́ kí 'dãá ũ'bí ru tralépi rĩ kí drị̃ andị́lé kí ásị́ ingajó 'bá 'dĩ kí ụrụ'bá gá.
44017014	'Dãá cọtị 'bá Yẹ́sụ̃ ã'ị̃lépi rá 'dĩ pẽ kí Páwụ̃lọ̃ tị ị̃yị́tị gâlé, wó Sílã kí Tị̃mị̃tị́yọ̃ be ãsị̃ kí Bẽréyã gá 'dãá.
44017015	Ãgọbị Páwụ̃lọ̃ agụlépi rĩ agụ kí ĩ'di kpere Ãténĩyã gá. Páwụ̃lọ̃ la mụ jọlé la 'bã jọ kí Sílã 'baní Tị̃mị̃tị́yọ̃ be 'ba amụ́ kí 'í rụ́ 'dõlé mbẽlẽŋá ru 'bo, 'bá 'dĩ gõ kí dó vúlêlé.
44017016	Páwụ̃lọ̃ 'bã drĩ Sílã kí tẽ agá Tị̃mị̃tị́yọ̃ be Ãténĩyã gá 'dãá 'dĩ, ásị́ la iza ru ãdroŋa ĩnzõ rú ũví ndú-ndú 'bá 'dĩ 'bã kí ị̃nzị̃lé táwụ̃nị̃ 'dĩ agá rĩ sĩ.
44017017	'Dãá ga ãgátã ãngũ Ãdróŋá ị̃nzị̃jó 'dã gá 'dãá 'bá Yãhụ́dị̃ rú ãzíla 'bá Gị̃rị́kị̃ rú Ãdróŋá ị̃nzị̃lépi 'dĩ abe, vâ ụ́'dụ́ ãlũ ãlu sĩ sụ̂ tị gá 'bá alịlépi 'dã sĩ rĩ abe.
44017018	Imba'ba ãzí ũndũwã rú Ị̃pị̃kọ́rị̃yã rú ãzíla Sị̃tọ́kị̃ rú rĩ ga kí ãgátã ĩ'di trũ rá. Ãzí rĩ zị kí, “Mgbã la ágọ́bị́ sụ̃kụ́lụ̃ lãlépi ku ru i'dalépi 'dĩ lẽ ã'du ị́jọ́ jọlé?” Ãzí rĩ jọ kí, “Ĩndre ĩ'di ị́jọ́ jọ ãdroŋa jụ́rụ́ ru 'dĩ kí drị̃ gá.” Jọ kí ị́jọ́ 'dĩ íni la, ã'dusĩku Páwụ̃lọ̃ ri ándrá ị́jọ́ mgbã Yẹ́sụ̃ drị̃ gá rĩ imbá agá ãzíla ángáŋá ĩ'didrị́ drã agá ídri rĩ drị̃ gá.
44017019	Umve kí Páwụ̃lọ̃ agụlé tratáŋá ĩ'bã kí ru trajó umvelé Ãrĩyõpágã 'i rĩ gá, ãmbogo táwụ̃nị̃ gá rĩ kí drị̃lẹ́ gá, ãzíla zị kî, “Ãlẽ tá drĩ nị̃lé la, ímbátáŋá ú'dí mi sĩ ị́jọ́ jọjó drị̃ la gá 'dĩ íngõ 'i yã?
44017020	Ãko ãzí mî jọlé 'dĩ kí 'ụ ãma bị́lẹ́ gâlé ũrãtáŋá ndú ú'dí la rú ãlẽ tá dó sĩ nị̃lé la ífí la kí íngoní?”
44017021	('Bo 'bá pírí Ãténĩyã gá ãzíla 'bá ãmị́yọ́ŋá ru u'álépi 'dâ rĩ lẽ kí tá Sáwã izaŋá ị́jọ́ jọŋá sĩ ãzíla ị́jọ́ amụ́lépi ú'dí 'dĩ kí areŋá sĩ.)
44017022	Páwụ̃lọ̃ nga dó pá tulé Ãrĩyõpágã gá 'dãá jọ, “Ĩmi 'bá Ãténĩyã gá 'dĩ, ándre ĩmi gẹ̃rị̃ pírí sĩ 'bá dị́nị̃ ãni la rú.
44017023	Mâ acị́ agá táwụ̃nị̃ agá 'dâ, má undré ãko pírí ãngũ ĩmi sĩ ị̃nzị̃táŋá ị̃nzị̃jó 'dĩ gá 'dâ, má ịsụ́ ĩsĩ ãngũ ĩmi sĩ ídétáŋá idéjó ãlĩtárĩ rú rĩ gá 'dãá, ãdróŋá nị̃lé ku rĩ nî. Ú'dî'da Ãdróŋá ĩmĩ ị̃nzị̃lé ĩmĩ nị̃lé ku rĩ, ma mụ ĩminí ị́jọ́ ũlũlé drị̃ la gá.
44017024	“Ãdróŋá ụ̃nọ́kụ́ 'bãlépi ãko pírí ala gá 'dĩ abe rĩ, ĩ'di Úpí 'bụ̃ 'bã ãni ụ̃nọ́kụ́ be rĩ 'i, u'á jó 'bá 'bã kí sịlé drị́ sĩ rĩ agá ku.
44017025	Ãdróŋá lẽ 'bá ãzí 'bã idé ĩ'diní ãko ãzí nĩ la ku, ã'dusĩku fẽ 'bá pírí 'baní ídri ãzíla ũlí ãzíla ãko pírí ĩ'bã kí lẽlé rĩ kí rá.
44017026	Sụ́rụ́ pírí ụ̃nọ́kụ́ drị̃ gá 'dĩ kí Ãdróŋá idé kí 'bá ãlu rụ̂ sĩ, itú ĩ'baní ụ́'dụ́ ãzíla ãngũ pírí ĩ'bã kí rijó u'ájó rĩ abe.
44017027	Ãdróŋá idé ị́jọ́ 'dĩ íni la 'bá 'bã ndrụ̃ kí rú sĩ 'i, 'bã ca kí rú vâ sĩ 'î ịsụ́jó rá, ĩ'di 'bã táni adrujó ãma rụ́ 'dâ álị́ ku tí.
44017028	Ĩ'di ãmaní ũkpó fẽ sĩ u'ájó, acị́jó ãzíla ãmaní sĩ adrujó 'dĩ 'bã áni, ĩminí ngolé úngó ĩmidrị́ rĩ kî sĩ rĩ áni, ‘Ãma vâ ĩ'dĩ 'bá ũri.’
44017029	“Ị́jọ́ 'dĩ sĩ, ãma adrujó Ãdróŋá 'bã anzị rĩ sĩ lẽ ãma ũrã kí Ãdróŋá ĩ'di cécé gólũdĩ jõku sílĩvã jõku írã 'bá 'bã kí idélé drị́ sĩ ãzíla ãlị̃gọ̃ ĩ'badrị̂ sĩ rĩ áni la ku.
44017030	Ãdróŋá 'bã ándrá ásị́ ị́jọ́ 'bá 'bã kí ĩ'di nị̃jó ku rĩ drị̃ gá ku, wó ú'dî'da rĩ gá Ãdróŋá jọ dó tọndọlọ 'bá 'baní ãngũ pírí gá 'bá 'bã uja kí ásị́.
44017031	Ã'dusĩku 'bã ụ́'dụ́ ãzí ĩ'di sĩ amụ́jó ị́jọ́ lịjó 'bá ụ̃nọ́kụ́ drị̃ gá 'dĩ kí drị̃ gá pírí ị́jọ́ mgbã sĩ 'bá ãlu ĩ'di 'bã pẽlé rĩ rụ̂ sĩ. Icé ị́jọ́ 'dĩ 'bá pírí 'baní ĩ'di 'bã ágọ́bị́ 'dĩ ingajó ídri 'bá drãlépi rá rĩ kí drĩdríŋĩ gá rĩ sĩ.”
44017032	Kí mụ ị́jọ́ Páwụ̃lọ̃ 'bã jọlé 'bá drãlépi rá rĩ la angá ídri rĩ arelé 'bo, 'bá ãzí rĩ gụ kí gụ̃gụ̃, wó 'bá ãzí rĩ jọ kí, “Ãma amụ́ ị́jọ́ ími tị gá 'dĩ arelé ị̃dị́ ĩndõ.”
44017033	'Dãá Páwụ̃lọ̃ a'be kí rá.
44017034	'Bá ãzí rĩ 'de kí Páwụ̃lọ̃ vú gâ sĩ, ã'ị̃ kí ị́jọ́ ĩ'di 'bã ũlũlé rĩ rá, kí agá 'dãá ĩndĩ rĩ Dãyọ̃násị̃yọ̃ 'bá angálépi amụtị ru tralépi umvelé Ãrĩyõpágã 'i rĩ gá ãzíla ũkú umvelé Dãmárĩ 'i 'bá ãzí kí abe.
44018001	'Dĩ 'bã vúlé gá, Páwụ̃lọ̃ a'be Ãténĩyã rá sĩ mụjó Kọ̃rị̃nị́tọ̃ gá.
44018002	'Dãá ịsụ́ kí ru 'bá ãzí Yãhụ́dị̃ rú umvelé Ãkúwílã tịlé Pọ̃nị̃tásị̃ gá rĩ be angá ándrá Ítãlĩ gâlé ú'dí ĩ'di 'bã ũkû Pĩrĩsílã be, ã'dusĩku ãmbógó Kị̃lãwụ̃dị́yã ní ãzị́táŋá 'bãjó 'bá Yãhụ́dị̃ rú rĩ 'bã fũ kí Rụ́mị̃ gá 'dãá rá rĩ 'bã ị́jọ́ sĩ. Páwụ̃lọ̃ mụ ándrá kî ndrelé.
44018003	U'á 'dãá ãzíla nga vâ ãzị́ ĩ'ba abe, ã'dusĩku ĩ'di vâ 'bá hémã idélépi la cécé ĩ'baní idélé rĩ 'bã áni.
44018004	Sãbátũ ãlu-ãlu sĩ ri ị́jọ́ nzelé ãngũ Ãdróŋá ị̃nzị̃jó rĩ agá 'bá Yãhụ́dị̃ rú ãzíla 'bá Gị̃rị́kị̃ rú rĩ abe.
44018005	Sílã kí mụ acálé Tị̃mị̃tị́yọ̃ be Mãkẽdónĩyã gâlé 'bo, Páwụ̃lọ̃ fẽ ru pírí ị́jọ́ ũlũjó 'bá Yãhụ́dị̃ rú rĩ 'baní, jọ Yẹ́sụ̃ ĩ'di Kúrísĩtõ 'i.
44018006	Kí mụ ĩ'di gãlé úmgbé ãzíla ĩ'di u'dálé u'dâ 'bo, ụtụ́ pụ́trụ́ bõngó ĩ'didrị̂ ụrụ'bá gá rĩ, jọ, “Ĩdrĩ dó ãvĩ rá yã áni, ĩmi ãrí 'bã adru ĩmi drị̃ gá, ma dó sĩ ala gá 'dâ yụ. I'dójó ãndrũ ma dó mụ 'bá Yãhụ́dị̃ rú ku rĩ 'ba rụ́.”
44018007	Nga dó mụlé filé 'bá Yãhụ́dị̃ rú ku umvelé Tị́tọ̃ Jụ́sị̃tọ̃ 'i rĩ drị́ jó agá, ĩ'di 'bá Ãdróŋá rulépi ambamba la, ãngũ Ãdróŋá ị̃nzị̃jó rĩ agá la.
44018008	Kũrísĩpõ ãngũ Ãdróŋá ị̃nzị̃jó rĩ 'bã ãmbógô kí 'bá ĩ'didrị́ lị́cọ́ gá rĩ abe ã'ị̃ kí Yẹ́sụ̃ 'i rá, ãzíla 'bá wẽwẽ rú Kọ̃rị̃nị́tọ̃ gá ị́jọ́ Páwụ̃lọ̃ drị̂ arelépi rá 'dĩ ã'ị̃ kí vâ Yẹ́sụ̃ rá, ịsụ́ kî sĩ bãbụ̃tị́zị̃ ĩndĩ.
44018009	Ị́nị́ ãzí ãlu urobí ũbĩ Páwụ̃lọ̃ 'i, ala gá Úpí jọ ĩ'diní, “Lẽ mí idé ụ̃rị̃ sĩ ku, ímụ ị́jọ́ jọŋâ trũ drị̃ gá, mí ĩyãŋã vâ ku.
44018010	Ma mí be, 'bá ãzí ãlu icó ími ĩpẽŋãlé ku, 'bá mádrị̂ kí wẽwẽ rú táwụ̃nị̃ 'dĩ agá 'dĩ.”
44018011	'Dãá Páwụ̃lọ̃ u'á ílí ãlu nụ́sụ̃ 'dĩpí ị́jọ́ imbálé ị́jọ́ Ãdróŋá drị̂ drị̃ gá.
44018012	Wó Gãlị́yọ̃ 'bã acájó ãmbógó Ãkáyã gá rĩ rú rĩ sĩ, 'bá Yãhụ́dị̃ rú rĩ tra kí ru gbõrú, rụ kí Páwụ̃lọ̃ 'i agụlé kẹ́sị̃ drị̃lẹ́ gá.
44018013	Jọ kí, “Ágọ́bị́ 'dĩ 'i, ĩ'di 'bá kí imbá Ãdróŋá ị̃nzị̃jó ũví ndú ru ajílépi ãzị́táŋá ãmadrị̂ abe ku la sĩ.”
44018014	Páwụ̃lọ̃ 'bã lẽ agá ị́jọ́ jọ agá 'dĩ gá 'dâ, Gãlị́yọ̃ jọ 'bá Yãhụ́dị̃ rú rĩ 'banî, “'Dĩ drĩ tá 'bã rĩ adru ị́jọ́ ãzí izatáŋá ru la, jõku ị́jọ́ ãzí ũnzí izalé la, ĩ'di tá adru ífí trũ mání ĩmi tị arejó.
44018015	Wó ĩ'diní adrujó ãgátã gaŋá drị̃ gá, rụ́ kí drị̃ gá ãzíla ãzị́táŋá ĩmidrị̂ kí drị̃ gá rĩ sĩ, ĩmi vúŋá 'dĩ 'bã de kí ị́jọ́ 'dĩ 'i, álẽ ị́jọ́ 'dĩ lịlé ma 'i ku!”
44018016	Dro dó kí ãngũ ị́jọ́ lịjó rĩ gá 'dãá ãmvé.
44018017	'Bá pírí rụ kí Sõsĩténõ, ãmbógó ãngũ Ãdróŋá ị̃nzị̃jó rĩ gá rĩ 'bã drị̃lẹ́ co kí ĩ'di ãngũ kẹ́sị̃ lịjó rĩ gá 'dãá. 'Dĩ kî sĩ pírí Gãlị́yọ̃ así 'bãngá ku.
44018018	Páwụ̃lọ̃ u'á ụ́'dụ́ wẽwẽ rú 'bá Yẹ́sụ̃ ã'ị̃lépi rá rĩ 'ba abe Kọ̃rị̃nị́tọ̃ gá 'dãá, 'dã 'bã ũngúkú gá, a'be kí rá. Mụ Kẽnĩkẽríyã gá, fẽ ru drị̃'bị́ ufálé kpamgbala rú, ã'dusĩku ũyõ ándrá ĩ'diní sõlé rĩ 'bã ị́jọ́ sĩ. Tụ kí í'bó sĩ mụjó Sị́rị̃yã gá Pĩrĩsílã abe Ãkúwílã trũ.
44018019	Acá kí Ĩfésõ gá ãngũ Páwụ̃lọ̃ 'bã sĩ mụjó Pĩrĩsílã kí a'bejó Ãkúwílã be rĩ gá. Fi ãngũ Ãdróŋá ị̃nzị̃jó rĩ gâlé ị́jọ́ jọlé 'bá Yãhụ́dị̃ rú rĩ kí abe.
44018020	'Bá a'ị́ kí ĩ'di u'ájó ĩ'ba abe ị̃dị́, wó ã'ị̃ u'álé ĩ'ba abe ị̃dị́ ku.
44018021	Wó ĩ'diní lẽ agá mụ agá 'dĩ gá 'dâ, jọ ĩ'baní, “Ãdróŋá drĩ lẽ la rá, ma ãgõ vúlé 'dõlé rá.” Fi dó í'bó agá angájó Ĩfésõ gâlé rĩ sĩ.
44018022	Páwụ̃lọ̃ 'bã cajó Kãyĩsárĩyã gá 'bo rĩ sĩ, mụ dó Yẹ̃rụ́sãlẹ́mụ̃ gâlé (pá sĩ) 'bá Yẹ́sụ̃ ã'ị̃lépi rá 'dĩ kí zịlé cící, ãgõ dó mụlé Ãnị̃tị́yọ́kị̃ 'dĩ Sị́rị̃yã gá.
44018023	Sáwã Páwụ̃lọ̃ 'bã izalé Ãnị̃tị́yọ́kị̃ gá 'dã kí ũngúkú gá, a'be dó ãngũ 'dã rá mụjó ãngũ Gãlãtị́yã 'bã ãni Fị̃rị́gị̃yã be rĩ kí agá acị́lé táwụ̃nị̃ kí agâ sĩ ũkpõ fẽjó 'bá Yẹ́sụ̃ ã'ị̃lépi rá rĩ 'baní pírí.
44018024	Wó íni 'dĩ ágọ́bị́ ãzí 'bá Yãhụ́dị̃ rú umvelé Ãpọ́lọ̃ 'i tịlé Ãlẽkĩzéndrĩyã gá la ándrá cí, amụ́ Ĩfésõ gá 'dãá, ĩ'di 'bá sụ̃kụ́lụ̃ lãlépi rá, ị́jọ́ nị̃lépi cé vâ bụ́kụ̃ Ãdróŋá drị̂ nị̃lépi lã sĩ lọ́lọ́ la.
44018025	Ángá ĩ'di imbálé gẹ̃rị̃ Úpí Yẹ́sụ̃ drị́ gá rĩ sĩ. Ri ị́jọ́ jọlé ũkpó ru Úríndí sĩ, ãzíla ímbá vâ ị́jọ́ Yẹ́sụ̃ drị̂ ãlápítítí ru, táni ĩ'diní bãbụ̃tị́zị̃ Yõhánã drị́ rĩ nị̃jó á'dụ̂sĩ rá tí.
44018026	I'dó dó ị́jọ́ jọlé tọndọlọ ụ̃rị̃ kóru ãngũ Ãdróŋá ị̃nzị̃jó rĩ gá 'dãá, Pĩrĩsílã kí mụ ĩ'di arelé Ãkúwílã be 'bo, umve kí Ãpọ́lọ̃ ĩ'badrị́ko gâlé sĩ ĩ'diní gẹ̃rị̃ Ãdróŋá drị̂ nzejó múké-múké ị̃dị́.
44018027	'Bo Ãpọ́lọ̃ ní lẽjó mụjó Ãkáyã gá rĩ sĩ, 'bá Yẹ́sụ̃ ã'ị̃lépi rá Ĩfésõ gá 'dĩ fẽ kí ĩ'diní ãvá, sĩ kí wárágã 'bá Yẹ́sụ̃ ã'ị̃lépi rá 'dĩ 'badrị́ sĩ ĩ'di a'ị́jó. Ĩ'di mụ acálé 'bo, ko 'bá Yẹ́sụ̃ ã'ị̃lépi lẽtáŋá uyaŋâ kóru Ãdróŋá drị̂ sĩ rĩ kí ãzã.
44018028	Ã'dusĩku ndẽ 'bá Yãhụ́dị̃ rú rĩ kí pírí ãgátã gaŋá sĩ ũ'bí kí drị̃lẹ́ gá tọndọlọ i'dajó la ị́jọ́ sĩlé bụ́kụ̃ agá rĩ sĩ Yẹ́sụ̃ ĩ'di Kúrísĩtõ 'i.
44019001	Ãpọ́lọ̃ 'bã drĩ adru agá Kọ̃rị̃nị́tọ̃ gá 'dãá, Páwụ̃lọ̃ rụ gẹ̃rị̃ ụ́rụ̂lé ru rĩ sĩ fijó Ĩfésõ gá. 'Dãá ịsụ́ 'bá Yẹ́sụ̃ ã'ị̃lépi rá la 'bã ãzí kí,
44019002	zị kí, “Ĩmi ịsụ́ Úríndí Ãlá rĩ ĩminí ã'ị̃jó la rĩ sĩ rá yã?” Umvi kí, “Yụ! Ãma are drĩ átã ị́jọ́ ãzí Úríndí Ãlá rĩ drị̃ gá la ku.”
44019003	Cọtị Páwụ̃lọ̃ zị kí, “Wó bãbụ̃tị́zị̃ ĩminí ịsụ́lé rĩ íngõ 'i?” Umvi kí, “Yõhánã 'bã fẽlé rĩ 'i.”
44019004	Páwụ̃lọ̃ jọ, “Yõhánã fẽ bãbụ̃tị́zị̃ ásị́ ujajó rĩ 'i. Jọ ándrá 'bá 'bã ã'ị̃ kí 'bá amụ́lépi vúlé gá 'dĩ 'i, 'bá 'dã ĩ'di Yẹ́sụ̃ 'i.”
44019005	'Bá kí mụ ị́jọ́ 'dĩ arelé 'bo, bĩ kí bãbụ̃tị́zị̃ rụ́ Yẹ́sụ̃ drị́ gá rĩ sĩ.
44019006	Páwụ̃lọ̃ la drị́ 'bãjó kí drị̃ gá rĩ sĩ, Úríndí Ãlá rĩ asị́ kí drị̃ gá, ãzíla jọ kí ị́jọ́ tị ndú-ndú sĩ ãzíla ũlũ kí ị́jọ́ cécé ụ̃pị́gọ́ŋá kí áni.
44019007	'Dãá ãgọbị kí ándrá ãni la mụdrị́ drị̃ ị̃rị̃ pírí rĩ gá.
44019008	Páwụ̃lọ̃ ri filé ãngũ Ãdróŋá ị̃nzị̃jó rĩ gá ãzíla jọ ị́jọ́ 'dãá ụ̃rị̃ kóru ãzíla ũkpómgboroto rú ĩmbá na 'dĩpí, ĩbáká sejó ãzíla 'bá kí aséjó Sụ́rụ́ Ãdróŋá drị̂ agá íni.
44019009	Wó 'bá ãzí rĩ kí ásị́ mba mbã, gã kí ị́jọ́ 'dĩ kí ã'ị̃lé úmgbé, ãzíla gã kí gẹ̃rị̃ Yẹ́sụ̃ 'dĩ 'bá kí drị̃ gâ sĩ úmgbé. Ị́jọ́ 'dĩ sĩ, Páwụ̃lọ̃ a'be dó kí rá. 'Dụ 'bá Yẹ́sụ̃ ã'ị̃lépi rá 'dĩ kí ĩ'di be ĩndĩ, ãzíla ri kí ĩ'bã ị́jọ́ kí imbálé ãzíla ũlũlé ụ́'dụ́ pírí jó 'a mgbọ Tãyĩránã drị̂ agá.
44019010	'Dĩ mụ íni ílí ị̃rị̃ 'dĩpí íni la 'bá Yãhụ́dị̃ rú ãzíla 'bá Gị̃rị́kị̃ rú pírí u'álépi ãngũ Ásĩyã drị̂ agá 'dãá rĩ are kî sĩ ị́jọ́ Ãdróŋá drị̂ rá.
44019011	Ãdróŋá idé ị́jọ́ ụ̃sụ̃táŋá ru la kí wẽwẽ rú gẹ̃rị̃ Páwụ̃lọ̃ rụ́ rĩ gâ sĩ.
44019012	Cécé kĩtãmbálã jõku bõngó Páwụ̃lọ̃ ụrụ'bá alólépi rá rĩ ú'dụ kî sĩ 'bá ãyánĩ trũ rĩ kí ụrụ'bá alólé adrí kí ãyánĩ ĩ'badrị̂ kí agâ sĩ rá, úríndí ũnzí ãfũ kí vâ apálé ĩndĩ.
44019013	'Bá Yãhụ́dị̃ rú ãzí acị́lépi táwụ̃nị̃ ãlu-ãlu agâ sĩ úríndí ũnzí kí ũfũ trũ 'bá kí agâ sĩ la ụ̃'bị̃ kí tí Úpí Yẹ́sụ̃ 'bã rụ́ ayúlé 'bá úríndí ũnzí trũ 'dĩ kí drị̃ gá úríndí ũnzí 'dã kí ũfũjó. Ri kí jọlé la, “Rụ́ Yẹ́sụ̃ Páwụ̃lọ̃ 'bã ũlũlé rĩ drị̂ sĩ, ájọ mí ãfũ ãmvé!”
44019014	Sĩkévã átáló ãmbógó 'bá Yãhụ́dị̃ rú rĩ 'badrị́ gá rĩ 'bã ngọ́pịka ázị̂rị̃ 'dĩ ri kí ị́jọ́ 'dĩ kí idélé nĩ.
44019015	Ụ́'dụ́ ãlu ĩ'baní ị́jọ́ 'dĩ ụ̃'bị̃ agá ágọ́bị́ ãzí úríndí ũnzí 'bã rụlé nĩ la ụrụ'bá gá. Úríndí ũnzí 'dã umvi kí, “Yẹ́sụ̃ ãnị̃ ĩ'di cé, ãma are vâ ị́jọ́ Páwụ̃lọ̃ drị̃ gá rá, wó ĩmi dó ĩmi ngá ã'di kî?”
44019016	'Dãá ágọ́bị́ úríndí ũnzí trũ 'dĩ zõ kí drị̃ gá, ãzíla ndẽ kí ũkpõ sĩ pírí rá. Co kí, ãcóŋá 'dã fẽ apá kí jó 'dã agá 'dãá rĩ sĩ pílílí ru ãzíla ãrí trũ.
44019017	'Bá Yãhụ́dị̃ rú ãzíla 'bá Gị̃rị́kị̃ rú u'álépi Ĩfésõ gá rĩ kí mụ ị́jọ́ 'dĩ arelé 'bo, ụ̃rị̃ ãmbógó la rụ kí, ãzíla rụ́ Yẹ́sụ̃ drị́ gá rĩ 'bã kí dó ĩ'di ụrụgá ị̃nzị̃táŋá ãmbógó la sĩ.
44019018	'Bá ị́jọ́ Yẹ́sụ̃ drị́ gá rĩ ã'ị̃lépi rá rĩ amụ́ kí dó ụ̃rị̃ kóru ị́jọ́ ĩ'bã kí jõ idélé ũnzíkãnã rú rĩ kí i'dalé tọndọlọ ũ'bí kí drị̃lẹ́ gá.
44019019	'Bá ãzí ãndrị́kẹ gá rĩ ají kí bụ́kụ̃ ãndrị́kẹ ndrịjó rĩ kî, ãzíla ivé kí dó kí ũ'bí kí drị̃lẹ́ gá 'dãá. Amụ́ kí ịsụ́lé la bụ́kụ̃ ivélé 'dã kí tá ãjẹ̃ na ũgũgõ sĩlíngĩ álĩfũ-álĩfũ 'dĩpí.
44019020	Gẹ̃rị̃ 'dĩ sĩ ị́jọ́ Ãdróŋá drị́ gá rĩ iré ru ãzíla zo dó ũkpómgboroto rú.
44019021	Ị́jọ́ 'dĩ kí mụ ru idélé pírí 'bo, Páwụ̃lọ̃ itú ru ásị́ gá ũkpó Úríndí Ãlá drị̂ sĩ mụjó Mãkẽdónĩyã gá ãzíla Ãkáyã gá 'dĩ sĩ mụ drĩ Yẹ̃rụ́sãlẹ́mụ̃ gâlé ku rú. Uja jọlé la, “Ádrĩ mụlé 'bo, lẽ áca vâ Rụ́mị̃ gâlé ĩndĩ.”
44019022	Páwụ̃lọ̃ pẽ dó 'bá ị̃rị̃ ĩ'di ãzã kolépi, Tị̃mị̃tị́yọ̃ kí tị Ĩrásĩtõ be, Mãkẽdónĩyã gá drị̃ gâlé, ĩ'diní lẽjó u'ájó Ásĩyã gá were ị̃dị́ rĩ sĩ.
44019023	Sáwã 'dã agá 'dãá ũmbã ãzí ãmbógó tẽté la ãfũ gẹ̃rị̃ Yẹ́sụ̃ drị́ 'dĩ drị̃ gá.
44019024	Ágọ́bị́ ãzí umvelé Dị̃mị̃tẹ́rị̃yọ̃ 'bá úká dịlépi rĩ idé ãdróŋá Gị̃rị́kị̃ 'bã ãni Ãtẹ́mị̃ ní jó sílĩvã sĩ sĩ ĩ'di ị̃nzị̃jó, 'bá ãlịgọ rú úká dịlépi rĩ ịsụ́ kí málĩ ĩyõ rú táwụ̃nị̃ Ĩfésõ drị̂ agá 'dãá úká dịŋá sĩ.
44019025	Dị̃mị̃tẹ́rị̃yọ̃ atrá 'bá ãlịgọ rú rĩ kí 'bá ãzí tũjárĩ ndú-ndú gá 'dĩ abe jọ ĩ'baní, “'Bá 'dĩ, ị̃nị̃ rá ãma ịsụ́ kí málĩ kí múké-múké la tũjárĩ 'dĩ sĩ.
44019026	Ãzíla ĩndre vâ Páwụ̃lọ̃ ũcĩ 'bá ũ'bí kí mụjó ị́jọ́ ndú gá wó lú ãngũ Ĩfésõ drị̂ gá á'dụ̂sĩ ku vâ ãngũ Ásĩyã drị̂ agá pírí rá ru. Jọ ãdróŋá 'bá 'bá ru 'dĩ 'bã idélé drị́ sĩ rĩ adru Ãdróŋá mgbã rĩ 'i ku.
44019027	Wó ũnzĩkãnã adru dó lú ị́jọ́ ãmã sụ̂ la mụ a'délé rĩ sĩ ku, wó jó ãma sĩ ãdróŋá ũkú ru umvelé Ãtẹ́mị̃ 'i idélé drị́ sĩ 'dã 'bãjó rĩ 'bá ị̃nzị̃ kí drụ́zị́ ĩ'di ku, kí drụ́zị́ ĩ'di 'bã ápãrákã rú. Átã vâ ãdróŋá ũkú ru umvelé Ãtẹ́mị̃ 'i ịcụ́lé Ásĩyã gá ụ̃nọ́kụ́ drị̃ gá 'dãá, ãzíla jó ĩ'didrị́ ũnĩ-ambamba ãzíla ũkpõ ĩ'didrị́ gá rĩ kí acá ãzị̂ kóru.”
44019028	'Bá kí mụ ị́jọ́ 'dĩ arelé 'bo, ũmbã rụ kí, ãzíla i'dó kí uzálé, “Ãdróŋá ãmadrị́ ũkú ru Ãtẹ́mị̃ Ĩfésõ gá rĩ ãmbógó tẽté ru!”
44019029	Táwụ̃nị̃ ãmbógó 'dĩ 'a pírí ũmbã rú. 'Bá cẹ̃ kí ãngũ áváŋá avájó 'dã agâlé ãko ãlu rú. 'Bá 'dĩ arụ́ kí ãgọbị Mãkẽdónĩyã rú acị́lépi Páwụ̃lọ̃ be Gáyõ kí Ãrĩsĩtãríkõ be agụlé ãngũ 'dã gâlé.
44019030	Páwụ̃lọ̃ lẽ tí filé 'bá wẽwẽ rú 'dã kí agâlé, wó 'bá Yẹ́sụ̃ ã'ị̃lépi rá 'dĩ ã'ị̃ kí ĩ'diní ku.
44019031	Átã 'bá ãzí ãmbogo rú Ĩfésõ gá Páwụ̃lọ̃ 'bã wọ̃rị́ka rú la kí, ị̃drị̃ kí ĩ'diní ụ́'dụ́kọ́ 'bã fi jõ 'bá kí agâlé ku.
44019032	'Bá ru tralépi 'dĩ kí drị̃ 'be ru rá; ãzí rĩ ri kí uzálé ị́jọ́ ãzí sĩ, ãzí rĩ ri kí uzá ị́jọ́ ãzí ndú la trũ. 'Bá ãndá la rĩ nị̃ kí átã mụ kí lé ã'du idélé yã rĩ gá ku.
44019033	'Bá Yãhụ́dị̃ rú rĩ ŋmĩ kí Ãlẽkĩzéndã drị̃lẹ́ gá, ãzíla 'bá ãzí 'dĩ uzá kí ĩ'diní ị́jọ́ lẽlé 'bã idé kí rĩ kî trũ. Jọ 'bá 'bã ĩyãŋã kí tú sĩ lẽjó ũkpõ ịsụ́jó 'bá kí drị̃lẹ́ gá 'dãá.
44019034	Wó ũ'bí kí mụ ĩtrĩkãlé la ĩ'di 'bá Yãhụ́dị̃ rú la, uzá kí ụ́'dụ́kọ́ ãlu sĩ ũgũgõ sáwã ị̃rị̃ 'dĩpí. “Ãdróŋá ũkú ru Ãtẹ́mị̃ Ĩfésõ gá rĩ ãmbógó tẽté ru!”
44019035	Ágọ́bị́ ãmbógó kãránĩ rú táwụ̃nị̃ drị́ rĩ la mụ 'bá kí 'bãlé ĩyãŋãlé tú 'bo, jọ ĩ'baní, “'Bá Ĩfésõ gá 'dĩ, ã'di nị̃ ku la rĩ gá nĩ, táwụ̃nị̃ Ĩfésõ ĩ'di ãngũ jó ãdróŋá ũkú ru Ãtẹ́mị̃ ãmbógó rĩ drị́ ãzíla írã ị̃nzị̃lé ị̃nzị̃ a'délépi 'bụ̃ gá vụ̃rụ́ 'dõlé rĩ tãmbajó rĩ 'i ku yã?
44019036	Wó íni 'bá ãzí icó ãgátã galé ị́jọ́ 'dĩ sĩ ku, cĩkã ãma ĩyãŋã kí drĩ tú, lẽ ãma idé kí ị́jọ́ kí kpõkpõ sĩ ku.
44019037	Wó ĩmi ají ãgọbị 'dĩ kí 'dõlé 'dĩ, ụ̃gụ̃ kí drĩ vâ ãko ãzí jó agá ku jõku u'dá kí drĩ vâ ãdróŋá ũkú ru Ãtẹ́mị̃ 'i ku.
44019038	Wó Dị̃mị̃tẹ́rị̃yọ̃ kí 'bá ãlịgọ rú 'dĩ kí abe drĩ adru 'bá 'dĩ kí abe ị́jọ́ trũ, ụ́'dụ́ sĩ ị́jọ́ amájó rĩ ãndrũ cí ãzíla 'bá Rụ́mị̃ rú ị́jọ́ amálépi rĩ kí cí, icó kí ị́jọ́ 'dĩ amálé rá.
44019039	'Bo ĩdrĩ adru kẹ́sị̃ trũ ĩ'ba rụ́ cí, ícó kí ajílé ị̃tụ́ 'bá kẹ́sị̃ lịlépi rĩ kí ru trajó ị́jọ́ kí amájó rĩ sĩ.
44019040	Cécé ĩ'di 'bã adrujó ãndrũ 'dĩ 'bã áni, ãma kí fi ũnzĩkãnã agá 'bá Rụ́mị̃ gá rĩ drĩ kí ãma zị ị́jọ́ ụ́'dụ́ ãndrũ 'dĩ drị̂ sĩ, ãma kí mụ acelé tị kóru úzáŋá ãma kí uzálé 'dĩ sĩ, ị́jọ́ ífí 'bã adrujó ala gá yụ rĩ sĩ.”
44019041	Ĩ'di mụ ị́jọ́ delé 'bo, iré dó 'bá ru tralépi 'dĩ kí rá.
44020001	Ũmbã 'bá kí ásị́ gá rĩ la mụ ukólé 'bo, Páwụ̃lọ̃ umve 'bá Yẹ́sụ̃ ã'ị̃lépi rá 'dĩ kí, ĩ'di mụ kí ásị́ imbálé 'bo, azị dó ĩ'bã abe rá, sĩ mụjó Mãkẽdónĩyã gá.
44020002	Ĩ'di 'bã mụ agá gẹ̃rị̃ agá 'dãá, ri mụlé 'bá Yẹ́sụ̃ ã'ị̃lépi rá 'dĩ kí ásị́ imbá trũ táwụ̃nị̃ ãlu-ãlu ĩ'di 'bã sĩ alịjó ala gâ sĩ 'dĩ kí agâ sĩ pírí, 'dã 'bã ũngúkú gá, ca dó Gị̃rị́kị̃ gá.
44020003	U'á 'dãá ĩmbá na. Ĩ'di 'bã ru itú agâ sĩ gõjó vúlé Sị́rị̃yã gâlé, amụ́ ịsụ́lé la 'bá Yãhụ́dị̃ rú la 'bã ãzí itú kí ru lẽjó ị́jọ́ ũnzí idéjó ĩ'di ụrụ'bá gá. Ị́jọ́ 'dĩ sĩ, uja ru úŋmĩ gõjó vúlé mụjó Mãkẽdónĩyã agâ sĩ Sị́rị̃yã gâlé.
44020004	'Bá mụlépi ĩ'di trũ rĩ kí Sõpátã Pũrásĩ angálépi Bẽréyã gá rĩ 'bã ngọ́pị 'i; Ãrĩsĩtãríkõ kí Sẹ̃kụ́ndụ̃ be angájó ãngũ Tẹ̃sãlọ̃nị́kị̃ drị̂ agá; Gáyõ 'i angájó táwụ̃nị̃ Dábẽ gá; Tụ̃kị́kọ̃ kí Trọ̃fị́mọ̃ be angájó ãngũ Ásĩyã drị̂ agá; ãzíla Tị̃mị̃tị́yọ̃ 'i.
44020005	'Bá 'dĩ mụ kí ãma drị̃lẹ́ gá ãzíla tẽ kí ãma Trõwásĩ gá 'dãá.
44020006	Ụ́'dụ́ ụ̃mụ̃ alịlépi 'bá drị̃ gâ sĩ rĩ drị̂ la mụ ukólé 'bo, ãma i'dó ãcị̃ angájó Fị̃lị́pị̃ gá 'dĩ ãngũ Mãkẽdónĩyã drị̂ agâ sĩ mụjó í'bó sĩ 'dụ ãma ụ́'dụ́ tõwú sĩ cajó Trõwásĩ gá. Ãma ịsụ́ dó Páwụ̃lọ̃ kí 'bá tá ĩ'di sĩ amụ́jó ĩ'ba abe rĩ kí 'dãá, ãma u'á 'dãá Sãbị́tị̃ ãlu.
44020007	Ụ́'dụ́ Sãbátũ drị̂ sĩ ãma atrá ãma ãngũ ãlu gá Ụ̃mụ̃ Úpí drị̂ nalé. Páwụ̃lọ̃ ũlũ ị́jọ́ 'bá 'baní, wó drụ̃sị̃ íni ĩ'di 'bã lẽjó mụjó mụ̃-mụ̃ rĩ sĩ, jọ ị́jọ́ ĩ'ba abe kpere sáwã ị́nị́ drị́ ázíyá (ị́nị́ ágágá).
44020008	Jó ụrụgá gõrófã rú ãma sĩ ãma trajó 'dã agá û'bã ãcí dị̃lépi sĩ ãngũ jijó rĩ kí wẽwẽ rú.
44020009	Kãrị́lẹ̃ ãzị́ rú la Ị̃wụ̃tị́kọ̃ 'i. Páwụ̃lọ̃ 'bã ị́jọ́ ũlũ agá ãzo rú ị̃dị́-ị̃dị́ 'dĩ gá 'dâ, ụ́'dụ́ i'dó ĩ'di 'belé were-were, ụ́'dụ́ 'bã ĩ'di 'be agá kpítã. 'Dã 'bã ũngúkú gá, a'dé angájó gõrófã námbã na rĩ 'bã dẹ̃rị́sã gá ụrụgâlé kpere vụ̃rụ́ káyĩ. 'Bá kí mụ ĩ'di ingalé ụrụgâlé, ịsụ́ kí drã rá.
44020010	Wó Páwụ̃lọ̃ asị́ vụ̃rụ́ 'dõlé, amvu kãrị́lẹ̃ drãlépi rá 'dĩ 'i, jọ 'bá 'baní, “Ĩmi awá ku, drã drĩ ku ĩ'di ídri.”
44020011	'Dã 'bã ũngúkú gá Páwụ̃lọ̃ la mụ gõlé vúlé gõrófã sị́ gâlé 'bo, na dó Ụ̃mụ̃ Úpí drị̂ ãma abe ãngũ ãlu agá. Ĩ'di mụ ị́jọ́ jọlé 'bá kí abe sáwã ãzo rú kpere ụ̃'bụ́tị sĩ 'bo, a'be dó kí, mụ dó rá.
44020012	'Dãá 'bá 'dụ kí dó kãrị́lẹ̃ tá 'dĩ 'i, agụ kí ĩ'di lị́cọ́ gá ídri rú. 'Bá pírí u'á kí ãyĩkõ sĩ.
44020013	Páwụ̃lọ̃ itú ị́jọ́ mụjó Ãsọ́sị̃ gá pá sĩ 'dĩ ãngũ ãma sĩ mụjó ĩ'di 'dụjó rĩ, wó ãmụ drị̃ gâlé í'bó sĩ.
44020014	Ịsụ́ ãma Ãsọ́sị̃ gá 'dãá, ãzíla ãza dó ĩ'ba abe Mị̃tụ̃lẹ́nị̃ gâlé í'bó sĩ ãngũ ãlu gá.
44020015	Ụ́'dụ́ 'dã 'bã ũngúkú gá rĩ sĩ, ãma alị Kị̃yọ́sị̃ 'bã bụ́lụ́ gâ sĩ, drụ́zị́ íni ãca Sãmósĩ gá, ụ́'dụ́ 'dã 'bã ũngúkú gá ãca Mị̃lẹ́tụ̃ gá.
44020016	Páwụ̃lọ̃ ũrã ĩ'di ásị́ gá alịjó Ĩfésõ agâ sĩ alị-alị, ã'dusĩku lẽ sáwã izalé ãmbógó ru ãngũ Ásĩyã drị̂ agá ku. Ri sáwã afụlé drĩ icó rá sĩ cajó Yẹ̃rụ́sãlẹ́mụ̃ gâlé ụ́'dụ́ ụ̃mụ̃ Pẽndẽkósĩtõ drị́ gá rĩ sĩ.
44020017	Páwụ̃lọ̃ la mụ acálé Mị̃lẹ́tụ̃ gá 'bo, umve 'bá ĩyõ kãnị́sã Ĩfésõ gá rĩ kí amụ́jó drị̃ fụjó ĩ'ba abe.
44020018	'Bá ĩyõ 'dã kí mụ acálé 'bo, jọ ĩ'baní, “Ĩmi pírí nị̃ kí ári u'álé i'dójó ụ́'dụ́ drị̃drị̃ mâ acájó ãngũ Ásĩyã drị̂ gá rĩ sĩ íngoní yã rĩ gá cé.
44020019	Ánga ãzị́ Ãdróŋá ní ásị́ ị̃gbẹ̃ sĩ ãzíla mị́ndrẹ inzíŋâ trũ mání adrujó ụ̃pị́gọ́ŋá Ãdróŋá ãni la rĩ sĩ mání táni ụ̃'bị̃táŋá ịsụ́ agá 'bá Yãhụ́dị̃ rú rĩ 'bã ítútáŋá kî sĩ rá tí.
44020020	Ĩnị̃ rá má ĩyãŋã ị́jọ́ Ãdróŋá drị́ gá ĩmi ãzã kolépi 'dĩ ũlũŋâ trũ tú ku, 'bo má imbá ĩmi ãngũ ũ'bí kî sĩ ru trajó rĩ agâ sĩ ãzíla lị́cọ́ ãlu-ãlu agâ sĩ.
44020021	Álũ vâ ĩ'di 'bá Yãhụ́dị̃ rú rĩ 'baní 'bá Yãhụ́dị̃ rú ku 'dĩ abe mgbọ rú sĩ ãgõjó Ãdróŋá rú ãzíla ásị́ ujajó sĩ ã'ị̃táŋá ĩ'badrị́ gá rĩ 'bãjó ãmã Úpí Yẹ́sụ̃ Kúrísĩtõ drị̃ gá.
44020022	“'Bo ú'dî'da, ma mụ Yẹ̃rụ́sãlẹ́mụ̃ gá Úríndí Ãlá rĩ 'bã áma tị pẽjó rĩ sĩ, wó ánị̃ ã'du la mụ ru idélé má benĩ yã rĩ gá ku.
44020023	Ị́jọ́ lú mání nị̃lé rĩ Úríndí Ãlá rĩ 'bã lũlé mání táwụ̃nị̃ pírí gá ũcõgõ, fijó mãbụ́sụ̃ gá rĩ be, kí áma tẽ áma drị̃lẹ́ gâlé nĩ.
44020024	Wó mání rĩ gá, ídri mádrị́ gá rĩ adru ị́jọ́ ãmbógó la ku, ãzíla álã ĩ'di ãko ãjẹ̃ trũ ãmbógó la rú ku. Ị́jọ́ lú mâ lẽlé rĩ ãzị́ má ãni 'dĩ dejó ãyĩkõ sĩ, ãzíla ị́jọ́ Úpí Yẹ́sụ̃ 'bã fẽlé mádrị́ ị́jọ́ mgbã ĩ'didrị̂ ũlũjó lẽtáŋá uyaŋâ kóru rĩ sĩ.
44020025	“Má acị́ ĩmi drĩdríŋĩ gâ sĩ pírí Sụ́rụ́ Ãdróŋá drị́ rĩ 'bã ị́jọ́ ũlũ trũ ĩminî, wó ánị̃ rá ĩmi icó dó áma ndrelé ị̃dị́ ku.
44020026	Ị́jọ́ 'dĩ sĩ, álẽ dó ãndrũ icélé la ĩminî má ũjĩ áma drị́ rá. 'Bá drĩ dó ãvĩ ị́jọ́ Ãdróŋá drị́ gá rĩ sĩ rá, ãrí la adru ãma drị̃ gá ku.
44020027	Ã'dusĩku má ĩyãŋã ị́jọ́ Ãdróŋá ní lẽlé rĩ ũlũŋâ trũ ĩminí tú ku.
44020028	Ĩmi adru mịfị́ trũ ĩmi sĩ, ĩmba kãbĩlõ Úríndí Ãlá rĩ 'bã fẽlé ĩmidrị́ alé gá 'dĩ kí tã. Ĩmi adru 'bá kãnị́sã Ãdróŋá drị̂ ucélépi rĩ, 'dĩ kí 'bá ĩ'di 'bã ĩgbãlé ĩ'di ãni rú ãrí ĩ'didrị́ gá rĩ sĩ rĩ kî.
44020029	Ánị̃ rá ádrĩ ĩmi a'be 'bo, imba'ba ĩnzõ rú cécé ụ̃bọ̃gụ̃ áni la kí ãfũ kãbĩlõ kí drĩdríŋĩ gá cí, icó kí kãbĩlõ ãzí a'belé ídri ku.
44020030	Átã ĩmi drĩdríŋĩ gá 'dâ, 'bá ãzí kí ãfũ ị́jọ́ mgbã 'dĩ ujalé rá sĩ 'bá Yẹ́sụ̃ ã'ị̃lépi rá rĩ kí usejó ĩ'ba rụ́ kí vú bĩjó ị́jọ́ ĩ'ba ãni ĩnzõ rú 'dã agá.
44020031	'Bo ị̃nzị̃ dó mịfị́! Ĩmi ũrã drĩ ị́jọ́ mâ ĩmi imbájó ãzíla tãmbajó ị́nị́ kí ị̃tụ́ be ílí na mị́ndrẹ trũ mịfị́ gá rĩ 'i.
44020032	“Má a'be ú'dî'da ĩmi Ãdróŋâ drị́ alé gá ị́jọ́ ĩ'didrị́ ásị́ ị̃gbẹ̃ ãni icólépi ĩmi ĩzõlépi ãzíla ĩminí fẽtáŋá ĩ'didrị́ sụ̃sụ́ wijó rĩ fẽlépi 'bá pírí Ãdróŋá 'bã 'bãlé ĩ'di ãni rú 'dĩ 'baní rĩ.
44020033	Má a'ị́ drĩ vâ 'bá ãzí 'bã ãko; málĩ yã, jõku bõngó yã ku.
44020034	Ĩmi ãmgbã nị̃ kí vâ rá, ánga ãzị́ áma drị́ 'dĩ kî sĩ ãko mâ lẽlé mâ wọ̃rị́ka abe 'dĩ kí ịsụ́jó.
44020035	Má i'da ĩminí ãko pírí mání idélé rĩ kí agá, lẽ ãzị́táŋá ru ĩko 'bá ũkpó kóru 'dĩ kí ãzã ãzị́ ũkpómgboroto ĩminí ngalé rĩ sĩ. Ĩmi ũrã ị́jọ́ ándrá Yẹ́sụ̃ 'bã jọlé, ‘'Bá ãko fẽlépi rĩ la sụ̃sụ́ múké rĩ ịsụ́ ndẽ 'bá ãko a'ị́lépi rĩ rá’ rĩ ĩndĩ.”
44020036	Ĩ'di mụ ị́jọ́ 'dĩ jọlé 'bo, tị̃ ãja vụ̃rụ́ 'bá ãzí 'dĩ kí abe Ãdróŋá ã'ị̃jó.
44020037	Awá kí pírí mị́ndrẹ sĩ ĩ'bã kí ru jụ́jụ́ ụ̃tị̃ agá Páwụ̃lọ̃ trũ 'dĩ gá 'dĩ, ãzíla ndru kí vâ ĩ'di 'bã nábí.
44020038	Ị́jọ́ ĩ'baní ũcõgõ rú ãndânĩ rĩ Páwụ̃lọ̃ 'bã jọlé icó kí 'î mẹ́lẹ́tị ndrelé ị̃dị́ ku rĩ 'i. 'Dãá agụ kí dó ĩ'di vú a'belé í'bó agâlé.
44021001	Ãma mụ azịlé ĩ'ba abe 'bo, ãko drị̃ filé mẹ́lị̃ agá mụjó ãngũ ru lịlépi ị̃yị́ agá Kósĩ gá. Drụ̃sị̃ íni, ãca Rõdésĩ gá ãmụ dó sĩ Pãtárã gá.
44021002	'Dãá ãma ịsụ́ mẹ́lị̃ mụlépi Fõyĩnísĩya gá la ãfi ala gâ sĩ mụjó.
44021003	Ãma mụ Kũpórõ ndrelé 'bo, ãma alị ándrálé la gâ sĩ, ãmụ dó sĩ pá tulé ị̃yị́tị Tụ́rọ̃ gá 'dĩ ãngũ mẹ́lị̃ 'bã sĩ mụjó tẹ́rị́ ĩ'di agá rĩ kí iyájó rĩ gá 'dĩ Sị́rị̃yã gá.
44021004	Ãma ịsụ́ 'bá Yẹ́sụ̃ ị́jọ́ ã'ị̃lépi rĩ kí ãma u'á ĩ'ba abe ụ́'dụ́ ázị̂rị̃. 'Bá Yẹ́sụ̃ ã'ị̃lépi rá 'dĩ jọ kí ị́jọ́ Úríndí Ãlá rĩ sĩ lẽ Páwụ̃lọ̃ 'bã mụ Yẹ̃rụ́sãlẹ́mụ̃ gâlé ku.
44021005	Ãma mụ Sãbị́tị̃ delé ãlu 'bo, ị̃tụ́ ãmadrị́ fijó mẹ́lị̃ agâ sĩ kí a'bejó sĩ mụjó rá rĩ acá dó rá. 'Bá Yẹ́sụ̃ ã'ị̃lépi 'dĩ kí ũkúka abe ãzíla anzịŋá ĩ'badrị̂ kî trũ ají kí dó ãma vú ị̃yị́tị gá 'dõlé angájó táwụ̃nị̃ agâlé, 'dãá ãma ụ̃tị̃ ãja vụ̃rụ́ Ãdróŋá ã'ị̃jó.
44021006	Ãma dó mụ azịlé 'bo, ãfi dó mẹ́lị̃ agá 'bo gõ kí dó lị́cọ́ gá.
44021007	Ãko dó drị̃ angájó Tụ́rọ̃ gá ãmụ dó Pĩtõlẽmáyã gá, 'dãá ãzị 'bá Yẹ́sụ̃ ã'ị̃lépi rá 'dĩ kí ãma u'á ĩ'ba abe ụ́'dụ́ ãlu.
44021008	Drụ̃sị̃ la sĩ ãca táwụ̃nị̃ Kãyĩsárĩyã gá. 'Dãá ãma u'á Fị́lị́pọ̃ 'bá ị́jọ́ Ãdróŋá drị́ rĩ ũlũlépi rĩ drị́ko gá ĩ'di 'bá ãlu ándrá ũpẽlé ázị̂rị̃ Sĩtéfũnõ abe íná fẽjó Yẹ̃rụ́sãlẹ́mụ̃ gá rĩ 'bã ãzí.
44021009	Ĩ'di 'bã izonzi kí sụ, drĩ ágó rụlépi ku la kí cí. Ãdróŋá fẽ ĩ'baní ị́jọ́ jọlé nábị̃ 'bã kí jọlé rĩ áni.
44021010	Ãma mụ ụ́'dụ́ ãzí kí u'álé 'dãá 'bo, nábị̃ ãzí umvelé Ãgábã 'i rĩ amụ́ angájó Yụ̃dị́yã gâlé.
44021011	Ĩ'di mụ acálé ãma rụ́ 'dõlé 'bo, 'dụ sẹ́rị̃ Páwụ̃lọ̃ drị́ rĩ 'i umbé sĩ ru drị́ kí pá abe cí jọ, “Úríndí Ãlá rĩ jọ sẹ́rị̃ 'dĩ 'bã 'dị́pị 'bá Yãhụ́dị̃ 'bã drị̃lẹ́ ru Yẹ̃rụ́sãlẹ́mụ̃ gá 'dã gã kí ĩ'di úmbé cécé 'dĩ 'bã áni kí ĩ'di fẽ ãmị́yọ́ŋá 'bá Yãhụ́dị̃ rú ku 'dĩ 'badrị́.”
44021012	Ãma mụ ị́jọ́ 'dĩ arelé 'bo, ã'bã mãmálá Páwụ̃lọ̃ 'bã mụ Yẹ̃rụ́sãlẹ́mụ̃ gâlé ku.
44021013	Páwụ̃lọ̃ umvi, “Ĩmi awá áma ásị́ ní nũjó íni ã'du sĩ? Ma bábá adru úmbéŋá ní á'dụ̂sĩ ku, ma vâ bábá drãjó Yẹ̃rụ́sãlẹ́mụ̃ gá Úpí mádrị́ Yẹ́sụ̃ 'bã rụ́ sĩ.”
44021014	Ãma dó mụ ĩ'di ásị́ ụ̃'bị̃lé tí, ãma abe dó ĩ'di ãjọ, “Ị́jọ́ Úpí Ãdróŋá 'bã lẽlé rĩ 'bã idé dó ru nĩ.”
44021015	'Dĩ 'bã ũngúkú gá ãma itú ãma bábá mụjó Yẹ̃rụ́sãlẹ́mụ̃ gá.
44021016	'Bá Yẹ́sụ̃ ã'ị̃lépi rá Kãyĩsárĩyã gá rĩ 'bã ãzí afí kí ãma agụlé Mũnásõnĩ drị́ko gá, ãngũ ĩ'bã kî sĩ u'ájó rĩ gá. Mũnásõnĩ ándrá 'bá angálépi Kũpórõ gá vâ 'bá ándrá ị́jọ́ Yẹ́sụ̃ drị̂ ã'ị̃lépi drị̃drị̃ údu rĩ 'bã ãzí.
44021017	Ãma mụ calé Yẹ̃rụ́sãlẹ́mụ̃ gá 'bo, 'bá Yẹ́sụ̃ ã'ị̃lépi rá 'dĩ a'ị́ kí ãma gũnãgũnã.
44021018	Drụ̃sị̃ íni Páwụ̃lọ̃ mụ ãma abe mụlé Yãkó'bõ ndrelé, 'dĩ sĩ 'bá ĩyõ kãnị́sã drị̂ kí 'dãá cí.
44021019	Páwụ̃lọ̃ zị dó kí cící, nze dó ị́jọ́ Ãdróŋá 'bã ĩ'diní sĩ ãzị́ ngajó 'bá Yãhụ́dị̃ rú ku rĩ kí drĩdríŋĩ gá rĩ kí vu pírí-pírí.
44021020	Kí mụ ị́jọ́ 'dĩ kí arelé 'bo, ịcụ́ kí Ãdróŋâ rụ́ jọ kí Páwụ̃lọ̃ ní, “Ãmã ádrị́pị ínị̃ vâ rá ãzíla índre vâ rá 'bá Yãhụ́dị̃ rú álĩfũ-álĩfũ 'dĩ ã'ị̃ kí Yẹ́sụ̃ rá wó 'bã kí ásị́ ũkpó ru ãzị́táŋá Mụ́sã drị́ rĩ vú ũbĩjó.
44021021	Újọ 'bá Yẹ́sụ̃ ã'ị̃lépi rá Yẹ̃rụ́sãlẹ́mụ̃ gá 'dĩ 'baní mi 'bá Yãhụ́dị̃ rú Yẹ́sụ̃ ã'ị̃lépi rá u'álépi 'bá Yãhụ́dị̃ rú ku rĩ kí agá 'dĩ kí imbá, 'ba a'be kí ãzị́táŋá Mụ́sã drị̂ cã. Ãzíla jọ kí vâ íjọ 'bã ĩtãrã kí vâ anzịŋá ĩ'badrị̂ kí ku íni.
44021022	'Bá 'dĩ drĩ kí are la mí amụ́ 'dâ 'bo, ãma dó ã'du idé yã?
44021023	Mí idé ị́jọ́ ãmã lũlé míní 'dĩ 'i. 'Bá ãzí kí sụ ãma agá 'dĩ na kí ũyõ ãzíla kí ru itú drị̃'bị́ ufálé.
44021024	Ímụ ĩ'bã jó Ãdróŋá drị̂ agá, mí icí mi ĩ'ba abe ítúŋá ru ụrụ'bá 'bãjó ãlá ru rĩ idéjó, mí ũfẽ ãjẹ̃ sĩ kí drị̃'bị́ ũfãjó rĩ. 'Bá pírí kí dó sĩ nị̃ la ị́jọ́ jọlé mí rụ́ 'dĩ adru kí ị́jọ́ mgbã ku, mi ãrútáŋá ru ãzị́táŋá Mụ́sã drị́ gá rĩ kí agá.
44021025	'Bá Yãhụ́dị̃ rú ku Yẹ́sụ̃ ã'ị̃lépi rĩ 'baní ị́jọ́ ãmã amálé rĩ kí, lẽ 'bã gã kí íná fẽlé ídétáŋá ru ãdroŋa ĩnzõ rú rĩ 'baní rĩ sĩ, 'bã na kí ãrí ku, 'bã na kí ãnãkpá ru nzilépi nzĩ-nzĩ rĩ 'bã ĩzá ku ãzíla 'bã idé kí ãwụ̃ ku.”
44021026	Drụ̃sị̃ íni Páwụ̃lọ̃ 'dụ 'bá 'dĩ kí idé kí kũkâ ru 'bãjó ãlá ru rĩ ĩ'ba abe mụ kí dó lị́cọ́ Ãdróŋá drị̂ agâlé ụ́'dụ́ ru idéjó ãlá ru rĩ 'bã ãsị̃ŋá icéjó vâ sĩ ãnãkpá ídétáŋá idéjó rĩ kí idéjó kí ãlu-ãlu ní ụ́'dụ́ ãsị̃jó 'dã sĩ.
44021027	Ụ́'dụ́ ázị̂rị̃ 'dã kí dó ãni rú ukó agá ukó-ukô, 'bá Yãhụ́dị̃ rú angálépi Ásĩyã gá la ndre kí Páwụ̃lọ̃ lị́cọ́ Ãdróŋá drị̂ agá usú kí ũ'bí kí bị́lẹ́ ĩ'di ụrụ'bá gá. Rụ kí ĩ'di,
44021028	kí dị̃ uzá sĩ “'Bá Ịsịrayị́lị̃ gá 'dĩ ĩko ãma ãzã! Ágọ́bị́ 'dĩ bãsĩ 'bá acị́lépi ngara ãngũ pírí gá ị́jọ́ ũnzí jọlépi sụ́rụ́ ãmadrị̂ ụrụ'bá gá ãzị́táŋá Mụ́sã drị̂ drị̃ gá, ãzíla lị́cọ́ Ãdróŋá drị́ 'dĩ ụrụ'bá gá rĩ 'i. Ají vâ drị̃nzá ãngũ ãlá Ãdróŋá drị́ 'dĩ agá ĩndĩ ĩ'di 'bã 'bá Yãhụ́dị̃ rú ku 'dĩ kí fẽjó fijó ala gá rĩ sĩ.”
44021029	'Bá ndre kí kí Trọ̃fị́mọ̃ 'bá Yãhụ́dị̃ rú ku Ĩfésõ gá rĩ be acị́ agá táwụ̃nị̃ ãmbógó rĩ agá 'dãá ãlu, ũrã Páwụ̃lọ̃ ují ĩ'di lị́cọ́ Ãdróŋá drị̂ agâ sĩ rá íni.
44021030	Ị́jọ́ tá ũsõlé Páwụ̃lọ̃ ụrụ'bá gá 'dĩ iré ru táwụ̃nị̃ 'dã agá 'dãá pírí wó 'bá ala gá rĩ kí ásị́ acá ũmbã rú, cẹ̃ kí pírí ãngũ Páwụ̃lọ̃ 'bã adrujó rĩ gâlé, rụ kí ĩ'di ũkpõ sĩ, asé kí ĩ'di ãmvé angájó lị́cọ́ Ãdróŋá drị̂ agâlé. Gbõgbõ ụ̃pị̃ kí kẹ̃jị́tị cí.
44021031	'Bá 'dĩ lẽ kí Páwụ̃lọ̃ 'dịlé rá wó 'dị kí drĩ ĩ'di ku rú, ụ́'dụ́kọ́ ca ãmbógó ãsĩkárĩ Rụ́mị̃ gá rĩ 'bã bị́lẹ́ gá újọ ĩ'diní táwụ̃nị̃ Yẹ̃rụ́sãlẹ́mụ̃ drị̂ iza ru rá.
44021032	Cọtị a'dụ́ ãsĩkárĩ ãzí kí ãmbogo kí abe cẹ̃ kí ãngũ ũ'bí 'bã kí ru trajó rĩ gâlé. 'Bá ũmbã rú Páwụ̃lọ̃ colépi 'dã kí mụ ndrelé la ãmbógó acá ãsĩkárĩ abe 'bo, a'be kí ĩ'di coŋá rá.
44021033	Ãsĩkárĩ 'bã ãmbógô fẽ úmbé Páwụ̃lọ̃ drị́ kí nõrórõ ị̃rị̃ sĩ cí. Zị dó 'bá tá ũ'bí ru tralépi 'dĩ kí, “'Bá 'dĩ ĩ'di ã'di 'i, wó idé ã'du sĩ ĩ'di cojó?”
44021034	'Bá ãzí rĩ ri kí uzálé ị́jọ́ ndú sĩ wó ãzí rĩ kí vâ uzá agá ị́jọ́ ndú sĩ, icí kí ru ku. Ị́jọ́ 'dĩ sĩ, ãsĩkárĩ ãmbógó ịsụ́ ị́jọ́ pịrị la ku, fẽ dó Páwụ̃lọ̃ agụlé ãngũ ãsĩkárĩ 'bã kí u'ájó rĩ gá.
44021035	Kí mụ calé ãngũ tụjó gõrófã gá rĩ gâlé, ãsĩkárĩ 'dụ kí ĩ'di ụrụgá sĩ ũ'bí 'bã kí ũmbã sĩ ãndrú lẽjó ku rĩ sĩ.
44021036	Ũ'bí ĩ'di vú bĩlépi 'dã ri kí uzálé “Ĩ'dị ĩ'di rá! Ĩ'dị ĩ'di rá.”
44021037	Ála dó mụ lẽlé Páwụ̃lọ̃ agụlé ãngũ ãsĩkárĩ 'badrị̂ agâlé, Páwụ̃lọ̃ zị ãmbógó 'i, “Má icó ị́jọ́ jọlé míní rá yã?” Ãmbógó zị ĩ'di, “Ínị̃ Gị̃rị́kị̃ tị íngoní ru?
44021038	Mí adru 'bá Mị̃sị́rị̃ rú ándrá 'bá álĩfũ sụ kî trũ mvulépi ásé gá, sĩ 'bá ụ'dị́jó ãngũ kõtórõ rú rĩ agâlé rĩ 'i ku yã?”
44021039	Páwụ̃lọ̃ umvi, “Yụ, ma 'bá Yãhụ́dị̃ rú angájó táwụ̃nị̃ Tãrãsị́sị̃ gá 'dĩ ãngũ umvelé Sĩlísĩyã 'i rĩ gá. Má a'ị́ mi 'i, ífẽ mání ị́jọ́ jọlé ũ'bí 'dĩ 'banî.”
44021040	Ãmbógó lã mụ ã'ị̃lé rá, Páwụ̃lọ̃ tu pá ãngũ ụlị́lé ụlị̂ sĩ tụjó gõrófã gá rĩ sị́ gá, 'bã drị́ 'bá 'baní 'bã ĩyãŋã kî sĩ tú. Ãngũ la mụ filé ndrú-ndrú 'bo, i'dó dó ị́jọ́ jọlé ĩ'baní tị ĩ'badrị́ gá Yãhụ́dị̃ drị̂ sĩ.
44022001	Páwụ̃lọ̃ jọ, “Má ádrị́pịka, má átẹ́pịka, ĩmi are drĩ ị́jọ́ mâ lẽlé vú nzelé ĩminí ú'dî'da 'dĩ 'i!”
44022002	Kí mụ ị́jọ́ ĩ'di 'bã jọlé ĩ'baní tị ĩ'badrị́ Yãhụ́dị̃ drị̂ sĩ 'dĩ arelé 'bo, ĩyãŋã kí tútú. 'Dã 'bã ũngúkú gá Páwụ̃lọ̃ jọ,
44022003	“Ma 'bá Yãhụ́dị̃ rú la, útị ma Tãrãsị́sị̃ gá 'dĩ ãngũ umvelé Sĩlísĩyã 'i rĩ agá, wó ázo táwụ̃nị̃ Yẹ̃rụ́sãlẹ́mụ̃ drị́ 'dĩ agá 'dâ Gãmãlị́yẹ́lị̃ pálé gá. Ímbá ma ãzị́táŋá ãma áyị́pịka 'badrị́ gá rĩ kî sĩ múké-múké, á'bã ándrá áma ásị́ pírí ị́jọ́ Ãdróŋá drị́ gá rĩ sĩ cécé ĩmi pírí vũ gá 'dĩ 'baní 'bãlé ãndrũ rĩ 'bã áni.
44022004	Áfẽ ándrá ũcõgõ 'bá Yẹ́sụ̃ vú bĩlépi rĩ 'baní kpere kí ụ'dị́ŋâ trũ, ãgọbị kí ũkú abe kí ụrụjó tõjó mãbụ́sụ̃ gá rĩ trũ.
44022005	Átáló ãmbógó ãndânĩ rĩ kí dũwánĩ 'bá ĩyõ Yãhụ́dị̃ 'badrị̂ 'dĩ icó kí ĩminí ị́jọ́ jọlé áma drị̃ gá rá. Má ịsụ́ wárágã ĩ'bã kî sĩlé mání ĩ'bã ádrị́pịka Dãmãsị̃kị́yã gá rĩ 'baní sĩ ũkpõ fẽjó mání 'bá Yẹ́sụ̃ ã'ị̃lépi rá Dãmãsị̃kị́yã gá 'dĩ kí ũgĩjó nõrórõ sĩ, ajíjó Yẹ̃rụ́sãlẹ́mụ̃ gá mãbụ́sụ̃ rú sĩ ĩ'baní drị̃rịma fẽjó rĩ rá.
44022006	“Mání mụ agá gẹ̃rị̃ agá 'dãá, áca ãni rú Dãmãsị̃kị́yã gá 'dĩ ũgũgõ sáwã ázíyá, cọtị dị̃zã ãngũ jilépi imve tárá-tárá angálépi 'bụ̃ gá la ji ãngũ áma andre gâ sĩ pírí.
44022007	Má a'dé vũ gá 'bụ̃rụ̃, ãzíla má are ụ́'dụ́kọ́ ãzí 'bã ị́jọ́ jọ agá mání, ‘Sáwụ̃lọ̃! Sáwụ̃lọ̃! Mi mání ũcõgõ fẽ íni ã'du sĩ yã?’
44022008	“Ázị, ‘Mi ã'di 'i, Úpí?’ Uja áma umvilé, ‘Ma, Yẹ́sụ̃ Nãzẹ̃rẹ́tị̃ gá, míní ĩ'diní ũcõgõ fẽjó rĩ 'i.’
44022009	'Bá ãma mụjó ĩ'ba abe rĩ ndre kí dị̃zã ãngũ jilépi imve tárá-tárá 'dã rá, wó are kí ụ́'dụ́kọ́ 'bá ị́jọ́ jọlépi má be rĩ drị́ 'dã ku.
44022010	Ázị ĩ'di, ‘Úpí, ma dó ã'du idé yã?’ Úpí umvi ma 'i, jọ, ‘Ínga ụrụgá, ãzíla ímụ Dãmãsị̃kị́yã gá. 'Dãá ála míní ị́jọ́ pírí tá lẽlé ídé kí rĩ kí lũ rá.’
44022011	Mâ wọ̃rị́ka rụ kí ma drị́ gá selé Dãmãsị̃kị́yã gâlé, ã'dusĩku áma mịfị́ 'bã ãzụ̃jó dị̃zã ãngũ jilépi imve tárá-tárá 'dã sĩ cí rĩ sĩ.
44022012	“Ágọ́bị́ ãzí u'álépi táwụ̃nị̃ 'dã agá ãzị́táŋá Mụ́sã 'bã sĩlé 'dĩ kí vú ũbĩlépi pírí la, rụ́ la Ãnãníyã 'i. 'Bá Yãhụ́dị̃ rú 'dĩ kí pírí ị̃nzị̃ kí ĩ'di 'bã ị́jọ́ kí ị̃nzị̃-ị̃nzị̃.
44022013	Afí má rụ́ 'dõlé, tu pá áma andre gá 'dâ, ãzíla jọ, ‘Mâ ádrị́pị Sáwụ̃lọ̃, índre ãngũ ị̃dị́!’ 'Dãá cọtị, ándre ãngũ rá, ándre dó vâ ĩ'di cé.
44022014	“Jọ mání, ‘Ãdróŋá ãma áyị́pịka 'badrị̂ ãpẽ mi ị́jọ́ ĩ'di 'bã lẽlé rĩ nị̃jó, Ụ̃pị́gọ́ŋá ĩ'di ãni ãlápítí Yẹ́sụ̃ 'i rĩ ndrejó, ãzíla ị́jọ́ ĩ'di tị gá rĩ arejó.
44022015	Lẽ mí agụ dó ị́jọ́ míní ndrelé, ãzíla arelé 'dĩ ũlũlé 'bá pírí ụ̃nọ́kụ́ gá 'dâ rĩ 'banî.
44022016	Wó ú'dî'da mí iza sáwã ku. Mí angá ụrụgá, ãzíla íbĩ bãbụ̃tị́zị̃, mí ũjĩ ị́jọ́ ũnzí mídrị̂ kí, mî ĩ'di rụ́ umvejó Úpí 'i rĩ sĩ.’
44022017	“Má ãgõ vúlé Yẹ̃rụ́sãlẹ́mụ̃ gá 'dõlé, mání Ãdróŋá zị agá lị́cọ́ Ãdróŋá drị́ gá rĩ agá 'dãá, ándre ícétáŋá ãzí.
44022018	Ándre Úpí Yẹ́sụ̃ 'i ĩ'di 'bã mání ị́jọ́ jọ agá, jọ mání, ‘Mí a'be Yẹ̃rụ́sãlẹ́mụ̃ mbẽlẽ rú, ã'dusĩku 'bá 'dĩ icó kí ị́jọ́ míní ũlũlé áma drị̃ gá 'dĩ ã'ị̃lé ku.’
44022019	“Ma umvi, ‘Úpí, ãgọbị 'dĩ nị̃ kí ácị́ŋá mâ jõ sĩ acị́jó ãngũ Ãdróŋá ị̃nzị̃jó rĩ kí agá, sĩ 'bá ími ã'ị̃lépi rĩ kí ụrụjó, kí cojó, ãzíla kí tõjó mãbụ́sụ̃ gá rĩ rá.
44022020	'Bá kí mî 'bá ãlá Sĩtéfũnõ 'bã ãrí asujó rĩ sĩ, átu pá ĩ'di 'bã 'dịŋá ãtị̃lé ĩndĩ, ãzíla ámba vâ bõngó 'bá ĩ'di 'dịlépi rĩ 'badrị̂ kí tã ma 'i.’
44022021	Úpí jọ mání, ‘Ímụ, ma ú'dî'da ími tị pẽ 'bá ãngũ álị́ gá ãmị́yọ́ŋá ru rĩ 'ba rụ̂lé.’”
44022022	Ũ'bí are kí ị́jọ́ Páwụ̃lọ̃ 'bã jọlé rĩ kí kpere ĩ'di 'bã ị́jọ́ 'dĩ jọ agá. Wó 'dãá i'dó kí dó uzálé ụ́'dụ́kọ́ ụrụgá sĩ, “Ĩ'dị ĩ'di, 'bã ãvĩ sĩ ụ̃nọ́kụ́ gá 'dâ rá! Lẽ 'bã adru ídri vũ drị̃ gá 'dâ ku.”
44022023	'Bá 'dĩ ri kí uzálé ĩ'bã bõngó kí u'béŋâ trũ, vâ pụ́trụ́ yĩŋá ụrụgá rĩ trũ.
44022024	Ãsĩkárĩ ãmbógó fẽ ũkpõ sĩ Páwụ̃lọ̃ agụjó ãngũ ãsĩkárĩ 'bã kî sĩ u'ájó rĩ gâlé. Jọ vâ ĩ'baní 'bã co kí ĩ'di 'bã nze sĩ ị́jọ́ ĩ'di 'bã izalé 'bá kî sĩ uzájó ĩ'di drị̃ gá íni rĩ ã'du yã rĩ ị̃ndụ́ múké-múké.
44022025	Kí dó mụ ĩ'di umbélé lalé vụ̃rụ́ sĩ lẽjó ĩ'di cojó 'bo, Páwụ̃lọ̃ jọ 'bá ãsĩkárĩ túrú ãlu kí drị̃lẹ́ gá pá tulépi ĩ'di rú ãníŋá rĩ ní, “Ãzị́táŋá ã'ị̃ ĩminí 'bá Rụ́mị̃ rú la cojó ịsụ́ ĩmi amá ị́jọ́ drị̃ la gá rĩ ku rú rĩ gá rá yã?”
44022026	'Bá ãsĩkárĩ túrú ãlu kí drị̃lẹ́ gá rĩ la mụ zịtáŋá 'dĩ arelé 'bo, mụ ãsĩkárĩ ãmbógó, kí drị̃lẹ́ gá ãndânĩ rĩ rụ́ jọ, “Mi mụ ã'du idélé yã? Ágọ́bị́ 'dã ĩ'di 'bá Rụ́mị̃ gá la.”
44022027	Ãsĩkárĩ ãmbógó mụ Páwụ̃lọ̃ rụ̂lé, zị ĩ'di, “Ílũ mání, mi 'bá Rụ́mị̃ gá la yã?” Páwụ̃lọ̃ umvi, “'Ẽ, ma 'bá Rụ́mị̃ gá la.”
44022028	Ãsĩkárĩ 'bã drị̃lẹ́ jọ, “Má acá Rụ́mị̃ 'bã 'bá 'dĩ áni la, mâ ãjẹ̃ ãmbógó la ũfẽjó rĩ sĩ.” Wó Páwụ̃lọ̃ umvi, “Útị ma Rụ́mị̃ 'bã 'bá ru.”
44022029	Ãsĩkárĩ tá lẽlépi Páwụ̃lọ̃ ụzịlépi 'dĩ se kí ru vúlé. Ãsĩkárĩ 'bã ãmbógó la mụ nị̃lé la ãndá-ãndá ru Páwụ̃lọ̃ 'i 'bá Rụ́mị̃ gá la, ụ̃rị̃ rụ ĩ'di, ã'dusĩku fẽ úmbé Páwụ̃lọ̃ nõrórõ sĩ cí sĩ lẽjó ĩ'di cojó cõ-cõ.
44022030	Ụ́'dụ́ ãzí rĩ sĩ, ãsĩkárĩ 'bã ãmbógô lẽ ịsụ́jó la ị́jọ́ ĩ'bã kí ũtrãlé Páwụ̃lọ̃ ụrụ'bá gá 'dĩ kí ãndá yã rĩ nị̃jó fẽ âyụ ĩ'di rá. Umve ãtalo ãmbogo rĩ kí 'bá Yãhụ́dị̃ rú ãzị́táŋá gá 'dĩ kí abe ru trajó ãngũ ãlu gá. Cọtị fẽ ájí Páwụ̃lọ̃ 'i pá tulé 'bá 'dĩ kí drị̃lẹ́ gá.
44023001	Páwụ̃lọ̃ ndre 'bá ị́jọ́ lịlépi kẹ́sị̃ gá 'dĩ kí mịfị́ pírí jọ, “Má ádrị́pịka, ánga ị́jọ́ mádrị́ Ãdróŋá 'bã lẽlé rĩ 'bo ásị́ ãlá sĩ kpere ú'dî'da.”
44023002	Átáló ãmbógó ãndânĩ Ãnãníyã la mụ ị́jọ́ 'dĩ arelé 'bo, jọ 'bá ãni rú Páwụ̃lọ̃ andre gá rĩ 'baní 'bã sa kí tị la.
44023003	Páwụ̃lọ̃ jọ ĩ'diní, “Ãdróŋá la ími tị sa nĩ, mi bõrõ gbãlé ị́mvị́ sĩ imve rĩ áni, wó agâlé ãndị́ ru! Íri 'dâ ị́jọ́ lịlé áma drị̃ gá ãzị́táŋá Mụ́sã drị́ gá rĩ sĩ, wó mí uja vâ ãzị́táŋá anulé mi 'i fẽjó la áma tị sajó 'dĩ áni la ã'du sĩ?”
44023004	'Bá pá tulépi Páwụ̃lọ̃ andre gá ãníŋá rĩ jọ kí ĩ'diní, “Gbíyã 'dĩ mi sĩ ị́jọ́ umvijó Ãdróŋá 'bã átáló ãmbógó ãndânĩ rĩ tị gá rĩ 'i yã?”
44023005	Páwụ̃lọ̃ umvi, “Má ádrị́pịka, ánị̃ tá ĩ'di átáló ãmbógó ãndânĩ rĩ 'i la ku, ã'dusĩku sĩ ru bụ́kụ̃ Ãdróŋá drị̂ agá rá, ‘Lẽ íjọ ị́jọ́ ũnzí ãmbógó 'bá mídrị̂ ụrụ'bá gá ku.’”
44023006	Páwụ̃lọ̃ la mụ nị̃lé la 'bá ãzí rĩ kí 'bá Fãrĩsáyĩ rú rĩ kí wó ãzí rĩ kí 'bá Sãdũkáyõ rú rĩ kî, jọ ị́jọ́ ụ́'dụ́kọ́ mgbọ sĩ, “Má ádrị́pịka, ma Fãrĩsáyĩ i'dójó má áyị́pịka kî sĩ, útị ma Fãrĩsáyĩ rú, átu pá kẹ́sị̃ drị̃lẹ́ gá íni la ị́jọ́ mâ ásị́ 'bãjó 'bá drãlépi rá rĩ la angá ídri rá rĩ sĩ.”
44023007	Páwụ̃lọ̃ la mụ ị́jọ́ 'dĩ delé jọ agá 'bo, 'bá tá kẹ́sị̃ gá Fãrĩsáyĩ rú ãzíla Sãdũkáyõ rú 'dĩ i'dó kí dó ãwãlé kí drĩdríŋĩ gá, ãzíla awa kí ru ndú-ndú amụtị sĩ amụtị sĩ.
44023008	('Bá Sãdũkáyõ rú 'dĩ ã'ị̃ kí 'bá drãlépi rá rĩ la angá ídri jõku mãlãyíkã ãzíla úríndí kí cí íni la ku, wó 'bá Fãrĩsáyĩ rú 'dĩ ã'ị̃ kí ị́jọ́ 'dĩ kí pírí rá.)
44023009	Úzáŋá ũkpó la angá nĩ, imba'ba ãzị́táŋá Mụ́sã drị̂ kí imbálépi 'bã ãzí Fãrĩsáyĩ rú rĩ amvú kí ãgátã galé ũkpó sĩ jọ kí, “Ãma ịsụ́ ị́jọ́ ũnzí la ágọ́bị́ 'dĩ ụrụ'bá gá ku, wó úríndí jõku mãlãyíkã drĩ kí ĩ'diní jọ la nĩ ãma kí ãgátã ga Ãdróŋá be ã'du ị́jọ́ sĩ?”
44023010	Úzáŋâ uja ru ãgọ̃bị̃ rú, ãmbógó ãsĩkárĩ drị̂ idé ụ̃rị̃ sĩ, ũrã 'bá kí Páwụ̃lọ̃ uzejó rĩ sĩ, kí ĩ'di ĩzá andi nírí-nírí rá íni. Ị́jọ́ 'dĩ sĩ, pẽ ãsĩkárĩ kí tị 'bá 'ba rụ́ vụ̃rụ̂lé ĩ'di a'dụ́lé ũkpõ sĩ ajílé ĩ'badrị́ kõróŋá agá 'dõlé.
44023011	Ị́nị́ 'dã 'bã ũngúkú gá rĩ sĩ, Úpí Ãdróŋá tu pá Páwụ̃lọ̃ andre gá jọ, “Ími ásị́ 'bã adru ũkpó! Ínze ị́jọ́ mádrị̂ vú 'bá 'baní Yẹ̃rụ́sãlẹ́mụ̃ gá 'dâ 'bo, mi vâ mụ vú la nzelé Rụ́mị̃ gá.”
44023012	Ụ̃'bụ́tị ãzí rĩ sĩ 'bá Yãhụ́dị̃ rú rĩ ãzí itú kí ru na kí ũyõ íná najó ku ãzíla ị̃yị́ mvụjó ku kpere ĩ'baní Páwụ̃lọ̃ 'dị agá.
44023013	'Bá ru itúlépi rĩ kí alị kí kãlị́ sụ drị̃lẹ́ gá.
44023014	'Bá 'dĩ mụ kí ãtalo ãmbogo rĩ 'ba rụ́ 'bá ĩyõ Yãhụ́dị̃ drị̂ abe, jọ kí, “Ãna ũyõ íná najó ku vâ ị̃yị́ mvụjó ku kpere ãmã Páwụ̃lọ̃ 'dị agá.
44023015	Ị́jọ́ 'dĩ sĩ, ĩmi 'bá kẹ́sị̃ lịlépi 'dĩ abe, ĩmi a'ị́ ãmbógó ãsĩkárĩ 'badrị́ rĩ Páwụ̃lọ̃ ajíjó drụ̃sị̃, cécé ĩmi 'bã rĩ mụ ĩ'di ụzịlé ụzị̂ rĩ áni, ãma dó sĩ ĩ'di tẽ 'dịlé gẹ̃rị̃ agá 'dĩ sĩ acá drị̃ ãni rú ku rú.”
44023016	Páwụ̃lọ̃ 'bã ãdrõmvâ la mụ ị́jọ́ itúlé 'dĩ arelé 'bo, mụ kõróŋá ãsĩkárĩ 'badrị̂ agâlé, nze ị́jọ́ 'dĩ vú Páwụ̃lọ̃ nî.
44023017	Páwụ̃lọ̃ umve ãsĩkárĩ ãmbógó ãzí ãlu jọ ĩ'diní, “Mí agụ kãrị́lẹ̃ 'dĩ ãmbógó ĩmi drị̃lẹ́ gá rĩ rụ̂lé ị́jọ́ ãzí ũkpó la jọlé ĩ'diní.”
44023018	Ãsĩkárĩ 'dã agụ dó ĩ'di ãmbógó rụ̂lé jọ, “Páwụ̃lọ̃ mãbụ́sụ̃ gá 'dã umve ma tị ãpẽlé kãrị́lẹ̃ 'dĩ ajíjó mí rụ́, ã'dusĩku lẽ míní ị́jọ́ ãzí lũlé.”
44023019	Ãmbógó 'dụ ĩ'di bụ́lụ́ gá, zị ĩ'di, “Ílẽ mání ã'du ị́jọ́ lũlé?”
44023020	Páwụ̃lọ̃ ãdrõmvâ jọ ĩ'diní, “'Bá Yãhụ́dị̃ rú la lẽ kí ími zịlé Páwụ̃lọ̃ ajíjó kẹ́sị̃ ĩ'badrị́ ãmbógó rĩ drị̃lẹ́ gá drụ̃sị̃ úlétáŋá ru lẽjó ị́jọ́ mgbã ịsụ́jó drị̃ la gá íni.
44023021	Lẽ mí ã'ị̃ ku! 'Bá kãlị́ sụ drị̃lẹ́ gá la kí ru zị̃ gẹ̃rị̃ gá bábá ĩ'di tẽjó 'dịjó rá. Na kí ũyõ íná najó ãzíla ị̃yị́ mvụjó ku kpere ĩ'baní Páwụ̃lọ̃ 'dị agá. Kí ị́jọ́ ãfũlépi ími tị gá mí ã'ị̃ ị́jọ́ ĩ'di agụjó kẹ́sị̃ drị̃lẹ́ gá 'dĩ rá yã rĩ tẽ.”
44023022	Ãmbógó ãsĩkárĩ tre kãrị́lẹ̃, jọ ĩ'diní, “Ílũ 'bá ãzí ní ánị̃ ị́jọ́ ị́jọ́ 'dĩ drị̃ gá rá la ku.” Pẽ dó kãrị́lẹ̃ tị la gõlé rá.
44023023	Ãsĩkárĩ ãmbógó umve ãmbogo ĩ'di vúlé gá rĩ kí ị̃rị̃, jọ ĩ'baní, “Ĩmĩ itú mání ãsĩkárĩ túrú ị̃rị̃, kãlị́ ázị̂rị̃ cẹ̃lépi kãyĩnõ sĩ rĩ kí, ãzíla túrú ị̃rị̃ ãjụ́ trũ rĩ kí bábá mụjó Kãyĩsárĩyã gá sáwã na ị́nị́ ãndrũ 'dĩ sĩ.
44023024	Ĩfẽ Páwụ̃lọ̃ ní kãyĩnõ sĩ cẹ̃jó, ĩmi agụ ĩ'di rũwẽ gávũnã Fẹ̃lị́cẹ̃ drị̂lé.”
44023025	Sĩ wárágã 'dĩ 'bã áni:
44023026	Kị̃lãwụ̃dị́yã Lúsĩyã, Ãmbógó rulé rũrũ Gávũnã Fẹ̃lị́cẹ̃ ní, Ázị mi cící.
44023027	Ágọ́bị́ 'dĩ 'bá Yãhụ́dị̃ rú 'dĩ rụ kí ĩ'di nĩ mgbã la apá kí ĩ'di 'dị sĩ rá. Má amụ́ ãsĩkárĩ mádrị̂ abe ĩ'di palé, ã'dusĩku má are ĩ'di 'bá Rụ́mị̃ gá la.
44023028	Má agụ ĩ'di kẹ́sị̃ ĩ'badrị́ ãmbógó rĩ drị̃lẹ́ gá nị̃jó la idé ã'du yã rĩ.
44023029	Má ịsụ́ kí ãgátã ga ãzị́táŋá ĩ'badrị̂ drị̃ gá, má ịsụ́ ị́jọ́ ãzí ãlu sĩ ĩ'di tõjó 'bã drã sĩ rá jõku ĩ'di sujó mãbụ́sụ̃ gá la ku.
44023030	Ma mụ ị́jọ́ lẽjó ĩ'di 'dịjó rĩ ịsụ́lé 'bo, ápẽ tị la gbõgbõ mí rụ̂lé. Áfẽ ãzị́táŋá 'bá ĩ'di tõlépi rĩ 'baní mụjó ĩ'di tõjó ími drị̃lẹ́ gá.
44023031	Ị́nị́ 'dã sĩ ãsĩkárĩ ũbĩ kí ãzị́táŋá 'dã vú, 'dụ kí Páwụ̃lọ̃ agụlé táwụ̃nị̃ Ãnĩtĩpátrĩsĩ gá.
44023032	Ãsĩkárĩ acị́lépi pá sĩ rĩ ãgõ kí ụ̃'bụ́tị sĩ vúlé kõróŋá agá 'dõlé, a'be kí cẹ̃lépi kãyĩnõ sĩ rĩ kí ĩ'di agụlé táwụ̃nị̃ Kãyĩsárĩyã gâlé.
44023033	Kí mụ calé Kãyĩsárĩyã gá 'bo, fẽ kí Páwụ̃lọ̃ wárágã be Gávũnã Fẹ̃lị́cẹ̃ drị̂lé.
44023034	Gávũnã lã wárágã 'i, zị Páwụ̃lọ̃ angá ãngũ íngõ gá. Páwụ̃lọ̃ umvi, “Sĩlísĩyã gá.”
44023035	Gávũnã jọ, “Ma kẹ́sị̃ mídrị̂ are ma 'i, 'bá ími tõlépi rĩ drĩ kí acá rá rĩ gá.” Fẽ dó ĩ'di tãmbalé lị́cọ́ ándrá ãmbógó Hẽródẽ 'bá u'ájó rĩ agá.
44024001	Ụ́'dụ́ tõwú vúlé gá, átáló ãmbógó ãndânĩ umvelé Ãnãníyã 'i rĩ mụ ándrá 'bá ĩyõ Yãhụ́dị̃ 'bã ãni ãzí kí abe táwụ̃nị̃ Kãyĩsárĩyã gá ágọ́bị́ jájĩ rú umvelé Tãtũlásĩ 'i rĩ abe ãzíla ají kí ĩ'bã ununuŋá Páwụ̃lọ̃ ụrụ'bá gá rĩ kí i'dalé gávũnã Fẹ̃lị́cẹ̃ drị̃lẹ́ gá.
44024002	'Dãá ají kí Páwụ̃lọ̃ 'i Fẹ̃lị́cẹ̃ drị̃lẹ́ gá, Tãtũlásĩ i'dó dó ị́jọ́ ũtrãlé ĩ'di ụrụ'bá gâ sĩ ĩ'di tõjó, “Ãmbógó ãma ãni ị̃nzị̃lé ị̃nzị̃ ũnĩ-ambamba 'dĩ, drị̃ ceŋá mí ãni vãtáŋâ trũ 'dĩ ají ãmaní ásị́ ị̃gbẹ̃ aga ílí ãzo rú, ãzíla uja ị́jọ́ ndú-ndú jõ ru idélépi ũnzíríkãnã rú rĩ kí múké, sĩ sụ́rụ́ ãmadrị̂ 'dĩ itújó.
44024003	Ãma a'ị́ tátí Fẹ̃lị́cẹ̃ lẽlé rĩ, ị́jọ́ 'dĩ 'bã idé ru ãngũ pírí gá sáwã pírí sĩ, ãzíla ãyĩkõ fụ ãma káyĩ míní ị́jọ́ 'dĩ sĩ.
44024004	Álẽ mî sáwã izalé ku, má a'ị́ mi adrujó ásị́ ị̃gbẹ́ sĩ ị́jọ́ ãmaní mụlé i'dalé 'dĩ kí arejó.
44024005	Ãma ịsụ́ ágọ́bị́ 'dĩ ĩ'di 'bá ãzí ũnzí íni la, i'dó ãgọ̃bị̃ 'bá Yãhụ́dị̃ rú rĩ kí drĩdríŋĩ gá vâ ụ̃nọ́kụ́ drị̃ gá 'dâ pírí rá ru. Ĩ'di drị̃lẹ́ 'bá Nãzẹ̃rẹ́tị̃ gá ru pẽlépi ndú rĩ 'badrị̂ 'i.
44024006	Ụ̃'bị̃ vâ ándrá lị́cọ́ Ãdróŋá drị́ gá 'dã izalé ũnzĩkãnã sĩ rá, wó ãrụ dó ĩ'di cí. [Ãzíla ãlẽ ándrá ị́jọ́ lịlé ĩ'di drị̃ gá ãzị́táŋá ãmadrị̂ sĩ.
44024007	Wó ãmbógó ãsĩkárĩ drị́ Lúsĩyã amụ́ ĩ'di palé ãmadrị́ gá 'dâ ũkpõ sĩ,
44024008	ãzíla fẽ ãzị́táŋá 'bá ĩ'di tõlépi rĩ 'baní amụ́jó ími drị̃lẹ́ gá.] Ídrĩ ĩ'di ụzị jãjã rú mi 'i, mi ú'dî'da ị́jọ́ mgbã ãmaní jọlé drị̃ la gá 'dĩ kí ịsụ́ cécé ãmaní jọlé 'dĩ áni.”
44024009	'Bá Yãhụ́dị̃ rú 'dĩ ãtĩ kí cọtị ị́jọ́ jọlé 'dĩ ũngúkú, ãzíla jọ kí ị́jọ́ 'dĩ kí pírí ãndá.
44024010	Gávũnã Fẹ̃lị́cẹ̃ la mụ kẹ̃jị́ a'belé Páwụ̃lọ̃ ní ị́jọ́ jọjó 'bo, Páwụ̃lọ̃ umvi, “Ánị̃ rá, mí angá ị́jọ́ amálé sụ́rụ́ 'dĩ drị̃ gá 'dâ ílí ũ'bí 'bo, ãzíla ma dó sĩ ãyĩkõ sĩ ị́jọ́ nzejó áma drị̃ gá míní.
44024011	Cécé míní ịsụ́lé mî sĩ rĩ áni, ca drĩ ụ́'dụ́ mụdrị́ drị̃ ị̃rị̃ ku ma mụjó Ãdróŋá ị̃nzị̃jó Yẹ̃rụ́sãlẹ́mụ̃ gâlé rĩ 'bã vúlé gá.
44024012	'Bá Yãhụ́dị̃ rú 'dĩ ịsụ́ kí ma ãgátã ga agá lị́cọ́ Ãdróŋá drị̂ agá ku. Ịsụ́ kí vâ ma 'bá kí bị́lẹ́ usú agá jõku kí drĩdríŋĩ awa agá ãngũ Ãdróŋá ị̃nzị̃jó rĩ 'bá kî sĩ ru trajó rĩ kí agá ãzíla ãngũ ãzí íni yã la ku.
44024013	Jõ drĩ ĩnzõ, 'bã ụ̃'bị̃ kí drĩ míní ãko ãzí icélépi la ị́jọ́ ĩ'bã kí alị́lé má rụ́ 'dĩ kí ãndá la ãfẽlé.
44024014	Álẽ lũlé la míní, ma Ãdróŋá ãmã áyị́pịka 'bã kí ándrá ị̃nzị̃lé ị̃nzị̃, 'dĩ gẹ̃rị̃ ĩ'bã kí umvelé ndú rĩ. Má ã'ị̃ vâ ị́jọ́ Ãdróŋá drị́ gá Mụ́sã 'bã sĩlé nãbịya abe 'dĩ kí pírí rá.
44024015	Ásị́ 'bãŋá mádrị́ Ãdróŋâ drị̃ gá rĩ vâ cécé 'bá 'dĩ 'badrị̂ áni 'bá ãlápítí 'dĩ kí 'bá ũnzí 'dĩ abe kí drụ́zị́ angá pírí ídri rú ị̃dị́ rá.
44024016	Ị́jọ́ 'dĩ sĩ, ma dó áma itú bábá ụ́'dụ́ pírí sĩ ị́jọ́ ãlá mání icólé idélé rĩ idéjó Ãdróŋâ drị̃lẹ́ gá ãzíla 'bá 'bá ru rĩ drị̃lẹ́ gá.
44024017	“Mání u'ájó ãmvé ílí wẽwẽ rú 'bo rĩ 'bã vúlé gá, má ãgõ vúlé Yẹ̃rụ́sãlẹ́mụ̃ gá 'dõlé. Má ají séndẽ 'bá mádrị̂ 'baní, ãzíla má amụ́ ídétáŋá idélé Ãdróŋá nî.
44024018	'Bá áma tõlépi ími drị̃lẹ́ gá 'dĩ ndre kí ma lị́cọ́ Ãdróŋá drị̂ 'bã ãngũ ãmvélé-ãmvélé ru rĩ agá sáwã mâ áma ụrụ'bá 'bãjó ãlá ru rĩ de agá. Ũ'bí kí áma andre gá 'dãá yụ, ãzíla ị́jọ́ ãzí ãfũlépi ala gá la gẹ̃rị̃ sĩ 'dáyụ.
44024019	Wó rá la 'bá Yãhụ́dị̃ ãzí angálépi Ásĩyã gá la kí sáwã 'dã sĩ cí, lẽ tá tí 'bã adru kí 'dâ cí áma tõlé ími drị̃lẹ́ gá, ị́jọ́ ãzí ũnzí la jõ cí, 'ba amụ́ kí míní ị́jọ́ 'dã i'dalé la 'dâ.
44024020	Jõku lẽ 'bá 'dĩ 'bã lũ kí míní ũnzĩkãnã mádrị́ ĩ'bã kí ịsụ́lé sáwã mâ pá tujó 'bá ị́jọ́ amálépi rĩ kí drị̃lẹ́ gá rĩ 'i,
44024021	wó lú ị́jọ́ ándrá mání jọlé 'bá kí drị̃lẹ́ gá, ‘Ĩmi áma ụ̃'bị̃ ãzíla ĩtõ ma ãndrũ mání ã'ị̃jó la 'bá drãlépi rá rĩ la angá ídri rú ị̃dị́’ rĩ sĩ.”
44024022	'Dãá, Fẹ̃lị́cẹ̃ ị́jọ́ nị̃lépi 'bá gẹ̃rị̃ Yẹ́sụ̃ drị̂ drị̃ gá lọ́lọ́ rĩ uja dó ị́jọ́ 'dã tị ụ̃pị̃lé cí jọ, “Ĩtẽ kpere ãsĩkárĩ ãmbógó Lúsĩyã 'bã acá agá, ma dó mụ ị́jọ́ ĩmidrị́ 'dĩ lịlé ĩndõ.”
44024023	Fẽ dó ũkpõ ãsĩkárĩ a'belé Páwụ̃lọ̃ andre tẽlépi rĩ ní Páwụ̃lọ̃ tãmbajó, wó 'bã a'be jõ ĩ'diní drị̃ mgbọ fẽjó la ĩ'di 'bã wọ̃rị́ka 'baní amụ́jó ĩ'di ãzã kojó ị́jọ́ ĩ'di 'bã lẽlé rĩ kî sĩ be.
44024024	Ụ́'dụ́ were vúlé gá Fẹ̃lị́cẹ̃ amụ́ kí ũkû Drụ̃sị́lã 'bá Yãhụ́dị̃ rú rĩ be, pẽ 'bá tị mụlé Páwụ̃lọ̃ umvelé ajílé ĩ'ba rụ́ 'dõlé. Are kí ị́jọ́ Páwụ̃lọ̃ tị gá ĩ'di 'bã ị́jọ́ ũlũ agá ã'ị̃táŋá Kúrísĩtõ Yẹ́sụ̃ drị́ gá rĩ drị̃ gá.
44024025	Wó Páwụ̃lọ̃ 'bã ị́jọ́ jọ agá mũkẽ drị̃ gá, ị́jọ́ tajó ásị́ jã sĩ rĩ drị̃ gá, ãzíla ụ́'dụ́ ãsị̃jó 'bá pírí kí ị́jọ́ lịjó rĩ drị̃ gá rĩ drị̃ gá, Fẹ̃lị́cẹ̃ 'bã ásị́ mvu cãlụ́, idé dó ụ̃rị̃ sĩ, ãzíla jọ, “Mí icó dó gõlé vúlé ú'dî'da rĩ gá rá. Ádrĩ sáwã ãzí ịsụ́ rá, ma ími umve ị̃dị́ rá.”
44024026	Fẹ̃lị́cẹ̃ 'bã ásị́ sáwã 'dã agá 'dãá, Páwụ̃lọ̃ la tá ĩ'diní séndẽ fẽ ĩ'di ĩgbãjó rá íni. Ị́jọ́ 'dĩ sĩ, ri Páwụ̃lọ̃ umvelé gbõrú-gbõrú sĩ ị́jọ́ jọjó ĩ'di be.
44024027	Ílí ị̃rị̃ vúlé gá, Põrĩkásĩ Fésĩtõ acá dó ãmbógó ru Fẹ̃lị́cẹ̃ kẹ̃jị́ gá. Wó Fẹ̃lị́cẹ̃ 'bã ándrá lẽjó mũkẽ ịsụ́jó 'bá Yãhụ́dị̃ rú rĩ 'badrị́ rĩ sĩ, a'be Páwụ̃lọ̃ mãbụ́sụ̃ jó gá 'dãá ũgũgõ.
44025001	Ụ́'dụ́ na Fésĩtõ 'bã acájó ãzị́ ĩ'didrị́ ãmbõgõ drị̂ agá 'bo rĩ sĩ, ko dó drị̃ mụlé Yẹ̃rụ́sãlẹ́mụ̃ gá angájó Kãyĩsárĩyã gá,
44025002	sĩ mụjó ãngũ ãtalo ãmbogo rĩ 'bã kí ru trajó, 'bá Yãhụ́dị̃ rú rĩ 'bã drị̃lẹ́ kí abe rĩ gá, mụlé ị́jọ́ ĩ'bã kí usúlé Páwụ̃lọ̃ ụrụ'bá gá rĩ kí arelé.
44025003	'Bá 'dĩ a'ị́ kí Fésĩtõ 'i lẽtáŋá i'dajó ĩ'baní Páwụ̃lọ̃ ujajó vúlé Yẹ̃rụ́sãlẹ́mụ̃ gá, wó íni 'dĩ itú kí ị́jọ́ amụ́jó ĩ'di 'dịjó gẹ̃rị̃ agá 'dãá rá.
44025004	Fésĩtõ umvi ĩ'baní, “Ú'bã Páwụ̃lọ̃ 'i mãbụ́sụ̃ gá Kãyĩsárĩyã gá, wó áma ãmgbã rĩ bãsĩ vâ lẽ gõlé vúlêlé mbẽlẽŋá ru rá.
44025005	'Bá ĩmĩ drị̃lẹ́ ru 'dĩ 'bã ãzí 'bã mụ kí má be Kãyĩsárĩyã gâlé mụlé Páwụ̃lọ̃ tõlé drĩ ájẹ́ ị́jọ́ ãzí idé ũnzí rĩ gá.”
44025006	Fésĩtõ u'á 'bá 'dĩ kí abe ũgũgõ ụ́'dụ́ mụdrị́ 'dĩpí, 'dã 'bã ũngúkú gá, inga dó ru gõlé Kãyĩsárĩyã gâlé vúlé. Drụ̃sị̃ íni ri úmvúke ĩ'didrị́ ị́jọ́ lịjó rĩ drị̃ gá, fẽ âjí Páwụ̃lọ̃ 'i pá tulé ĩ'di drị̃lẹ́ gá amụ́jó ị́jọ́ ĩ'didrị́ gá rĩ jọjó.
44025007	Páwụ̃lọ̃ la mụ afílé jó sĩ kẹ́sị̃ jọjó rĩ agá 'dõlé 'bo, drị̃lẹ́ 'bá Yãhụ́dị̃ rú rĩ 'bã ãni angálépi Yẹ̃rụ́sãlẹ́mụ̃ gâlé 'dĩ utu kí pá ĩ'di andre gâ sĩ trộkị́lịrị, ãzíla i'dó kí dó ị́jọ́ ũsõlé ĩ'di ụrụ'bá gá. Ị́jọ́ ĩ'bã kí ũsõlé 'dĩ kí pírí ĩnzõ rú.
44025008	Wó Páwụ̃lọ̃ ga ị́jọ́ 'dã kí ãgátã rá, jọ, “Má idé ị́jọ́ ũnzí ãzí ãluŋá la ãzị́táŋá 'bá Yãhụ́dị̃ rú rĩ 'badrị̂ drị̃ gá ku, átã lị́cọ́ Ãdróŋá drị̂ ụrụ'bá gá, jõku úpí ãmbógó Rụ́mị̃ gá rĩ ụrụ'bá gá la ku.”
44025009	Fésĩtõ ru 'bãlépi 'bá Yãhụ́dị̃ rú rĩ kí drị̃lẹ́ gá múké rĩ zị Páwụ̃lọ̃ 'i, “Mi mụ Yẹ̃rụ́sãlẹ́mụ̃ gâlé mî sĩ cénĩ mụlé pá tulé áma drị̃lẹ́ gá ị́jọ́ 'dĩ kí vú nzejó rá yã?”
44025010	Páwụ̃lọ̃ umvi ĩ'di, “Yụ! Ámụ lé ku, ã'dusĩku átu pá ú'dî'da íni la ãngũ Kãyị̃sárị̃ Rụ́mị̃ gá rĩ 'bã sĩ 'bá kí ị́jọ́ lịjó rĩ gá, lẽ dó bãsĩ úlị ị́jọ́ mádrị́ gá rĩ 'dâ ũgũgõ. Átã ími ãmgbã rĩ nị̃ vâ cé, má idé ị́jọ́ ũnzí la 'bá Yãhụ́dị̃ rú 'dĩ 'ba rụ́ ku.
44025011	Ádrĩ ị́jọ́ ũnzí ãzí idé icólépi fẽlépi la ma sĩ drã rá yã áni, adru álẽ apálé drã sĩ la ku. Wó ị́jọ́ ĩ'bã kí ũtrãlé áma ụrụ'bá gá 'dĩ drĩ kí adru ĩnzõ rú, nõ mi 'i yã, jõku 'bá ãzí yã, icólépi áma fẽlépi 'bá 'dĩ 'badrị́ kî sĩ áma 'dị rá la yụ. Ị́jọ́ mádrị̂ 'bã mụ úpí ãmbógó Rụ́mị̃ gá rĩ 'bã drị̃lẹ́ gá.”
44025012	'Dã 'bã ũngúkú gá Fésĩtõ la mụ ị́jọ́ jọlé 'bá ĩ'didrị́ kî sĩ ị́jọ́ lịjó 'dĩ abe 'bo, jọ Páwụ̃lọ̃ ní, “Múké! Íjọ ị́jọ́ mídrị̂ 'bã mụ úpí ãmbógó Rụ́mị̃ gá rĩ 'bã drị̃lẹ́ gá 'bo, mi dó mụ úpî drị̃lẹ́ gâlé rá.”
44025013	Ụ́'dụ́ were vúlé gá, úpí Ãgị̃rị́pã kí ámvọ́pị̃ Bẹ̃rị̃nị́kẹ̃ be acá kí Kãyĩsárĩyã gá amụ́lé Fésĩtõ ã'ị̃lépi acá múké rĩ jọjó.
44025014	'Bá 'dĩ kí mụ u'álé ụ́'dụ́ were Fésĩtõ drị́ko gá 'dãá 'bo, Fésĩtõ nze ĩ'baní ị́jọ́ Páwụ̃lọ̃ drị́ 'dĩ kí vú úpí nî, jọ, “Ágọ́bị́ ãzí ãlu Fẹ̃lị́cẹ̃ 'bã a'belé mãbụ́sụ̃ gá la 'dâ cí.
44025015	Wó ụ́'dụ́ ándrá mâ mụjó Yẹ̃rụ́sãlẹ́mụ̃ gâlé rĩ sĩ, ãtalo ãmbogo rĩ kí drị̃lẹ́ 'bá ĩyõ 'bá Yãhụ́dị̃ rú rĩ 'badrị̂ abe ũtrã kí ị́jọ́ ĩ'di ụrụ'bá gá, lẽ kí álị sĩ ị́jọ́ ĩ'di drị̃ gá íni.
44025016	Wó álũ ĩ'baní, ãzíla ájọ mgbọ rú, ‘Ãzị́táŋá ãmadrị́ Rụ́mị̃ drị̂ ã'ị̃ ãmaní ị́jọ́ lịlé 'bá ãzí drị̃ gá ịsụ́ tu pá ị́jọ́ ĩ'didrị̂ vú nzejó ku la ku. Ála ĩ'baní drị̃lẹ́mgbọ fẽ sĩ ị́jọ́ jọjó mịfị́ gá mịfị́ gá 'bá kí tõlépi rĩ kí abe ráká.’
44025017	'Bá 'dĩ kí mụ amụ́lé ị́jọ́ lịŋá 'dĩ gá 'bo, má iza sáwã ãzí ku. Cọtị drụ̃sị̃ íni ãma mụ rilé jó ị́jọ́ lịjó rĩ agá 'bo, ápẽ 'bá tị ágọ́bị́ 'dĩ ajíjó jó agá 'dõlé.
44025018	Wó 'bá ĩ'di tõlépi 'dĩ tõ kí ĩ'di ị́jọ́ ífí kóru mání ũrãlé icó kí tá sĩ ĩ'di tõlé ku la kî sĩ.
44025019	Ị́jọ́ pírí ĩ'bã kí jọlé rĩ kí ị́jọ́ dị́nị̃ ĩ'badrị̂ drị̃ gá la, ãzíla ágọ́bị́ ãzí umvelé Yẹ́sụ̃ 'i drãlépi rá wó Páwụ̃lọ̃ 'bã jọlé ĩ'di ídri rĩ drị̃ gá.
44025020	Áma úŋmĩ tu pá ma ị́jọ́ ịsụ́ ị́jọ́ 'dĩ drị̃ gá íngoní yã rĩ sĩ cí, ázị tí dó sĩ ĩ'di 'i ĩ'di nõ sĩ mụ pá tulé ị́jọ́ 'dĩ kí jọjó, ãzíla kí lịjó Yẹ̃rụ́sãlẹ́mụ̃ gâlé rá yã íni.
44025021	Wó Páwụ̃lọ̃ lẽ ị́jọ́ ĩ'didrị́ gá rĩ 'bã ca úpí ãmbógó Rụ́mị̃ gá rĩ 'bã drị̃lẹ́ gá. Ị́jọ́ 'dĩ sĩ, áfẽ dó sĩ ãzị́táŋá, lẽ úmba tã la mãbụ́sụ̃ gá 'dâ kpere mání kẹ̃jị́ ịsụ́ agá ĩ'di tị pẽjó úpí ãmbógó Rụ́mị̃ gá rĩ rụ̂lé.”
44025022	Ãgị̃rị́pã jọ Fésĩtõ ní, “Álẽ ị́jọ́ arelé ágọ́bị́ 'dĩ tị gá mâ sĩ cénĩ.” Fésĩtõ umvi ĩ'diní, “Mi ị́jọ́ ĩ'di tị gá rĩ are drụ̃sị̃ rá.”
44025023	Drụ̃sị̃ íni, ãmbogo ãsĩkárĩ 'bã rĩ kí, 'bá ãmbogo 'dãá la kí abe, ají kí Ãgị̃rị́pã kí Bẹ̃rị̃nị́kẹ̃ be, afí kí ãngũ 'bá 'bã kî sĩ ru trajó ị́jọ́ arejó rĩ gá ị̃nzị̃táŋá ãmbógó la sĩ. Fésĩtõ jọ, lẽ ájí Páwụ̃lọ̃ ĩ'ba rụ́ 'dõlé.
44025024	Fésĩtõ jọ, “Úpí Ãgị̃rị́pã ãzíla ũ'bí jó agá 'dâ 'dĩ, ágọ́bị́ ĩminí ndrelé 'dĩ bãsĩ drị̃lẹ́ 'bá Yãhụ́dị̃ rú 'dĩ 'badrị́ 'dâ, ãzíla Yẹ̃rụ́sãlẹ́mụ̃ gá 'dĩ 'bã kí ununuŋá ajíjó má rụ́ tré, lẽ 'ba u'á ídri ku rĩ 'i.
44025025	Wó mání ị́jọ́ ĩ'didrị̂ ị̃ndụ́ ndrụ̃ agá, má ịsụ́ ị́jọ́ ãzí ãlu fẽlépi la úlị sĩ ị́jọ́ ĩ'di drị̃ gá 'bã drã sĩ rá la yụ. Wó ĩ'di lẽjó la ị́jọ́ 'í drị́ gá rĩ 'bã ca úpí ãmbógó Rụ́mị̃ gá rĩ drị̃lẹ́ gá rĩ sĩ, má ũrã ị́jọ́ ĩ'di tị pẽjó rá.
44025026	Wó ánị̃ átã ma úpí ãmbógó Rụ́mị̃ gá rĩ ní ã'du ị́jọ́ sĩ ĩ'di drị̃ gá yã la ku. Ị́jọ́ 'dĩ fẽ dó bãsĩ mání ĩ'di ajíjó ĩmi drị̃lẹ́ gá 'dĩ, ambamba la úpí Ãgị̃rị́pã mi 'i! Údrĩ dó ị́jọ́ ĩ'didrị́ gá rĩ ị̃ndụ́ ndrụ̃ 'bo, ma dó sĩ icó wárágã sĩlé úpí ãmbógó Rụ́mị̃ gá rĩ ní múké.
44025027	Indré mání múké ku 'bá mãbụ́sụ̃ gá rĩ tị pẽjó úpí ãmbógó Rụ́mị̃ gá rĩ rụ̂lé ị́jọ́ ũnzí ĩ'di 'bã idélé rĩ icéŋâ kóru rĩ gá.”
44026001	Úpí Ãgị̃rị́pã jọ Páwụ̃lọ̃ ní, “Rụ́kụ̃sã míní cí icójó ị́jọ́ ími drị̃ gá rĩ jọjó.” Ị́jọ́ 'dĩ sĩ, Páwụ̃lọ̃ 'bã drị́, i'dó dó ị́jọ́ ĩ'di drị̃ gá rĩ jọlé jọ,
44026002	“Úpí Ãgị̃rị́pã, áma drị̃lẹ́ba mání ãndrũ pá tujó ími drị̃lẹ́ gá, mání ị́jọ́ 'bá Yãhụ́dị̃ rú 'dĩ 'bã kí áma tõjó rĩ nzejó míní rĩ sĩ.
44026003	Ínị̃ ị́jọ́ ã'ị̃táŋá ãmadrị̂ 'bã lã'bĩ kí drị̃ gá ị́jọ́ ãma 'bá Yãhụ́dị̃ rú 'dĩ 'bã kí ãgátã gajó drị̃ la gá rĩ abe cé. Ị́jọ́ 'dĩ sĩ, má a'ị́ dó mi ị́jọ́ mâ jọlé rĩ arejó ásị́ jã sĩ.
44026004	“'Bá Yãhụ́dị̃ rú 'dĩ nị̃ kí gbíyã mádrị̂ i'dójó ãnzị̃rị̃ŋã sĩ rĩ rá. Nị̃ kí ídri mádrị́ ãndânĩ rĩ ári u'álé sụ́rụ́ ãmadrị̂ agá 'dâ, dó vâ vúlé vúlé ru ãngũ Yẹ̃rụ́sãlẹ́mụ̃ gâlé rĩ gá rá.
44026005	Nị̃ kí ma ílí ãzo rú, drĩ kí tá lẽ la rá, icó kí ị́jọ́ nzelé áma drị̃ gá rá, ma ándrá 'bá Fãrĩsáyĩ rú, 'bá ãzị́táŋá tãmbalépi ũkpómgboroto íni la.
44026006	Ú'dî'da átu pá kẹ́sị̃ drị̃lẹ́ gá íni la ị́jọ́ ma ásị́ 'bãjó drị̃ la gá Ãdróŋá 'bã ándrá azịlé má áyị́pịka 'baní rĩ sĩ.
44026007	Ị́jọ́ azịlé 'dĩ bãsĩ ínátị mâ sụ́rụ́ mụdrị́ drị̃ ị̃rị̃ 'dĩ 'bã kí ásị́ 'bãjó drị̃ la gá 'bã idé ru ãzíla ĩ'bã kî sĩ Ãdróŋá ị̃nzị̃jó ị́nị́ kí ị̃tụ́ be 'dĩ. Úpí Ãgị̃rị́pã, ị́jọ́ mâ ásị́ 'bãjó drị̃ la gá 'dĩ bãsĩ ị́jọ́ 'bá Yãhụ́dị̃ rú 'dĩ 'bã kî sĩ áma tõjó 'dĩ.
44026008	Ĩmi ịsụ́ ĩ'di ũkpó ru ã'ị̃jó la Ãdróŋá icó 'bá drãlépi rá rĩ ingalé ídri rú rá la ã'du sĩ?
44026009	“Á'dụ ũrãtáŋá ãzíla ũkpó mádrị̂ sĩ 'bá rụ́ Yẹ́sụ̃ Nãzẹ̃rẹ́tị̃ gá rĩ ã'ị̃lépi 'dĩ kí drị̃ ụtrị́jó.
44026010	“'Dĩ bãsĩ ị́jọ́ mâ idélé Yẹ̃rụ́sãlẹ́mụ̃ gâlé rĩ 'i. Ánga ị́jọ́ 'dĩ ũkpõ ãtalo ãmbogo 'dĩ 'badrị̂ sĩ, má ũ'bã 'bá ãlá Yẹ́sụ̃ ã'ị̃lépi 'dĩ kí mãbụ́sụ̃ gá, ãzíla ma vâ 'bá ị́jọ́ lịlépi ãzí rĩ kí drị̃ gá 'bã drã kí rá rĩ kí drĩdríŋĩ gá ĩndĩ.
44026011	Pâlé wẽwẽ rú ári acị́lé ãngũ Ãdróŋá ị̃nzị̃jó ãlu-ãlu gâ sĩ ĩ'baní ũcõgõ fẽlé, ári vâ kí ũŋmĩlé ũkpó sĩ ã'ị̃táŋá ĩ'badrị̂ a'bejó rá. Ũmbã 'bã áma najó ĩ'baní ũnzí rĩ sĩ, ári kí vú ũbĩlé kpere sụ́rụ́ ãzí kí agá kí ĩcãndĩjó táwụ̃nị̃ kí agâ sĩ.
44026012	“Ãcị̃ ãzí 'dĩ ãni la gá ma mụ agá Dãmãsị̃kị́yã gá ũkpõ ãtalo ãmbogo rĩ 'badrị̂ sĩ.
44026013	Úpí, ị̃tụ́kã íríkíri sĩ gẹ̃rị̃ agá 'dãá, andré dị̃zã angálépi 'bụ̃ gâlé la ji ãngũ áma andre gá vâ 'bá tá ãmã sĩ mụjó ĩ'ba abe 'dĩ kí andre gá imve tárá-tárá.
44026014	Ãma u'de pírí vụ̃rụ́, má are ụ́'dụ́kọ́ jọ mání ị́jọ́ tị Yãhụ́dị̃ drị̂ sĩ, ‘Sáwụ̃lọ̃, Sáwụ̃lọ̃, mi áma ĩcãndĩ íni ã'du sĩ? Ĩ'di míní ũkpó-ũkpó ã'dị́ 'dịjó má be.’
44026015	“Ázị, ‘Mi ã'di 'i, Úpí?’ Umvi, ‘Ma Yẹ́sụ̃ mî ĩcãndĩlé rĩ 'i.
44026016	Mí angá, ítu pá ụrụgá. Má i'da ma míní ị́jọ́ 'dĩ sĩ, ápẽ mi ndú ãtí'bó ru ãzị́ má drị̂ ngalé, ãzíla vâ adrujó mâ sãdínĩ rú ị́jọ́ míní ndrelé ú'dî'da 'dĩ kí, ãzíla mâ mụlé i'dalé drụ́zị́ 'dĩ kí vú nzelé 'bá ãzí rĩ 'banî.
44026017	Ma ími pa 'bá mídrị́ Yãhụ́dị̃ rú, ãzíla 'bá Yãhụ́dị̃ rú ku 'dĩ kí drị́ gá rá. Ma ími tị pẽ ĩ'ba rụ̂lé
44026018	kí mịfị́ nzị̃jó, kí ujajó ị́nị́ agá rĩ sĩ ãngũ ulé gá, ũkpó Sĩtánĩ drị̂ gãjó sĩ adrujó Ãdróŋá 'bã 'bá ru. Ị́jọ́ ũnzí kí umbélépi rĩ ála sĩ kí trũ rá, kí dó vâ sĩ ãngũ ịsụ́ 'bá mání pẽlé ãlá ã'ị̃táŋá sĩ 'dĩ kí abe ĩndĩ.’
44026019	“Úpí Ãgị̃rị́pã ị́jọ́ 'dĩ sĩ, ágã ị́jọ́ mâ ndrelé angálépi Ãdróŋá drị́ 'bụ̃ gá rĩ ku, má ã'ị̃ tị la arelé rá.
44026020	Má i'dó ị́jọ́ 'dĩ ũlũlé drị̃drị̃ la Dãmãsị̃kị́yã gá, vâ Yẹ̃rụ́sãlẹ́mụ̃ gá, 'dĩ Yụ̃dị́yã gá pírí, ãzíla 'bá Yãhụ́dị̃ rú ku 'dĩ 'baní, 'ba uja kí ásị́, 'bã ãgõ kí Ãdróŋá rụ́ 'dõlé uja kí ásị́ rá rĩ i'dajó ị́jọ́ múké ĩ'bã kí idélé rĩ sĩ.
44026021	'Bá Yãhụ́dị̃ rú 'dĩ rụ kí bãsĩ ma lị́cọ́ Ãdróŋá drị̂ 'bã ãmvélé-ãmvélé ru rĩ agá 'dãá lẽjó áma 'dịjó rá la ị́jọ́ 'dĩ sĩ.
44026022	Ãdróŋá ko áma ãzã kpere ãndrũ pá tujó ị́jọ́ vú nzejó 'bá pírí 'baní, 'bá ãmbogo 'baní, 'bá nírí rĩ abe trũtrũ. Ánze lú ị́jọ́ nãbịya 'bã kí jọlé Mụ́sã abe ĩ'di ru idé rá,
44026023	Kúrísĩtõ la ũcõgõ ịsụ́, ĩ'di drã rá, ĩ'di vâ angá drị̃drị̃ ídri 'bá drãlépi rá rĩ kí drĩdríŋĩ gá, ãngũ jijó 'bá ị́nị́ agá ị́jọ́ ũnzí sĩ Yãhụ́dị̃ rú rĩ 'baní 'bá Yãhụ́dị̃ rú ku 'dĩ abe.”
44026024	Páwụ̃lọ̃ 'bã drĩ ị́jọ́ ĩ'di drị̃ gá rĩ vú nze agá 'dĩ, Fésĩtõ za re, “Páwụ̃lọ̃, ími drị̃ 'be ru rá. Ụ̃nị̃táŋá mí ãni ambamba 'dĩ sĩ mi úgólé azalé aza-azâ!”
44026025	Páwụ̃lọ̃ umvi, “Gávũnã Fésĩtõ, má aza ku. Ị́jọ́ mâ jọlé 'dĩ kí ị́jọ́ mgbã ãzíla ífí trũ.
44026026	Úpí Ãgị̃rị́pã nị̃ ị́jọ́ mâ jọlé 'dĩ kí drị̃ gá ị́jọ́ ce, ma dó sĩ ị́jọ́ jọ ĩ'diní tọndọlọ má ã'ị̃ vâ rá ị́jọ́ mâ jọlé 'dĩ nga kí bị́lẹ́ la gâ sĩ hãwụ̃ ku, ã'dusĩku ị́jọ́ 'dĩ idé kí ru ũní la ku.
44026027	Úpí Ãgị̃rị́pã, mí ã'ị̃ ị́jọ́ nãbịya 'badrị̂ kí rá yã? Ánị̃ rá, mí ã'ị̃ rá.”
44026028	Úpí Ãgị̃rị́pã umvi Páwụ̃lọ̃ ní, “Sáwã wereŋá 'dĩ sĩ mi áma uja acájó Kũrĩsĩtíyánĩ rú rá yã?”
44026029	Páwụ̃lọ̃ umvi ĩ'diní, “Drĩ táni adru sáwã were jõku ãzo rú, ma Ãdróŋá ã'ị̃ adru mi 'i á'dụ̂sĩ ku, 'bá pírí áma arelépi ãndrũ 'dĩ kí, 'ba acá kí tá mâ áni pẽ lú adrujó nõrórõ trũ 'dĩ áni rĩ.”
44026030	Úpí 'i, gávũnã 'i, Bẹ̃rị̃nị́kẹ̃ 'i, ãzíla 'bá ãmbogo pírí rilépi 'dãá rĩ angá kí ụrụgá.
44026031	Fũ kí jó agá 'dãá rá, ĩ'bã kí mụ agá ị́jọ́ jọ trũ kí drĩdríŋĩ gá 'dãá, jọ kí, “Ágọ́bị́ 'dĩ idé ị́jọ́ ãzí icójó ĩ'di 'dịjó rá jõku ĩ'di umbéjó mãbụ́sụ̃ gá la ku.”
44026032	Úpí Ãgị̃rị́pã jọ Fésĩtõ ní, “Ágọ́bị́ 'dĩ drĩ tá jọ la âgụ ị́jọ́ 'í drị̂ úpí Rụ́mị̃ gá rĩ 'bã drị̃lẹ́ gá ku la, ãma tá ĩ'di fẽ ãfũlé rá.”
44027001	Ála mụ ị́jọ́ ãmaní mụjó mẹ́lị̃ sĩ Ítãlĩ gá rĩ amálé 'bo, úfẽ Páwụ̃lọ̃ kí mãbụ́sụ̃ ãzí kí abe ãmbógó ãsĩkárĩ ãni umvelé Jụ́lị́yãsĩ úpí ãmbógó 'bá Rụ́mị̃ gá rĩ 'bã ãsĩkárĩ 'bã drị̃lẹ́ ru rĩ drị́ gá.
44027002	Ãfi mẹ́lị̃ ãfũlépi Ãdrãmị̃tụ́mụ̃ gá mụlépi táwụ̃nị̃ ị̃yị́tị gá ãngũ Ásĩyã gá rĩ kí agâ sĩ. Ãrĩsĩtãríkõ 'bá Mãkẽdónĩyã gá 'dĩ táwụ̃nị̃ Tẹ̃sãlọ̃nị́kị̃ gá rĩ mụ ãma abe ĩndĩ.
44027003	Drụ̃sị̃ íni, ãca Sị̃dọ́nị̃ gá. Jụ́lị́yãsĩ mba Páwụ̃lọ̃ tã ásị́ ị̃gbẹ́ sĩ, fẽ ĩ'diní mụlé wọ̃rị́ka 'ba rụ́, ĩ'baní sĩ ĩ'di ãzã kojó.
44027004	Ãmụ vâ ãcị̃ trũ drị̃ gá, ãlụ́kụ́kụ̃ 'bã alíjó drị̃lẹ́ gâlé ru ũkpó ru ãma rụ́ 'dõlé ru rĩ sĩ, ãma alị Kũpórõ ãngũ ã'í ru lịlépi ị̃yị́ agá rĩ 'bã wókõ ãlụ́kụ́kụ̃ 'bã lijó ũkpó ru ku rĩ agâ sĩ.
44027005	Ãma mụ alịlé mĩrĩ gbayi rĩ agâ sĩ ị̃yị́tị Sĩlísĩyã gá rĩ gâ sĩ, ãzíla Pãmũfílĩyã gâ sĩ 'bo, ãma acá Múrã gá 'dĩ Lụ̃kị́yã gá.
44027006	'Dãá ãsĩkárĩ ãmbógó Jụ́lị́yãsĩ ịsụ́ mẹ́lị̃ angálépi Ãlẽkĩzéndrĩyã gá mụlépi Ítãlĩ gá la, tõ ãma ala gá.
44027007	Ãma acị́ jãjã rú ụ́'dụ́ wẽwẽ rú, ãma ịsụ́ vâ ĩ'di ũkpó-ũkpó cajó Kụ̃nị́dọ̃ gá. Ãlụ́kụ́kụ̃ wãbáŋá ru rĩ uga ãmaní mụlé pịrị úmgbé. Ị́jọ́ 'dĩ sĩ, ãma apí dó ãma Kụ̃rẹ́tị̃ 'bã bụ́lụ́ ãlụ́kụ́kụ̃ atrịlépi cí rĩ gâ sĩ, ãma alị dó Sãlĩmónĩ agâ sĩ.
44027008	Ãmaní mụ agá ị̃yị́tị gâ sĩ ũcõgõ-ũcõgõ rú, ãmụ dó calé Ị̃yị́ Tị Múké gá 'dĩ táwụ̃nị̃ Lãséyã gá.
44027009	Ãma iza ãcị̃ 'dĩ gá ụ́'dụ́ wẽwẽ rú ácị̃ 'bã adrujó ũnzí-ũnzí rĩ sĩ, wó 'dĩ sĩ ụ́'dụ́ ãkónã naŋá gãjó rĩ, ru 'bãjó ãlá ru rĩ ukó rá, 'dĩ ĩmbá áyi 'bã adrujó ũnzí-ũnzí rĩ. Ị́jọ́ 'dĩ sĩ, Páwụ̃lọ̃ i'dó kí bị́lẹ́ ị̃ndụ́ lilé jọ,
44027010	“'Bá 'dĩ, ándre ãcị̃ ãmadrị́ mẹ́lị̃ sĩ 'dĩ la mụ adrulé ũnzíkãnã rú, ãma kí mụ tẹ́rị́ mẹ́lị̃ agá 'dĩ kí, ãzíla mẹ́lị̃ abe kí ãvĩlé rá. Ĩ'di vâ ãmã ídri ãmgbã rĩ gá ũcõgõ fẽ ĩndĩ.”
44027011	Wó ãsĩkárĩ ãmbógó ní Páwụ̃lọ̃ tị arejó rĩ kẹ̃jị́ gá, ri ị́jọ́ arelé dẽrébã mẹ́lị̃ drị̂ tị gá, mẹ́lị̃ 'dị́pị be áyụ.
44027012	Ị̃yị́ Tị Múké 'dĩ 'bã adrujó múké ku mẹ́lị̃ ní, áyi ãngũ 'bã ịgbẹjó sí áni rĩ sĩ, 'bá ũ'bí ũrã kí ĩ'di múké la fũjó 'dâ rá, mụjó Fõyĩníkĩ gâ sĩ ãngũ ị̃gbẹ́ ãlụ́kụ́kụ̃ lilépi wãbáŋá ru rĩ tẽjó lé 'dĩ ị̃yị́tị Kụ̃rẹ́tị̃ gá.
44027013	Ãlụ́kụ́kụ̃ ándrâlé ru rĩ la mụ alílé jãjã rú sị̃sị̃ íni, 'bá 'dĩ ũrã kí 'ĩyi icó dó mụlé rá, anzé kí dó ãko mẹ́lị̃ 'bã sĩ pá tujó rĩ, i'dó kí dó mụlé ãni ru ị̃yị́tị gâ sĩ ị̃yị́tị Kụ̃rẹ́tị̃ drị̂ gá.
44027014	Mụ kí drĩ álị́ ku, ãlụ́kụ́kụ̃ wãbáŋá ru la acé ũkpó ru angájó ụ́rụ̂lé ru.
44027015	Mẹ́lị̃ icó drị̃ jalé ãlụ́kụ́kụ̃ gâlé ru ku, ri dó mẹ́lị̃ drolé ãngũ ĩ'di 'bã lẽlé rĩ gâ sĩ ị̃yị́ agâlé.
44027016	Ãma ịsụ́ ãngũ ru lịlépi ị̃yị́ agá umvelé Kãyụ́dã pa ãma were ãma alịjó wókõ la ándrálé ãlụ́kụ́kụ̃ 'bã alólé ku rĩ gâ sĩ rĩ sĩ. 'Dãá ị́jọ́ kí ũkpó ru ãma ụ̃'bị̃ í'bó were sĩ ru pajó rĩ asélé ãni rú mẹ́lị̃ rụ́ 'dõlé bábá.
44027017	Asé kí í'bó were rĩ mẹ́lị̃ agá, usú kí ĩbáká mẹ́lị̃ ụrụ'bá gá, umbé kí mẹ́lị̃ ágá ĩbáká sĩ mgbemgbe. Idé kí ụ̃rị̃ sĩ, ũrã kí mẹ́lị̃ la mụ ãrị̃lé ị̃yị́tị cene cínákí ru Sãrãtị́sị̃ gá. Ị́jọ́ 'dĩ sĩ, ũtrũ kí bõngó ãlụ́kụ́kụ̃ 'bã sĩ mẹ́lị̃ drojó rĩ kí rá, a'be kí dó mẹ́lị̃ ungalé ãlụ́kụ́kụ̃ sĩ.
44027018	Ãlụ́kụ́kụ̃ wãbáŋá ru 'dã ri adrulé ũkpó ru, drụ̃sị̃ íni, u'bé kí ãko mẹ́lị̃ 'bã 'dụlé rĩ 'bã ãzí kí ị̃yị́ agá.
44027019	Ụ́'dụ́ 'dã 'bã ũngúkú gá, u'bé kí ãko mẹ́lị̃ tãmbajó ãzíla idéjó la rĩ kí rá.
44027020	Ụ́'dụ́ wẽwẽ rú ãndre ị̃tụ́ mịfị́ ku, ãzíla lẽlẽgó kí abe, wãbáŋá rĩ lilé ũkpõ sĩ ị̃dị́-ị̃dị́. Ã'bã ásị́ ãma dó sĩ ãma pa rá rĩ drị̃ gá ku.
44027021	'Bá mẹ́lị̃ agá 'dĩ 'bã kí íná najó ku ụ́'dụ́ ũ'bí ru rĩ sĩ, Páwụ̃lọ̃ tu pá kí drĩdríŋĩ gá. Jọ ĩ'baní, “'Bá mádrị́ 'dĩ, ĩdrĩ ájẹ́ áma tị are agá ãmaní drị̃ akójó Kụ̃rẹ́tị̃ gá rĩ sĩ la, ãma ãvĩ kí tá sĩ adrájó 'dĩ 'bã áni ku.
44027022	Wó álẽ dó ĩmi imbá ásị́, ã'dusĩku la 'bá ãzí ãlu la icó ãvĩlé ĩmi agá 'dâ ku, wó mẹ́lị̃ la mụ andilé nĩ.
44027023	Ị́nị́ ájệ rĩ sĩ, mãlãyíkã Ãdróŋá mádrị́ mâ adrujó ĩ'di ãni, mání ị̃nzị̃lé rĩ, tu pá áma andre gá,
44027024	jọ, ‘Páwụ̃lọ̃, mí idé ụ̃rị̃ sĩ ku, ã'dusĩku mi mụ pá tulé kẹ́sị̃ gá úpí ãmbógó Rụ́mị̃ drị̂ drị̃lẹ́ gá. Ãdróŋá 'bã ásị́ ị̃gbẹ̃ sĩ azị vâ 'bá pírí mụlépi mí be 'dĩ kí pajó ídri ími ị́jọ́ sĩ.’
44027025	Ími ásị́ 'bã adru ũkpó ru, má ã'ị̃ ị́jọ́ Ãdróŋá 'bã jọlé 'dĩ la ru idé cécé ĩ'di 'bã azịlé rĩ 'bã áni.
44027026	Wó drị̃drị̃ rĩ gá, ãma mụ ãrị̃lé ãngũ ru lịlépi ị̃yị́ agá la 'bã ãzí gá rá.”
44027027	Ụ́'dụ́ mụdrị́ drị̃ sụ ị́nị́ kí ị̃tụ́ be, wãbáŋá ri drĩ ãma lilé mĩrĩ Ãdríyã agá 'dâ. Wó ĩ'di mụ calé ãni rú sáwã ázíyá ị́nị́ drị̂ sĩ, 'bá ãzị́ ngalépi mẹ́lị̃ agá rĩ ĩtrĩkã kí ãma úgó calé ãni rú ãngũ ã'í gá.
44027028	'Be kí ĩbáká sĩ ị̃yị́ 'bã mgbi ụ̃'bị̃jó, ịsụ́ kí ĩ'di mítã kãlị́ sụ. Se kí ru drị̃ gá were, 'be kí ĩbákâ ị̃dị́, ịsụ́ kí ĩ'di mítã kãlị́ na.
44027029	'Bá ãzị́ ngalépi mẹ́lị̃ agá 'dĩ idé kí ụ̃rị̃ sĩ, kí mụ ru sị̃lé írã ụrụ'bá gá 'dĩ yã íni, 'be kí kị̃lị̃mgbọ̃rọ̃ mẹ́lị̃ ní pá tujó rĩ kí sụ, ã'ị̃táŋá ĩ'badrị̂ gá, lẽ kí ị̃tụ́ 'ba agá ráká.
44027030	'Bá ãzị́ ngalépi mẹ́lị̃ agá rĩ 'bã ãzí lẽ kí apálé rá, a'bé kí í'bó ru pajó rĩ ị̃yị́ agá, 'bã kí ru kí 'bã rĩ kị̃lị̃mgbọ̃rọ̃ ãzí a'bé mẹ́lị̃ drị̃lẹ́ gâlé ru rĩ áni.
44027031	Páwụ̃lọ̃ jọ ãmbógó ãsĩkárĩ drị̂ 'baní ãsĩkárĩ abe, “'Bá mẹ́lị̃ 'bã ãzị́ ngalépi 'dĩ drĩ kí adru mẹ́lị̃ agá 'dâ ũgũgõ ku, 'bá ãzí pa ru ku.”
44027032	Ãsĩkárĩ ụlị́ kí í'bó ru pajó rĩ 'bã ĩbáká kí rá, a'be kí ĩ'di a'délé ị̃yị́ agâlé.
44027033	Ãngũ 'bã lẽ agá ụwị́ agá 'dĩ, Páwụ̃lọ̃ imbá kí ásị́ ásị́ pírí sĩ íná najó. Jọ, “Ụ́'dụ́ mụdrị́ drị̃ sụ 'dĩ agá, ĩri ĩmi ulalé ãko ãzí naŋâ kóru.
44027034	Má a'ị́ ĩmi ú'dî'da ãkónã nalé sĩ adrujó ídri. Ĩmi ãzí icó adrálé ku, átã drị̃'bị́ ífí ãzí ãlu la icó anzélé 'bá ãzí 'bã drị̃kã gá ku.”
44027035	Ĩ'di mụ ị́jọ́ jọlé 'dĩ 'bã áni 'bo, Páwụ̃lọ̃ a'dụ́ mũkátĩ, fẽ ãwã'dĩfô Ãdróŋá ní, andi ala nalé kí drị̃lẹ́ gá 'dãá.
44027036	Ásị́ la mba kí dó rá, nga kí dó pírí ãkónã nalé rá.
44027037	'Bá mẹ́lị̃ agá 'dãá rĩ 'bã kãlãfe pírí rĩ gá túrú ị̃rị̃ kãlị́ ázị̂rị̃ drị̃ ázíyá.
44027038	Kí dó mụ pírí ãkónã ĩ'baní lẽlé nalé rĩ kí nalé 'bo, u'bé kí dó ãkónã 'bã ị́mbị́ kí ị̃yị́ agá fẽjó la mẹ́lị̃ 'bã ãnzị̃ rú sĩ ị̃yị́ agâlé ku.
44027039	Ị̃tụ́ lã mụ ãfũlé 'bo, nị̃ kí ãngũ 'dã ku, rá la ndre kí mĩrĩ 'bã tị kúrúŋá cínákí ru írã kóru la, 'bã kí dó ásị́ mẹ́lị̃ agụjó ala gá drĩ tá icó rá rĩ gá.
44027040	Ụlị́ kí ĩbáká kị̃lị̃mgbọ̃rọ̃ mẹ́lị̃ 'bã sĩ pá tujó rĩ kí, a'be kí dó kí u'delé ị̃yị́ ị̃ndụ̂lé. Sáwã ãlu 'dã agá, ayụ kí vâ ĩbáká ãko mẹ́lị̃ drị̃ ujíjó rĩ rụlépi rĩ kî. Inga kí bõngó mẹ́lị̃ 'bã sĩ acị́jó drị̃lẹ́ gâlé rĩ kí, a'be kí mẹ́lị̃ ãlụ́kụ́kụ̃ ní ĩ'di drojó mĩrĩ 'bã tị gâlé.
44027041	Wó mẹ́lị̃ 'bu ru cínákí gá, ũmvõrõkõ la ãrị̃ cí icó mụlé ku, ị̃ndụ́ la i'dó andilé ị̃yị́ 'bã mvuŋá tũlá-tũlá ũkpõ sĩ rĩ sĩ.
44027042	Ãsĩkárĩ itú kí tị 'bá mãbụ́sụ̃ rú rĩ kí ụ'dị́jó rá, kí ãzí 'bã wẽ rú ị̃yị́ sĩ apájó rá ku.
44027043	Wó Jụ́lị́yãsĩ ãmbógó ãsĩkárĩ 'badrị̂ gá rĩ lẽ Páwụ̃lọ̃ 'bã adru ídri, ã'ị̃ dó sĩ ĩ'baní mãbụ́sụ̃ kí ụ'dị́lé ku. Kẹ̃jị́ la gá, jọ 'bá pírí ị̃yị́ nị̃lépi wẽ sĩ cé rĩ 'bã mvu kí ị̃yị́ wẽlé, mụjó ãngũ ã'í rĩ gá.
44027044	Ị́mbị́ la ãzí rĩ 'bã bĩ kí 'bá ãzí rĩ kí vú báwũ andilépi mẹ́lị̃ ụrụ'bá gá 'dĩ kî sĩ. 'Dĩ bãsĩ ị́jọ́ 'bá pírí 'bã kí ru pajó cajó ãngũ ã'í rĩ gá rá rĩ 'i.
44028001	Ãma mụ acálé ãngũ ru lịlépi ị̃yị́ kóru rĩ gá rũwẽ 'bo, ãma ịsụ́ ụ̃nị̃lé la ãngũ 'dã 'bã rụ́ Mãlátã 'i.
44028002	'Bá ãngũ 'dã agá rĩ kí 'bá múké, ásị́ ị̃gbẹ́ la kî. Ãngũ ri adrulé uzogó ru, ãzíla vâ ị̃gbẹ́kị́tị́tị́ ru, wó 'bá 'dĩ a'ị́ kí ãma ãvá sĩ, ũdũ kí vâ ãmaní ãcí yulé yũyũ.
44028003	Páwụ̃lọ̃ atrá ijijá ãzí kí yĩlé ãcí gá. Ĩ'di 'bã kí yĩ agá 'dâ, ị̃nị̃ ãzí ãfũ ijijá 'dĩ kí agâlé ãcí 'bã yụ̃ sĩ, ĩkãlã ru Páwụ̃lọ̃ 'bã drị́ gá, ãzíla ga drị́ la.
44028004	'Bá ãngũ 'dã agá rĩ ndre kí ị̃nị̃ 'bã ru ãgĩ agá kĩlõkĩlõ rú Páwụ̃lọ̃ 'bã drị́ gá, ãzíla ga ĩ'di rá rĩ gá rá, wó uja kí tị, i'dó kí ị́jọ́ jọlé kí drĩdríŋĩ gá cénĩ-cénĩ rú, “Mgbã rĩ gá, ágọ́bị́ 'dĩ 'dị 'bá! Ĩ'di táni ru apájó mĩrĩ agâlé rá tí, ị́jọ́ lịlé ĩ'di drị̃ gá pịrị rĩ ã'ị̃ ĩ'diní adrujó ídri ku.”
44028005	Páwụ̃lọ̃ yã ị̃nị̃ 'dã ãcí agâlé, wó ãko ãzí ĩ'di idélépi ũnzí la yụ.
44028006	'Bá 'dĩ i'dó kí Páwụ̃lọ̃ ũtẽlé ndrelé drị́ la nõ 'bã rĩ i'dó ãvõlé 'dĩ, jõku ĩ'di nõ a'dé vụ̃rụ́ drãlé 'dĩ. Wó kí mụ tẽlé la sáwã ãzo rú tí, ãzíla ãko ãzí ũnzí la la mụ ru idélé ĩ'di ụrụ'bá gá ku 'bo, uja kí vâ ru úŋmĩ jọjó la, “Ágọ́bị́ 'dĩ ĩ'di ãdróŋá ãzí.”
44028007	Pụ̃bị̃lị́yã 'bá ãmbógó ru ãngũ ru lịlépi mĩrĩ agá 'dãá rĩ drị̂ 'bã ámvụ́ 'dãá ãni rú. A'ị́ ãma ãyĩkõ sĩ ĩ'didrị́ko gâlé, ãzíla ri ãmaní ãkónã fẽlé nalé ụ́'dụ́ na 'dĩpí.
44028008	Ãmbógó 'dã 'bã átẹ́pị ĩ'di sáwã 'dã sĩ ãyánĩ rú, ri drị̃ cịlé ãyánĩ 'bá 'bã ụrụ'bá 'bã sĩ kojó kõ-kõ rĩ sĩ, ãzíla ri ãrí ika sũlé. Páwụ̃lọ̃ fi ĩ'di rụ́ ãngũ ĩ'di 'bã sĩ ụ́'dụ́ kojó rĩ gâlé, tị̃ drị́ ĩ'di drị̃ gá, ãzíla zị ĩ'diní Ãdróŋá. Cọtị ágọ́bị́ tá 'bá ãmbá ru 'dĩ adrí ãyánĩ tá 'dã sĩ rá.
44028009	'Dĩ 'bã ũngúkú gá, 'bá pírí ãyánĩ trũ ãngũ ru lịlépi ị̃yị́ agá 'dã gá 'dãá 'dĩ amụ́ kí, ãzíla ãyánĩ kí ụrụ'bá gá rĩ wa kí pírí rá.
44028010	Ị́jọ́ 'dĩ sĩ, 'bá 'dĩ fẽ kí ãmaní ị̃nzị̃táŋá ãmbógó ru, wó sáwã ãmadrị́ lẽjó mụjó rĩ la mụ acálé 'bo, 'bá 'dĩ 'bã kí ãmaní ãko ãcị̃ ãni ãmaní icólé ayúlé gẹ̃rị̃ agá rĩ kí ĩndĩ.
44028011	Ĩmbá na ãma ãrị̃jó 'bo rĩ 'bã vúlé gá, ãko drị̃ mụlé mẹ́lị̃ ãzí ĩ'bã kí umvelé ãdróŋá ĩju rú Kásĩtõ kí Põlúkĩsĩ be Ãlẽkĩzéndrĩyã gá la sĩ, mẹ́lị̃ 'dĩ â'be ĩ'di ãngũ ị̃yị́ 'bã lịlé 'dã gá 'dãá sáwã ãngũ 'bã adrujó ị̃gbẹ́ ru rĩ sĩ.
44028012	Ãma acá táwụ̃nị̃ Sị̃rãkụ́sị̃ gá, ãma u'á ala gá 'dãá ụ́'dụ́ na.
44028013	'Dãá rĩ sĩ, ãko drị̃ ácị̃ trũ drị̃ gá, ãma acá táwụ̃nị̃ Rị̃gị̃yọ́mị̃ gá. Drụ̃sị̃ íni, ũlíríkã ãmbógó la i'dó lilé angájó ándrâlé ru, ĩ'di mụ calé ụ́'dụ́ ãzí rĩ sĩ, ãma acá táwụ̃nị̃ Pụ̃tẹ̃yọ́lị̃ gá.
44028014	'Dãá ãma ịsụ́ 'bá Yẹ́sụ̃ ã'ị̃lépi rá la kí, a'ị́ kí ãma u'álé ĩ'ba abe ụ́'dụ́ ázị̂rị̃. 'Dã 'bã ũngúkú gá, ãma acá dó Rụ́mị̃ gá.
44028015	'Bá Yẹ́sụ̃ ã'ị̃lépi rá Rụ́mị̃ gá 'dĩ are kí ị́jọ́ ãma drị̃ gá, amụ́ kí drị̃ ụfụlé ãma abe táwụ̃nị̃ 'bá 'baní ãko kí ĩgbãjó ãzíla ị̃tụ̃ndãjó Ápị̃yã gá, ãzíla ãzí rĩ amụ́ kí drị̃ ụfụlé ãma abe Ụ̃mụ́ jó na rĩ kí agá. Páwụ̃lọ̃ la mụ 'bá 'dĩ kí ndrelé 'bo, fẽ ãwã'dĩfô Ãdróŋá nî, ãzíla ásị́ la acá ũkpó ru.
44028016	Ãma mụ acálé Rụ́mị̃ gá 'bo, â'be Páwụ̃lọ̃ u'álé ĩ'di sĩ ãsĩkárĩ ãzí ãlu andre la tẽlépi la be.
44028017	Ụ́'dụ́ na ãmã acájó 'bo rĩ 'bã vúlé gá, Páwụ̃lọ̃ umve 'bá drị̃lẹ́ ru 'bá Yãhụ́dị̃ rú rĩ 'badrị̂ kí, jọ ĩ'baní, “Mâ sụ́rụ́ Ịsịrayị́lị̃, mání ị́jọ́ ũnzí idéjó 'bá Ịsịrayị́lị̃ rú 'dĩ kí ụrụ'bá gá ku, vâ ãzị́táŋá ándrá ãmã kí ịsụ́lé ãmã áyị́pịka 'badrị́ 'dĩ kí drị̃ gá ku rá tí, úrụ ma sulé mãbụ́sụ̃ gá Yẹ̃rụ́sãlẹ́mụ̃ gá, ãzíla ûja áma 'dụlé fẽlé 'bá Rụ́mị̃ gá rĩ 'badrị́.
44028018	'Bá Rụ́mị̃ rú 'dĩ kí mụ áma ụzịlé zịtáŋá sĩ 'bo, lẽ kí tí áma a'belé rá, ịsụ́ kí ị́jọ́ ála sĩ áma 'dị rá la ku.
44028019	Wó 'bá Yãhụ́dị̃ rú 'dĩ kí mụ gãlé sĩ, ị́jọ́ 'dĩ fẽ mání úpí ãmbógó Rụ́mị̃ gá rĩ drị̃lẹ́ gá ị́jọ́ vú nzejó, ádrĩ táni adru ị́jọ́ ãzí trũ ásị́ gâ sĩ 'bá mádrị̂ kí tõjó la ku tí.
44028020	Ị́jọ́ 'dĩ bãsĩ fẽlépi la mâ sĩ ĩmi umvejó ndrejó, ãzíla ị́jọ́ jọjó ĩmi abe 'dĩ, ị́jọ́ mgbã sĩ, úmbé ma nõrórõ sĩ Kúrísĩtõ 'bá Ịsịrayị́lị̃ 'bã kî sĩ ásị́ 'bãjó ĩ'di tẽjó rĩ 'bã ị́jọ́ sĩ.”
44028021	Jọ kí ĩ'diní, “Ãma are drĩ ị́jọ́ ãzí ũnzí la ími drị̃ gá ku. Ãma ịsụ́ vâ wárágã angálépi Yụ̃dị́yã gá 'bá Yẹ́sụ̃ ã'ị̃lépi rá 'dĩ kí sĩlé ími drị̃ gá la kí ku, átã 'bá ãzí la nõ vâ sĩ amụ́ angájó Yụ̃dị́yã gâlé, amụ́lé ị́jọ́ ãzí ũnzí la kí ũlũlé ími drị̃ gá la ku.
44028022	Wó ãlẽ tátí ị́jọ́ míní ũrãlé ími ásị́ gá rĩ arelé, ã'dusĩku ị́jọ́ ãmã nị̃lé rĩ ãngũ pírí gá 'bá kí ị́jọ́ jọ ũnzí 'bá Yẹ́sụ̃ ã'ị̃lépi rá 'dĩ kí ụrụ'bá gá.”
44028023	'Bá 'dĩ 'bã kí ụ́'dụ́ ãzí Páwụ̃lọ̃ trũ. Wó ụ́'dụ́ 'dã la mụ acálé 'bo, amụ́ kí wẽwẽ rú jó Páwụ̃lọ̃ 'bã u'ájó rĩ agá. Ũlũ ĩ'baní ị́jọ́ Sụ́rụ́ Ãdróŋá drị́ patáŋá drị̂ drị̃ gá, i'dójó ụ̃'bụ́tị sĩ kpere ị̃tụ́ 'bã 'de agá, ãzíla ũlũ ị́jọ́ Yẹ́sụ̃ drị́ gá rĩ, angájó ãzị́táŋá Mụ́sã 'bã sĩlé rĩ kí agá, bụ́kụ̃ nãbịya 'bã kí sị̃lé rĩ agá.
44028024	'Bá ãzí rĩ ã'ị̃ kí ị́jọ́ ĩ'di 'bã jọlé rĩ kí rá, wó 'bá ãzí rĩ ã'ị̃ kí ku.
44028025	Kí dó mụ ãgátã galé kí drĩdríŋĩ gá álị́ 'bo, a'be kí dó ãngũ 'dã 'i, ị́jọ́ ãfũlépi Páwụ̃lọ̃ tị gá 'dĩ 'bã vúlé gá. “Úríndí Ãlá rĩ jọ ándrá ị́jọ́ mgbã la, ĩ'di 'bã jọjó la ĩmĩ áyị́pịka 'baní nábị̃ Ĩsáyã tị gâ sĩ,
44028026	“‘Ímụ, ãzíla ílũ 'bá mádrị̂ 'baní: “Ĩmi ị́jọ́ are rá, wó ĩmi icó ífí la vãlé ku; ĩmi ãko 'dĩ kí ãlụ̃ rá, wó ĩmi icó kí ndrelé ku.”
44028027	Ị́jọ́ 'dĩ sĩ, 'bá 'dĩ kí ásị́ mba ũkpómgboroto rú cécé írã áni, ãzụ̃ kí ru bị́lẹ́ ị́jọ́ arejó cí, ụ̃pị̃ kí ru mịfị́ kí cí. Jõ íni ku, kí ãngũ ndre kí mịfị́ sĩ, ị́jọ́ are kí bị́lẹ́ sĩ, kí ị́jọ́ vã kí ásị́ sĩ, sĩ ru ásị́ ujajó mání sĩ kí adríjó rá ku.’
44028028	“Ị́jọ́ 'dĩ sĩ, álẽ lũlé la ĩminí, lẽ ĩnị̃ rá ị́jọ́ Ãdróŋá drị́ patáŋá drị̂ ĩ'di vâ 'bá Yãhụ́dị̃ rú ku 'dĩ 'baní cí, kí ã'ị̃ la rá.” [
44028029	Páwụ̃lọ̃ la mụ ị́jọ́ 'dĩ delé jọ agá 'bo, 'bá Yãhụ́dị̃ rú 'dĩ ko kí drị̃ mụlé ĩ'badrị́ko gâlé ununuŋá ãmbógó la trũ kí drĩdríŋĩ gá.]
44028030	Páwụ̃lọ̃ ri u'álé 'dãá ílí ị̃rị̃ jó ĩ'di 'bã ũfẽlé ũfẽ rĩ agá. A'ị́ 'bá pírí amụ́lépi ĩ'di ndrelépi rĩ kí ãvá sĩ.
44028031	Ãzíla ri ĩ'baní ị́jọ́ Sụ́rụ́ Ãdróŋá drị́ patáŋá drị̂ ũlũlé, imbá vâ ị́jọ́ Úpí Yẹ́sụ̃ Kúrísĩtõ drị̃ gá tọndọlọ 'bá ãzí 'bã ĩ'di ugaŋâ kóru.
45001001	Wárágã 'dĩ angá ma Páwụ̃lọ̃ ãtí'bó Kúrísĩtõ Yẹ́sụ̃ drị́ Ãdróŋá 'bã pẽlé ndú ụ̃pị́gọ́ŋá ru, umvelé tị pẽlé ị́jọ́ mgbã rĩ ũlũjó rĩ drị́.
45001002	Ị́jọ́ mgbã 'dĩ ándrá Ãdróŋá 'bã azịlé nãbịya kí tị gâ sĩ ídu sĩlé bụ́kụ̃ ĩ'didrị̂ ãlá rĩ agá rĩ 'i.
45001003	Ị́jọ́ mgbã 'dĩ ngọ́pị̃ Yẹ́sụ̃ Kúrísĩtõ Úpí ãmadrị̂ drị̃ gá, ĩ'di tịjó 'bá ru úpí Dãwụ́dị̃ 'bã drị̃lẹ́ rú rĩ,
45001004	Ãdróŋá i'da Yẹ́sụ̃ Kúrísĩtõ 'i ĩ'di 'bã Ngọ́pị rú la ĩ'di 'bã Yẹ́sụ̃ ingajó drã agá ũkpõ Úríndí Ãlá rĩ drị̂ sĩ rĩ sĩ.
45001005	Kúrísĩtõ rụ̂ sĩ, Ãdróŋá fẽ ãmaní drị̃lẹ́ba adrujó ụ̃pị́gọ́ŋá ru, ãzíla ũkpõ sĩ 'bá Yãhụ́dị̃ rú ku 'dĩ 'baní ị́jọ́ ĩ'diní idélé ĩ'baní rĩ kí lũjó ãngũ pírí agá, kí sĩ ị́jọ́ la are ãzíla ã'ị̃ sĩ rụ́kụma ajíjó Yẹ́sụ̃ nî.
45001006	Ĩmi bãsĩ 'bá umvelé Yẹ́sụ̃ Kúrísĩtõ 'bã 'bá ru 'dĩ 'bã ãzí.
45001007	Má ádrị́pịka ãzíla má ámvọ́pịka ã'ị̃táŋá agá Rụ́mị̃ gá 'dĩ, Ãdróŋá lẽ ĩmi ambamba, umve ĩmi adrujó ĩ'di 'bã 'bá ru. Lẽtáŋá uyaŋâ kóru ãzíla ásị́ ị̃gbẹ̃ Ãdróŋá ãma Átẹ́pị ãzíla Úpí Yẹ́sụ̃ Kúrísĩtõ drị̂ 'bã adru ĩmi abe.
45001008	Álẽ i'dólé la íni, ma ãwã'dĩfô fẽ Ãdróŋá mádrị̂ ní Yẹ́sụ̃ Kúrísĩtõ sĩ, 'bá pírí nî, ã'dusĩku ã'ị̃táŋá ĩmidrị̂ 'bã ị́jọ́ ní kụjó ụ̃nọ́kụ́ drị̃ gá 'dâ pírí rĩ sĩ.
45001009	Ãdróŋá mání ãzị́ ngajó ĩ'diní ásị́ pírí sĩ ị́jọ́ mgbã ngọ́pị̃ drị̂ ũlũjó rĩ ĩ'di mâ sãdínĩ rú nĩ, Ãdróŋá nị̃ sáwã pírí sĩ ma ĩmi ị́jọ́ ũrã
45001010	mání ĩ'di ã'ị̃ agá ĩminí rĩ gá rá. Ma Ãdróŋá ã'ị̃ gẹ̃rị̃ nzị̃jó mání amụ́jó ĩmi ndrejó.
45001011	Álẽ tá ĩmi ndrelé ásị́ pírí sĩ, ị́jọ́ úríndí drị̂ ásị́ ị̃gbẹ̃ drị̂ kí alejó ĩmi abe, ĩmi 'bãjó ũkpó ru.
45001012	Ị́jọ́ 'dĩ 'bã ífí ãma kí sĩ ãma ásị́ imbá ã'ị̃táŋá agá cénĩ-cénĩ rú ĩmi abe.
45001013	Má ádrị́pịka ãzíla má ámvọ́pịka, álẽ ĩnị̃ ị́jọ́ 'dĩ, má itú ma pâlé ũ'bí ru mụlé ĩmi ndrelé, (wó ụ̂trị́ áma drị̃ cí kpere ú'dî'da) tátí mání ị́jọ́ ũlũjó sĩ 'bá kí ịsụ́jó ĩmi agá 'dâ, cécé mání 'bá kí ịsụ́jó 'bá Yãhụ́dị̃ rú ku 'dĩ kí agá rĩ áni.
45001014	Ã'dusĩku úfẽ mání ãzị́ ngalé 'bá Gị̃rị́kị̃ rú ãzíla 'bá Gị̃rị́kị̃ rú ku 'dĩ kí abe, ãzíla 'bá ụ̃nị̃táŋâ trũ rĩ kí ụ̃nị̃táŋâ kóru 'dĩ kí abe.
45001015	Ị́jọ́ 'dĩ bãsĩ mání adrujó bábá sĩ ị́jọ́ mgbã rĩ ũlũjó ĩmi 'bá u'álépi Rụ́mị̃ gá 'dĩ 'bã áni 'dĩ.
45001016	Drị̃nzá rụ ma ị́jọ́ mgbã Kúrísĩtõ drị́ gá 'dĩ sĩ ku. Ã'dusĩku ĩ'di ũkpó Ãdróŋá 'bã sĩ 'bá pírí ã'ị̃táŋá agá 'dĩ kí pajó rĩ, drị̃drị̃ la 'bá Yãhụ́dị̃ rú rĩ kí ãzíla 'bá Yãhụ́dị̃ rú ku rĩ 'dĩ kí.
45001017	Ã'dusĩku ị́jọ́ mgbã 'dĩ la ãma adrujó 'bá ãlá ru Ãdróŋá drị̃lẹ́ gá rĩ i'da nĩ. Ị́jọ́ adrujó ãlá ru 'dĩ la angá ã'ị̃táŋá sĩ i'dóŋá ga kpere ãsị̃ŋá gá, ị́jọ́ sĩlé bụ́kụ̃ Ãdróŋá drị̂ agá rĩ 'bã jọlé rĩ áni, “'Bá ãlá rĩ la u'á ídri rú ã'ị̃táŋá sĩ.”
45001018	Âdrã Ãdróŋá drị́ angálépi 'bụ̃ gâlé rĩ i'da ru 'bá ru 'bãlépi ãmbõgõ rú Ãdróŋá rulépi ku 'dĩ 'ba rụ́, 'bá ị́jọ́ ũnzí 'dĩ 'ba rụ́ ĩndĩ, ĩ'bã kí ị́jọ́ mgbã rĩ ugajó ị́jọ́ ũnzĩ ĩ'badrị̂ sĩ rĩ sĩ.
45001019	Ãdróŋá la ĩ'baní drị̃rịma fẽ ã'dusĩku, ị́jọ́ mgbã Ãdróŋá drị́ gá rĩ nị̃ kí tọndọlọ cé, Ãdróŋá 'bã mgbã rĩ 'bã nị̃táŋá 'dĩ kí ásị́ gá nĩ.
45001020	I'dójó Ãdróŋá 'bã ụ̃nọ́kụ́ 'bã agâlé, i'da gbíyã ĩ'didrị̂ 'bá 'baní ndrelé ku rĩ kí ị̃rị̃ trá, ũkpó ĩ'didrị́ ukólépi ku rĩ ãzíla ị́jọ́ ĩ'di 'bã adrujó Ãdróŋá rú rĩ be rá. Fẽ kí nị̃lé ãko ĩ'di 'bã ũ'bãlé 'dĩ kí sĩ. Ị́jọ́ 'dĩ sĩ, 'bá 'dĩ icó kí ị́jọ́ umvilé Ãdróŋá tị gá ĩnị̃ ĩ'di ku la ku.
45001021	'Bá 'dĩ 'baní Ãdróŋâ nị̃jó rá tí, ru kí ĩ'di Ãdróŋá ru jõku ãwã'dĩfô fẽjó ĩ'diní la ku. Kẹ̃jị́ la gá, ị́jọ́ ĩ'baní ũrãlé rĩ kí ífí kóru, ãzíla ásị́ ĩ'badrị́ aza rú 'dĩ acá kí ịnịbịrịcịcị rú.
45001022	Kí jọ la kí 'bá ũndũwã rú la, wó kí aza-azâ,
45001023	ãzíla uja kí dị̃zã Ãdróŋá icólépi drãlépi ku rĩ ị̃nzị̃lé ku, kí ãdroŋa ãzí kí ị̃nzị̃, 'bá mgbã ũdrãlépi ũdrã 'dĩ kí abe, jõku ãriŋa kí, ãnãkpá kí ãzíla ãnãkpá ãgãlépi vụ̃rụ́ sĩ 'dĩ kí abe.
45001024	Ị́jọ́ 'dĩ sĩ, Ãdróŋá a'be kí ị́jọ́ ũnzĩkãnã kí ásị́ 'bã lẽlé rĩ kí idéjó, ị́jọ́ drị̃nzá ru 'dĩ kí idéjó, kí ụrụ'bá gá kí drĩdríŋĩ gá.
45001025	'Bá 'dĩ uja kí ị́jọ́ mgbã Ãdróŋá drị̂ kí ĩnzõ rú, kí ãko ĩ'di 'bã 'bãlé rĩ kí ị̃nzị̃ ãzíla ãzị́ nga ĩ'baní Ãdróŋá mgbã ãko 'dĩ kí 'bãlépi rĩ kẹ̃jị́ gá, tátí Ãdróŋá ịcụ́jó ãrútáŋá ru jã 'dâ áyụ rĩ 'i. Ámĩnã!
45001026	Ị́jọ́ 'dĩ sĩ, Ãdróŋá a'be kí ãvá ị́jọ́ ũnzíkãnã drị̃nzá ru 'dĩ agá. Ũkú uja kí ị́jọ́ u'ájó ágó be rĩ u'ájó ũkú kí ũkú be.
45001027	Ãgọbị kí 'dĩ 'bã áni, a'be kí vâ ị́jọ́ u'ájó ũkú be mgbã rĩ rá, kí ụrụ'bá ko ãvá ũnzíkãnã ãgọbị kí ãgọbị abe ru ulajó ãyá-ãyá ị́jọ́ ũnzíkãnã drị̃nzá ru 'dĩ idéjó rĩ sĩ, ãzíla ịsụ́ kí pángá ị́jọ́ ũnzíkãnã ĩ'baní idélé rĩ drị̂ kí ụrụ'bá gá ĩ'baní lẽlé rĩ áni.
45001028	'Bá 'dĩ 'baní ásị́ 'bãjó ị́jọ́ ĩ'baní Ãdróŋá nị̃jó cé rĩ drị̃ gá ku rĩ sĩ, a'be dó kí mụlé ũrãtáŋá ĩ'ba ãni ũnzíkãnã rĩ trũ drị̃ gá, ị́jọ́ tátí 'bã idé kí ku rĩ idéjó.
45001029	Ídri ĩ'badrị̂ ga kí tré ị́jọ́ ũnzíkãnã rĩ sĩ, ị́jọ́ ũnzí sĩ, rọ̃mgbọ́ sĩ, ãzíla 'bá ãzí 'bã ãko ndrejó mị ũnzí sĩ rĩ sĩ. Ga kí tré ãjã sĩ, 'bá 'dịŋá sĩ, ãwãŋá sĩ, ĩnzõ sĩ, 'bá ngụ̃ŋá sĩ, ãzíla 'bá ndroŋá sĩ.
45001030	Kí vâ 'bá 'bá kí usúlépi rĩ kí, 'bá Ãdróŋá ngụ̃lépi ũnzĩ rĩ kí, 'bá ásị́ ũká rĩ kí, 'bá ásị́ ãfó ru 'dĩ kí ãzíla ru ịpị́lépi ãfó sĩ 'dĩ kí, 'bá gẹ̃rị̃ ndrụ̃lépi ị́jọ́ ũnzí ú'dí idéjó rĩ, are kí 'bá kí tịlépi rĩ kí tị sĩ kí ị̃nzị̃jó ku.
45001031	Kí ũndũwã kóru, mba kí ị́jọ́ ĩ'baní azịlé rĩ tã ku, ãzíla ndre kí 'bá ãzí 'bã ízákĩzã ku, ãzíla ta kí 'bá ãzá ku.
45001032	Ĩ'baní ãzị́táŋá Ãdróŋá drị̂ kí nị̃ agá cé jọlépi 'bá ị́jọ́ 'dĩ áni rĩ kí idélépi rĩ lẽ 'bãngá 'bã drã rá tí, kí mụ drị̃ gá kí idéŋâ trũ áyụ, ũnzíkãnã trẹ̃yị́ rĩ kí vâ 'bá ãzí kí ásị́ imbá ị́jọ́ 'dĩ kí idéjó ĩndĩ.
45002001	Ị́jọ́ 'dĩ sĩ, ị́jọ́ ãzí mi ími trũ rá la 'dáyụ, mi 'bá ị́jọ́ lịlépi 'bá ãzí kí drị̃ gá rĩ. Ídrĩ ị́jọ́ lị 'bá drị̃ gá, mi 'dã ị́jọ́ lị ími drị̃ gá, ã'dusĩku mi 'bá ị́jọ́ lịlépi 'bá ãzí drị̃ gá rĩ la vâ ị́jọ́ ũnzí ãlu 'bá 'dã 'bã idélé rĩ kí vúŋá idé.
45002002	Ãnị̃ rá, Ãdróŋá la ị́jọ́ lịŋá ĩ'didrị́ pịrị rĩ sĩ, ị́jọ́ lị 'bá ị́jọ́ 'dĩ 'bã áni rĩ kí idélépi rĩ kí drị̃ gá rá.
45002003	Ị́jọ́ 'dĩ sĩ, mi 'bá ị́jọ́ lịlépi 'bá kí drị̃ gá ị́jọ́ ĩ'badrị̂ kí sĩ rĩ, mí ũrã mi apá ị́jọ́ lịŋá Ãdróŋá drị́ ĩ'di 'bã lịlé pịrị rĩ gâ sĩ rá yã?
45002004	Mí ũrã Ãdróŋá 'bã ásị́ ndrĩ míní íngõpí, ĩ'di ími ta mba ãzíla mi tẽ ásị́ ị̃gbẹ́ sĩ íngoní yã rĩ gá rá yã? Lẽ ínị̃ rá, Ãdróŋá la ími ta ásị́ jã sĩ íni la ã'dusĩku lẽ mí uja ími ásị́ sĩ ị́jọ́ ũnzí a'bejó, sĩ ãgõjó ĩ'di rụ́ vúlé 'dõlé.
45002005	Wó drị̃ adru ũnzĩkãnã mídrị́ gá rĩ sĩ ãzíla ásị́ mbaŋá mídrị́ ásị́ ujajó ku rĩ sĩ, mi drị̃rịma ị́jọ́ lịjó rĩ tãmba ími drị̃ gá ụ́'dụ́ Ãdróŋá 'bã amụ́jó 'bá kí ị́jọ́ lịjó rĩ sĩ.
45002006	Ãdróŋá “la mụ drụ́zị́ 'bá kí ũfẽlé ãko ĩ'bã kí idélé rĩ vú sĩ.”
45002007	Ĩ'di mụ 'bá rilépi ị́jọ́ mgbã idélépi rĩ 'baní dị̃zã fẽlé, ãrútáŋá fẽlé ãzíla ídri drãjó ku rĩ fẽlé. Ãdróŋá la mụ ĩ'baní ídri ukólépi ku rĩ fẽlé.
45002008	Wó 'bá filépi ĩ'baní, gãlépi ị́jọ́ mgbã rĩ idélépi úmgbé rĩ 'baní Ãdróŋá la drị̃rịma ãmbógó ndẽlépi rá la fẽ rá.
45002009	Drị̃ cịŋá la acá ãzá talé rĩ trũ 'bá pírí ị́jọ́ ũnzí 'dĩ kí idélépi rĩ kí drị̃ gá. Ị́jọ́ drị̃ cịjó 'dĩ la ru i'dó 'bá Yãhụ́dị̃ rú rĩ kí sĩ, ãzíla ĩ'di vâ ca 'bá Yãhụ́dị̃ rú ku rĩ 'ba rụ́.
45002010	Wó Ãdróŋá la dị̃zã sĩ ãrútáŋá ịsụ́jó rĩ fẽ, ãzíla ásị́ ị̃gbẹ̃ fẽ 'bá pírí ị́jọ́ mgbã pịrị rĩ kí idélépi rĩ nî. Ĩ'di ị́jọ́ 'dĩ idé i'dójó 'bá Yãhụ́dị̃ rú rĩ kí sĩ cajó kpere 'bá Yãhụ́dị̃ rú ku rĩ kí sĩ.
45002011	Ãdróŋá la ị́jọ́ lịŋá 'dĩ lị uyaŋâ kóru.
45002012	'Bá Yãhụ́dị̃ rú ku 'dĩ drĩ kí ị́jọ́ ũnzí idé, Ãdróŋá la kí drị̃ gá ị́jọ́ lị rá, drĩ kí táni ãzị́táŋá Ãdróŋá drị́ ándrá ĩ'di 'bã fẽlé Mụ́sã drị́ rĩ kí nị̃ ku tí. 'Bá Yãhụ́dị̃ rú 'dĩ drĩ kí ị́jọ́ ũnzí idé, Ãdróŋá la ị́jọ́ lị kí drị̃ gá ãzị́táŋá ándrá ĩ'di 'bã fẽlé Mụ́sã drị́ rĩ kí sĩ ã'dusĩku nị̃ kí ãzị́táŋá 'dĩ kí rá.
45002013	Ị́jọ́ 'dĩ sĩ, ála lú 'bá lã ãlá ru la ĩ'di 'bã ãzị́táŋá Ãdróŋá drị̂ kí nị̃jó rĩ sĩ la ku, wó 'bá lãlé 'bá ãlá ru rĩ kí 'bá ãzị́táŋá kí vú ũbĩlépi rĩ kî.
45002014	'Bá Yãhụ́dị̃ rú ku 'dĩ kí ãzị́táŋá Ãdróŋá drị̂ kí kóru, wó drĩ kí dó ị́jọ́ kí idé ãzị́táŋá sĩ rĩ áni, kí ĩ'bã ãzị́táŋá ru nĩ.
45002015	Ídri ĩ'badrị́ u'ájó rĩ la ãzị́táŋá Ãdróŋá drị́ rĩ kí úsĩ kí kí ásị́ gá rĩ i'da nĩ. Kí ásị́sị́ŋá la vâ ĩ'baní ị́jọ́ ĩ'bã kí idélé rĩ ị́jọ́ múké la yã jõku ũnzí la yã rĩ i'da nĩ, ã'dusĩku ị́jọ́ ĩ'bã kí ũrãlé rĩ la kí ị́jọ́ lị nĩ, ãzíla ĩ'di vâ ĩ'baní lũ la ị́jọ́ ĩ'bã kí idélé 'dĩ múké jõku ũnzí rĩ gá nĩ.
45002016	Ị́jọ́ mgbã Ãdróŋá drị́ sĩlé bụ́kụ̃ agá rĩ 'bã jọlé rĩ áni, ị́jọ́ 'dĩ la amụ́ ru idélé ụ́'dụ́ Ãdróŋá 'bã amụ́jó ị́jọ́ lịjó ũrãtáŋá 'bá pírí 'bã rĩ kí drị̃ gá Kúrísĩtõ Yẹ́sụ̃ rụ̂ sĩ rĩ sĩ.
45002017	Wó mí rú rĩ, mi ími umve 'bá Yãhụ́dị̃ rú la; mí ãtị̃ mi ãzị́táŋá kí sĩ ãzíla mi ími ũnũ kãkã mí drị́ Ãdróŋá be rĩ sĩ;
45002018	ínị̃ Ãdróŋá lẽ mí idé ã'du yã rĩ gá rá, ãzíla ãzị́táŋá 'bã ími imbájó rá rĩ sĩ, ínị̃ ị́jọ́ múké rĩ kí uya sĩ ị́jọ́ ũnzí rĩ trũ rá.
45002019	Ínị̃ vâ ími ásị́ gá rá mi 'bá mịfị́ kóru 'dĩ kí 'bã mịfị́, mi 'bá ãngũ ịnị agá 'dĩ 'bã imve,
45002020	mi 'bá ị́jọ́ nị̃lépi ku 'dĩ 'bã ímbápị, ãzíla mi anzị níríŋá kí imbá ị́jọ́ Ãdróŋá drị̂ kí sĩ, ã'dusĩku ínị̃ rá ãzị́táŋá Ãdróŋá drị̂ kí agá mi ũndũwã trũ ãzíla ị́jọ́ mgbã rĩ trũ cí.
45002021	Ị́jọ́ 'dĩ sĩ, mi 'bá ãzí rĩ kí imbá rá, mí imbá mi cénĩ-cénĩ rú ku la ã'du ị́jọ́ sĩ? Mi ị́jọ́ ũlũ 'bá 'bã ụ̃gụ̃ kí ụ̃gụ̃ ku, wó mi ụ̃gụ̃ ụ̃gụ̃ ĩndĩ yã?
45002022	Mi jọ la 'bá 'bã idé kí ãwụ̃ ku, wó mi ãwụ̃ idé ĩndĩ yã? Íngụ̃ ãdroŋa ĩnzõ rú idélé drị́ sĩ 'dĩ kí ũnzí, wó mi ãko fẽlé ãdroŋa ĩnzõ rú 'dĩ 'baní jó kí ị̃nzị̃jó rĩ agâlé rĩ kí ụ̃gụ̃ ĩndĩ yã?
45002023	Mi ími ũnũ ãzị́táŋá Ãdróŋá drị́ rĩ kí sĩ, wó mi Ãdróŋá ní drị̃nzá fẽ míní ãzị́táŋá ĩ'didrị́ 'dĩ kí vú ũbĩjó rĩ sĩ.
45002024	Ị́jọ́ sĩlé bụ́kụ̃ Ãdróŋá drị̂ agá rĩ áni, “'Bá Yãhụ́dị̃ rú ku rĩ kí Ãdróŋá u'dá íni la ĩmi 'bá Yãhụ́dị̃ rú ị́jọ́ ũnzí idélépi 'dĩ 'badrị́.”
45002025	Ídrĩ ãzị́táŋá Mụ́sã drị́ 'dĩ kí vú ũbĩ ị́jọ́ la ala gá rĩ kí idéjó rá, ĩtãrãŋá míní ími ĩtãrãjó rĩ la adru mídrị́ ụ̃rọ̃drị́ ru rá. Wó ídrĩ ãzị́táŋá 'dĩ kí vú ũbĩ ku, mí ají dó mi 'bá ĩtãrãlé ku rĩ be ãlu.
45002026	'Bá Yãhụ́dị̃ rú ku ĩtãrãlé ku rĩ drĩ kí ãzị́táŋá Ãdróŋá drị́ 'dĩ kí vú ũbĩ rá, Ãdróŋá icó kí lãlé 'bá ĩ'di ãni la rú ku yã?
45002027	Ị́jọ́ mgbã sĩ, 'bá Yãhụ́dị̃ rú ku ĩtãrãlé ku rĩ la mụ ị́jọ́ lịlé ími drị̃ gá nĩ, ã'dusĩku míní ãzị́táŋá Ãdróŋá drị́ gá rĩ kí vú ũbĩjó ku rĩ sĩ, míní táni kí sĩjó vụ̃rụ́ rá ãzíla míní táni ími ĩtãrãjó rá tí. Wó 'bá 'dĩ ũbĩ kí ãzị́táŋá Ãdróŋá drị́ 'dĩ kí vú rá táni 'bání kí ĩtãrãjó ụrụ'bá sĩ ku rá tí.
45002028	Ị́jọ́ mgbã sĩ rĩ gá, 'bá Yãhụ́dị̃ rú mgbã rĩ ru ĩtãrãlépi ụrụ'bá sĩ rá rĩ 'i yã? Ãko fẽlépi la Ãdróŋá la 'bá ã'ị̃ ĩ'di 'bã 'bá ru rĩ adru ru ĩtãrãjó ụrụ'bá sĩ cécé 'bá Yãhụ́dị̃ rú rĩ 'badrị̂ áni rĩ 'i ku.
45002029	Be la rá, 'bá Yãhụ́dị̃ rú mgbã rĩ ĩ'di 'bá ru ásị́ 'bãlépi Ãdróŋá drị̃ gá rĩ 'i. Ĩtãrãŋá ru ĩtãrãjó mgbã rĩ ĩ'di ru ásị́ lịjó Úríndí Ãdróŋá drị̂ 'bã 'bá ásị́ ujajó nĩ rĩ 'i adru ru ụrụ'bá lịjó rĩ 'i ku. 'Bá ru ásị́ ujalépi 'dĩ 'bã áni rĩ la ị̃nzị̃táŋá ịsụ́ Ãdróŋá drị́, adru 'bádrị́ la ku.
45003001	Ị́jọ́ múké rú sĩ adrujó 'bá Yãhụ́dị̃ rú jõku ụ̃rọ̃drị́ ĩtãrãŋá drị̂ ã'du?
45003002	Ị́jọ́ adrujó 'bá Yãhụ́dị̃ rú rĩ 'bã mũkẽ kí ũ'bí ru wókõ pírí sĩ. Drị̃drị̃ rĩ sĩ, Ãdróŋá a'ị́ kí adrujó 'bá ị́jọ́ ĩ'didrị́ gá jọlé ĩ'baní rĩ kí tãmbalépi rĩ kî rú.
45003003	'Bá ãzí ã'ị̃táŋâ kóru 'dĩ 'badrị́ gá rĩ la adru íngoní? Ã'ị̃táŋá ãkõ ĩ'badrị́ gá rĩ dô sĩ ị́jọ́ mgbã Ãdróŋá ní ã'ị̃táŋá drị̂ uja adrujó ụ̃rọ̃drị́ kóru yã?
45003004	Ãluŋá la yụ! 'Bá pírí kí 'bá ĩnzõ alịlépi rĩ kî. Ãdróŋá ĩ'di 'bãngá mgbã-mgbã rú. Sĩlé bụ́kụ̃ agá 'bo rĩ 'bã áni: “Ála ími lã 'bá mgbã rú ị́jọ́ ãfũlépi ími tị gá rĩ sĩ. Mi dó sĩ aga ụ́'dụ́ ími ị́jọ́ lịjó rĩ sĩ benĩ.”
45003005	Wó ị́jọ́ ũnzí ãmadrị́ gá rĩ drĩ dó ãmaní ị́jọ́ mgbã Ãdróŋá drị́ gá rĩ i'da, ị́jọ́ 'dĩ sĩ ãma jọ la íngoní yã? Ãma icó jọlé la Ãdróŋá idé ũnzí ĩ'di 'bã ãmaní drị̃rịma fẽjó rĩ sĩ yã? (Ájọ ị́jọ́ 'dĩ 'bá 'bá.)
45003006	Ãluŋá la yụ! Drĩ tá adru 'dĩ 'bã áni Ãdróŋá tá 'bá ụ̃nọ́kụ́ drị̃ gá rĩ kí ị́jọ́ lị íngoní-íngoní ru?
45003007	Wó ĩnzõ mádrị́ gá rĩ drĩ dó ị́jọ́ mgbã Ãdróŋá drị́ dị̃zã rú rĩ 'bã pá tujó rĩ i'da rĩ gá, ála dó ị́jọ́ lị áma drị̃ gá 'bá ũnzí ru ã'du ị́jọ́ sĩ yã?
45003008	Ãzí rĩ sĩ mí icó jọlé la, “Ãma idé kí ị́jọ́ ũnzí la ị́jọ́ múké rĩ 'bã ãfũ rú sĩ benĩ.” 'Bá ãzí rĩ ã'ị̃ kí vâ ãma u'dájó vâ ị́jọ́ 'dĩ 'bã áni rĩ kí jọjó 'dĩ 'bã áni ĩndĩ. Ãdróŋá la ị́jọ́ lị kí drị̃ gá ĩ'bã kí lẽlé rĩ áni.
45003009	Ị́jọ́ 'dĩ 'bã ãmgbã rĩ 'bã ífí la ãmaní ã'du ị́jọ́ i'da? Ãndá-ãndá ru 'bá Yãhụ́dị̃ rú rĩ kí 'bá Yãhụ́dị̃ rú ku rĩ abe pírí, ị́jọ́ ũnzí la kí drĩ ují nĩ mání jọlé rĩ 'bã áni.
45003010	Ị́jọ́ sĩlé bụ́kụ̃ agá rĩ 'bã jọlé rĩ 'bã áni, “'Bá ãzí ãlá ru ị́jọ́ ũnzî kóru la 'dáyụ 'dã sĩ lé.
45003011	'Bá ị́jọ́ mgbã rĩ vãlépi la yụ, 'bá ãzí vâ Ãdróŋá ndrụ̃lépi la 'dáyụ.
45003012	'Bá pírí kí Ãdróŋá be rárá ru, acá kí pírí ãzị̂ kóru, 'bá ãzí ãlu ị́jọ́ múké idélépi la 'dáyụ ãluŋá la yụ.”
45003013	“Ĩ'bã ụ́'dụ́kọ́ mgbọ ãndá la sĩ ị́jọ́ ĩnzõ rú rĩ kí jọjó, kí vâ ãndá la mũlũmbẽ rú.” “Ị́jọ́ ãfũlépi kí tị gá rĩ ĩ'di cécé ũjũ gala'bá 'badrị̂ áni.”
45003014	“Ị́jọ́ ãfũlépi kí tị gá rĩ kí ũmbã rú sĩ 'bá wãjó rĩ kî.”
45003015	“Pá la ci kí mụjó 'bá ãrí asujó ãzíla 'bá 'dịjó.
45003016	Ãngũ ĩ'bã kí mụjó rĩ gá 'bá 'dịŋá ãzíla ũcõgõ 'dãá cí,
45003017	ãzíla ásị́ ị̃gbẹ̃ kí agá 'dáyụ.”
45003018	“Idé kí ụ̃rị̃ sĩ Ãdróŋá sĩ ku.”
45003019	Ị́jọ́ 'dĩ sĩ, ị́jọ́ pírí ãzị́táŋá 'bã jọlé rĩ kí ĩ'di kí jọ 'bá ãzị́táŋá pálé gá 'dĩ kí tị gá, 'ba umbé rú sĩ 'bá ụ̃nọ́kụ́ gá 'dĩ kí tị cí, 'ba ají ru sĩ 'bá pírí wụ́drị̃kụ́rụ̃ gá 'dĩ kí ị́jọ́ lịŋá Ãdróŋá drị́ gá rĩ 'bã pálé gá.
45003020	Ị́jọ́ 'dĩ Ãdróŋá icó dó sĩ 'bá ãzí lãlé ãlá ru ĩ'di drị̃lẹ́ gá ị́jọ́ ãzị́táŋá idéjó rĩ sĩ ku. Ãzị́táŋá la fẽ ị́jọ́ ũnzí ãmadrị́ rĩ kí i'dá tọndọlọ.
45003021	Ú'dî'da gẹ̃rị̃ Ãdróŋá 'bã ãma ã'ị̃jó 'bãjó ãlá ru ĩ'di be rĩ i'da ĩ'di ãmaní 'bo, ị́jọ́ ãzí ĩ'diní ãzị́táŋá be la 'dáyụ, ãzị́táŋá Mụ́sã drị́ ãzíla nábị̃ abe rĩ nze kí ị́jọ́ drị̃ la gá rá.
45003022	Ãlátáŋá 'dĩ angá Ãdróŋá drị́ ã'ị̃táŋá Yẹ́sụ̃ Kúrísĩtõ agá rĩ sĩ, 'dĩ 'bá pírí ĩ'di ã'ị̃lépi rá 'dĩ 'baní, uyaŋâ kóru.
45003023	Ị́jọ́ 'dĩ sĩ, 'bá pírí idé kí ũnzí rá, ãzíla icó kí calé dị̃zã Ãdróŋá drị́ gá rĩ gá ku.
45003024	Ị́jọ́ 'dĩ sĩ, lẽtáŋá uyaŋâ kóru Ãdróŋá ãni ĩ'di 'bã fẽlé ị̃sálị Kúrísĩtõ Yẹ́sụ̃ sĩ rĩ la ãma unze drị̃lẹ́mgbọ fẽjó ãmaní nĩ.
45003025	-
45003026	Ãdróŋá fẽ ĩ'di ãmaní ídétáŋá ru ị́jọ́ ũnzí idéjó, ị́jọ́ 'dĩ sĩ, ãrí ĩ'didrị́ gá rĩ 'bã adru rú sĩ gẹ̃rị̃ 'bá 'bã ị́jọ́ ũnzí kî trũjó rĩ rú, ĩ'bã kí ã'ị̃táŋá 'bãjó ĩ'di agá rĩ sĩ. Ãdróŋá idé ị́jọ́ 'dĩ íni la sĩ i'dajó la 'bá 'baní 'i ãlá ru. Ụ́'dụ́ ándrá alịlépi 'bo 'dã kí sĩ Ãdróŋá nzị̃ ándrá tị ku, ãzíla 'bã ándrá ásị́ ị́jọ́ ũnzí 'bádrị́ gá rĩ kí drị̃ gá ku. Wó ú'dî'da íni mịfị́ la dó mgbọ sĩ ãzị́ ngajó 'bá ũnzí idélépi 'dĩ kí drị̃ gâ sĩ ãlãpĩtĩ ĩ'didrị́ gá rĩ i'dajó. Gẹ̃rị̃ 'dĩ sĩ Ãdróŋá la i'da la ãmaní 'i Ãdróŋá 'i, 'i ãlá ru, ãzíla 'i 'bá pírí Yẹ́sụ̃ ã'ị̃lépi rá rĩ kí 'bã ãlá ru ãrí ĩ'didrị́ gá rĩ sĩ.
45003027	Ãko ãma dó sĩ ãma ịpị́jó ãfó sĩ rĩ ã'du yã? Ãko ãzí yụ. Ásị́sị́ŋá ị́jọ́ 'dĩ drị́ gá rĩ ífí íngoní? Lẽ ãma ũbĩ kí ãzị́táŋá 'bã vú yã? Yụ, rá la lẽ ã'bã ásị́ ã'ị̃táŋá drị̃ gá.
45003028	Ị́jọ́ 'dĩ sĩ, ãma jọ la Ãdróŋá lã ãma ãlá ru 'bá ĩ'di ãni la rú ã'ị̃táŋá sĩ adru ãzị́táŋá vú ũbĩjó rĩ sĩ la ku.
45003029	Ãdróŋá ĩ'di Ãdróŋá 'bá Yãhụ́dị̃ rú rĩ 'bã ãni á'dụ̂sĩ yã? Adru Ãdróŋá 'bá Yãhụ́dị̃ rú ku rĩ 'bã ãni ĩndĩ ku yã? Ẽ, ĩ'di 'bá Yãhụ́dị̃ rú ku rĩ 'bã ãni ĩndĩ.
45003030	Ãdróŋá ĩ'di ãlu, 'bá ĩtãrãlé rá rĩ kí lãlépi ãlá ru ã'ị̃táŋá sĩ rĩ 'i, ãzíla 'bá ĩtãrãlé ku rĩ kí lãlépi ãlá ru ã'ị̃táŋá sĩ rĩ 'i.
45003031	Ãma dó ãzị́táŋá anu ã'ị̃táŋá sĩ rá yã? 'Dĩ 'bã áni ku. Be la rá la ãma ãzị́táŋá inga ụrụgá sĩ ĩ'diní ũkpó fẽjó.
45004001	Ãma kí jọ la ãmã áyị́pị Ịbụrahị́mụ̃ sĩ íngoní yã? Ị́jọ́ ĩ'di 'bã idélé rĩ kí ándrá ã'du?
45004002	Údrĩ ájẹ́ Ịbụrahị́mụ̃ lã agá 'bá mgbã rú la ãzị́ ĩ'di 'bã ngalé rĩ sĩ, ĩ'di ájẹ́ ru ịpị́ agá ãfó sĩ 'bá 'bá ru rĩ nî, wó adru Ãdróŋá drị̃lẹ́ gá ku.
45004003	Ị́jọ́ sĩlé bụ́kụ̃ Ãdróŋá drị̂ agá rĩ jọ, “Ịbụrahị́mụ̃ ã'ị̃ Ãdróŋá 'i rá, lã dó sĩ ĩ'di 'bá mgbã rú.”
45004004	'Bá drĩ ãzị́ nga, ála ĩ'diní sĩlíngĩ ũyá ru sĩ ĩ'di ũfẽjó rĩ fẽ, adru úfẽ ĩ'diní sĩlíngĩ 'dĩ ĩsá ru la ku wó ĩ'di 'bã ãzị́ ngajó rĩ sĩ.
45004005	Wó 'bá ãzí drĩ ãzị́ nga ku, drĩ ru ásị́ 'bã Ãdróŋá 'bá ũnzí rĩ trũlépi rá rĩ drị̃ gá, ã'ị̃táŋá ĩ'didrị́ gá rĩ sĩ ála ĩ'di lã 'bá ãlá la rú.
45004006	Dãwụ́dị̃ sĩ vâ bụ́kụ̃ Zãbụ́rị̃ drị̂ agá, drị̃lẹ́ba 'bá Ãdróŋá 'bã lãlé 'bá ãlá ru ãzị́ ngaŋá sĩ ku rĩ drị̃ gá:
45004007	“Drị̃lẹ́ba 'bá ị́jọ́ ũnzí ĩ'didrị́ rĩ kí trũjó rá rĩ ní, ãzíla vâ sĩ ị́jọ́ ũnzí ĩ'didrị́ rĩ kí drị̃ akujó cí rĩ nî.
45004008	Drị̃lẹ́ba 'bá Ãdróŋá 'bã sĩ ị́jọ́ ũnzí ĩ'didrị́ rĩ kí lãjó ĩ'di drị̃ gá ị̃dị́ ku rĩ nî.”
45004009	Drị̃lẹ́ba 'dĩ 'bá ĩtãrãlé rá rĩ 'baní á'dụ̂sĩ yã, jõku 'bá ĩtãrãlé ku rĩ 'baní ĩndĩ yã? 'Dã ị́jọ́ ãmã jọlé rĩ, Ãdróŋá lã dó sĩ Ịbụrahị́mụ̃ 'i 'bá mgbã rú ã'ị̃táŋá ĩ'didrị̂ sĩ.
45004010	Ãdróŋá lã ándrá Ịbụrahị́mụ̃ 'i 'bá ãlá ru la îtãrã 'dĩ sĩ ĩ'di 'bo yã jõku îtãrã drĩ ĩ'di 'dĩ sĩ ku? Úlã Ịbụrahị́mụ̃ 'i 'bá ãlá ru la 'dĩ sĩ îtãrã drĩ ĩ'di ku.
45004011	Îtãrã ĩ'di vúlé vúlé ru, ãzíla ĩ'didrị́ ĩtãrãŋá rĩ ĩ'di ícétáŋá ru i'dajó la ĩ'di 'bã ã'ị̃táŋá sĩ Ãdróŋá lã ĩ'di 'bá ãlá la rú 'dĩ sĩ îtãrã drĩ ĩ'di ku rĩ sĩ. Ị́jọ́ 'dĩ sĩ, Ịbụrahị́mụ̃ dó sĩ átẹ́pị rú 'bá pírí Ãdróŋá ã'ị̃lépi rá ĩtãrãlé ku rĩ 'baní, ála dó sĩ kí lã 'bá ãlá la kí rú.
45004012	Ãzíla Ịbụrahị́mụ̃ vâ átẹ́pị 'bá ĩtãrãlé rá rĩ 'bã ãni, lú kí ru ĩtãrãjó rá rĩ sĩ la ku, wó ĩ'bã kí acị́jó ã'ị̃táŋá Ịbụrahị́mụ̃ drị́ ándrá Ãdróŋá 'bã sĩ ĩ'di lãjó 'bá ãlá ru ịsụ́ 'dĩ sĩ îtãrã drĩ ĩ'di ku rĩ agá rĩ sĩ.
45004013	Ãdróŋá azị ị́jọ́ Ịbụrahị́mụ̃ ní drị̃lẹ́ ĩ'didrị́ abe ụ̃nọ́kụ́ fẽjó ĩ'badrị́ adru ĩ'bã kí ãzị́táŋá Ãdróŋá drị̂ vú ũbĩjó rĩ sĩ ku, wó rá la ĩ'di 'bã Ãdróŋá ã'ị̃jó rĩ sĩ, lã dó sĩ ĩ'di ãlá ru ã'ị̃táŋá sĩ.
45004014	Ị́jọ́ Ãdróŋá 'bã azịlé rĩ údrĩ dó ịsụ́ la ãzị́táŋá Ãdróŋá drị̂ tãmbajó rĩ sĩ, ífí la ã'ị̃táŋá dó ãzị̂ kóru, ị́jọ́ 'dĩ sĩ azịŋá Ãdróŋá drị̂ ĩ'di vâ ãzị̂ kóru.
45004015	Ãzị́táŋá la âdrã Ãdróŋá drị́ gá rĩ ají, wó ãzị́táŋá drĩ adru yụ 'bá ãzí ãzị́táŋá nũlépi la yụ.
45004016	Ị́jọ́ 'dĩ sĩ, ị́jọ́ azịlé rĩ la ru idé rá la ã'ị̃táŋá sĩ, ị́jọ́ azịlé 'dĩ tu pá ũkpó ru la lẽtáŋá uyaŋâ kóru Ãdróŋá drị́ rĩ sĩ drị̃lẹ́ Ịbụrahị́mụ̃ drị̂ 'banî. Adru 'bá ãzị́táŋá fẽjó ĩ'baní rĩ 'baní á'dụ̂sĩ ku, wó 'bá ã'ị̃táŋá Ịbụrahị́mụ̃ drị̂ agá 'dĩ 'baní pírí ĩ'di 'bã adrujó átẹ́pị ãmadrị́ gá úríndí agá rĩ 'i rĩ sĩ.
45004017	Ị́jọ́ sĩlé rĩ 'bã jọlé rĩ 'bã áni, “Á'bã mi adrujó átẹ́pị sụ́rụ́ ũ'bí 'dĩ 'bã ãni.” Ĩ'di ãmã átẹ́pị Ãdróŋá ĩ'di 'bã ã'ị̃lé rĩ drị̃lẹ́ gá Ãdróŋá 'dĩ ĩ'di 'bã ã'ị̃lé rĩ vâ 'bá drãlépi rá rĩ kí adrílépi, ãzíla ũkpõ ĩ'didrị́ gá rĩ sĩ ãko 'dáyụ rĩ agá ãko ãzí cí la 'bãlépi rá rĩ 'i.
45004018	Ãdróŋá la mụ azịlé Ịbụrahị́mụ̃ ní, “Mi mụ adrulé átẹ́pị sụ́rụ́ ũ'bí ụ̃nọ́kụ́ drị̃ gá 'dĩ 'bã ãni.” Ịbụrahị́mụ̃ 'bã ásị́ ãzíla ã'ị̃ ị́jọ́ ĩ'di 'bã jọlé rĩ rá. Ãdróŋá jọ ándrá vâ ĩ'diní, “Ũri mídrị́ gá rĩ kí mụ kpẹ̃lé ũ'bíkãnã rú cécé lẽlẽgó 'bụ̃ gá rĩ kí áni,” ị́jọ́ 'dĩ táni 'bání ã'ị̃jó la ũkpó-ũkpó tí,
45004019	Ịbụrahị́mụ̃ 'bã ã'ị̃táŋá a'dé ku. Ĩ'di 'bã ílí ní ca agá túrú ãlu, ĩ'diní nị̃jó la rá 'i ụrụ'bá drã dó 'bo ãzíla ũkú ĩ'di ãni Sárã de dó rá rĩ sĩ.
45004020	Azịŋá Ãdróŋá 'bã azịlé Ịbụrahị́mụ̃ ní rĩ sĩ ĩ'di 'bã ã'ị̃táŋá uja ru ku, ã'ị̃táŋá ĩ'di agá rĩ zo ũkpó ru ị̃dị́-ị̃dị́, ị́jọ́ ĩ'di 'bã idélé 'dĩ fẽ dó Ãdróŋá ní dị̃zã.
45004021	'Bã ĩ'di ásị́ gá ũkpó ru Ãdróŋá ĩ'di ũkpó trũ ị́jọ́ ĩ'di 'bã azịlé rĩ idéjó.
45004022	Ị́jọ́ 'dĩ bãsĩ, Ãdróŋá 'bã Ịbụrahị́mụ̃ lãjó 'bá mgbã rú ã'ị̃táŋá sĩ 'dĩ.
45004023	Cécé ãma kí lãlé ị́jọ́ sĩlé rĩ agá rĩ áni “úlã ĩ'di 'bá ãlá ru,” wó ị́jọ́ sĩlé 'dĩ kí úsĩ kí Ịbụrahị́mụ̃ 'bã mgbã ní á'dụ̂sĩ ku
45004024	vâ ãmaní ĩndĩ, ã'dusĩku ãdrĩ ã'ị̃táŋá ãmadrị́ gá rĩ 'bã Ãdróŋá agá, ĩ'di ãma lã ãlá ru ã'ị̃táŋá sĩ. Inga Yẹ́sụ̃ Úpí ãmadrị̂ ídri drã agá rá.
45004025	Úfẽ ĩ'di drãlé ị́jọ́ ũnzí ãmadrị̂ kí tị gá inga ĩ'di ídri ru sĩ ãma 'bãjó ãlá ru.
45005001	Ị́jọ́ 'dĩ sĩ, ála ãma lãjó 'bá trũlé ị́jọ́ ũnzí agá rá rĩ rú ã'ị̃táŋá sĩ rĩ sĩ, ásị́ ị̃gbẹ̃ ãma drĩdríŋĩ gá Ãdróŋá be cí 'dĩ ãmã Úpí Yẹ́sụ̃ Kúrísĩtõ sĩ,
45005002	Yẹ́sụ̃ 'bã ị́jọ́ sĩ ãma ịsụ́ drị̃lẹ́ba ndẽlépi rá rĩ ã'ị̃táŋá sĩ 'dĩ lẽtáŋá uyaŋâ kóru ãma sĩ pá tujó ú'dî'da ala gá rĩ 'i. Ãzíla ãma dó ãyĩkõ idé dị̃zã Ãdróŋá ní ãma ásị́ 'bãjó drị̃ la tẽjó rĩ sĩ.
45005003	Adru 'dĩ 'i á'dụ̂sĩ la ku, wó lẽ ãma u'á vâ ãyĩkõ sĩ ũcõgõ ãmã ịsụ́lé rĩ kí agá, ã'dusĩku ãnị̃ rá ũcõgõ ịsụ́jó rĩ la ãmaní ị́jọ́ tị taŋá fẽ,
45005004	ị́jọ́ tị taŋá la gbíyã múké rĩ fẽ, gbíyã múké ị́jọ́ ní 'bá sị jó rĩ fẽ, ị́jọ́ ní 'bá sịjó rĩ la ásị́ 'bãŋá ị́jọ́ drị̃lẹ́ gá rĩ tẽjó rĩ fẽ.
45005005	Ãzíla ásị́ 'bãŋá ị́jọ́ drị̃lẹ́ gá rĩ tẽjó rĩ fẽ 'bání drị̃nzá ku, ã'dusĩku Ãdróŋá 'bã lẽtáŋá ĩ'didrị́ gá rĩ ũsũlé ãma ásị́ gá Úríndí Ãlá ĩ'di 'bã fẽlé ãmaní rĩ sĩ.
45005006	Ãmaní u'á gá ũkpó kóru sĩ ãma pajó, Kúrísĩtõ drã ị́jọ́ ũnzí ãmadrị̂ kí sĩ sáwã múké Ãdróŋá ní pẽlé rĩ gá.
45005007	Ĩ'di ị́jọ́ ũkpó la 'bá ãzí ịsụ́jó drãjó 'bá ãlá la kẹ̃jị́ gá. Wó 'bá ãzí icó ásị́ imbálé ã'ị̃jó sĩ drãjó 'bá múké rĩ kẹ̃jị́ gá nĩ.
45005008	Wó Ãdróŋá i'da lẽtáŋá ĩ'di 'bã ãma lẽjó rĩ sáwã ãma adrujó ũnzí agá 'dã sĩ Kúrísĩtõ drã ãma sĩ.
45005009	Ị́jọ́ 'dĩ sĩ, ãrí ĩ'didrị́ gá rĩ ní ãma trũjó ị́jọ́ ũnzí agá 'bo rĩ sĩ, ãma ãmã pa ũmbã Ãdróŋá drị́ rĩ agá ĩ'di rụ́ sĩ.
45005010	Ãma ándrá adrujó Ãdróŋá 'bã mẹ́rọ́'bá ru rĩ sĩ, icí tị ãma abe ĩ'diní ĩ'di 'bã ngọ́pị̃ fẽjó drãjó ãma sĩ rĩ sĩ. 'Dĩ ãzị́ ãmbõgõ sĩ ndẽlépi rá ãmaní sĩ acájó ĩ'di 'bã kãká ru rĩ. Ị́jọ́ 'dĩ sĩ, ãma dó adrujó ásị́ ị̃gbẹ̃ Ãdróŋá drị̂ agá rĩ sĩ, ãma ãmã pa ídri Kúrísĩtõ drị̂ sĩ.
45005011	Adru 'dĩ 'i á'dụ̂sĩ ku, wó ãma vâ ãyĩkõ ịsụ́ Ãdróŋá rụ̂lé ãmã Úpí Yẹ́sụ̃ Kúrísĩtõ rụ̂ sĩ, 'dĩ 'bá ãma tị icílépi Ãdróŋá be kãká ru rĩ 'i.
45005012	Drã 'bã afíjó ụ̃nọ́kụ́ gá 'bá ãlu rụ̂ sĩ rĩ áni, ị́jọ́ 'dĩ sĩ ị́jọ́ ũnzí sĩ drã afí nĩ, drã rụ dó 'bá pírí kí ã'dusĩku ĩ'bã kí ị́jọ́ ũnzí idéjó rá rĩ sĩ.
45005013	Drị̃drị̃ 'dĩ sĩ úfẽ drĩ ãzị́táŋá ku rú, ị́jọ́ ũnzí ándrá ụ̃nọ́kụ́ drị̃ gá 'dâ cí. Wó 'bá ãzí 'bã ándrá ásị́ ị́jọ́ ũnzí drị̃ gá ku, ã'dusĩku ãzị́táŋá fẽjó ku rĩ sĩ.
45005014	Wó angájó Ádãmũ ngá rĩ cajó Mụ́sã ngá rĩ, drã ándrá úpí ru 'bá pírí kí drị̃lẹ́ gá, vâ 'bá pírí ị́jọ́ ũnzí idélépi Ádãmũ áni ĩ'di 'bã Ãdróŋá tị gãjó úmgbé rĩ áni 'dĩ kî trũ pírí. Ádãmũ ándrá ícétáŋá ru 'bá mụlépi amụ́lépi rĩ 'i.
45005015	Wó fẽtáŋá Ãdróŋá 'bã fẽlé rĩ adru ị́jọ́ ũnzí rĩ áni ku. Ị́jọ́ 'dĩ sĩ, 'bá wẽwẽ rú drĩ kí táni ũdrã agá ị́jọ́ ũnzí 'bá ãlu drị̂ sĩ rá tí, wó lẽtáŋá Ãdróŋá drị́ uyaŋâ kóru rĩ ndẽ rá, ãzíla fẽtáŋá ĩ'di ãni 'bá ũ'bí 'baní lẽtáŋá ĩ'di ãni uyaŋâ kóru 'bá ãlu rụ̂ sĩ 'dĩ Yẹ́sụ̃ Kúrísĩtõ sĩ rĩ ndẽ vâ rá.
45005016	Fẽtáŋá Ãdróŋá 'bã fẽlé rĩ adru ị́jọ́ ũnzí 'bá ãlu 'bã idélé rĩ 'bã ị́jọ́ ajílé rĩ áni ku. Ã'dusĩku ị́jọ́ lịŋá bĩ ị́jọ́ ũnzí vú ají ị́jọ́ lịjó drã ru 'bá nî, wó fẽtáŋá ãjẹ̃ kóru ị́jọ́ ũnzí wẽwẽ rú 'dĩ vú ãbĩlépi rĩ ají dó trũtáŋá.
45005017	Ị́jọ́ 'dĩ sĩ, ị́jọ́ ũnzí 'bá ãlu drị́ gá rĩ sĩ, drã acá úpí ru 'bá pírí kí drị̃lẹ́ gá. Wó ícó ị́jọ́ 'dã ụ̃'bị̃lé ị́jọ́ Yẹ́sụ̃ Kúrísĩtõ 'bã ngalé rĩ be ku. Ãdróŋâ ásị́ gá lẽtáŋá uyaŋâ kóru rĩ ãmaní cí, ãzíla ã'ị̃ ãma Yẹ́sụ̃ 'bã ị́jọ́ sĩ rá. Ãma dó u'á ãlá ru ãzíla ãngũ na úpí ru.
45005018	Cécé ị́jọ́ ũnzí ãlu 'bã ị́jọ́ lịŋá ajíjó 'bá pírí kí drị̃ gá rĩ áni, ị́jọ́ 'dĩ sĩ ídétáŋá 'bá ãlu ãlá rĩ drị̂ fẽ trũtáŋá ídri ajíjó 'bá pírí 'banî.
45005019	Wó aritáŋá ãko ándrá 'bá ãlu drị̂ sĩ fẽ úlã dó sĩ 'bá pírí kí 'bá ị́jọ́ ũnzí idélépi la rú, aritáŋá 'bá ãlu drị̂ sĩ 'bá wẽwẽ rú kí acálé ãlá ru Ãdróŋá drị̃lẹ́ gá.
45005020	Ãzị́táŋá Ãdróŋá drị̂ fẽ ĩ'di 'bá 'bã ndre kí rú sĩ ị́jọ́ ũnzí ĩ'badrị́ gá rĩ kî. Wó 'bá 'bã kí mụjó ị́jọ́ ũnzí idéŋâ trũ drị̃ gá rĩ sĩ, lẽtáŋá uyaŋâ kóru Ãdróŋá drị́ rĩ la vâ tụ drị̃ gá drị̃ gá.
45005021	Ị́jọ́ ũnzí 'bã ãngũ najó 'bá pírí kí drị̃lẹ́ gá drã fẽjó rĩ áni, wó lẽtáŋá uyaŋâ kóru Ãdróŋá drị́ rĩ la ãngũ na ị́jọ́ pịrị rĩ agâ sĩ, sĩ ãmaní ídri ukólépi ku Úpí ãma ãni Yẹ́sụ̃ Kúrísĩtõ agá rĩ fẽjó.
45006001	Ị́jọ́ 'dĩ sĩ, ãma dó ã'du jọ, lẽ ãma idé kí ị́jọ́ ũnzí jã 'dâ, lẽtáŋá uyaŋâ kóru Ãdróŋá drị́ rĩ 'bãngá dó sĩ ị̃dị́-ị̃dị́ yã?
45006002	Ãluŋá la 'dáyụ! Ãmaní ũdrãjó ị́jọ́ ũnzí sĩ 'bo rĩ sĩ, ị́jọ́ ũnzí 'bã ũkpó dó ãma drị̃ gá yụ, ãzíla ãma icó dó u'álé pálé la gá ị̃dị́ ku.
45006003	Ị́jọ́ 'dĩ sĩ, ãnị̃ kí rá ãndá ãma 'bá bãbụ̃tị́zị̃ bĩlépi sĩ acájó Kúrísĩtõ Yẹ́sụ̃ agá 'dĩ, ãbĩ kí bãbụ̃tị́zị̃ fijó drã agá rĩ gá ku yã?
45006004	Ị́jọ́ 'dĩ sĩ, îsị̃ dó ãma ĩ'di trũ bãbụ̃tị́zị̃ sĩ fijó drã agá icéjó la ãmaní cécé Kúrísĩtõ ingajó ídri drã agá rá ũkpó dị̃zã rú Átẹ́pị̃ drị́ gá rĩ sĩ rĩ ãmã mgbã dó vâ sĩ u'á ídri ú'dí la agá.
45006005	Ãma dó ãma icíjó ĩ'di trũ drã ĩ'didrị̂ agá 'dĩ 'bã áni rĩ sĩ ãma vâ ãma icí ĩ'di trũ ãlu ídri ú'dí rĩ agá ángáŋá ĩ'di 'bã angájó rĩ sĩ.
45006006	Ãnị̃ dó rá ádrízã ãmadrị́ ụ̃kụ rĩ îpa ĩ'di mũsãlá'bã sị́ gá ĩ'di be, ị́jọ́ 'dĩ sĩ ụrụ'bá ãmaní ị́jọ́ ũnzí trũ rĩ 'bã ị́jọ́ 'bã ukó dó rá, ãma adru ru dó sĩ ãtí'bó ị́jọ́ ũnzí ãni ku.
45006007	Ã'dusĩku 'bá drãlépi 'bo rĩ útrũ ĩ'di ị́jọ́ ũnzí agá rĩ sĩ 'bo.
45006008	Ú'dî'da ãdrĩ drã Kúrísĩtõ be, ãma ã'ị̃ rá ãma mụ u'álé ĩ'di trũ ãngũ ãlu gá.
45006009	Ánị̃ dó rá Kúrísĩtõ 'bã angájó ídri drã agá rá rĩ áni, icó dó drãlé ị̃dị́ ku, drã 'bã ũkpõ ãzí ĩ'di drị̃ gá ị̃dị́ la 'dáyụ.
45006010	Kúrísĩtõ drã pâlé ãlu sĩ ị́jọ́ ũnzí ndẽjó icó drãlé ị̃dị́ ku, wó ĩ'di ú'dî'da íni ídri rú Ãdróŋá be.
45006011	Gẹ̃rị̃ ãlu 'dĩ sĩ ĩlã ĩmi ị́jọ́ ũnzí sĩ 'bá drãlépi rá rĩ rú, ị́jọ́ ũnzí 'bã ũkpó dó ĩmi drị̃ gá yụ, wó ĩmi dó sĩ u'á ídri rú Ãdróŋá be Kúrísĩtõ Yẹ́sụ̃ sĩ.
45006012	Ị́jọ́ 'dĩ sĩ, ị́jọ́ ũnzí 'bã adru úpí ru ụrụ'bá ĩmi ãni icólépi drãlépi rá rĩ 'bã drị̃lẹ́ gá ĩ'diní dó sĩ ĩmi drị̃ cejó ị́jọ́ ũnzí ĩ'di 'bã lẽlé rĩ kí agá ku.
45006013	Ĩfẽ ĩmi ụrụ'bá 'bã wókõ ãzí rĩ kí sĩ ị́jọ́ ũnzí idéjó ãzíla cécé ãkójó ị́jọ́ ũnzí ãni la rú ku, wó be la rá la ĩfẽ ĩmi ãmgbã rĩ pírí Ãdróŋá ní cécé 'bá ajílé angájó drã agá ufílé ídri agá rĩ áni ãzíla ĩfẽ ĩmi ụrụ'bá adrujó ãkójó ãlá ru sĩ Ãdróŋá 'bã ãzị́ ngajó la rú.
45006014	Ị́jọ́ 'dĩ sĩ, ị́jọ́ ũnzí 'bã adru ĩmi drị̃lẹ́ gá úpí ru ku, ã'dusĩku ĩmi adru ãzị́táŋá pálé gá ku, wó rá la Ãdróŋá 'bã lẽtáŋá uyaŋâ kóru rĩ agá.
45006015	Ãdróŋá 'bã ãma trũjó ãzị́táŋá agá 'bo rĩ sĩ, lẽ ãma idé ị́jọ́ ũnzí yã? 'Dĩ 'bã áni ku, ãma adru ãzị́táŋá pálé gá ku ã'dusĩku ãma adrujó ĩ'didrị́ lẽtáŋá uyaŋâ kóru rĩ agá rĩ sĩ.
45006016	Ĩnị̃ ĩminí ĩmi fẽjó 'bá ãzí 'bã tị arejó rĩ la ĩmi 'bã adrujó ĩ'di 'bã ãtí'bó ru rĩ ku yã? Ĩminí táni adrujó ãtí'bó ị́jọ́ ũnzí 'bá drị̃ celépi drã agá rĩ ãni la rú tí, jõku ị̃nzị̃táŋá ru Ãdróŋá rụ́, ị̃nzị̃táŋá 'dĩ la ĩmi drị̃ ce adrujó 'bá ãlá ru.
45006017	Wó ma ãwã'dĩfô fẽ Ãdróŋá ní, ĩminí táni ándrá adru agá ãtí'bó ị́jọ́ ũnzí ãni rá tí, ĩfẽ ĩmi ásị́ pírí ímbátáŋá fẽlé ĩminí rĩ arejó.
45006018	Útrũ dó ĩmi ị́jọ́ ũnzí agá rĩ sĩ rá, ãzíla ĩmi acá dó ãtí'bó ị́jọ́ ãlá rĩ ãni.
45006019	Ma ị́jọ́ 'dĩ jọ tị ĩmĩ nị̃lé cé rĩ sĩ íni la, ã'dusĩku ũrãtáŋá ĩmidrị́ 'bádrị́ gá rĩ ũkpõ kóru. Cécé jõ ĩmĩ ĩmi ụrụ'bá 'bã ĩsélé ãzí rĩ kí ayújó ị́jọ́ ũnzĩkãnã ãndị́ ru, ãzíla ãko ĩmi 'bãlépi ũkpó kóru sĩ ĩmi ã'ị̃táŋá sĩ zojó ku 'dĩ kí agá. Ị́jọ́ 'dĩ sĩ, ĩmi angá ala gá rĩ sĩ ĩmi fẽjó ãtí'bó ị́jọ́ ãlá rĩ kí idéjó sĩ ĩmi drị̃ cejó adrujó ãlá ru.
45006020	Sáwã ĩminí u'ájó ãtí'bó ị́jọ́ ũnzí ãni 'dã sĩ, ãzị́táŋá ãzí ándrá ĩmi drị̃ gá ĩmi idé sĩ ị́jọ́ múké Ãdróŋá drị́ rĩ kí la yụ.
45006021	Ụ̃rọ̃drị́ ĩminí ịsụ́lé ala gá rĩ ã'du sáwã ĩminí ị́jọ́ 'bání drị̃nzá fẽlépi 'dĩ kí idéjó rĩ sĩ yã? Ãko 'dã kí ãmaní drã ají.
45006022	Wó ú'dî'da dó ĩmi unzejó ị́jọ́ ũnzí agá 'bo rĩ sĩ, ĩmi dó ãtí'bó Ãdróŋá ãni, ụ̃rọ̃drị́ ĩmi ịsụ́lé rĩ ĩminí ĩmi ídri ãlá rĩ fẽjó pírí ĩ'didrị́ rĩ 'i. Ụ̃rọ̃drị́ la ĩ'di ídri ukólépi ku rĩ 'i.
45006023	Ã'dusĩku ũyá ị́jọ́ ũnzí drị́ gá rĩ ĩ'di drã, wó fẽtáŋá ãjẹ̃ kóru Ãdróŋá 'bã fẽlé rĩ ĩ'di ídri ukólépi ku Úpí ãma ãni Kúrísĩtõ Yẹ́sụ̃ agá rĩ 'i.
45007001	Má ádrị́pịka ãzíla má ámvọ́pịka, ĩnị̃ ma ị́jọ́ jọ 'bá ãzị́táŋá nị̃lépi cé 'dĩ 'baní, ãzị́táŋá la 'bá umbé cí la 'bá drị̃ adru agá ídri drã drĩ ku 'dĩ gá 'dĩ rĩ gá ku yã?
45007002	Ũkú ágó rụlépi 'bo rĩ ícétáŋá sĩ ãzị́táŋá umbé ĩ'di cí ágô be ĩ'di 'bã adru agá ídri 'dĩ, ágô drĩ dó drã rá útrũ dó ĩ'di ãzị́táŋá ágô drị̂ agá rá.
45007003	Ị́jọ́ 'dĩ sĩ, ũkú drĩ mụ ágó ãzí gá ịsụ́ 'dĩ sĩ ĩ'di 'bã ágọ́bị́ kãyú rĩ drĩ ídri, ála ĩ'di umve ãwụ́'bá. Wó ágó drị̃drị̃ rĩ drĩ dó drã rá, ãzị́táŋá ãzí umbé ĩ'di ku, adru vâ ãwụ́'bá ku drĩ táni ágó ãzí ndú la rụ agá rĩ gá
45007004	Má ádrị́pịka ãzíla má ámvọ́pịka, ị́jọ́ bãsĩ gápi 'dĩ ãzị́táŋá sĩ rĩ gá, ĩmi ũdrã vâ 'bãngá rá, ĩminí adrujó ụrụ'bá Kúrísĩtõ drị̂ 'i rĩ sĩ, ĩmi dó sĩ adru 'bá ndú ingalé ídri drã agá rá rĩ áni, ãma dó sĩ ị́jọ́ mgbã Ãdróŋá drị̂ ãzị́ nga áyụ.
45007005	Ị́jọ́ 'dĩ sĩ, ãmaní ándrá u'á agá ị́jọ́ ũnzí ụrụ'bá 'bã lẽlé rĩ kí agá, ĩlí ũnzĩkãnã drị́ ãzị́táŋá 'bã ingalé rĩ ri ãzị́ idélé ãma ụrụ'bá gá, ị́jọ́ ãmaní idélé rĩ kí pírí ají kí dó ãmaní drã.
45007006	Wó ú'dî'da ãzị́táŋá 'bã ũkpõ dó ãma drị̃ gá 'dáyụ, ã'dusĩku âdrã dó ãko ãma umbélépi mãbụ́sụ̃ gá rĩ drị́ 'bo. Ãma icó dó sĩ ãzị́ ngalé Ãdróŋá ní gbíyã ụ̃kụ ãzị́táŋá drị́ sĩlé rĩ vú ũbĩjó rĩ sĩ ku, be la rá la gẹ̃rị̃ ú'dí Úríndí drị́ gá rĩ sĩ.
45007007	Ị́jọ́ 'dĩ sĩ, ãma dó ã'du jọ yã? Ãzị́táŋá ĩ'di ị́jọ́ ũnzí yã? Yụ! Má icó ándrá ị́jọ́ ũnzí nị̃lé ku ãzị́táŋá drĩ ándrá i'da la ku rĩ gá. Má icó ándrá vâ mgbã rĩ gá ĩlí nị̃lé ãzị́táŋá drĩ ándrá jọ la, “Mí idé ĩlí ku” rĩ gá.
45007008	Wó ị́jọ́ ũnzí ịsụ́ gẹ̃rị̃ ãzị́táŋá agâ sĩ sĩ ị́jọ́ gãlé úmgbé ĩlí ãni 'dĩ kí ingajó áma agâlé. Ãzị́táŋá 'bã adrujó yụ rĩ sĩ, ị́jọ́ ũnzí ándrá ãko ãzí ũkpó kóru la.
45007009	Ma ándrá ãzị́táŋá nị̃jó ku rĩ sĩ, ma ándrá ídri. Wó ãzị́táŋá dó mụ amụ́lé 'bo, ị́jọ́ ũnzí amvú dó tọndọlọ ídri.
45007010	Ị́jọ́ 'dĩ sĩ, ãzị́táŋá múké ándrá lẽlé 'bã ají mání ídri rĩ ají dó mání ị́jọ́ lịŋá drã drị̂.
45007011	Ị́jọ́ ũnzí ịsụ́ gẹ̃rị̃ ãzị́táŋá agâ sĩ, ulé dô sĩ ma rá ãzíla 'dị dó ma rá.
45007012	Ị́jọ́ 'dĩ sĩ, ãzị́táŋá ĩ'di 'bãngá ãlá ru, ãzíla pịrị-pịrị ãzíla múké ũnĩ-ambamba rú, ị́jọ́ pírí ĩ'di 'bã jọlé rĩ kí abe.
45007013	Ị́jọ́ 'dĩ 'bã ífí íngoní; ífí la ị́jọ́ múké rĩ ají mání drã nĩ yã? Ãluŋá la 'dáyụ! Ị́jọ́ ũnzí idé ị́jọ́ 'dĩ nĩ; ĩ'diní ãko múké rĩ ayújó rĩ sĩ. Ị́jọ́ ũnzí ají mání drã, ĩ'di 'bã ádrízã mgbã ũnzí rĩ 'bã i'dá rú sĩ nĩ. Ị́jọ́ 'dĩ sĩ, ãzị́táŋá i'da ị́jọ́ ũnzí.
45007014	Ãnị̃ kí ãzị́táŋá ĩ'di múké úríndí nî, wó má mâ ngá 'bá ũnzí ru ma 'i, îtụ̃ndã ma ãtí'bó ru ị́jọ́ ũnzí nî.
45007015	Ánị̃ ma ã'du idé yã rĩ gá ku, ã'dusĩku ị́jọ́ mání lẽlé idélé rĩ má idé ĩ'di ku, be la rá la ma ị́jọ́ tá mání gãlé idélé úmgbé rĩ idé áyụ.
45007016	Mání ị́jọ́ mâ lẽlé idélé ku rĩ idéjó áyụ rĩ sĩ, má ã'ị̃ dó sĩ rá ãzị́táŋá ĩ'di ị́jọ́ múké la.
45007017	Ị́jọ́ 'dĩ sĩ, adru dó ma ị́jọ́ 'dĩ idé ma 'i la ku, wó ĩ'di ị́jọ́ ũnzí u'álépi áma agá rĩ 'i.
45007018	Ị́jọ́ mání nị̃lé rĩ ị́jọ́ múké la áma agá 'dáyụ ị́jọ́ ụrụ'bá drị́ gá rĩ sĩ, ã'dusĩku áma ũrãtáŋá agá álẽ tá ị́jọ́ mgbã múké rĩ idélé áyụ. Wó má icó dó i'dalé la ãmvé tọndọlọ la ku.
45007019	Ị́jọ́ 'dĩ sĩ, ị́jọ́ mání idélé rĩ adru dó ị́jọ́ tá múké mání ũrãlé idélé rĩ 'i ku, ĩ'di ị́jọ́ ũnzí mání lẽlé idélé ku rĩ mání idélé áyụ rĩ 'i.
45007020	Ádrĩ dó ú'dî'da ị́jọ́ mání lẽlé idélé ku rĩ idé, adru dó ma 'i ị́jọ́ la idélépi rĩ 'i ku, wó ĩ'di ị́jọ́ ũnzí u'álépi áma agá rĩ la ị́jọ́ 'dĩ kí idé nĩ.
45007021	Ị́jọ́ 'dĩ sĩ, ãzị́táŋá i'da mání ị́jọ́ ũnzí áma agá rĩ, ádrĩ lẽ ị́jọ́ múké idélé, ị́jọ́ ũnzí la áma atrị ị́jọ́ múké 'dã idéŋá gá cí.
45007022	Má u'á ãyĩkõ sĩ áma ásị́ gá ãzị́táŋá Ãdróŋá drị̂ kí sĩ,
45007023	wó má ịsụ́ áma ụrụ'bá 'bã wókõ ãzí kí ã'dị́ 'dị ãzị́táŋá áma agá rĩ be áma umbéjó ãtí'bó ru ị́jọ́ ũnzí ní ị́jọ́ mání idélé rĩ kí sĩ.
45007024	Ma áma idé ã'du rú yã! Ã'di la áma pa ũcõgõ ụrụ'bá mádrị́ 'dõ drị̂ agá nĩ yã?
45007025	Ãwã'dĩfô Ãdróŋá ní Úpí ãma ãni Yẹ́sụ̃ Kúrísĩtõ ní áma pajó ị́jọ́ 'dĩ agá rĩ sĩ. Ị́jọ́ 'dĩ sĩ, ũrãtáŋá áma ásị́ gá rĩ sĩ, ma lẽ ị́jọ́ ãzị́táŋá Ãdróŋá drị́ gá rĩ 'bã lẽlé rĩ kí ngalé, wó ị́jọ́ ụrụ'bá drị́ gá rĩ sĩ, ma ị́jọ́ ãzị́táŋá ị́jọ́ ũnzí drị́ gá rĩ 'bã lẽlé rĩ kí nga.
45008001	Ú'dî'da, 'bá u'álépi Kúrísĩtõ Yẹ́sụ̃ agá rĩ kí drị̃ gá ị́jọ́ lịŋá 'dáyụ,
45008002	ã'dusĩku Kúrísĩtõ Yẹ́sụ̃ rụ̂ sĩ ãzị́táŋá Úríndí ídri drị́ gá rĩ trũ ãma ãzị́táŋá ị́jọ́ ũnzí ãni drã drị̂ agá rĩ sĩ 'bo.
45008003	Ị́jọ́ 'dĩ ãzị́táŋá Mụ́sã drị̂ 'bã icólé idélé ku rĩ, ã'dusĩku ị́jọ́ ũnzí ãma ụrụ'bá drị̂ 'bã ãzị́táŋá ũkpõ kóru. Wó Ãdróŋâ trũ ãma ĩ'diní ĩ'di 'bã Ngọ́pị tị ãpẽjó ụrụ'bá sĩ 'bá ru, cécé ãma 'bá ị́jọ́ ũnzí trũ 'dĩ kí ãni, ãzíla adrujó ídétáŋá ru ị́jọ́ ũnzí ãmadrị̂ kí sĩ. Ãdróŋá ayú Kúrísĩtõ drị́ gá 'dĩ 'i sĩ ị́jọ́ lịjó ị́jọ́ ũnzí drị̃ gá.
45008004	Idé ị́jọ́ 'dĩ íni la ị́jọ́ ãlá ãzị́táŋá 'bã lẽlé rĩ 'bã idé kí ru ãma 'bá acị́lépi ị́jọ́ ụrụ'bá drị̂ kí vú gâ sĩ ku, wó Úríndí 'bã drị̃ celé nĩ 'dĩ 'baní.
45008005	'Bá acị́lépi ị́jọ́ ũnzí ụrụ'bá drị̂ kí vú gâ sĩ ĩ'bã ásị́ fẽlépi ị́jọ́ ụrụ'bá 'dõ 'bã lẽlé rĩ kí vú bĩjó rĩ, kí ásị́ 'bã ị́jọ́ ĩ'bã kí lẽlé rĩ kí drị̃ gá. Wó 'bá acị́lépi ị́jọ́ Úríndí 'bã lẽlé rĩ kí vú gâ sĩ rĩ kí ásị́ 'bã ị́jọ́ Úríndí 'bã lẽlé rĩ kí drị̃ gá.
45008006	Ị́jọ́ ásị́ 'bãjó ị́jọ́ ụrụ'bá drị̂ drị̃ gá rĩ la drã ají, wó ásị́sị́ŋá 'bãjó ị́jọ́ Úríndí drị̂ drị̃ gá rĩ la ídri fẽ ásị́ ị̃gbẹ̃ be.
45008007	'Bá ásị́ 'bãlépi ị́jọ́ ụrụ'bá drị̂ drị̃ gá rĩ ĩ'di mẹ́rọ́ ru Ãdróŋá be, 'bã ásị́ ũnzí rĩ fẽ ãrútáŋá ãzị́táŋá Ãdróŋá drị̂ ní tị la arejó ku.
45008008	'Bá ị́jọ́ ụrụ'bá 'bã lẽlé rĩ kí vú ũbĩlépi rĩ icó kí ãyĩkõ fẽjó Ãdróŋá ní ku.
45008009	Wó Úríndí Ãdróŋá drị̂ drĩ u'á ĩmi agá nĩ, ị́jọ́ ụrụ'bá drị́ rĩ icó ĩmi drị̃ celé nĩ ku, rá la Úríndí Ãlá 'dĩ 'i. Wó 'bá ãzí drĩ adru Úríndí Kúrísĩtõ drị̂ kóru, icó adrulé 'bá Kúrísĩtõ ãni la rú ku.
45008010	Wó Kúrísĩtõ drĩ adru ĩmi agá nĩ, ĩmi ụrụ'bá kí mụ ũdrãlé rá ị́jọ́ ũnzí sĩ, wó úríndí ĩmi agá rĩ la adru ídri ã'dusĩku ú'bã ĩ'di ãlá ru.
45008011	Úríndí Ãdróŋá drị́ Yẹ́sụ̃ ingalépi ídri drã agá rĩ drĩ adru ĩmi agá nĩ, Ãdróŋá Kúrísĩtõ ingalépi drã agá rĩ la ídri fẽ ụrụ'bá ĩmi ãni mụlépi drãlépi rá rĩ ní ĩndĩ, 'dĩ Úríndí ĩ'di ãni u'álépi ĩmi agá rĩ sĩ.
45008012	Ị́jọ́ 'dĩ sĩ, má ádrị́pịka ãzíla má ámvọ́pịka, ãma mọ̃rị́ trũ, adru sĩ ị́jọ́ ũnzí ụrụ'bá drị́ gá rĩ idéjó la ku.
45008013	Ĩmi ní u'á agá ị́jọ́ ũnzí ụrụ'bá 'bã lẽlé rĩ kí agá, ĩmi ũdrã rá, wó ĩdrĩ u'á Úríndí sĩ ĩmi ídétáŋá ũnzíkãnã ụrụ'bá drị́ gá rĩ kí gã úmgbé ĩmi dó sĩ adru ídri.
45008014	'Bá Úríndí Ãdróŋá drị́ gá rĩ 'bã drị̃ celé nĩ rĩ kí ála kí umve anzị Ãdróŋá ãni.
45008015	Ã'dusĩku ĩmi a'ị́ ándrá Úríndí Ãdróŋá drị́ gá rĩ sĩ ụ̃rị̃ fẽjó ĩminí, ãzíla ĩmi 'bãjó ãtí'bó ru ku, wó ĩmi a'ị́ ándrá Úríndí Ãdróŋá Ngọ́pị drị́ gá rĩ sĩ ĩ'di umvejó “Bãbá” ãmã Átẹ́pị.
45008016	Úríndí Ãdróŋá drị̂ 'bã mgbã rĩ la ị́jọ́ jọ Úríndí ãma agá rĩ ní i'dajó la ãma anzị Ãdróŋá ãni.
45008017	Ãmaní adrujó anzị Ãdróŋá drị̂ kí rĩ sĩ, ãma dó mụ drị̃lẹ́ba Ãdróŋá 'bã tãmbalé 'bá ĩ'di ã'ị̃lépi rá, ãzíla ãmbõgõ Ãdróŋá 'bã fẽlé Kúrísĩtõ ní rĩ ịsụ́lé ãdrĩ ũcõgõ Kúrísĩtõ 'bã ịsụ́lé rĩ ale ĩ'di be ãma dó vâ sĩ dị̃zã ĩ'didrị́ 'dĩ ale ĩ'di be.
45008018	Mâ ũrãjó la rĩ sĩ ãma icó ũcõgõ ãmã ịsụ́lé ú'dî'da rĩ kí ụ̃'bị̃lé dị̃zã ãmã mụlé ịsụ́lé ĩndõ rĩ be ku.
45008019	Ãko pírí Ãdróŋá 'bã 'bãlé 'dĩ kí ícétáŋá Ãdróŋá 'bã drụ́zị́ anzị ĩ'didrị́ mgbã rĩ kí i'dajó rĩ drị̃ tẽ vị́ sĩ.
45008020	Ãko pírí Ãdróŋá 'bã 'bãlé 'dĩ kí wã kí rá, icó kí ị́jọ́ itúlé ĩ'baní rĩ kí ịsụ́lé ku, adru ị́jọ́ ĩ'bã kí lẽjó la nĩ rĩ sĩ ku, wó ã'dusĩku Ãdróŋá lẽ ĩ'di 'dã 'bã áni nĩ, kí dó sĩ ásị́ 'bã tẽjó la sĩ ịsụ́jó la.
45008021	Ị́jọ́ 'dĩ íni la Ãdróŋá la ụ́'dụ́ ãzí pẽ sĩ ãko pírí ĩ'diní 'bãlé rĩ kî trũjó umbéŋá ĩ'baní ŋmajó rĩ agá, ãzíla kí ajíjó dị̃zã agâ sĩ drị̃lẹ́mgbọ fẽjó anzị Ãdróŋá drị̂ 'banî.
45008022	Ãnị̃ kí rá ãko pírí Ãdróŋá 'bã 'bãlé rĩ kí drị̃ cị, áwáŋâ trũ ũkú 'bã ngọ́tị́ tĩŋá 'bã ãzá tajó rĩ áni, ãzíla ĩ'di ãzá ta kpere acájó ãndrũ.
45008023	Adru ãko Ãdróŋá 'bã 'bãlé 'dĩ kí á'dụ̂sĩ la ku, wó ãma vâ 'bá ĩ'di 'bã ũri rú Úríndí ĩ'didrị̂ trũ 'dĩ, ãma ãzá ta 'a 'a rú ãmaní ụ́'dụ́ ãma 'dụjó ĩ'di 'bã anzị rú ãzíla ãma unzejó ụrụ'bá sĩ rĩ drị̃ tẽ.
45008024	Ị́jọ́ 'dĩ sĩ, ãma dó ãma pa ãmaní ásị́ 'bãjó rĩ sĩ. Wó ásị́ 'bãŋá ãko ãma ndrelé rá 'dĩ drị̃ gá rĩ adru ásị́ 'bãŋá mgbã la ku. Ã'di la ásị́ 'bã ãko ú'dî'da ĩ'didrị́ cí rĩ drị̃ gá nĩ yã?
45008025	Wó ãdrĩ ásị́ 'bã ãko drĩ ãma ịsụ́lé ku rĩ drị̃ gá, ãma tẽ la ásị́ jã sĩ.
45008026	Gẹ̃rị̃ ãlu 'dĩ sĩ Úríndí Ãlá rĩ la ã'ị̃táŋá ãkõ ãmadrị́ gá rĩ ãzã ko nĩ, ãma nị̃jó Ãdróŋá zịjó ãzíla ãma ĩ'didrị̂lé ã'du a'ị́ yã rĩ gá ku rĩ sĩ, wó Úríndí Ãlá rĩ 'bã mgbã rĩ la ãmaní Ãdróŋá zị mãmálá 'bãjó nĩ, ĩ'di ãko ãzí ãmaní icólé jọlé tị sĩ ku la.
45008027	Ãdróŋá ĩ'di ị́jọ́ 'bá ásị́ gá rĩ ndrelépi rĩ, nị̃ ị́jọ́ Úríndí 'bã ũrãlé rĩ cé ã'dusĩku Úríndí la Ãdróŋá zị 'bá ãlá rĩ 'baní ị́jọ́ Ãdróŋá 'bã ũrãlé rĩ áni.
45008028	Ãnị̃ kí ãko pírí kí agá Ãdróŋá la ãzị́ nga múké 'bá ĩ'di lẽlépi rá ĩ'di 'bã umvelé ị́jọ́ ĩ'didrị́ gá rĩ sĩ ĩ'di 'bã lẽlé rĩ áni,
45008029	ĩ'di 'bã nị̃lé ídu cé, vâ ĩ'di 'bã ũpẽlé lãlé ndú 'dĩ kí rá, 'bã i'dá kí rú cécé ĩ'di 'bã Ngọ́pị áni, 'bã adru rû sĩ Ngọ́tị́ ĩ'di ãni kãyú rĩ rú, 'bá ĩ'di ã'ị̃lépi rá 'dĩ kí drĩdríŋĩ gá.
45008030	'Bá Ãdróŋá 'bã ũpẽlé lãlé ndú 'dĩ kí umve vâ kî, 'bã kí ãlá ru ĩ'di 'bã 'bá ru, ãzíla azị ĩ'baní dị̃zã ĩ'didrị́ gá rĩ najó ĩ'ba abe.
45008031	Wó 'dâ rĩ gá ãma dó ã'du ị́jọ́ jọ? Ãdróŋá drĩ dó adru ãma ãni, 'bá ãzí icó dó ã'dị́ 'dịlé ãma abe ku.
45008032	Ãdróŋá drĩ dó ĩ'di 'bã Ngọ́tị́ ãlu rĩ gã fẽlé pírí ãmaní ku, ĩ'di rú rĩ icó dó ãmaní ãko pírí kí fẽlé cécé ĩ'di 'bã Kúrísĩtõ fẽjó ãmaní lẽtáŋá uyaŋâ kóru rĩ sĩ ku yã?
45008033	Ã'di la 'bá Ãdróŋá ãni ũpẽlé 'dĩ kí tõ nĩ yã? Ãdróŋá 'bã mgbã lã kí 'bá ị́jọ́ ũnzî kóru rĩ gá nĩ.
45008034	'Bá icólépi ị́jọ́ lịlépi 'bá 'dĩ kí drị̃ gá ị́jọ́ la kí ndẽ rá rĩ ã'di 'i? Kúrísĩtõ Yẹ́sụ̃ drã rá, Ãdróŋá inga ĩ'di ídri rú, ri dó Ãdróŋá 'bã drị́ ãndá rĩ gá, ĩ'di mãmálá 'bã Ãdróŋá drị̃lẹ́ gá ãma ị́jọ́ sĩ nĩ.
45008035	Ã'du la ãma drĩdríŋĩ co lẽtáŋá Kúrísĩtõ drị̂ benĩ yã? Ũcõgõ yã, jõku ị́jọ́ ũkpó cãndí fẽlépi la yã jõku ụ'dị́ŋá 'bá ulị́jó ménéŋá sĩ rĩ 'i yã jõku ãbị́rị́ yã jõku lẽmẽrĩ yã jõku adrujó ãni rú drã sị́ gá rĩ 'i yã jõku ã'dị́ drã trũ rĩ 'i yã?
45008036	Cécé sĩlé bụ́kụ̃ Ãdróŋá drị̂ agá rĩ áni: “Ími ị́jọ́ sĩ ãma drã agá ụ́'dụ́ pírí sĩ, 'bá kí mịfị́ gá ãma i'dá cécé kãbĩlõ mụlé ụlị́lé ụlị́-ụlị̂ rĩ kí áni.”
45008037	Yụ, ị́jọ́ 'dĩ kí agâ sĩ pírí ãma kí ndẽ lẽtáŋá Yẹ́sụ̃ Kúrísĩtõ 'bã ãma lẽjó rĩ sĩ.
45008038	Ị́jọ́ 'dĩ sĩ, ánị̃ dó ãndá-ãndá ru drã, ĩdrĩ, jõ táni mãlãyíkã 'bụ̃ gá rĩ kî, úríndí ũnzí ãngũ drị̃ gá rĩ kî, ị́jọ́ ãndrũ rĩ jõku ị́jọ́ drị̃lẹ́ gâlé ru amụ́lépi rĩ kî trũ, ãzíla ũkpõ ị́jọ́ ru idélépi rĩ abe,
45008039	ãngũ ụrụgâlé ru rĩ, ãngũ vụ̃rụ̂lé ru, ãzíla ãko pírí Ãdróŋá 'bã ũ'bãlé 'dĩ kí abe icó kí ãma drĩdríŋĩ colé lẽtáŋá Ãdróŋá drị́ ãma ãni Kúrísĩtõ Yẹ́sụ̃ agá rĩ be ku.
45009001	Ma ị́jọ́ mgbã jọ, ma Kúrísĩtõ ãni ãzíla má alị́ ĩnzõ ku, ũrãtáŋá mádrị̂ Úríndí Ãlá rĩ la drị̃ la ce nĩ, imbá áma ásị́ ájọ ĩnzõ ku.
45009002	Áma ásị́ gá ũcõgõ ãmbógó ru, ãzíla ma ãzá walépi ku la ta 'bá mádrị́ ãrí ãzíla ĩzá ãlu 'dĩ kí ị́jọ́ sĩ.
45009003	Ị́jọ́ 'bá mádrị́ Yẹ́sụ̃ ã'ị̃lépi rá rĩ 'badrị̂ sĩ, álẽ tá Ãdróŋá 'bã wã ma rá, ãzíla 'bã lã ma Kúrísĩtõ be ku, ị́jọ́ 'dĩ drĩ tá icó kí palé rá rĩ gá.
45009004	'Dĩ kí 'bá Ịsịrayị́lị̃ rú Ãdróŋá 'bã pẽlé ĩ'di 'bã anzị rú rĩ kí, i'da ru dị̃zã rú ĩ'baní rá. Tị icíma ĩ'di ãni ĩ'ba abe rĩ, ĩ'diní ĩ'baní ãzị́táŋá kí fẽjó rĩ, ĩ'diní ĩ'baní drị̃lẹ́ba sĩ ĩ'di ị̃nzị̃jó jó ĩ'di ị̃nzị̃jó rĩ agá rĩ, ãzíla ị́jọ́ azịŋá ĩ'didrị́ gá rĩ kí ã'ị̃jó.
45009005	Á'bị́ ĩ'badrị̂ kí ándrá 'bá ĩyõ Ãdróŋá drị̂ kî, Kúrísĩtõ 'bã ízókí bãsĩ ãfũjó 'bá ru rĩ angá ĩ'ba rụ̂ sĩ, ĩ'di Ãdróŋá ãko pírí kí drị̃lẹ́ gá Úpí ịcụ́lé rulé rũrũ jã 'dâ rĩ 'i. Ámĩnã.
45009006	Adru ị́jọ́ Ãdróŋá 'bã azịlé rĩ ĩcẽ rá íni ku. Ị́jọ́ 'dĩ sĩ, anzị pírí Ịsịrayị́lị̃ rú 'dĩ adru kí 'bá Ãdróŋá ãni la ku.
45009007	Ã'dusĩku adru ĩ'bã kí adrujó Ịbụrahị́mụ̃ 'bã drị̃lẹ́ rĩ sĩ kí dó pírí 'bá Ãdróŋá ãni la íni ku. Ãdróŋá jọ, “Drị̃lẹ́ mídrị̂ kí ãfũ Ĩsákã rụ̂ sĩ.”
45009008	Adru anzị Ịbụrahị́mụ̃ 'bã tịlé rĩ kí pírí mụ adrulé anzị Ãdróŋá ãni íni la ku, wó rá la anzị Ịbụrahị́mụ̃ drị́ Ãdróŋá 'bã ị́jọ́ azịlé ãzí rĩ kî.
45009009	Ị́jọ́ ándrá Ãdróŋá 'bã azịlé rĩ jọ, “Sáwã pẽlé rĩ agá, ma ãgõ rá ãzíla Sárã la ngọ́tị́ ágọ́bị́ tĩ rá.”
45009010	Adru 'dĩ 'i á'dụ̂sĩ la ku, Rẽbékã ãwụ̃ anzị kí ị̃rị̃ ãmã áyị́pị Ĩsákã nî.
45009011	-
45009012	Âwụ̃ drĩ anzị 'dĩ kí ku rú, idé kí drĩ vâ ị́jọ́ ũnzí jõku ị́jọ́ múké la ku rú. Ãdróŋá jọ Rẽbékã ní, “Ngọ́tị́ kãyú rĩ la mụ adrulé vúlé rĩ pálé gá.” Ãdróŋá jọ ị́jọ́ 'dĩ íni la sĩ i'dajó la ĩ'di ị́jọ́ ĩ'didrị̂ kí pẽ nĩ adru ãzị́ 'bá ní idélé rĩ sĩ ku, be la umveŋá ĩ'didrị̂ sĩ.
45009013	Cécé ị́jọ́ sĩlé rĩ 'bã jọlé rĩ áni, “Álẽ Yãkó'bõ rá, wó ángụ̃ Ị́sãwụ̃ 'i.”
45009014	Ị́jọ́ 'dĩ sĩ, ãma jọ la íngoní yã? Ãdróŋá lị ị́jọ́ pịrị ku yã? Ãluŋá la yụ!
45009015	Ã'dusĩku Ãdróŋá jọ ándrá Mụ́sã ní, “Ma ásị́ ị̃gbẹ̃ i'da 'bá mání sĩ lẽjó ásị́ ị̃gbẹ̃ i'dajó rĩ ní rá, ãzíla ma 'bá mâ pẽlé rĩ 'bã ízákĩzã ndre rá.”
45009016	Ị́jọ́ 'dĩ sĩ, adru dó ũrãtáŋá 'bádrị̂ agá jõku ũkpõ 'bádrị̂ sĩ ku, wó rá la ásị́ ị̃gbẹ̃ Ãdróŋá drị̂ sĩ.
45009017	Ị́jọ́ sĩlé rĩ 'bã jọlé Fãráwũ ní rĩ áni, “Á'bã ándrá mi úpí ru la ị́jọ́ 'dĩ sĩ, ma dó sĩ ũkpõ mádrị́ gá rĩ i'da ími agâ sĩ, sĩ rụ́kụma ajíjó mání ụ̃nọ́kụ́ drị̃ gá 'dâ pírí.”
45009018	Ị́jọ́ 'dĩ sĩ, Ãdróŋá drĩ lẽ ásị́ ị̃gbẹ̃ fẽlé 'bá ĩ'di 'bã lẽlé rĩ ní ĩ'di fẽ la rá ãzíla 'bá ĩ'di 'bã lẽlé 'ba are ị́jọ́ ku drị̃ ũkpó rĩ ní ĩ'di drị̃ ũkpõ fẽ.
45009019	Ĩmi ãzí ãlu icó jọlé la mání, “Ãdróŋá la ị́jọ́ ndrụ̃ ãma ụrụ'bá gá ã'du ị́jọ́ sĩ? Ã'di la drị̃ la atrị ị́jọ́ ĩ'di 'bã lẽlé rĩ gá nĩ yã?”
45009020	Wó mi gápi 'bá ru 'dĩ, mi ã'di 'i icójó ị́jọ́ umvijó Ãdróŋá ní 'dĩ 'bã áni yã? “Úmvú sịlé rĩ icó jọlé la 'bá ĩ'di sịlépi rĩ ní, ‘Ísị ma íni ã'du ị́jọ́ sĩ yã rĩ gá rá yã?’”
45009021	'Bá úmvú sịlépi rĩ icó ũdrí ãlu 'dĩ sĩ ãko ĩ'di 'bã lẽlé rĩ kí sịlé rá ãzị́ ãmbógó la ngajó, ãzíla ãzị́ ụ́'dụ́ pírí rĩ ngajó.
45009022	Ãdróŋá 'bã ũkpõ cí sĩ ị́jọ́ ĩ'di 'bã lẽlé idélé rĩ idéjó, lẽ ũmbã ĩ'didrị́ gá rĩ i'dajó ãzíla ũkpõ ĩ'didrị̂ únị̃ cé. Ri vâ ị́jọ́ 'bá ĩ'di 'bã sĩ ũmbã najó ĩ'baní 'dĩ kí talé jãjã rú táni ĩ'baní adrujó ãko mụlépi drị̃ jalépi rá la rú tí.
45009023	Wó Ãdróŋá idé ị́jọ́ 'dĩ íni la dị̃zã ĩ'didrị́ ãmbógó rĩ i'dajó, 'dĩ ándrá ũsũlé ãma drị̃ gá 'bá ĩ'di 'bã ásị́ ị̃gbẹ̃ agá rĩ, ãma 'bá ĩ'di 'bã itúlé dị̃zã ĩ'didrị̂ ịsụ́lépi rĩ 'banî.
45009024	Ãma 'bá tá ĩ'di 'bã umvelé angájó 'bá Yãhụ́dị̃ rú 'dĩ kí agâlé á'dụ̂sĩ ku, wó vâ angájó 'bá Yãhụ́dị̃ rú ku rĩ kí agá ĩndĩ 'dĩ.
45009025	Ị́jọ́ ĩ'di 'bã jọlé bụ́kụ̃ Hõséyã drị̂ agá rĩ áni, “'Bá ándrá má ãni ku 'dĩ kí ma kí umve 'bá má ãni, ãzíla sụ́rụ́ ándrá lẽlé ku rĩ ma kí umve 'bá mání lẽlé lẽlẽ rĩ kî;”
45009026	ãzíla “Ị́jọ́ 'dĩ la ru idé ĩ'di 'bã kẹ̃jị́ gá cécé ándrá jọlé rĩ áni, ‘Ĩmi adru mâ 'bá ku,’ ála dó ĩmi umve ‘Ãdróŋá ídri rĩ 'bã anzị kî.’”
45009027	Ĩsáyã awá 'bá Ịsịrayị́lị̃ drị́ gá rĩ kí ị́jọ́ sĩ: “Ĩ'bã kãlãfe drĩ táni adru agá cínákí mĩrĩ tị gá rĩ áni tí, ị́mbị́lị́kọ́ la kí ru pa nĩ.
45009028	Ị́jọ́ 'dĩ sĩ, Úpí la mụ ị́jọ́ ĩ'didrị́ gá rĩ lịlé ụ̃nọ́kụ́ drị̃ gá kpí gbõrú ãzíla ị́jọ́ pírí kí ukójó rá.”
45009029	Ándrá Ĩsáyã 'bã jọlé údu 'bo rĩ áni: “Úpí Ũkpó 'Dị́pị drĩ ándrá ãmaní drị̃lẹ́ a'be agá ku la, ãma tánõ dó cécé 'bá táwụ̃nị̃ Sõdómũ gá rĩ kí áni, ãma tánõ dó cécé 'bá táwụ̃nị̃ Gõmórã gá rĩ kí áni.”
45009030	Ị́jọ́ 'dĩ sĩ, ãma dó ã'du jọ? 'Bá Yãhụ́dị̃ rú ku Ãdróŋá 'bã lãlé 'bá ãlá ru ku rĩ, úlã kí ãlá ru ã'ị̃táŋá sĩ.
45009031	Wó 'bá Ịsịrayị́lị̃ rú, ãzị́táŋá kí vú ũbĩlépi sĩ ru lãjó 'bá ãlá ru Ãdróŋá drị̃lẹ́ gá rĩ ịsụ́ kí ĩ'di ku.
45009032	Ã'du ị́jọ́? Ã'dusĩku ũbĩ kí vú la ã'ị̃táŋá sĩ ku, wó ĩ'baní rĩ gá ĩ'di ãzị́ ngajó rĩ sĩ íni. Sị̃ kí ru pá 'bá cécé írã 'bá pá ụ̃sị̃lépi rĩ áni rĩ ụrụ'bá gá.
45009033	Ị́jọ́ sĩlé rĩ 'bã jọlé rĩ 'bã áni: “Índre drĩ, á'bã írã kúmũ rú 'bá kí pá ụ̃sị̃lépi rĩ ãngũ Zị̃yọ́nị̃ drị̂ gá, ãzíla írã fẽlépi la 'bá 'bã kí sĩ u'dejó rĩ 'i. Wó 'bá ásị́ 'bãlépi drị̃ la gá rĩ icó drị̃nzá ịsụ́lé ku.”
45010001	Má ádrị́pịka ãzíla má ámvọ́pịka ị́jọ́ ãmbógó áma ásị́ gá Ãdróŋá a'ị́jó 'bá Ịsịrayị́lị̃ rú rĩ 'baní rĩ lẽ tá 'bã pa kí ru rá.
45010002	Ma ĩminí ị́jọ́ mgbã jọ ánị̃ 'bá 'dĩ 'bã kí ásị́ ãzị́ ngajó Ãdróŋá ní ũkpó sĩ rĩ gá rá, wó ásị́ 'bãŋá ĩ'badrị̂ nị̃táŋâ kóru.
45010003	Ã'dusĩku nị̃ kí ị́jọ́ Ãdróŋá 'bã 'bá 'bãjó ãlá ru rĩ ku, kẹ̃jị́ la gá kí gẹ̃rị̃ ndrụ̃ sĩ ru 'bãjó ãlá ru Ãdróŋá drị̃lẹ́ gá ãzị́táŋá Mụ́sã drị̂ kí vú ũbĩŋá sĩ, lẽ kí sĩ gẹ̃rị̃ Ãdróŋá drị̂ ku.
45010004	Ã'dusĩku Kúrísĩtõ de ãzị́ ãzị́táŋá drị́ gá rĩ 'bo, 'bá ĩ'di ã'ị̃lépi rĩ kí 'bãjó 'bá ãlá ru Ãdróŋá drị̃lẹ́ gá.
45010005	Mụ́sã sĩ ị́jọ́ gẹ̃rị̃ 'bání ru 'bãjó ãlá ru ãzị́táŋá sĩ rĩ drị̃ gá jọ, “Ídrĩ lẽ adrulé ídri míní ãzị́táŋá kí vú ũbĩjó rĩ sĩ, lẽ mí ũbĩ ị́jọ́ ala gá rĩ kí vú idélé pírí.”
45010006	Wó 'dĩ ị́jọ́ sĩlé rĩ 'bã jọlé 'bá lãjó ãlá ru ã'ị̃táŋá sĩ rĩ jọ, “Mi ũrã la ími ásị́ gâlé, ‘Ã'di la tụ ãmaní 'bụ̃ gâlé nĩ yã?’” (Ã'di la Kúrísĩtõ ají 'bụ̃ gâlé ãmaní vụ̃rụ́ 'dõlé nĩ yã?)
45010007	“Jõku ‘Ã'di la fi vụ̃rụ́ ụ̃nọ́kụ́ ị̃ndụ́ gâlé nĩ yã?’” (wó Kúrísĩtõ angá 'bá drãlépi rá rĩ kí drĩdríŋĩ gá 'bụ́ gâlé rá).
45010008	Ị́jọ́ ĩ'di 'bã jọlé rĩ ĩ'di íni, “Ị́jọ́ Ãdróŋá drị́ gá rĩ ĩ'di ãni rú ími andre gá 'dĩ, ími tị gá ãzíla ími ásị́ gá,” 'dĩ ị́jọ́ ã'ị̃táŋá drị́ gá ãmaní ũlũlé rĩ 'i.
45010009	Ị́jọ́ 'dĩ sĩ, ídrĩ i'da la Yẹ́sụ̃ ĩ'di Úpí 'i ími tị sĩ, ãzíla mí ã'ị̃ ími ásị́ gá Ãdróŋá inga ĩ'di ídri 'bá drãlépi rá rĩ kí drĩdríŋĩ gá rá íni, mi ími pa rá.
45010010	Ásị́ sĩ 'bá la ị́jọ́ ã'ị̃ rá sĩ adrujó 'bá ãlá ru Ãdróŋá drị̃lẹ́ gá, wó tị sĩ ĩ'di i'da la sĩ patáŋá ịsụ́jó.
45010011	Ị́jọ́ sĩlé ri jọ tọndọlọ “'Bá ásị́ 'bãlépi drị̃ la gá rĩ, icó drị̃nzá ịsụ́lé ku.”
45010012	'Bá Yãhụ́dị̃ rú rĩ kí 'bá 'bá Yãhụ́dị̃ rú ku rĩ kí abe adru kí ndú-ndú ku, Úpí ãlu 'dĩ 'bã vúŋá ĩ'di Úpí ru 'bá pírí 'banî, ãzíla ĩ'di drị̃lẹ́ba fẽ 'bá pírí ĩ'di rụ́ umvelépi rĩ 'banî.
45010013	Ị́jọ́ 'dĩ sĩ, ị́jọ́ sĩlé rĩ 'bã jọlé rĩ áni, “'Bá pírí Úpí 'bã rụ́ umvelépi rĩ kí ru pa rá.”
45010014	Wó 'bá ĩ'di ã'ị̃lépi ku rĩ kí ĩ'di rụ́ umve íngoní-íngoní ru? 'Bá kí 'bá ĩ'bã kí sĩ ị́jọ́ arejó drị̃ la gá ku rĩ ã'ị̃ íngoní-íngoní ru? Ãzíla 'bá kí ị́jọ́ are drị̃ la gá ị́jọ́ ĩ'didrị̂ ũlũŋâ kóru íngoní-íngoní ru?
45010015	'Bá ãzí la icó mụlé 'bá 'ba rụ̂lé ị́jọ́ ũlũlé íngoní-íngoní ru údrĩ tị la pẽ ku rĩ gá? Ãzíla ị́jọ́ Ãdróŋá drị́ sĩlé rĩ 'bã jọlé rĩ 'bã áni, “'Bá ị́jọ́ mgbã rĩ ajílépi rĩ pámvú ũnĩ 'dã áni yã?”
45010016	Wó 'bá Ịsịrayị́lị̃ rú rĩ nga kí pírí ị́jọ́ mgbã rĩ ã'ị̃lé la ku. Ĩsáyã jọ rá, “Úpí, ã'di ã'ị̃ ị́jọ́ ãmã ũlũlé rĩ nĩ yã?”
45010017	Ị́jọ́ 'dĩ sĩ, ã'ị̃táŋá la amụ́ 'bã kí ị́jọ́ arejó rĩ sĩ, ãzíla 'bá kí ị́jọ́ are ị́jọ́ Kúrísĩtõ drị́ gá rĩ ũlũjó rĩ sĩ.
45010018	Wó ádrĩ 'bá kí zị, are kí ị́jọ́ ku yã? Mgbã rĩ gá are kí rá. “Ị́jọ́ Ãdróŋá drị́ gá rĩ iré ru ãngũ drị̃ gá pírí 'bo, ụ́'dụ́kọ́ ĩ'badrị́ gá rĩ ca kpere ụ̃nọ́kụ́ drị̃ gá 'dâ pírí rá.”
45010019	Ázị vâ ị̃dị́, “Ịsịrayị́lị̃ nị̃ kí ị́jọ́ ku yã?” Mụ́sã umvi jọ, “Ma mụ 'bá mâ sụ́rụ́ ru 'dĩ kí fẽlé u'álé ãjã sĩ 'bá mâ sụ́rụ́ ru ku 'dĩ kí ị́jọ́ sĩ. Ma fẽ la ũmbã 'bã ga ĩmi agá sụ́rụ́ ị́jọ́ nị̃lépi ku 'dĩ kí sĩ.”
45010020	Ĩsáyã jọ ị́jọ́ tọndọlọ: “'Bá ándrá áma ndrụ̃lépi ku rĩ ịsụ́ kí ma rá, má i'da vâ ma 'bá ándrá áma ndrụ̃lépi ku rĩ 'baní rá.”
45010021	Wó Ịsịrayị́lị̃ 'bã ị́jọ́ sĩ, Ãdróŋá jọ: “Ụ́'dụ́ pírí sĩ ma áma drị́ aja 'bá áma gãlépi, áma arelépi ku ãzíla kí ãgátã ga má be 'dĩ 'ba rụ̂lé.”
45011001	Ị́jọ́ mâ zịlé rĩ: Ãdróŋá gã dó 'bá ĩ'didrị́ rĩ kí úmgbé yã? Ãluŋá la 'dáyụ! Áma mgbã rĩ bãsĩ 'bá Ịsịrayị́lị̃ rú rĩ 'i, drị̃lẹ́ Ịbụrahị́mụ̃ ãni sụ́rụ́ Bénzãmĩnĩ drị́ rĩ.
45011002	Ãdróŋá gã 'bá ĩ'di ãni ándrá ĩ'di 'bã nị̃lé ídu cé 'dĩ kí ku. Ĩlã drĩ ị́jọ́ sĩlé bụ́kụ̃ agá 'dã 'i, ị́jọ́ sĩlé Ĩlíyã drị̃ gá ĩ'di 'bã sĩ unujó Ãdróŋá drị̃lẹ́ gá 'bá Ịsịrayị́lị̃ drị̂ kí ị́jọ́ sĩ rĩ:
45011003	“Úpí, 'bá 'dĩ ụ'dị́ kí 'bá mí ãni nãbịya rú 'dĩ kí rá, ãzíla andi kí ãlĩtárĩ kí rá, má ace ma á'dụ̂sĩ, lẽ kí vâ gẹ̃rị̃ ndrụ̃lé sĩ áma 'dịjó rá.”
45011004	Ãdróŋá umvi ĩ'diní íngoní yã? “'Bá ãzí mâ tãmbalé álĩfũ ázị̂rị̃ la kí cí 'dĩ kí 'bá ãja tị̃lépi sĩ Bãálĩ ị̃nzị̃jó ku rĩ kî.”
45011005	Ĩ'di vâ cécé 'dĩ 'bã áni acájó ụ́'dụ́ ãndrũ 'dõ sĩ, 'bá ị́mbị́lị́kọ́ acelépi Ãdróŋá 'bã ũpẽlé ásị́ ị̃gbẹ̃ ĩ'didrị́ gá rĩ sĩ rĩ kí cí.
45011006	'Dĩ drĩ dó adru ásị́ ị̃gbẹ̃ Ãdróŋá drị́ gá rĩ sĩ, ífí la adru ãzị́ ngajó rĩ sĩ la ku, drĩ ándrá adru 'dĩ 'bã áni, ị́jọ́ jọlé ásị́ ị̃gbẹ̃ sĩ rĩ adru tá ásị́ ị̃gbẹ̃ ku.
45011007	Ã'du yã? Ãko 'bá Ịsịrayị́lị̃ rú rĩ 'bã kí ndrụ̃lé ásị́ pírí rĩ sĩ rĩ ịsụ́ kí ku, wó 'bá ũpẽlé rĩ ịsụ́ kí rá la nĩ. Ị́mbị́ la 'bã ásị́ mba kí mbã-mbã.
45011008	Cécé ị́jọ́ sĩlé 'bo rĩ 'bã jọlé rĩ áni, “Ãdróŋá fẽ ĩ'baní úŋmĩ sĩ ị́jọ́ ũrãjó ku la, mịfị́ sĩ ãngũ ndrejó ku rĩ, bị́lẹ́ ĩ'bã kí sĩ icójó ị́jọ́ arejó ku la, kpere ãndrũ.”
45011009	Dãwụ́dị̃ 'bã mgbã jọ vâ rá, “Lẽ ụ̃mụ̃ ĩ'badrị̂ 'bã uja kí ru ĩ'baní ímbá kí 'belépi la rú. Gẹ̃rị̃ 'bã ãzụ̃ ĩ'baní cí, ãzíla 'bã ịsụ́ kí pángá cí.
45011010	Lẽ mịfị́ la 'bã ãzụ̃ kí cí, 'bã ndre kí rú sĩ ãngũ ku benĩ. Ụ̃gụ la 'bã lị kí ũcõgõ ĩ'badrị̂ kí sĩ jã 'dâ.”
45011011	Ma zị la ị̃dị́: sị̃ kí ru pá sĩ a'déjó angájó ị̃dị́ ku yã? Ãluŋá la 'dáyụ! Ã'dusĩku ị́jọ́ ũnzí ĩ'bã kí idélé rĩ sĩ, patáŋá úfẽ dó 'bá Yãhụ́dị̃ rú ku rĩ 'banî, ị́jọ́ 'dĩ sĩ, 'bá Ịsịrayị́lị̃ drị̂ acá kí dó ãjã rú ị́jọ́ la sĩ.
45011012	Wó ị́jọ́ ũnzí Ịsịrayị́lị̃ 'badrị̂ drĩ dó adru ụ̃rọ̃drị́ ru 'bá ụ̃nọ́kụ́ gá rĩ 'banî, ãzíla ãvĩŋá ĩ'badrị́ gá rĩ sĩ ĩ'di dó drị̃lẹ́ba rú 'bá Yãhụ́dị̃ rú ku rĩ 'banî, ĩ'di dó ụ̃rọ̃drị́ ãmbógó la ají ĩ'baní íngõpí!
45011013	Ma jọ la ĩminí ĩmi 'bá Yãhụ́dị̃ rú ku 'dĩ, áma pẽjó 'bá Yãhụ́dị̃ rú ku 'dĩ 'baní ụ̃pị́gọ́ŋá ru rĩ sĩ, má u'á ãfó sĩ ãzị́ mádrị́ 'dĩ agá,
45011014	ị́jọ́ mání ásị́ 'bãjó drị̃ la gá ãmbógó ru rĩ sĩ 'bá mádrị̂ kí ásị́ ingajó 'bã idé kí rú sĩ ãjã sĩ kí ãzí 'baní ru pajó ĩndĩ.
45011015	Ị́jọ́ 'dĩ sĩ, ĩ'bã kí ị́jọ́ la gãjó úmgbé rĩ drĩ dó tị icíŋá ají ụ̃nọ́kụ́ ní Ãdróŋá be, ị́jọ́ ĩ'bã kí ã'ị̃lé rĩ la ã'du ají? Ĩ'di ídri fẽ 'bá drãlépi rá rĩ ní angájó drã agá.
45011016	'Bá drĩ Ãdróŋá ní ãwã'dĩfô fẽ ãkónã sĩ, ífí la ãkónã 'dã tá pírí Ãdróŋá ãni, ãzíla ife ízókí kí drị̃ kí adru ãlá ru, ífí la ife 'bã kénĩ kí vâ pírí ãlá ru.
45011017	Kénĩ la ãzí rĩ kí údrĩ táni kí ũnũ agá rá tí, mi gápi ife ásé agá nalé ku 'dĩ 'bã kénĩ rú agbẹ́lépi 'dĩ, ágá mi amụ́lé icílé ãzí rĩ kí abe sĩ ife ãlu 'dã 'bã sụ́ nzụlé angájó ízókí la gâlé.
45011018	Mí ũnũ mi kénĩ 'dĩ kí sĩ ku. Ídrĩ idé la 'dĩ 'bã áni rá yã áni, íko ízókí la kí ãzã ku be la rá la ízókí la kí bãsĩ ími izó nĩ.
45011019	Mi dó sĩ jọ la, únũ kénĩ la kí ící rú sĩ ĩ'di ife 'bã mgbã rĩ ụrụ'bá gá 'dãá ĩndĩ.
45011020	Ị́jọ́ mgbã sĩ rĩ gá, únũ kí rá la ã'dusĩku ã'ị̃táŋá ãkõ ĩ'badrị̂ sĩ. Ĩmi pá tu ã'ị̃táŋá sĩ, ĩmi adru ãfó sĩ ku wó rá la ụ̃rị̃ 'bã rụ ĩmi nĩ.
45011021	Ị́jọ́ 'dĩ sĩ, Ãdróŋá drĩ ájẹ́ ife 'bã mgbã kí tãmba agá cí ku, ícó tá ĩmi tãmbalé ãzí rĩ sĩ ku.
45011022	Mí ụ̃'bị̃ dó drĩ ásị́ ị̃gbẹ̃ ãzíla ásị́ ãcị̃ Ãdróŋá drị̂ ndrelé, 'bá ị́jọ́ izalépi rĩ 'baní Ãdróŋá ásị́ ãcí-ãcí, wó ĩ'di u'á ásị́ ị̃gbẹ́ sĩ míní rá la míní adrulé ásị́ ị̃gbẹ̃ ĩ'didrị̂ agá rĩ sĩ, drĩ adru íni ku ála vâ ími ga ala gá 'dâ vụ̃rụ́.
45011023	Drĩ kí pá tu ã'ị̃táŋá ãkõ agá jã 'dâ ku, ála kí a'ị́ icílé ĩndĩ rá, ã'dusĩku Ãdróŋá icó vâ kí icílé ị̃dị́ rĩ gá nĩ.
45011024	Ị́jọ́ mgbã sĩ rĩ gá, údrĩ tá ími agâ agá mị̃zẹ́yị́tụ̃ ife zolépi ásé agá gbíyã ásé 'a drị̂ abe rĩ trũ, gbíyã 'dĩ trũ icí mi salé sãsã ámvụ́ agá mị̃zẹ́yị́tụ̃ ife mgbã rĩ rú rĩ be rá, ĩ'di bábá íngõpí sĩ kénĩ 'dĩ kí icíjó ife ãlu-ãlu ndú-ndú 'dĩ kí ụrụ'bá gá!
45011025	Álẽ ĩmi adru nị̃táŋâ kóru ị́jọ́ ru idélépi 'dĩ kí sĩ ku, má ádrị́pịka ãzíla má ámvọ́pịka, ĩmi icó dó sĩ adrulé 'bá ị́jọ́ nị̃lépi ambamba la rú ĩmi ịpị́jó ku, Ịsịrayị́lị̃ 'bã ãzí ásị́ acá kí ũkpó ru 'bo, ị́jọ́ 'dĩ kí mụ adrulé 'dĩ 'bã áni kpere ụ́'dụ́ pẽlé 'bá Yãhụ́dị̃ rú ku rĩ 'bã kãlãfe 'baní ca agá.
45011026	Ị́jọ́ 'dĩ sĩ, Ịsịrayị́lị̃ pírí kí ru pa rá cécé sĩlé bụ́kụ̃ Ãdróŋá drị̂ agá 'bo rĩ áni: “'Bá kí palépi rĩ 'bã mụjó ãfũjó Zị̃yọ́nị̃ gá rĩ sĩ, ĩ'di mụ ásị́ ũkpõ Yãkó'bõ agâ sĩ Ãdróŋá gãjó rĩ nzelé rá.
45011027	'Dĩ tị icíma má ãni ĩ'ba abe rĩ, mání mụjó ị́jọ́ ũnzí ĩ'badrị̂ kí wụ̃jó rá rĩ sĩ.”
45011028	Ị́jọ́ mgbã Yẹ́sụ̃ drị́ gá rĩ sĩ, 'bá 'dĩ kí Ãdróŋá 'bã mẹ́rọ́'bá ru ĩmi ị́jọ́ sĩ, wó wókõ 'bá pẽŋá drị́ gá rĩ sĩ, ála kí lẽ rá la, á'bị́ ĩ'badrị́ gá rĩ kí ị́jọ́ sĩ.
45011029	Ị́jọ́ 'dĩ sĩ, fẽtáŋá Ãdróŋá drị̂ kí umveŋá abe uja kí ru ku.
45011030	Cécé ĩmi ándrá Ãdróŋá tị arejó ku rĩ áni, ĩmi ịsụ́ ásị́ ị̃gbẹ̃ ị́jọ́ ĩ'bã kí Ãdróŋá tị arejó ku rĩ sĩ.
45011031	'Bá 'dĩ 'bã mgbã acá kí vâ areŋâ kóru, 'bã ịsụ́ kí rú vâ sĩ ú'dî'da ásị́ ị̃gbẹ̃ Ãdróŋá 'bã ásị́ ị̃gbẹ̃ fẽjó ĩminí rĩ sĩ ĩndĩ.
45011032	Ị́jọ́ 'dĩ sĩ, Ãdróŋá umbé dó ãko pírí kí tị cí tị areŋá ãko ĩ'badrị̂ sĩ, 'bá 'bã ịsụ́ kí rú sĩ ásị́ ị̃gbẹ̃ ĩ'didrị́ gá 'bá pírí 'baní rĩ 'i.
45011033	Ũndũwã Ãdróŋá drị̂ 'bã málĩ la ala gá rĩ abe, ãzíla ị́jọ́ nị̃ŋá, ị́jọ́ vãŋâ trũ rĩ kị́rị́ la 'dã áni! 'Bá ãzí icó ị́jọ́ ĩ'di 'bã lịlé rĩ ndrụ̃lé ku. 'Bá ãzí icó vâ gẹ̃rị̃ ĩ'didrị̂ kí vú ũbĩlé ku.
45011034	“Ã'di nị̃ ị́jọ́ Úpí ásị́ gá rĩ cé la nĩ yã? Jõku ã'di la icó ĩ'diní ị́jọ́ amálé nĩ yã?”
45011035	“Ã'di fẽ Ãdróŋá ní ãko sĩ ĩ'diní ãrígótị la ũfẽjó ĩ'diní rá la nĩ yã?”
45011036	Ị́jọ́ 'dĩ sĩ, angájó ĩ'di rụ̂lé, ĩ'di rụ̂ sĩ ãzíla ãko pírí kí ĩ'di ãni. Dị̃zã 'bã adru kí ĩ'diní jã 'dâ! Ámĩnã.
45012001	Ị́jọ́ 'dĩ sĩ, Má ádrị́pịka ãzíla má ámvọ́pịka ã'ị̃táŋá agá 'dĩ, ma mãmálá 'bã ĩmi rụ́ Ãdróŋá 'bá ásị́ ị̃gbẹ̃ ndrụ̃lépi rĩ sĩ, ĩfẽ ĩmi ụrụ'bá pírí ídétáŋá ru ídri rú ãlá ru ãko ãyĩkõ fẽlépi Ãdróŋá ní rá ri rú, 'dĩ ãzị́ ĩminí ngalé ĩ'di ị̃nzị̃jó úríndí sĩ rĩ 'i.
45012002	Lẽ ĩmi adru 'bá ụ̃nọ́kụ́ ú'dî'da 'dĩ drị̃ gá rĩ kí áni ku, wó ĩmi uja ĩmi ásị́ ĩ'bã ĩmi ádrízã ú'dí ru. Ĩmi dó sĩ icó ị́jọ́ Ãdróŋá 'bã lẽlé rĩ nị̃jó ãzíla ị́jọ́ múké Ãdróŋá 'bã lẽlé rĩ amájó.
45012003	Lẽtáŋá uyaŋâ kóru Ãdróŋá 'bã fẽlé mání rĩ sĩ, ma jọ la ĩmi ãlu-ãlu ní 'dĩ 'bã áni: ĩmi ũrã ị́jọ́ ĩmidrị́ gá rĩ kí ãmbógó ru ndẽ 'bá ãzí kí ị́jọ́ rá la ku, wó be la rá la ĩmi ũrã drĩ ị́jọ́ ĩmidrị̂ 'bã adru amáŋá múké la trũ, ã'ị̃táŋá Ãdróŋá 'bã fẽlé ĩminí rĩ sĩ.
45012004	Cécé ụrụ'bá 'bã ĩsélé ndú-ndú 'dĩ 'bã kí ụrụ'bá ãlu idélé rĩ 'bã áni, ĩsélé ãlu-ãlu 'dĩ nga kí pírí ãzị́ ãlu la áyụ ku.
45012005	Ị́jọ́ 'dĩ sĩ, ãma gápi 'bá ũ'bí ru Yẹ́sụ̃ Kúrísĩtõ agá 'dĩ, ící ãma ụrụ'bá ãlu rú. Ãma dó sĩ 'bá pírí ãni.
45012006	Lẽtáŋá uyaŋâ kóru fẽlé ãma ní rĩ sĩ, fẽtáŋá ãmadrị̂ kí ndú-ndú. 'Bá fẽtáŋá ị́jọ́ nábị̃ drị̂ jọjó rĩ drị́ rĩ fẽjó rĩ 'bã ayú ĩ'di cécé fẽlé ã'ị̃táŋá ĩ'didrị̂ vú sĩ rĩ áni.
45012007	Drĩ adru 'bá íyóŋá ãni, lẽ 'bã nga ãzị́ la ásị́ pírí sĩ, jõ 'bá imbájó, lẽ 'bã imbá ímbátáŋá ásị́ pírí sĩ.
45012008	Drị̃ adru 'bá 'bã ãvá ingajó, 'bã nga ĩ'di ũkpó sĩ, jõku drĩ adru ãko fẽjó 'bá ị́jọ́ 'bã ndẽlé rá rĩ kí ãzã kojó, lẽ 'bã fẽ ásị́ mgbã sĩ, drĩ adru adrujó drị̃lẹ́ ru, lẽ 'bã ce 'bá kí drị̃ ásị́ mgbã sĩ, ãzíla jõku ásị́ ị̃gbẹ̃ i'dajó, 'bã i'da ĩ'di ãyĩkõ sĩ.
45012009	Lẽtáŋá 'bã adru mũlũmbẽ kóru. Ĩngụ̃ ị́jọ́ ũnzí rĩ ũnzí, ĩmi ĩbĩ ĩmi ị́jọ́ múké rĩ vú gá.
45012010	Ĩ'bã ásị́ ĩmi ãlu-ãlu drị̃ gá lẽtáŋá ádrị́pị rú rĩ sĩ. Ĩru ĩmi ĩmi drĩdríŋĩ gá.
45012011	Ĩmi adru ũvú ku, wó ãvá ĩmi ãni úríndí drị̃ gá rĩ 'bã adru ũkpó ru sĩ ãzị́ ngajó Úpí nî.
45012012	Ĩmi adru ãyĩkõ sĩ ásị́ 'bãŋá ĩmidrị́ gá rĩ sĩ, ĩ'bã ĩmi ásị́ ũkpó ru ũcõgõ agá, ã'ị̃táŋá sĩ Ãdróŋá zịjó.
45012013	Ĩmi ale ãko ĩmĩ sĩ adrujó rĩ kí 'bá Ãdróŋá drị́ ãko lẽlépi rĩ kí abe. Ĩmi adru ĩndrã kóru ĩmi drĩdríŋĩ gá.
45012014	Ĩwi sụ̃sụ́ múké rĩ 'bá ĩminí ũcõgõ fẽlépi rĩ 'banî. Ĩwi ĩ'baní sụ̃sụ́ múké rĩ áyụ, ĩwã kí ku.
45012015	Ĩmi u'á ãyĩkõ sĩ 'bá u'álépi ãyĩkõ sĩ rĩ kí abe, ĩmi awá 'bá awálépi rĩ kí abe.
45012016	Ásị́sị́ŋá ĩmi u'ájó rĩ 'bã ají kí ru ãlu, ĩmi u'á ãfó sĩ ku, wó ĩmi ã'ị̃ ĩmi icíjó 'bá vụ̃rụ́lẹ́ rĩ kí abe ãlu. Ĩmi ịpị́ ĩmi sĩ ĩmi 'bãjó ụrụgá ĩmi drị̃ sĩ ku.
45012017	'Bá ãzí drĩ ĩmi idé ũnzí, ĩmi umvi ãrígótị la vâ sĩ ĩ'di idéjó ũnzí ku. Ĩmi ụ̃'bị̃ ị́jọ́ kí idélé ũndũwã sĩ 'bá pírí kí mẹ́lẹ́tị gá.
45012018	Drĩ icó rá wókõ mídrị́ sĩ mí ụ̃'bị̃ u'álé 'bá pírí kí abe ásị́ ị̃gbẹ̃ sĩ.
45012019	Mâ wọ̃rị́ka, ĩmi ũfẽ ãrígótị ku, wó kẹ̃jị́ la gá ĩmi a'be ũmbã Ãdróŋá drị̂ 'bã de ị́jọ́ pírí kí nĩ. Ị́jọ́ sĩlé rĩ 'bã jọlé rĩ áni, “Ma ãrígótị la ũfẽ ma 'i, ãrígótị ũfẽjó rĩ ị́jọ́ la má ãni,” Úpí jọ nĩ.
45012020	'Dĩ 'bã kẹ̃jị́ gá: “Mî mẹ́rọ́'bá drĩ adru ãbị́rị́ sĩ, lẽ ífẽ ĩ'diní ãko nalé; ị̃yị́vị́ ndẽjó ĩ'di rá, lẽ ífẽ ĩ'diní ị̃yị́ mvụlé. Ị́jọ́ míní idélé ĩ'diní 'dĩ 'bã áni rĩ sĩ mi drị̃nzá fẽ ĩ'dinî.”
45012021	Ị́jọ́ ũnzí 'bã ndẽ jõ ĩmi ku, wó rá la ĩndẽ ị́jọ́ ũnzí rĩ ị́jọ́ múké rĩ sĩ.
45013001	'Bá pírí 'bã ị̃nzị̃ kí ị́jọ́ 'bá ũpi rú 'dĩ 'bã kí jọlé rĩ, ã'dusĩku ãzị́táŋá ãzí ru 'bãlépi Ãdróŋá 'bã tị kóru la 'dáyụ ãzíla ãmbógó pírí kí Ãdróŋá ũ'bã kí nĩ.
45013002	Ị́jọ́ 'dĩ sĩ, 'bá ãzị́táŋá ãmbógó sụ́rụ́ drị̃ celépi rĩ drị̂ kí gãlépi úmgbé rĩ, gã Ãdróŋá tị úmgbé, wó kí pángá ịsụ́ rá.
45013003	'Bá ũpi rú ụ̃rị̃ fẽlépi 'bá ị́jọ́ idélépi múké la 'baní la yụ, wó rá la kí ụ̃rị̃ fẽ 'bá ị́jọ́ izalépi rĩ 'banî. Ĩlẽ adrulé 'bá ũpi rú 'dĩ kí abe ị́jộ kóru, drị̃lẹ́mgbọ agá ụ̃rị̃ kóru yã? Lẽ ĩmi idé ị́jọ́ ãzị́táŋá 'bã lẽlé rĩ 'i ála ĩmi ị́jọ́ 'bã ãmbógó ru rá.
45013004	Ã'dusĩku ĩ'di ãtí'bó Ãdróŋá drị́ ĩmi ãni ị́jọ́ múké idélépi rĩ 'i. Wó ĩdrĩ ị́jọ́ iza rá, ĩmi u'á ụ̃rị̃ sĩ adru ménéŋá ĩ'didrị́ ũpũ drị́ ĩ'di 'bã drị́ gá rĩ ãzị̂ kóru la ku. Ĩ'di ãtí'bó Ãdróŋá drị̂, drị̃lẹ́ pángá Ãdróŋá drị́ 'bã ãzị́ ngalépi 'bá ị́jọ́ ũnzí idélépi rĩ 'baní pángá fẽjó rĩ.
45013005	Ị́jọ́ 'dĩ sĩ, ĩ'di ị́jọ́ pịrị la ãmaní ãzị́táŋá 'bá ũpi rú 'dĩ 'badrị́ gá rĩ kí arejó, adru ụ̃rị̃ pángá Ãdróŋá drị́ gá rĩ sĩ la ku, wó vâ ị́jọ́ ãma ásị́ 'bã lũlé ãmaní rĩ sĩ.
45013006	'Dĩ bãsĩ ị́jọ́ ĩmĩ sĩ mụ̃sọ́rọ̃ 'bejó rĩ 'i, 'bá ãzị́táŋá drị̃lẹ́ ru 'dĩ kí ãtí'bó Ãdróŋá ãni la kî, kí ru fẽ pírí ãzị́ la ngajó.
45013007	Ĩfẽ 'bá drị̃lẹ́ ru rĩ 'baní ãko ãlu-ãlu ĩmi trũ adrujó ĩ'baní rú rĩ ĩ'badrị́, drĩ adru mụ̃sọ́rọ̃ ĩfẽ ĩ'di, drĩ adru ãrútáŋá ĩfẽ ãrútáŋá, drĩ adru ị̃nzị̃táŋá, ĩfẽ ị̃nzị̃táŋá.
45013008	Ĩmi adru ị́jọ́ trũ 'bá ãzí abe ku, ndẽlépi pírí rá rĩ lẽtáŋá ĩminí ĩmi lẽjó rĩ 'i: 'bá ĩ'di 'bã kãká lẽlépi rĩ idé ị́jọ́ pírí ãzị́táŋá 'bã lẽlé rĩ 'bo.
45013009	Ãzị́táŋá jọ íni, “Ínga ãwụ̃ ku, Í'dị 'bá ku, Mí ụ̃gụ̃ ụ̃gụ̃ ku, Íta 'bá ãzí 'bã ãko vị́ ku,” ãzíla ãzị́táŋá ãzí drĩ adru cí yã áni, tra kí ru pírí ãzị́táŋá ãlu lẽtáŋá drị́ 'dĩ ụrụ'bá gá, jọ dó, “Ílẽ mî jĩránĩ cécé míní ími lẽlé rĩ áni.”
45013010	'Bá lẽtáŋá Ãdróŋá drị̂ trũ rĩ ĩ'di 'bã ị́jọ́ 'bá ãzí be la 'dáyụ, ị́jọ́ 'dĩ sĩ lẽtáŋá ĩ'di ị́jọ́ pírí ãzị́táŋá drị́ gá rĩ 'bã ãsị̃ŋá.
45013011	Ĩmi idé ị́jọ́ 'dĩ 'i ã'dusĩku ĩnị̃ ú'dî'da áyi sĩ adrujó ala gá 'dĩ rá, 'dĩ dó sáwã ĩminí sĩ angájó ụ́'dụ́ gá rĩ 'i, ĩminí nị̃jó la rá ụ́'dụ́ ãmadrị́ Ãdróŋá 'bã sĩ amụ́jó ãma pajó ũcõgõ ãmadrị̂ kí agá rĩ acá dó ãni rú 'bo, ndẽ dó ụ́'dụ́ ándrá ãmaní ã'ị̃táŋá ãmadrị̂ i'dójó rĩ rá.
45013012	Ị́nị́ la dó ukó-ukô ãngũ la lẽ ụwị́lé ụwị̂, ị́jọ́ 'dĩ sĩ ãma u'bé kí ị́jọ́ ị́nị́ drị́ gá rĩ kí ãmvé ãma rụ́ 'dộ rá, ãma ụ̃sụ̃ ãma ụrụ'bá gá ãko ã'dị́ drị́ gá ũmbã drị́ Ãdróŋá drị́ rĩ kí áyụ.
45013013	Ị́jọ́ ãmaní idélé rĩ 'bã adru kí ị́jọ́ ãngũ ule drị́ gá rĩ kî 'bã adru kí ụ̃mụ̃ sĩ ãná mvụjó ãwụ̃ idéjó ãzíla ĩmẽrãjó íwá sĩ, adrujó ãwụ́'bá ru, ãwãŋá ãzíla u'ájó ãjã sĩ rĩ kí ku.
45013014	Ĩ'dụ ãko ã'dị́ drị́ gá Úpí Yẹ́sụ̃ Kúrísĩtõ drị́ gá rĩ kî, ãzíla lẽ ĩmi a'be ị́jọ́ ũrãŋá ị́jọ́ ũnzí ụrụ'bá drị́ gá rĩ drị̃ gá ị́jọ́ ĩ'di 'bã lẽlé rĩ kí abe rĩ cã.
45014001	Ĩmi a'ị́ 'bá ã'ị̃táŋá agá ũkpó kóru 'dĩ kí, ãzíla ĩlị ị́jọ́ kí drị̃ gá ũrãtáŋá ĩ'ba ãni múké yã jõku ũnzí yã rĩ sĩ ku.
45014002	'Bá ãzí rĩ 'bã ã'ị̃táŋá 'bãngá ru ãko pírí kí najó. Wó 'bá ã'ị̃táŋá ĩmbíráŋá rĩ la 'bãngá ĩ'didrị̂ sĩ tẹ́bị́ ịnị rĩ kí na áyụ ũrãtáŋá ĩ'didrị́ gá rĩ sĩ.
45014003	'Bá ãko pírí nalépi rĩ 'bã ide 'bá nalépi la ku rĩ ku, wó 'bá ãko kí ũpẽlépi ũpẽ-ũpẽ rĩ 'bã lị vâ 'bá ãko pírí nalépi rĩ 'bã ị́jọ́ ku, ã'dusĩku Ãdróŋá ã'ị̃ ĩ'di rá.
45014004	Mi ã'di 'i 'bá ãzí Ãdróŋá 'bã ãtí'bó ru rĩ kí ị́jọ́ lịjó? Ị́jọ́ ĩ'badrị̂ Ãdróŋá be. 'Bã lũ ĩ'baní kí ị́jọ́ ũnzí jõku múké idé rĩ gá nĩ. Ũkpõ ĩ'didrị̂ la kí ãzã ko ị́jọ́ ĩ'di 'bã lẽlé rĩ idéjó nĩ.
45014005	Gẹ̃rị̃ ãlu 'dĩ sĩ 'bá ãzí rĩ 'baní ũrãjó la ụ́'dụ́ ãzí rĩ ãlá ru ndẽ ụ́'dụ́ ãzí rĩ kí rá rĩ áni, ãzí rĩ kí jọ la ụ́'dụ́ kí 'bãngá trũtrũ, ị́jọ́ 'dĩ drị̃ gá 'bá ãlu-ãlu 'bã nị̃ ị́jọ́ ĩ'di ásị́ 'bá adrujó ala gá rĩ 'i.
45014006	'Bá ụ́'dụ́ ãlu 'bãlépi ụ́'dụ́ ãmbógó ru rĩ ĩ'di 'bã la sĩ Úpî ị̃nzị̃jó, ãzíla 'bá ĩzá nalépi rĩ la ãwã'dĩfô fẽ Ãdróŋá ní ãkónã 'dã sĩ, 'bá vâ ĩzá nalépi ku rĩ la ãwã'dĩfô fẽ Ãdróŋá nî.
45014007	Ãma u'á ídri sĩ rụ́kụma fẽjó Ãdróŋá nî ãzíla ãma ãzí drĩ drã rá, drã ĩ'di vúŋá sĩ ku.
45014008	Ãmaní u'á agá ĩdrĩ sĩ, ãma u'á ãyĩkõ fẽjó Úpí nî ãzíla ãdrĩ drã rá ãma sĩ mụ Úpí rụ́, ị́jọ́ 'dĩ sĩ ĩdrĩ kí drã be kí Úpí ãni.
45014009	Ị́jọ́ 'dĩ sĩ, Kúrísĩtõ drã rá, angá ídri rú ãzíla ĩ'di dó sĩ adru Úpí ru 'bá ídri rĩ kí drị̃lẹ́ gá 'bá drãlépi rá rĩ abe.
45014010	Mi ị́jọ́ lị mí ádrị́pị drị̃ gá ã'du ị́jọ́ sĩ yã? Mi mịfị́ su mí ádrị́pị ụrụ'bá gá ã'du ị́jọ́ sĩ yã? Lẽ ãnị̃ kí rá 'bá ãlu-ãlu la drụ́zị́ mụ pá tulé úmvúke Ãdróŋá sĩ ị́jọ́ lịjó rĩ drị̃lẹ́ gá rá.
45014011	Ị́jọ́ sĩlé rĩ jọ, “‘Ãndá mâ adrujó Ãdróŋá ídri rĩ áni,’ Úpí jọ rá, ‘'Bá pírí kí mụ drụ́zị́ ãja tị̃lé áma drị̃lẹ́ gá ãzíla 'bá ãlu-ãlu la mụ ị́jọ́ vú nzelé Ãdróŋá 'bã mũkẽ drị̃ gá ĩ'di 'bã tị sĩ.’”
45014012	Ị́jọ́ 'dĩ sĩ, ãma kí ãlu-ãlu mụ pá tulé ị́jọ́ vú nzejó Ãdróŋá drị̃lẹ́ gá ãma drị̃ gá.
45014013	Lẽ ị́jọ́ 'dĩ sĩ ãlị kí ị́jọ́ ãma drị̃ gá ku. Ị́jọ́ múké rĩ lẽ ãndre ácị́ŋá ãmadrị́ ãma drĩdríŋĩ gá rĩ 'bã atrị ãmã ádrị́pị ãzíní gẹ̃rị̃ ã'ị̃táŋá drị́ gá rĩ ku.
45014014	Ánị̃ rá ãzíla ãndá-ãndá ru, ma 'i ãzị́táŋá Úpí Yẹ́sụ̃ drị́ gá rĩ sĩ ãko ãzí nalé nãnã ĩ'di agá ũnzí la 'dáyụ. Wó 'bá ãzí drĩ ã'ị̃ la ĩ'diní rĩ gá ãko 'dã ũnzí, 'bá 'dã áni rĩ gá ãko 'dã ĩ'diní ũnzi ãndá.
45014015	Ãko míní nalé rĩ drĩ mî ádrị́pị ní ũcõgõ fẽ ásị́ gá rá, ị́jọ́ míní idélé 'dĩ adru lẽtáŋá drị́ gá rĩ 'i ku. Ãko míní nalé rĩ 'bã fẽ a'déŋá mí ádrị́pị Kúrísĩtõ 'bã sĩ drãjó ĩ'di ị́jọ́ sĩ rĩ ní ku.
45014016	Ífẽ ãko míní ũrãlé ĩ'di múké rĩ ị́jọ́ jọjó drị̃ la gá ũnzí ku.
45014017	Ã'dusĩku ị́jọ́ Sụ́rụ́ Ãdróŋá drị́ agá rĩ adru lú ãko nalé nãnã rĩ ãni ãzíla mvụlé mvụ̃-mvụ̃ rĩ 'bã áni ku, wó ĩ'di adrujó ị́jọ́ ũnzî kóru ásị́ ị̃gbẹ̃ sĩ ãzíla ãyĩkõ Úríndí Ãlá rĩ 'bã fẽlé rĩ sĩ.
45014018	Ã'dusĩku 'bá ãzị́ ngalépi Kúrísĩtõ drị́ gẹ̃rị̃ 'dĩ sĩ rĩ, ĩ'di ãyĩkõ fẽ Ãdróŋá nî, ãzíla 'bá kí ị́jọ́ ĩ'didrị̂ kí ã'ị̃ ãzíla ãtị̃ rá.
45014019	Ị́jọ́ 'dĩ sĩ, lẽ ã'bã kí ũkpõ ị́jọ́ ásị́ ị̃gbẹ̃ ajílépi rĩ kí idéjó, ãzíla ị́jọ́ icólépi ãmaní ũkpõ fẽlépi ã'ị̃táŋá ãmadrị̂ agá 'dĩ kí idéjó.
45014020	Lẽ ã'dị kí ãzị́ Ãdróŋá drị́ 'dĩ ãko ãma nalé nãnã rĩ sĩ ku; ãkónã pírí kí ãlá ru. Wó adru múké ku míní ãko mî ádrị́pị 'bã nalé ku rĩ najó sĩ ĩ'diní fẽjó a'déjó ị́jọ́ ũnzí gá.
45014021	Ĩ'di múké ãndânĩ míní ĩzá najó ku, íwá mvụjó ku ãzíla ãko ãzí ndú míní idélé fẽlépi la mî ádrị́pị ní sĩ a'déjó rĩ.
45014022	Ídrĩ adru ã'ị̃táŋâ trũ ãko nalé nãnã rĩ kí sĩ, 'bã adru ĩmi drĩdríŋĩ gá Ãdróŋá be, 'bá drĩ ru ị́jọ́ lị cénĩ ị́jọ́ ĩ'di 'bã idélé rĩ sĩ, 'bá 'dĩ áni rĩ ĩ'di drị̃lẹ́ba rú.
45014023	Wó ásị́ la drĩ ãbã ãko ĩ'di bã nalé rĩ sĩ, Ãdróŋá lị ị́jọ́ ĩ'di drị̃ gá rĩ 'bo, ĩ'di 'bã najó la rá rĩ sĩ, ã'dusĩku ị́jọ́ ĩ'di 'bã idélé rĩ adru ã'ị̃táŋá sĩ ku. Ãko pírí idélé ã'ị̃táŋâ kóru rĩ ĩ'di ị́jọ́ ũnzí.
45015001	Ãma 'bá ã'ị̃táŋâ trũ ũkpó ru 'dĩ, lẽ ãko 'bá ã'ị̃táŋá agá ũkpõ kóru 'dĩ kí ãzã sĩ pá tujó ũkpó ru ã'ị̃táŋá ĩ'badrị̂ agá, lẽ ãma ịpị́ kí ãma ku.
45015002	Lẽ ãfẽ kí ãyĩkõ 'bá ãma jĩránĩ rú ã'ị̃táŋá agá 'dĩ 'baní ị́jọ́ ĩ'baní idélé múké rĩ sĩ, ála sĩ kí sị ũkpó ru ã'ị̃táŋá agá.
45015003	Ã'dusĩku Kúrísĩtõ fẽ ándrá ĩ'diní ãyĩkõ cénĩ-cénĩ rú ku, cécé ị́jọ́ sĩlé rĩ 'bã jọlé rĩ áni, “Ú'dáŋá 'bá kí ĩmi u'dájó rĩ, ri kí áma u'dálé.”
45015004	Ị́jọ́ 'dĩ sĩ, ị́jọ́ ándrá sĩlé údu rĩ úsĩ ĩ'di sĩ ãma imbájó ãmaní sĩ ị́jọ́ tajó, ãzíla ásị́ 'bãjó ị́jọ́ sĩlé rĩ 'bã ãma ásị́ imbájó tẽjó la rĩ áni.
45015005	Lẽ Ãdróŋá ásị́ tẽŋá ãzíla ásị́ imbáŋá 'dị́pị 'bã fẽ ĩminí úríndí ĩminí sĩ ĩmi icíjó ĩmi drĩdríŋĩ gá, ĩminí sĩ Kúrísĩtõ Yẹ́sụ̃ vú bĩjó.
45015006	Ị́jọ́ 'dĩ sĩ, ĩmi dó sĩ Ãdróŋá ní dị̃zã fẽ ásị́ ãlu sĩ ãzíla tị ãlu sĩ, 'dĩ Ãdróŋá Úpí ãma ãni Yẹ́sụ̃ Kúrísĩtõ 'bã Átẹ́pị 'i.
45015007	Ĩmi a'ị́ ĩmi ĩmi drĩdríŋĩ gá cécé Kúrísĩtõ 'bã ĩmi a'ị́lé rĩ áni, ĩmi dó sĩ dị̃zã fẽ Ãdróŋá ní.
45015008	Ĩmi ũrã drĩ ị́jọ́ Kúrísĩtõ 'bã amụ́jó ãtí'bó ru 'bá Yãhụ́dị̃ rú rĩ 'baní sĩ i'dajó la 'bá 'baní Ãdróŋá 'bã ị́jọ́ ĩ'di 'bã azịlé ĩ'bã áyị́pịka 'baní rĩ ĩ'di ãndá, uja ĩ'di ku.
45015009	Ị́jọ́ 'dĩ sĩ, 'bá Yãhụ́dị̃ rú ku rĩ 'bã fẽ kí rú sĩ Ãdróŋá ní dị̃zã ĩ'di 'bã ásị́ ị̃gbẹ̃ sĩ. Ị́jọ́ sĩlé rĩ 'bã jọlé rĩ áni, “Ị́jọ́ 'dĩ sĩ, ma ími rụ́ ịcụ́ 'bá 'bá Yãhụ́dị̃ rú ku 'dĩ kí drĩdríŋĩ gá; Ma vâ úngó ími rụ́ ịcụ́jó 'dĩ kí ngo.”
45015010	Jọ vâ ị̃dị́, “Ãyĩkõ 'bã fụ ĩmi 'bá Yãhụ́dị̃ rú ku 'dĩ 'bá ĩ'didrị̂ kí abe.”
45015011	Jọ vâ ị̃dị́, “Ĩmi ịcụ́ Úpí 'i, ĩmi pírí 'bá Yãhụ́dị̃ rú ku 'dĩ, ĩngo úngó ị́cụ́ŋá drị̂ ĩmi 'bá pírí ụ̃nọ́kụ́ gá 'dĩ.”
45015012	Ãzíla nábị̃ Ĩsáyã jọ vâ ị̃dị́, “Drị̃lẹ́ Yésẽ drị́ gá rĩ la ãfũ amụ́lé adrulé Úpí ru sụ́rụ́ kí drị̃lẹ́ gá; 'bá Yãhụ́dị̃ rú ku rĩ kí ásị́ 'bã ĩ'di drị̃ gá.”
45015013	Ị́jọ́ 'dĩ sĩ, Ãdróŋá ãmaní sĩ ásị́ tị̃jó drị̃ la gá rĩ 'bã fẽ ãyĩkõ ãzíla ásị́ ị̃gbẹ̃ ĩmi ásị́ gá, ĩminí ã'ị̃táŋá 'bãjó drị̃ la rĩ sĩ ĩmi dó sĩ ga tré, ĩminí ásị́ 'bãjó ĩ'di agá ũkpõ Úríndí Ãlá rĩ drị́ rĩ sĩ rĩ 'i.
45015014	Má ádrị́pịka ãzíla má ámvọ́pịka ã'ị̃táŋá agá 'dĩ áma ãmgbã ũrã ãndá, ị́jọ́ múké ĩmi agá tré cí, ĩmi nị̃táŋá ca rá ãzíla ĩmi icó rá ĩminí ĩmi imbájó ĩmi drĩdríŋĩ gá cénĩ-cénĩ.
45015015	Wó wárágã 'dĩ agá 'dâ ásĩ ị́jọ́ ãzí rĩ kí tọndọlọ ĩmi rụ̂lé sĩ ĩmi igájó ị̃dị́, ã'dusĩku Ãdróŋá fẽ mání lẽtáŋá uyaŋâ kóru rĩ sĩ adrujó ĩ'di 'bã ãtí'bó ru rĩ gá nĩ.
45015016	Pẽ ma adrujó ãtí'bó Kúrísĩtõ Yẹ́sụ̃ ãni 'bá Yãhụ́dị̃ rú ku rĩ 'baní ãzị́ ngajó átáló ru ị́jọ́ mgbã Ãdróŋá drị́ rĩ ũlũjó. Ị́jọ́ 'dĩ sĩ, 'bá Yãhụ́dị̃ rú ku 'dĩ 'ba acá kí ídétáŋá Ãdróŋá 'bã ã'ị̃lé rá rĩ rú Úríndí Ãlá rĩ 'bã kí 'bãjó ãlá ru rĩ sĩ.
45015017	Ị́jọ́ mání áma icíjó Kúrísĩtõ Yẹ́sụ̃ be rĩ sĩ, má icó dó sĩ áma ịpị́lé ãzị́ mání ngalé Ãdróŋá ní rĩ sĩ rá.
45015018	Má icó idélé ụ̃rị̃ sĩ ị́jọ́ ãzí jọjó ku, pẽ lú ị́jọ́ Kúrísĩtõ 'bã idélé má rụ̂ sĩ, sĩ 'bá Yãhụ́dị̃ rú ku 'dĩ kí drị̃ cejó Ãdróŋâ nị̃jó rĩ 'i. Idé ị́jọ́ 'dĩ gẹ̃rị̃ mání ị́jọ́ jọjó rĩ agâ sĩ ãzíla ãko mání idélé rĩ kí sĩ ĩndĩ.
45015019	'Dĩ ũkpó ícétáŋá ãni ãzíla ị́jọ́ tálí ru 'dĩ 'badrị́ ũkpõ Úríndí Ãlá rĩ drị́ gá rĩ sĩ. Ị́jọ́ 'dĩ sĩ, mání acị́ agá angájó Yẹ̃rụ́sãlẹ́mụ̃ gá kpere Ị̃lị̃rị̃kámụ̃ gá, má ũlũ ị́jọ́ mgbã Yẹ́sụ̃ Kúrísĩtõ drị́ gá rĩ 'i.
45015020	Ị́jọ́ ãmbógó áma ásị́ gá ụ́'dụ́ pírí sĩ rĩ ị́jọ́ mgbã rĩ ũlũjó ãngũ sĩ ị́jọ́ Kúrísĩtõ drị́ gá rĩ arejó ku rĩ gá, adru sĩ jó ãzí ú'dí la 'bã ị̃ndụ́ 'bãjó sịjó 'bá ãzí 'bã sịlé nĩ la drị̃ gá ku.
45015021	Cécé ị́jọ́ sĩlé rĩ 'bã jọlé rĩ 'bã áni, “'Bá 'baní drĩ ĩ'baní ị́jọ́ ĩ'di drị̃ gá rĩ ũlũjó ku rĩ kí mụ ndrelé la rá, ãzíla 'bá ị́jọ́ arelépi drị̃ la gá ku rĩ kí mụ ífí la nị̃lé rá.”
45015022	Ị́jọ́ 'dĩ fẽlépi la, pâlé ũ'bí ru âtrị áma drị̃ mụjó ĩmi rụ̂lé cí 'dĩ.
45015023	Wó ú'dî'da rĩ gá ãzị́ ãzí mání ngalé ãngũ 'dõ gá 'dộ la yụ, ãzíla ílí ũ'bí alịlépi 'dĩ kí agá á'bã áma ásị́ lẽjó mụjó ĩmi andréjó.
45015024	Á'bã ásị́ álẽ ĩmi ndrelé mání mụ agá Sị̃pẹ́yị̃nị̃ gá, ĩmi dó sĩ áma ãzã ko gẹ̃rị̃ gá 'dâ mání mụ agâlé, 'dĩ mání ú'áŋá ĩmi abe rĩ ãjị́ 'bị̃jó were 'bo rĩ 'bã vúlé gá.
45015025	Wó ú'dî'da ma mụ mụlé Yẹ̃rụ́sãlẹ́mụ̃ gá mụjó ãzí ngajó 'bá ãlá Ãdróŋá ãni rĩ kí abe.
45015026	Ị́jọ́ 'dĩ sĩ, 'bá kãnị́sã ãngũ Mãkẽdónĩyã gá ãzíla Ãkáyã gá 'dĩ u'á kí ãyĩkõ sĩ, tra kí ãko 'bá ãlá Yẹ̃rụ́sãlẹ́mụ̃ gá ãzí lẽmẽrí rĩ kí ãzã kojó.
45015027	U'á kí ãyĩkõ sĩ ĩ'bã kí ị́jọ́ 'dĩ idéjó rĩ sĩ, ã'dusĩku fẽ kí ãko ĩ'bã kí adrujó ĩ'ba abe rĩ kí cénĩ. Ã'dusĩku 'bá Yãhụ́dị̃ rú 'dĩ drị̃ kí ãko múké Úríndí Ãdróŋá drị̂ kí ale 'bá Yãhụ́dị̃ rú ku 'dĩ kí abe rá, 'bá ã'ị̃táŋá agá Yãhụ́dị̃ rú ku 'dĩ kí lẽ 'bã ko kí 'bá Yãhụ́dị̃ rú 'dĩ kí ãzã ãko ayúlé ụ́'dụ́ pírí rĩ kí sĩ.
45015028	'Dã 'bã vúlé gá ádrĩ ãzị́ 'dĩ de 'bo, ãzíla áfẽ dó séndẽ tralé rĩ kí pírí ĩ'badrị́ 'bo, ma dó mụ mụlé Sị̃pẹ́yị̃nị̃ gá ãzíla ma dó mụ ĩmi undré trũ gẹ̃rị̃ 'dã gâ sĩ.
45015029	Ánị̃ rá mání mụ agá ĩmi rụ̂lé, ma mụ mụlé ásị́ ị̃gbẹ̃ Kúrísĩtõ drị́ calépi rá rĩ trũ.
45015030	Má ádrị́pịka ãzíla má ámvọ́pịka ã'ị̃táŋá agá 'dĩ, ma mãmálá 'bã ĩmi rụ́ Úpí ãma ãni Yẹ́sụ̃ Kúrísĩtõ sĩ ãzíla lẽtáŋá Úríndí Ãlá rĩ drị̂ sĩ, ĩmi icí ĩmi mání Ãdróŋá zịjó ũkpõ sĩ.
45015031	Ĩzị mání Ãdróŋá sĩ áma pajó 'bá ã'ị̃lépi ku Yụ̃dị́yã gá 'dĩ kí drị́ gá ãzíla ãzị́ mání mụlé idélé Yẹ̃rụ́sãlẹ́mụ̃ gá, 'bá ãlá 'dãá rĩ abe rĩ 'bã ã'ị̃ kí rú sĩ rá.
45015032	Ị́jọ́ 'dĩ sĩ, ma dó sĩ mụ amụ́lé ĩmi rụ́ 'dõlé ãyĩkõ sĩ ãzíla u'á ĩmi abe sĩ avị́jó Ãdróŋá ní lẽlé rĩ 'bã áni.
45015033	Ú'dî'da Ãdróŋá ásị́ ị̃gbẹ̃ 'dị́pị 'bã adru ĩmi abe pírí. Ámĩnã.
45016001	Álẽ jọlé la ĩminí ãmã ámvọ́pị Fị́bị̃ 'bá ãzị́ ãzã kolépi kãnị́sã Kẽnĩkẽríyã gá rĩ 'i, ĩ'di 'bá múké la.
45016002	Ị́jọ́ 'dĩ sĩ, ma ĩmi zị ĩ'di a'ị́jó Úpí agá 'bá ãlá 'dĩ 'bã ãzí ru ãzíla ĩ'di ãzã kojó ãko ãzã koma rú ĩ'di 'bã a'ị́lé ĩmidrị́ 'dĩ kí sĩ, ri ándrá adrulé ãzã koma rú 'bá ũ'bí 'banî ãzíla mání ĩndĩ.
45016003	Ĩzị mání Pĩrĩsílã kí Ãkúwílã be cící, 'dĩ kí 'bá ãma sĩ ãzị́ ngajó ĩ'ba abe Kúrísĩtõ Yẹ́sụ̃ agá rĩ kî.
45016004	Nze kí ru ídri ãjị́ áma ị́jọ́ sĩ. Adru ma 'i á'dụ̂sĩ ku, wó kãnị́sã pírí 'bá Yãhụ́dị̃ rú ku 'dĩ 'badrị́ gá rĩ kí vâ sĩ ãyĩkõ sĩ kí ị́jọ́ sĩ.
45016005	Ĩzị vâ 'bá pírí ru tralépi kãnị́sã ĩ'badrị́ lị́cọ́ gá rĩ agá rĩ kí cící, ĩzị mâ wọ̃rị́ mání lẽlé ambamba Ĩpãyĩnétõ ándrá 'bá drị̃drị̃ acálépi 'bá Kúrísĩtõ ãni la rú Ásĩyã gá rĩ 'i cící.
45016006	Ĩzị mání Mãríyámũ ãzị́ ngalépi ũkpó sĩ ĩminí rĩ ní ĩndĩ.
45016007	Ĩzị mání Ãndrõníkã kí Yũníyã be cící, kí mâ kãká ru ãzíla má be mãbụ́sụ̃ gá rĩ kî. 'Bá ụ̃pị́gọ́ŋá rú rĩ nị̃ kí kí lọ́lọ́, ãzíla kí ándrá Kúrísĩtõ agá mání drị̃drị̃.
45016008	Ĩzị Ãmũfũlíyátõ mání lẽlé Úpí agá rĩ ní cící.
45016009	Ĩzị vâ mání Ũrĩbánõ, ãma sĩ ãzị́ Kúrísĩtõ drị̂ ngajó ĩ'di trũ ãzíla Sĩtãkúsĩ 'bá mâ lẽlé mâ wọ̃rị́ ru rĩ 'baní cící.
45016010	Áfẽ vâ zịtáŋá Ãpẽlésĩ ní, 'bá ụ̃'bị̃lé ãzíla ã'ị̃lé Kúrísĩtõ agá rá rĩ ní cící, ãzíla ĩzị vâ 'bá lị́cọ́ Ãrĩsĩtõbúlõ drị̂ agá rĩ kí cící ĩndĩ.
45016011	Ĩzị vâ Hẽrõdĩyánõ 'bá kí mâ kãká ru rĩ ãzíla 'bá Kũrĩsĩtíyánĩ rú Nãrĩkísõ drị́ kogá rĩ abe cící.
45016012	Ãzíla áfẽ vâ zịtáŋá Trũfénã 'baní Trũfósã be cící, 'dĩ kí ũkú ãzị́ ngalépi Úpí drị́ ũkpó sĩ rĩ kî, ãzíla ĩzị vâ mâ wọ̃rị́ mání lẽlé ambamba Pẽrĩsísĩ ũkú vâ ãzị́ ngalépi Úpí ní ambamba rĩ cící ĩndĩ.
45016013	Ázị Rũfúsĩ pẽlé ndú ãzị́ Úpí drị̂ agá rĩ cící, ãzíla ĩ'di 'bã ãndrẽ áma tãmbalépi ụ́'dụ́ pírí sĩ ĩ'di 'bã ngọ́pị ru rĩ cící.
45016014	Ázị Ãsũnĩkũrítõ 'i, Fĩlẽgónĩ 'i, Hãmésĩ 'i, Pãtrõbásĩ 'i, Hẽrĩmásĩ 'i ãzíla Kũrĩsĩtíyánĩ ĩ'ba abe 'dĩ kí cící.
45016015	Ázị Fĩlõlõgásĩ 'i ãzíla Jụ́lị́yã 'i, Nẽríyã kí ĩ'di 'bã ámvọ́pị be, Ũlĩmbásĩ 'i, ãzíla 'bá pírí Ãdróŋá ãni ĩ'ba rụ́ 'dãá rĩ abe cící.
45016016	Ĩzị ĩmi ĩmi drĩdríŋĩ gá ãlu-ãlu ásị́ pírí sĩ, kãnị́sã pírí Kúrísĩtõ ã'ị̃lépi rĩ fẽ kí ĩ'bã zịtáŋá ĩminí pírí.
45016017	Má ádrị́pịka ãzíla má ámvọ́pịka ã'ị̃táŋá agá 'dĩ, ma mãmálá 'bã ĩmi rụ́, ĩmi adru mịfị́ trũ 'bá 'bá kí awalépi 'dĩ kí sĩ, kí 'bá kí ã'ị̃táŋá uja sĩ mụjó ímbátáŋá ã'ị̃lé 'bo rĩ ujajó, ĩmi ĩdã ĩmi ĩ'ba rụ́ 'dâ rá.
45016018	Ị́jọ́ 'dĩ sĩ, 'bá 'dĩ 'bã áni 'dĩ nga kí ãzị́ Úpí ãma ãni Kúrísĩtõ drị́ rĩ ku, kí así rá la kụ̃bụ̃ ĩ'badrị̂ sĩ, ị́jọ́ ãfũlépi ãlápítí ru ãzíla ũré 'dĩ kí sĩ, kí 'bá ị́jộ kóru 'dĩ kí ásị́ ulé.
45016019	'Bá pírí are kí ị́jọ́ ĩminí 'bá tị arejó rĩ 'bã ị́jọ́ rá, ãyĩkõ fụ ma ĩmi ị́jọ́ sĩ ambamba. Wó álẽ ĩmi adru nị̃táŋâ trũ ị́jọ́ 'dĩ agá 'dâ mũkẽ ĩ'didrị̂ agá, ãzíla ĩmi adru ị́jọ́ ũnzî kóru.
45016020	Ãdróŋá ásị́ ị̃gbẹ̃ 'bã 'dị́pị la Sĩtánĩ aco vụ̃rụ́ ĩmi pálé gá. Lẽtáŋá uyaŋâ kóru Úpí ãma ãni Yẹ́sụ̃ Kúrísĩtõ drị́ gá rĩ 'bã adru ĩmi abe.
45016021	Tị̃mị̃tị́yọ̃ ãzị́ ngalépi má be rĩ zị ĩmi pírí cící, Lụ̃kị́yã 'i, Yásõnĩ 'i ãzíla Sõsĩpãtérõ 'i mâ kãká ru rĩ abe zị kí ĩmi pírí cící.
45016022	Ma 'i Tẹ̃rị̃tị́yọ̃ wárágã 'dĩ sĩlépi rĩ zị ĩmi 'bá Úpí agá 'dĩ kí pírí cící.
45016023	Gáyõ ãmụ́ a'ị́lépi ma trũ ãzíla kãnị́sã 'dộ cí rĩ 'bã sĩ ãyĩkõ ịsụ́jó ĩ'di agá rĩ, fẽ vâ zịtáŋá ĩmi zịjó pírí cící. Ĩrásĩtõ drị̃lẹ́ ãzị́ ngalépi 'bá abe ĩrá tãmbajó táwụ̃nị̃ ãmbógó rĩ drị́ gá rĩ ãzíla ãma ádrị́pị Kõwãrítõ ãma lẽlépi ambamba rĩ fẽ vâ ĩminí zịtáŋá ĩndĩ. [
45016024	Ásị́ ị̃gbẹ̃ ãmã Úpí Yẹ́sụ̃ Kúrísĩtõ drị̂ 'bã adru ĩmi pírí abe. Ámĩnã.]
45016025	Ĩmi ị̃nzị̃ Ãdróŋâ rụ́ ĩ'di 'bã icójó ĩmi 'bãjó ũkpó ru ị́jọ́ mgbã Yẹ́sụ̃ Kúrísĩtõ drị̃ gá mání ũlũlé rĩ sĩ, ãzíla úri ándrá ị́jọ́ zị̃lẹ́ zị̃-zị̃ 'dĩ zị̃lé údu ílí ũ'bí ru.
45016026	Wó ị́jọ́ 'dĩ sĩ, ú'dî'da ị́jọ́ mgbã 'dĩ ají dó ĩ'di tọndọlọ ãmvé ị́jọ́ nãbịya 'bã kí sĩlé ãzị́táŋá Ãdróŋá u'álépi jã 'dâ rĩ drị́ gá rĩ sĩ, ị́jọ́ 'dĩ sĩ sụ́rụ́ pírí 'bã ã'ị̃ dó sĩ ĩ'di 'i, ãzíla 'bã are kí sĩ tị la benĩ.
45016027	Ãdróŋá ũndũwã 'dị́pị ní dị̃zã 'bã adru jã 'dâ Yẹ́sụ̃ Kúrísĩtõ agâ sĩ. Ámĩnã.
46001001	Wárágã 'dĩ angá mádrị́, ma Páwụ̃lọ̃ Ãdróŋá 'bã pẽlé lẽtáŋá ĩ'didrị̂ sĩ ụ̃pị́gọ́ŋá Kúrísĩtõ Yẹ́sụ̃ drị̂ áni rĩ drị́, ãzíla Sõsĩténõ ãmã ádrị́pị rú rĩ drị́.
46001002	Ásĩ wárágã 'dĩ 'bá Ãdróŋá ãni kãnị́sã Kọ̃rị̃nị́tọ̃ gá rĩ 'banî. 'Bá 'dĩ kí Kúrísĩtõ Yẹ́sụ̃ 'bã ũpẽlé ndú Ãdróŋá nî, ãzíla umvelé 'bãlé ãlá ru 'bá pírí ãngũ pírí gá Kúrísĩtõ Yẹ́sụ̃ ãmã Úpí ru 'dĩ ị̃nzị̃lépi 'dĩ kî.
46001003	Lẽtáŋá uyaŋâ kóru, ãzíla ásị́ ị̃gbẹ̃ Ãdróŋá ãmã Átẹ́pị ãzíla Úpí ãma ãni Yẹ́sụ̃ Kúrísĩtõ drị́ rĩ 'bã adru ĩmi abe.
46001004	Ma ụ́'dụ́ pírí sĩ ãwã'dĩfô fẽ Ãdróŋá ní lẽtáŋá uyaŋâ kóru ĩ'diní fẽlé ĩminí Kúrísĩtõ Yẹ́sụ̃ sĩ rĩ sĩ.
46001005	Ã'dusĩku ĩminí ĩmi icíjó Kúrísĩtõ Yẹ́sụ̃ be rĩ sĩ ĩmi acá dó málĩ 'dị́pị gẹ̃rị̃ pírí sĩ, ị́jọ́ ĩminí jọlé rĩ kí agá ãzíla nị̃táŋá pírí sĩ.
46001006	Ã'dusĩku ị́jọ́ ãmaní vú nzelé Kúrísĩtõ drị̃ gá rĩ i'da dó ru ĩmi agâ sĩ 'bo.
46001007	Ị́jọ́ 'dĩ sĩ, ĩmĩ ĩcẽ fẽtáŋá Úríndí Ãdróŋá drị̂ 'bã ãzí fẽlé ĩminí la ku, ĩminí ásị́ tị̃ agá ásị́ pírí sĩ Úpí ãma ãni Yẹ́sụ̃ Kúrísĩtõ 'bã i'daŋá tẽjó.
46001008	Ĩ'di ĩmi 'bã ũkpó ru kpere ãsị̃ŋá gá, ĩmi dó sĩ adru ị́jộ kóru ụ́'dụ́ Úpí ãma ãni Yẹ́sụ̃ Kúrísĩtõ 'bã ãgõjó rĩ sĩ.
46001009	Ãdróŋá ĩmi umvelépi sĩ tị icíjó Ngọ́pị̃ Úpí ãma ãni Yẹ́sụ̃ Kúrísĩtõ be rĩ ĩ'di ã'ị̃táŋâ trũ ị́jọ́ 'dĩ idéjó rá ĩcẽŋâ kóru.
46001010	Má ádrị́pịka ãzíla má ámvọ́pịka ã'ị̃táŋá agá 'dĩ ma mãmálá 'bã ĩmi rụ́ Úpí ãma ãni Yẹ́sụ̃ Kúrísĩtõ rụ́ sĩ, ĩmi pírí ĩjọ ị́jọ́ tị ãlu sĩ. Ĩmi awa dó sĩ ĩmi ku, ãzíla ĩmi dó sĩ tị icí ásị́ ãlu sĩ ãzíla ũrãtáŋá ãlu sĩ ị́jọ́ kpị sĩ.
46001011	Má ádrị́pịka ãzíla má ámvọ́pịka ã'ị̃táŋá agá 'dĩ, 'bá ãzí Kị̃lọ́yị̃ drị́ kogá la lũ kí mání, ĩmi ãwã ĩmi drĩdríŋĩ gá ãwã-ãwã.
46001012	Ị́jọ́ mání jọlé rĩ ĩ'di íni: 'bá ãzí kí jọ la, “Ãma Páwụ̃lọ̃ ãni,” ãzí rĩ kí jọ la, “Ãma Ãpọ́lọ̃ ãni,” ãzí rĩ kí jọ la, “Ãma Kéfã ãni,” ãzíla ãzí rĩ kí jọ la, “Ãma Kúrísĩtõ ãni.”
46001013	Âwa dó Kúrísĩtõ 'bo yã? Îpa Páwụ̃lọ̃ mũsãlá'bã sị́ gá ĩmi ị́jọ́ sĩ rá yã? Ĩbĩ bãbụ̃tị́zị̃ Páwụ̃lọ̃ rụ́ sĩ rá yã?
46001014	Má u'á ãyĩkõ sĩ mání 'bá ãzí ní bãbụ̃tị́zị̃ fẽjó ku rĩ sĩ, pẽ lú Kũrísĩpõ kí Gáyõ be.
46001015	'Bá ãzí icó dó sĩ jọlé la ĩbĩ bãbụ̃tị́zị̃ áma rụ́ sĩ la ku.
46001016	(Ãndá, áfẽ vâ bãbụ̃tị́zị̃ rá la 'bá Sĩtéfãnãsĩ drị́ kogá rĩ 'banî, 'dã 'bã drị̃ gâ sĩ má igá dó áfẽ bãbụ̃tị́zị̃ 'bá ãzí ní rá la ku.)
46001017	Ị́jọ́ 'dĩ sĩ, Kúrísĩtõ pẽ áma tị bãbụ̃tị́zị̃ fẽlé la ku, wó ị́jọ́ mgbã ũlũjó adru ị́jọ́ ũndũwã 'bá drị̂ sĩ ku, fẽjó la drãŋá Kúrísĩtõ drị́ gá mũsãlá'bã sị́ gá rĩ 'bã acá sĩ ũkpõ kóru ku.
46001018	Ị́jọ́ 'dĩ sĩ, drã Kúrísĩtõ drị́ gá mũsãlá'bã sị́ gá rĩ ĩ'di i'dá aza rú 'bá ị̃lị̃kị̃lépi ị̃lị̃kị̃ rĩ 'banî, wó ãma tá gápi palé rá 'dĩ 'baní ĩ'di ũkpõ Ãdróŋá drị́ rĩ.
46001019	Ị́jọ́ sĩlé rĩ 'bã jọlé rĩ áni, “Ma ũndũwã 'bá ũndũwã rú rĩ drị̂ andi rá, ãzíla ma nị̃táŋá 'bá nị̃táŋâ trũ rĩ 'bã bụ́lụ́ gá.”
46001020	Ị́jọ́ 'dĩ sĩ, 'Bá ũndũwã rú rĩ kí dó íngõlé yã? 'Bá nị̃táŋâ trũ rĩ kí dó íngõlé yã? Jõku 'bá nị̃táŋâ trũ ị́jọ́ ũkpó ụ́'dụ́ 'dĩ agá rĩ kí íngõlé yã? Ãdróŋá 'bã ũndũwã ụ̃nọ́kụ́ drị́ gá rĩ aza rú ku yã?
46001021	Ị́jọ́ 'dĩ sĩ, ũndũwã Ãdróŋá drị́ rĩ sĩ, 'bá nị̃ kí Ãdróŋá ũndũwã ĩ'badrị́ 'bádrị̂ sĩ ku. Kẹ̃jị́ la gá Ãdróŋá pẽ ị́jọ́ 'bá 'baní umvelé aza rú ãmaní ũlũlé rĩ ayúlé sĩ 'bá ĩ'di ã'ị̃lépi rĩ kí pajó.
46001022	'Bá Yãhụ́dị̃ rú rĩ lẽ kí ícétáŋá, ãzíla 'bá Gị̃rị́kị̃ rú rĩ kí ũndũwã ndrụ̃.
46001023	Wó ãma Kúrísĩtõ ipalé mũsãlá'bã sị́ gá rĩ ị́jọ́ ũlũ, ĩ'di kúmũ rú 'bá Yãhụ́dị̃ rú rĩ 'banî, ãzíla aza rú 'bá Yãhụ́dị̃ rú ku rĩ 'banî.
46001024	Wó 'bá Ãdróŋá 'bã umvelé 'bá Yãhụ́dị̃ rú ãzíla 'bá Gị̃rị́kị̃ rú rĩ 'baní Kúrísĩtõ ĩ'di ũkpó ãzíla ũndũwã Ãdróŋá drị́ rĩ 'i.
46001025	Ị́jọ́ i'dálépi Ãdróŋâ 'bã rĩ aza rú rĩ, ĩ'di ũndũwã rú ndẽ 'bá 'bã ũndũwã rá, ị́jọ́ i'dálépi Ãdróŋá 'bã rĩ ũkpó ãkõ rú rĩ ndẽ ũkpõ sĩ 'bá 'bã ũkpõ rá.
46001026	Má ádrị́pịka ãzíla má ámvọ́pịka ã'ị̃táŋá agá 'dĩ, ĩmi ũrã drĩ ĩmi ándrá íngoní Ãdróŋá 'bã ĩmi umvejó rĩ sĩ. Ĩmi ũ'bí adru kí ándrá ũndũwã rú, rụ̂kụma trũ ãzíla ũkpó trũ 'bá kí mịfị́ gá ku.
46001027	Ãdróŋá ũpẽ 'bá 'bá ụ̃nọ́kụ́ gá rĩ 'baní 'bãlé ífí kóru rĩ kí drị̃nzá fẽjó 'bá ũndũwã rú rĩ 'banî, Ãdróŋá ũpẽ vâ 'bá ũkpõ kóru rĩ kí drị̃nzá fẽjó 'bá ũkpó trũ rĩ 'banî.
46001028	Ãdróŋá ũpẽ 'bá 'bá ụ̃nọ́kụ́ gá 'dĩ 'bã kí sụ̃sụ́ wilé rá, ãzíla idelé ide-idê ãzíla ĩ'baní ũrãlé ãzị̂ kóru 'dĩ kí, sĩ 'bá 'bá ụ̃nọ́kụ́ gá 'dĩ 'bã kí ị́jọ́ 'bãlé ũkpó 'dĩ kí anujó.
46001029	Ị́jọ́ 'dĩ sĩ, 'bá ãzí icó dó sĩ ru ũnũlé Ãdróŋâ drị̃lẹ́ gá ku.
46001030	Ãdróŋá ají ị́jọ́ ĩminí ĩmi icíjó Kúrísĩtõ Yẹ́sụ̃ be rĩ nĩ, ãzíla fẽ vâ Kúrísĩtõ ãmaní ũndũwã rú nĩ. Ị́jọ́ ĩ'didrị́ rĩ sĩ, 'bã ãma 'bá mgbã rú, ãma acá dó sĩ 'bá Ãdróŋá drị́ ãlá ãzíla unzelé drị̃lẹ́mgbọ trũ rĩ kí rú.
46001031	Ị́jọ́ 'dĩ sĩ, ị́jọ́ sĩlé rĩ 'bã jọlé rĩ áni, “'Bá ru ũnũlépi rĩ, 'bã ũnũ ru ị́jọ́ Úpí 'bã ngalé rĩ sĩ.”
46002001	Ĩnị̃ cé má ádrị́pịka ãzíla má ámvọ́pịka ã'ị̃táŋá agá 'dĩ, mání amụ́jó ĩmi rụ́ 'dõlé ị́jọ́ Ãdróŋá drị́ gá rĩ vú nzejó rĩ sĩ, má amụ́ ị́jọ́ jọlé ãjị́ ambamba ãzíla ũndũwã 'bádrị́ rĩ sĩ íni la ku.
46002002	Ị́jọ́ 'dĩ sĩ, á'bã áma ásị́ gá ị́jọ́ ãzí mání nị̃lé ndú la yụ mání adrujó ĩmi abe rĩ sĩ, rá la ị́jọ́ Yẹ́sụ̃ Kúrísĩtõ drị́ gá ĩ'di ipajó mũsãlá'bã sị́ gâ sĩ ãma pajó ị́jọ́ ũnzí agá rĩ 'i.
46002003	Má amụ́ ĩmi rụ́ 'dõlé ũkpó kóru, ụ̃rị̃ trũ ãzíla ụrụ'bá yãŋá ãmbógó la trũ.
46002004	Ị́jọ́ mání ũlũlé ãzíla mání jọlé rĩ adru kí ị́jọ́ ũndũwã 'bá ãni ãzíla sĩ 'bá ásị́ aséjó la ku, rá la Úríndí Ãlá rĩ icé ĩminí ũkpó ĩ'didrị̂ sĩ ị́jọ́ mání ũlũlé rĩ ĩ'di ị́jọ́ ãndá la rĩ gá nĩ.
46002005	Ị́jọ́ 'dĩ sĩ, ã'ị̃táŋá ĩmidrị́ gá rĩ 'bã tu pá ũndũwã 'bádrị̂ drị̃ gá ku, wó ũkpó Ãdróŋá drị́ gá rĩ drị̃ gá.
46002006	Ị́jọ́ 'dĩ sĩ, ị́jọ́ ãma jọlé ũndũwã rú rĩ, ĩ'di 'bá úríndí agá mbalépi rá rĩ 'banî, wó adru ũndũwã 'bá sáwã ú'dî'da 'dĩ 'badrị̂ sĩ, jõku ũndũwã 'bá 'bá kí drị̃ celépi sáwã ú'dî'da 'dĩ sĩ mụlépi drụ́zị́ ãsị̃lépi rá 'dĩ 'badrị́ gá rĩ sĩ ku.
46002007	Wó ãma ũndũwã Ãdróŋá ãni zị̃lé zị̃-zị̃ rĩ 'bã ị́jọ́ jọ. 'Dĩ dị̃zã Ãdróŋá ãni zị̃lé zị̃-zị̃, ĩ'di 'bã tãmbalé údu sĩ ídri ukólépi ku rĩ fẽjó ãmaní 'dĩ sĩ ú'bã drĩ ãko ãzí ku rĩ 'i.
46002008	'Bá 'bá drị̃ celépi ú'dî'da 'dĩ 'bã ãzị́ ị́jọ́ 'dĩ 'bã ífí nị̃lépi cé la 'dáyụ, drĩ kí ándrá ị́jọ́ nị̃ agá drị̃ la gá cé la icó kí ájẹ́ Úpí dị̃zã drị́ gá rĩ ipalé mũsãlá'bã sị́ gá ku.
46002009	Ị́jọ́ 'dĩ sĩ, ị́jọ́ sĩlé 'bo rĩ 'bã jọlé rĩ 'bã áni, “Ãko Ãdróŋá 'bã idélé 'bá ĩ'di lẽlépi rĩ 'baní rĩ, 'Bá ãzí ndre drĩ mịfị́ sĩ ku, 'Bá ãzí are drĩ bị́lẹ́ sĩ ku, 'Bá ãzí 'bã ásị́ drị̃ la gá ku.”
46002010	Wó Ãdróŋá i'da ãmaní ị́jọ́ 'dĩ 'i Úríndí ĩ'didrị̂ sĩ. Úríndí Ãdróŋá drị́ rĩ la ãko pírí kí 'a ndrụ̃ nĩ jõ táni ị́jọ́ álị́ Ãdróŋá 'bã ásị́ gá rĩ.
46002011	Ị́jọ́ 'dĩ sĩ, 'bá kí agá 'dâ ã'dị́ nị̃ ũrãtáŋá 'bá agá rĩ cé la nĩ, adru úríndí 'bá 'dã agá rĩ 'i á'dụ̂sĩ ku yã? Gẹ̃rị̃ ãlu 'dĩ 'bã vúŋá sĩ 'bá ãzí ũrãtáŋá Ãdróŋá drị́ gá rĩ kí nị̃lépi cé la 'dáyụ, be la Úríndí Ãdróŋá drị́ gá rĩ 'i á'dụ̂sĩ.
46002012	Ãma ịsụ́ úríndí ụ̃nọ́kụ́ 'dõ drị́ gá rĩ 'i ku, wó Úríndí angálépi Ãdróŋá drị̂lé rĩ drị́ gá rĩ 'i, ị́jọ́ 'dĩ sĩ ãma dó sĩ fẽtáŋá ãjẹ̃ kóru Ãdróŋá 'bã fẽlé ãmaní 'dĩ ífí nị̃ rá.
46002013	Ị́jọ́ ãmaní jọlé rĩ ĩ'di íni, adru ị́jọ́ imbálé ũndũwã 'bá drị́ gá rĩ sĩ rĩ 'i ku, wó ị́jọ́ Úríndí 'bã i'dalé nĩ ị́jọ́ mgbã Úríndí Ãdróŋá drị́ gá rĩ drị̂ 'bã ífí i'dalé nĩ rĩ ụ̃'bị̃jó rĩ 'i.
46002014	'Bá Úríndí 'dĩ kóru rĩ ã'ị̃ ị́jọ́ Úríndí angálépi Ãdróŋá drị̂lé rĩ 'bã jọlé rĩ kí ku, kí i'dá ĩ'diní ị́jọ́ sĩ azajó azâ la rú, icó kí ífí nị̃lé ku, ã'dusĩku ála kí ífí vãjó úríndí sĩ rĩ sĩ.
46002015	'Bá Úríndí Ãdróŋá drị́ rĩ trũ rĩ la ị́jọ́ lị ãko pírí kí drị̃ gá, wó 'bá ãzí ãlu ị́jọ́ lịlépi ĩ'di drị̃ gá la 'dáyụ.
46002016	Ị́jọ́ sĩlé bụ́kụ̃ agá rĩ 'bã jọlé rĩ áni; “Ã'di nị̃ ị́jọ́ Úpí ásị́ gá rĩ cé la nĩ sĩ ĩ'di imbájó yã?” Wó ãma ásị́ Kúrísĩtõ drị́ rĩ trũ.
46003001	Má ádrị́pịka ãzíla má ámvọ́pịka ã'ị̃táŋá agá 'dĩ, ma ándrá ĩminí ị́jọ́ jọ 'bá ụ̃nọ́kụ́ gá úríndí kóru rĩ 'baní rĩ áni, ãzíla ĩmi ándrá ã'ị̃táŋá Kúrísĩtõ drị̂ agá cécé anzị níríŋá kí áni.
46003002	Áfẽ ándrá ĩminí lẹ́sụ́, adru íná ũkpó la ku, ã'dusĩku ĩmi ándrá drĩ bábá íná najó la ku. Ĩmi drĩ vâ ãtá ú'dî'da bábá íná najó la ku.
46003003	Ĩmi drĩ u'á cécé 'bá ụ̃nọ́kụ́ 'dĩ drị́ gá rĩ 'bã kí u'ájó rĩ áni. Ĩdrĩ adru ãjã rú, ãzíla ĩmi vâ ãwã ĩmi drĩdríŋĩ gá, ĩmi adru 'bá ụ̃nọ́kụ́ 'dĩ ãni ị́jọ́ la ala gá rĩ kí idéjó rĩ gá ku yã?
46003004	Ĩmi ãzí drĩ jọ la, “Ma Páwụ̃lọ̃ vú bĩ,” wó ãzí rĩ drĩ jọ la, “Ma Ãpọ́lọ̃ vú bĩ,” 'dĩ adru ĩmi ị́jọ́ kí idé 'bá ụ̃nọ́kụ́ 'dĩ drị̂ 'bã kí idélé rĩ áni ku yã?
46003005	Ị́jọ́ mgbã sĩ rĩ gá, Ãpọ́lọ̃ kí Páwụ̃lọ̃ be kí ã'du? Ãma ãma gá lú Ãdróŋá 'bã ãtí'bó ĩmi fẽlépi la ĩminí Ãdróŋá ã'ị̃jó rĩ kî. Ãma Ãpọ́lọ̃ be 'bá ãlu-ãlu la ãzị́ Ãdróŋá 'bã fẽlé ĩ'didrị́ rĩ nga.
46003006	Ása ũri 'bụ́ gâlé, Ãpọ́lọ̃ ũsũ ị̃yị́ drị̃ la gá, wó Ãdróŋá fẽ ĩ'di zolé nĩ.
46003007	Ị́jọ́ 'dĩ sĩ, 'bá ũri salépi rĩ 'i yã jõku 'bá ị̃yị́ ũsũlépi drị̃ la gá rĩ 'i yã adru kí ị́jọ́ ãmbógó la ku. Wó rá la Ãdróŋá fẽlépi ũri 'dã 'bã zo rĩ 'bã ị́jọ́ ãmbógó ru la nĩ.
46003008	'Bá ũri salépi rĩ kí 'bá ị̃yị́ la ũsũlépi rĩ be ãzị́ ĩ'bã kí ngalé rĩ ĩ'di lú ãlu. Ãdróŋá la 'bá ãlu-ãlu ní ụ̃rọ̃drị́ fẽ ãzị́ ĩ'di 'bã ngalé rĩ vú sĩ.
46003009	Ãma ãma gá lú ãtí'bó ru Ãdróŋá ãni ãzị́ ĩ'di 'bã fẽlé ãmadrị́ rĩ kí ngajó. Ĩmi 'bá Yẹ́sụ̃ ã'ị̃lépi rá Kọ̃rị̃nị́tọ̃ gá 'dĩ, ĩmi Ãdróŋá ãni cécé ámvụ́ 'bã adrujó 'dị́pị̃ ãni rĩ áni. Ĩmi vâ cécé jó Ãdróŋá ãni ĩ'di 'bã sịlé rĩ áni.
46003010	Lẽtáŋá uyaŋâ kóru Ãdróŋá drị́ ĩ'di 'bã fẽlé mání rĩ sĩ, á'bã jó ị̃ndụ́ cécé 'bá jó sịlépi mgbã rĩ áni, ãzíla 'bá ãzí ndú la dó jó sị drị̃ la gá nĩ. 'Bá jó sịlépi jó 'bã ị̃ndụ́ 'bãlé 'dĩ drị̃ gá rĩ 'bã adru mịfị́ trũ ĩ'di jó sị jó 'dĩ drị̃ gá íngoní-íngoní ru yã rĩ sĩ.
46003011	Ị́jọ́ 'dĩ sĩ, 'bá ãzí icó jó ndú ú'dí la 'bã ị̃ndụ́ 'bãlé ku, pẽ lú jó ị̃ndụ́ Ãdróŋá 'bã 'bãlé 'bo Yẹ́sụ̃ Kúrísĩtõ 'i á'dụ̂sĩ.
46003012	'Bá ãzí drĩ jó sị jó ị̃ndụ́ 'bãlé 'bo 'dĩ drị̃ gá gólũdĩ sĩ yã, sílĩvã sĩ yã, írã ãjẹ̃ nalépi ambamba la sĩ, báwũ sĩ yã, ásé sĩ yã jõku ũzú sĩ yã,
46003013	ãzị́ ĩ'di 'bã ngalé rĩ ála mụ ĩ'di i'dalé ĩ'di íngoní yã rĩ gá rá, ã'dusĩku ụ́'dụ́ ị́jọ́ lịjó rĩ la amụ́ ĩ'di i'dalé ãngũ ule gá rá. Ála mụ ĩ'di i'dalé ãcí sĩ, ãzíla ãcî la mụ ãzị́ 'bá ãlu-ãlu drị̂ ụ̃'bị̃lé nĩ.
46003014	Ãzị́ ĩ'di 'bã ngalé jó ị̃ndụ́ 'bãlé 'bo rĩ drị̃ gá rĩ drĩ ru pa rá, ĩ'di mụ ũyá ĩ'didrị́ gá rĩ ịsụ́lé rá.
46003015	Wó jó drĩ ve rá, ĩ'di ĩ'di ãvĩ rá; wó ĩ'di rú rĩ la ru pa rá, cécé 'bá apálépi ãcí agâ sĩ rĩ áni.
46003016	Ĩnị̃ ĩmi ãmgbã rĩ kí cécé jó Ãdróŋá ãni ãzíla Úríndí Ãdróŋá drị́ rĩ la u'á ĩmi agá rĩ gá ku yã?
46003017	'Bá ãzí drĩ jó Ãdróŋá drị́ rĩ andi, Ãdróŋá la ĩ'di andi rá, ã'dusĩku jó Ãdróŋá drị́ rĩ ĩ'di ãlá ru, ãzíla ĩmi bãsĩ jó Ãdróŋá ãni 'dã 'i.
46003018	Lẽ ĩmi ule ĩmi drị̃ ku. Ĩmi ãzí ãlu la drĩ ũrã la ĩ'di ásị́ gâlé 'i ũndũwã rú ụ̃nọ́kụ́ 'dĩ drị̃ gá 'dâ, lẽ 'ba acá 'bá azalépi aza-azâ rĩ rú, ị́jọ́ 'dĩ sĩ ĩ'di dó sĩ acá 'bá ũndũwã rú rĩ rú.
46003019	Ị́jọ́ ụ̃nọ́kụ́ 'dĩ 'bã lãlé ũndũwã rú rĩ ĩ'di ị́jọ́ aza rú la Ãdróŋá drị̃lẹ́ gá. Cécé sĩlé bụ́kụ̃ Ãdróŋá drị̂ agá rĩ áni, “Ãdróŋá la 'bá ũndũwã rú rĩ kí rụ ũndũwã ĩ'badrị̂ agá 'dâ” ;
46003020	úsĩ vâ bụ́kụ̃ Ãdróŋá drị́ 'dĩ gá ị̃dị́, “Úpí Ãdróŋá nị̃ ị́jọ́ 'bá ũndũwã rú rĩ 'bã ũrãlé ĩ'di agâlé rĩ kí ũnzí rĩ gá cé.”
46003021	Ị́jọ́ 'dĩ sĩ, lẽ 'bá ãzí 'bã ũnũ ru ị́jọ́ 'bá 'bá ru rĩ 'bã idélé rĩ sĩ ku. Ãko pírí kí mí ãni,
46003022	ma Páwụ̃lọ̃ 'i yã, jõku Ãpọ́lọ̃ 'i yã, jõku Kéfã 'i yã, ụ̃nọ́kụ́ 'dĩ yã, ídri yã jõku drã yã, ị́jọ́ ú'dî'da rĩ kí jõku drụ́zị́ rĩ kí yã, ãko 'dĩ kí pírí mí ãni,
46003023	ãzíla ĩmi Kúrísĩtõ ãni, ãzíla Kúrísĩtõ ĩ'di Ãdróŋá ãni.
46004001	Ị́jọ́ 'dĩ sĩ, 'bá 'bã lã kí ãma ãti'bo Kúrísĩtõ ãni la rú, ãzíla vâ 'bá ị́jọ́ mgbã zị̃lé zị̃-zị̃ Ãdróŋá drị́ gá rĩ 'bã ũkpõ fẽjó ĩ'badrị́ rĩ kî rú.
46004002	Ú'dî'da ị́jọ́ lẽlé 'bá ãtí'bó ru 'dĩ 'ba rụ́ rĩ lẽ 'bã adru kí ã'ị̃táŋâ trũ ị́jọ́ mgbã ũkpõ fẽjó ĩ'badrị́ rĩ agá.
46004003	Má así ĩmbíráŋá ru ku ĩdrĩ táni ị́jọ́ lị áma drị̃ gá, jõku 'bá ãzí lị ị́jọ́ áma drị̃ gá nĩ ku; álị vâ ị́jọ́ áma drị̃ gá cénĩ-cénĩ rú ku.
46004004	Áma ũrãtáŋá agá ị́jọ́ ãzí mání idélé ũnzí la 'dáyụ, wó ị́jọ́ 'dĩ sĩ ma dó sĩ ị́jộ kóru la ku. Úpí la ị́jọ́ lị áma drị̃ gá rá la nĩ.
46004005	Ị́jọ́ 'dĩ sĩ, lẽ ĩlị ị́jọ́ ãzí 'bá ãzí drị̃ gá 'dĩ sĩ sáwã la múké rĩ acá drĩ ku rú ku. Ị́jọ́ lịŋá ãsị̃jó rĩ 'bã tẽ kpere Úpí 'bã amụ́ŋá ĩ'di ị́jọ́ zị̃lé zị̃-zị̃ ị́nị́ agá rĩ kí ají 'bãlé pírí 'dị̃zã agá, ãzíla ị́jọ́ zị̃lé zị̃-zị̃ 'bá ásị́ gá rĩ kí i'da. Ụ́'dụ́ 'dã sĩ 'bá ãlu-ãlu la ị̃nzị̃táŋá ĩ'didrị́ gá rĩ ịsụ́ Ãdróŋá drị́.
46004006	Má ádrị́pịka ãzíla má ámvọ́pịka ã'ị̃táŋá agá 'dĩ, má a'dụ́ ị́jọ́ 'dĩ 'bãlé ãma drị̃ gá Ãpọ́lọ̃ be íni la ĩminí ícétáŋá ru, ĩmi dó sĩ ị́jọ́ jọlé, “Ĩmi alị ị́jọ́ sĩlé 'bo rĩ drị̃ gâ sĩ ku,” 'dĩ 'bã ífí vã ãma rụ̂ sĩ. Ị́jọ́ 'dĩ sĩ, ĩmi icó dó sĩ ĩmi ịpị́lé ãfó sĩ 'bá ãlu rĩ sĩ wó ãzí rĩ idejó idê la ku.
46004007	Ã'di 'bã mi ãmbógó ru 'bá ãzí kí drị̃lẹ́ gá nĩ yã? Ãdróŋá fẽ míní ãko mí trũ adrujó rĩ kí nĩ ku yã? Wó ãko Ãdróŋá 'bã fẽlé 'dĩ kí sĩ mi dó sĩ ími ịpị́ ãfó sĩ ínga 'bã rĩ kí mi 'i íngoní-íngoní ru yã?
46004008	Ú'dî'da ĩmi ũrã dó ãko ĩminí lẽlé rĩ kí dó pírí cí! Ĩmi ũrã ĩmi acá dó kụ́rẹ́nị́ ru 'bo, ĩmi ũrã ĩmi acá dó vâ ũpi rú ãma kóru 'bo. Ĩdrĩ tá acá ũpi rú mgbã-mgbã rú la, ãma tá dó adru ũpi rú ĩmi abe.
46004009	Ị́jọ́ 'dĩ sĩ, ĩ'di indré mání rĩ gá Ãdróŋá 'bã ãma ụ̃pị́gọ́ŋá ru ãngũ vúlé rĩ gá, cécé 'bá ị́jọ́ lịjó kí drị̃ gâ sĩ drãjó ũ'bí agá rĩ kí áni. Ú'bã ãma 'bá ndrelé áváŋá gá rĩ kí áni, 'bá ũ'bí ụ̃nọ́kụ́ drị̃ gá 'dâ 'dĩ 'baní ndrelé mãlãyíkã abe.
46004010	Ĩmi ũrã ãma Kúrísĩtõ 'bã ị́jọ́ ũlũjó rĩ sĩ, ãma aza-azâ wó ĩmi ũrã ĩmi ũndũwã rú ĩminí Kúrísĩtõ ã'ị̃jó rĩ sĩ. Ĩmi ũrã ãma ũkpó kóru, wó ĩmi ũrã ĩmi ũkpó trũ! Ĩmi ũrã ála ĩmi ị̃nzị̃-ị̃nzị̃ wó ĩmi ũrã ínzị̃ ãma ku íni.
46004011	Kpere ú'dî'da ãma u'á ãbị́rị́ sĩ ãzíla ị̃yị́vị́ sĩ, ãma ũyóró sụ̃, ála ãmaní ũcõgõ fẽ, ãzíla ãma lị́cọ́ kóru.
46004012	Ãma ãzị́ nga ũkpó ru ãmadrị́ sĩ. Údrĩ ãma wã, ãma sụ̃sụ́ wi ĩ'baní múké, údrĩ ãmaní cãndí fẽ, ãma ta la.
46004013	Údrĩ táni ãma u'dá agá, ãma ĩ'baní ị́jọ́ umvi ásị́ ị̃gbẹ̃ sĩ acájó kpere ãndrũ ãma i'dá kórõná ru, ãzíla ãma 'bá ụ̃nọ́kụ́ 'dĩ gãlépi úmgbé rĩ kî.
46004014	Mâ anzị mání lẽlé ambamba 'dĩ, ásĩ wárágã 'dĩ sĩ ĩminí drị̃nzá fẽjó la ku, wó sĩ ĩmi bị́lẹ́ ị̃ndụ́ lijó.
46004015	'Bá ĩmi tãmbalépi rĩ drĩ kí táni adru agá Kúrísĩtõ agá 10,000 sĩ tí, ĩmĩ átẹ́pị adru kí wẽwẽ rú la ku. Ã'dusĩku má acá dó ĩminí átẹ́pị rú Kúrísĩtõ Yẹ́sụ̃ agá ị́jọ́ mgbã rĩ sĩ.
46004016	Ị́jọ́ 'dĩ sĩ, má a'ị́ ĩmi ị́jọ́ mádrị̂ kí vú ũbĩjó áyụ.
46004017	Ásị́sị́ŋá mâ Tị̃mị̃tị́yọ̃ tị pẽjó ĩmi rụ̂lé 'dĩ, 'dĩ mâ ngọ́pị mání lẽlé ambamba ã'ị̃táŋâ trũ Úpí agá rĩ 'i. Ĩ'di mụ ĩmi igálé ídri mádrị́ adrujó Kúrísĩtõ Yẹ́sụ̃ agá, ru icílépi ị́jọ́ mání imbálé rĩ kí abe ãngũ ãzíla kãnị́sã pírí agá rĩ abe rĩ sĩ.
46004018	'Bá ãzí ĩmi agá 'dâ acá kí ãfó ru cécé áca 'bã rĩ amụ́lé ĩmi rụ́ 'dõlé ku rĩ 'bã áni.
46004019	Wó Úpí drĩ lẽ rá, ma mụ mụlé ĩmi rụ̂lé mbẽlẽ rú ị́jọ́ 'bá ru 'bãlépi ãfó ru 'dĩ 'bã kí jọlé rĩ kí ịsụ́lé rá, ãzíla ũkpõ ĩ'bã kí sĩ adrujó rĩ íngõ 'i.
46004020	Ã'dusĩku Sụ́rụ́ Ãdróŋá drị́ rĩ la ru i'da ị́jọ́ 'bá 'bã kí jọlé rĩ sĩ la ku ĩ'di ũkpõ Ãdróŋá 'i.
46004021	Ị́jọ́ ĩminí lẽlé rĩ íngõ 'i? Ĩlẽ má amụ́ ĩmi rụ́ 'dõlé kẹ̃lị́ká trũ yã jõku lẽtáŋá sĩ ãzíla úríndí ásị́ ị̃gbẹ̃ drị̂ sĩ yã?
46005001	Álẽ vâ ú'dî'da ĩminí ị́jọ́ ãzí jọlé, ị́jọ́ mání arelé rĩ agá, 'bá ãzí ũlẽ ũkú ãni la trũ la ĩmi agá 'dĩ cí, ãko ãzí 'bá Ãdróŋá nị̃lépi ku rĩ 'bã kí vâ icólé idélé ku íni la. Úlũ mání 'bá ãzí ĩmi agá 'dĩ ĩ'di ru ula ụ́kụ́pị̃ sĩ.
46005002	Wó Ĩmi ị́jọ́ 'dĩ sĩ ãfó sĩ! Ĩmi icó tá u'álé ũcõgõ sĩ ĩmi ásị́ gá ị́jọ́ 'dĩ sĩ sĩ 'bá 'dĩ 'bã áni rĩ drojó ĩmi drĩdríŋĩ gá rĩ sĩ ãmvé ku yã?
46005003	Ádrĩ táni adru ĩmi abe ụrụ'bá sĩ ku rá tí, úríndí sĩ ma ĩmi abe cí. Ãzíla álị ị́jọ́ 'bá ị́jọ́ ãwụ̃ ãni 'dĩ idélépi rĩ drị̃ gá 'bo, cécé mâ tá adrujó ĩmi abe ụrụ'bá sĩ rĩ áni.
46005004	Ĩdrĩ ĩmi tra rụ́ Úpí ãma ãni Yẹ́sụ̃ drị́ gá rĩ sĩ, ma ĩmi abe úríndí sĩ, ãzíla ũkpó Úpí ãma ãni Yẹ́sụ̃ drị́ gá rĩ ĩ'di ĩmi abe cí.
46005005	Ĩfẽ ágọ́bị́ ị́jọ́ ũnzí ãwụ̃ ãni 'dĩ idélépi rĩ Sĩtánĩ drị́, ị́jọ́ ũnzí ĩ'di agá 'dã Sĩtánĩ 'ba andi sĩ ĩ'di rá, ãzíla ídri ĩ'didrị̂ 'bã pa rú sĩ ru ụ́'dụ́ Úpí ãma ãni Yẹ́sụ̃ Kúrísĩtõ 'bã ãgõjó rĩ sĩ rá.
46005006	Ũnũŋá ĩminí ĩmi ũnũjó rĩ adru múké ku. Ĩnị̃ ị́jọ́ ũnzí wereŋá ĩmi drĩdríŋĩ gá rĩ la ĩmi iza cécé ãkụ́kị́ wereŋá rĩ 'bã ãnáfóró fẽjó ụ̃pị̃jó ãmbógó rĩ áni ku yã?
46005007	Lẽ ĩnze ị́jọ́ ũnzí rĩ ĩmi agá 'dâ rá, ĩmi dó sĩ adru ú'dí cécé ĩminí adrujó ị́jọ́ mgbã agá 'dĩ 'bã áni. Ã'dusĩku Kúrísĩtõ ụ̃mụ̃ alịjó 'bá drị̃ gâ sĩ ãmadrị́ gá rĩ úfẽ ĩ'di ídétáŋá ru ãmaní 'bo.
46005008	Ị́jọ́ 'dĩ sĩ, lẽ ãna kí ụ̃mụ̃ 'dĩ 'i ãkụ́kị́ údu ngụ̃ŋá ãni ị́jọ́ ũnzí trũ rĩ sĩ ku, wó rá la ãnáfóró ãkụ́kị́ kóru, ị́jọ́ mgbã ãzíla pịrị rĩ drị́ gá rĩ sĩ cécé 'bá Yãhụ́dị̃ rú rĩ 'bã kí ándrá ãnáfóró ãkụ́kị́ kóru rĩ najó rĩ áni.
46005009	Wárágã mání sĩlé ĩminí rĩ agá, ájọ ĩminí lẽ ĩmi icí ĩmi 'bá ũlẽ ũkú ãni ĩmi agá 'dĩ abe ku.
46005010	Ị́jọ́ mání jọlé rĩ adru ĩmi icí ĩmi 'bá Ãdróŋá ã'ị̃lépi ku mị-ãcí trũ, jõku rọ̃mgbọ́ ru, jõku ụ̃gụ́ 'dĩ kí, jõku ãdroŋa ĩnzõ rú rĩ kí ị̃nzị̃lépi rĩ kí abe ku íni ku. Ĩminí lẽjó drị̃ fụjó ĩ'ba abe ku lẽ ĩmi a'be ụ̃nọ́kụ́ 'dĩ rá.
46005011	Ị́jọ́ mání jọlé rĩ 'bã ífí, lẽ ĩmi icí ĩmi 'bá ru 'bãlépi 'i 'bá Yẹ́sụ̃ ã'ị̃lépi rá rĩ rú wó mị-ãcí trũ, jõku rọ̃mgbọ́ ru, jõku ãdroŋa ĩnzõ rú rĩ kí ị̃nzị̃lépi, jõku 'bá kí u'dálépi, jõku 'bá ãná mvụlépi la, jõku 'bá ụ̃gụ́ la rĩ trũ ku. 'Bá 'dĩ 'bã áni rĩ trũ lẽ ĩna íná ãngũ ãlu gá ku.
46005012	-
46005013	Ị́jọ́ 'bá ãmvé kãnị́sã agá ku rĩ kí ị́jọ́ lịjó rĩ adru ị́jọ́ ãma ãni la ku. Ãdróŋá la mụ kí ị́jọ́ lịlé nĩ. Wó adru ĩmi 'bá ĩmi drĩdríŋĩ gá kãnị́sã agá 'dĩ kí ị́jọ́ lị ĩmi 'i la ku yã? Cécé ị́jọ́ Ãdróŋá drị́ sĩlé rĩ 'bã jọlé rĩ áni, “Lẽ ĩmi iyá 'bá ị́jọ́ ũnzí idélépi ĩmi drĩdríŋĩ gá 'dâ rĩ rá.”
46006001	Ĩdrĩ ị́jọ́ ịsụ́ ĩmi drĩdríŋĩ gá, ĩmi dó vâ agụ la lịlé 'bá ã'ị̃táŋá agá ku rĩ 'badrị́, ĩmi agụ 'bá ã'ị̃táŋâ trũ rĩ kí drị̃lẹ́ gá ku ã'du ị́jọ́ sĩ yã?
46006002	Ĩnị̃ 'bá ãlá ã'ị̃táŋâ trũ 'dĩ kí drụ́zị́ ụ̃nọ́kụ́ 'bã ị́jọ́ lị nĩ rĩ gá ku yã? Wó ĩdrĩ dó drụ́zị́ ụ̃nọ́kụ́ 'bã ị́jọ́ lị ĩmi 'i, ĩmi icó dó ị́jọ́ wereŋá 'dĩ 'bã áni 'dĩ kí amálé lịlé ku yã?
46006003	Ĩnị̃ ãma drụ́zị́ mãlãyíkã kí ị́jọ́ lị ãma 'i rĩ gá ku yã? Ãma icó ị́jọ́ ídri 'dĩ drị́ gá rĩ lịlé ndẽ rá rĩ ku yã?
46006004	Ị́jọ́ 'dĩ sĩ, ĩdrĩ adru ị́jọ́ trũ ĩmi drĩdríŋĩ gá, lẽ ĩmi ũpẽ 'bá ãzí kí ĩmi drĩdríŋĩ gá 'dâ drĩ kí táni adru 'bá ụ̃nị̃táŋâ trũ were la kí tí, sĩ ị́jọ́ ĩmidrị̂ kí lịlé ndẽ ĩminí kí agụjó lịjó 'bá ị́jọ́ nị̃lépi kãnị́sã drị̃ gá ku rĩ kí drị̃lẹ́ gá rĩ rá.
46006005	Ájọ ị́jọ́ 'dĩ kí ĩminí sĩ drị̃nzá fẽjó. 'Bá ãzí ãlu ĩmi agá 'dâ ũndũwã rú icólépi ị́jọ́ ĩmidrị́ gá Kũrĩsĩtíyánĩ 'badrị̂ kí lịlépi la yụ yã?
46006006	Wó kẹ̃jị́ la gá Kũrĩsĩtíyánĩ ãlu la mụ ádrị́pị̃ tõlé 'bá ã'ị̃táŋâ kóru rĩ drị̃lẹ́ gá.
46006007	Ị́jọ́ mgbã rĩ sĩ tõŋá ĩminí ĩmi tõjó ĩmi drĩdríŋĩ gá ãyá-ãyá rĩ la i'da la ị́jọ́ ndẽ dó ĩmi rá. Ĩmi ã'ị̃ ị́jọ́ ũnzí idéjó ĩmi rụ́ ku la ã'du ị́jọ́ sĩ yã? Ĩlẽ ĩmi ũnzãlé ku la ã'du ị́jọ́ sĩ yã?
46006008	Kẹ̃jị́ la gá ĩmi 'bá kí ũnzã, ĩmi ị́jọ́ ũnzí idé ĩ'ba rụ́, ãzíla ĩmi vâ ĩmĩ ádrị́pịka Kũrĩsĩtíyánĩ rú rĩ kí ũnzã.
46006009	Ĩnị̃ 'bá ị́jọ́ ũnzí idélépi rĩ icó kí Sụ́rụ́ Ãdróŋá drị̂ gá filé ku rĩ ku yã? Lẽ 'bá ãzí 'bã ulé ĩmi ku. 'Bá ãwụ́'bá ru 'dĩ kí jõku 'bá ãdroŋa ĩnzõ rú 'dĩ kí ị̃nzị̃lépi 'dĩ abe, ũkú ãwụ́ rĩ kí abe, jõku ãgọbị ãgọbị 'dụlépi ũkú ru rĩ kí abe,
46006010	jõku ụ̃gụ'ba kí abe, 'bá rọ̃mgbọ́ ru rĩ kí, 'bá ĩmẽrãlépi íwá sĩ rĩ kí abe, 'bá ũlẽ 'bãlépi 'bá ãzí 'bã ãko sĩ 'dĩ kí abe, jõku 'bá 'bá ãzí 'bã ãko vú rịlépi ĩnzõ sĩ 'dĩ kí abe pírí icó kí Sụ́rụ́ Ãdróŋá drị̂ nalé ĩ'bã ãko rú ku.
46006011	Ĩmĩ ãzí kí ándrá 'dã 'bã áni. Wó Ãdróŋá ũjĩ dó ĩmi ị́jọ́ ũnzí ĩmidrị̂ kí agá 'bo, ã'ị̃ dó sĩ ĩmi acájó ị́jọ́ ũnzî kóru, lã ĩmi ãlá ru rụ́ Úpí Yẹ́sụ̃ Kúrísĩtõ drị́ gá rĩ sĩ ãzíla Ãdróŋá ãmadrị́ gá rĩ 'bã Úríndí sĩ.
46006012	Ĩmi ãzí icó jọlé la, “Â'ị̃ mání ị́jọ́ pírí kí idélé rá,” wó ãko pírí adru kí ụ̃rọ̃drị́ ru ku. Ãzị́táŋá ã'ị̃ mání ị́jọ́ pírí kí idélé rá, wó má ã'ị̃ áma drị̃ celé ãko ãzíní ku.
46006013	Íná ĩ'di kụ̃bụ̃ ãni ãzíla kụ̃bụ̃ vâ íná ãni, wó Ãdróŋá la ãko 'dĩ kí ị̃lị̃kị̃ ị̃rị̃ trá rá, ụrụ'bá adru sĩ ãwụ̃ ngajó ku, wó ụrụ'bá ĩ'di Úpí ãni ãzíla Úpí ĩ'di ụrụ'bá ãni.
46006014	Ũkpõ ĩ'didrị́ gá rĩ sĩ Ãdróŋá inga Úpí Yẹ́sụ̃ ídri drã agá rá, ãzíla ĩ'di vâ mụ ãma ingalé ídri rú ĩndĩ.
46006015	Ĩnị̃ ụrụ'bá ĩmidrị́ gá rĩ ĩ'di ụrụ'bá Kúrísĩtõ drị́ gá rĩ 'bã ãzí rĩ gá ku yã? Ị́jọ́ 'dĩ sĩ, má icó ụrụ'bá ĩsélé Kúrísĩtõ drị́ gá rĩ sĩ ãwụ̃ ngajó rá yã? Ãluŋá la yụ!
46006016	Ĩnị̃ ágọ́bị́ ru icílépi ũkú ãwụ́ rĩ be rĩ kí acá ĩ'di be ụrụ'bá ãlu rú rĩ gá ku yã? Ã'dusĩku jọlé 'bo rĩ 'bã áni, “Kí ị̃rị̃ trá ru icí acájó ụrụ'bá ãlu rú.”
46006017	Wó 'bá ru icílépi Úpí be rĩ ĩ'di úríndí agá ãlu.
46006018	Ĩmi apá ị́jọ́ ũnzí ãwụ̃ drị̂ sĩ rá. Ị́jọ́ ũnzí ãzí 'bá 'bã kí idélé 'dĩ kí ãmvê sĩ, wó 'bá ãwụ̃ idélépi rĩ la ị́jọ́ ũnzí idé ĩ'di 'bã mgbã rĩ 'bã ụrụ'bá sĩ.
46006019	Ĩnị̃ ụrụ'bá ĩmidrị́ 'dĩ ĩ'di jó Ãdróŋá drị́ Úríndí Ãlá rĩ 'bã sĩ u'ájó ala gá, ĩminí ịsụ́lé Ãdróŋá drị́ rĩ 'i rĩ gá ku yã? Ĩmi adru ĩmi ãni ku, ĩmi Ãdróŋá ãni,
46006020	îgbã ĩmi ãjẹ̃ sĩ. Ị́jọ́ 'dĩ sĩ, ụrụ'bá ĩmidrị̂ sĩ ĩmi ị̃nzị̃ Ãdróŋá 'i.
46007001	Ú'dî'da ị́jọ́ ĩmĩ ãsĩlé rĩ kí drị̃ gá: ĩ'di múké ágọ́bị́ ní adrujó ũkú kóru.
46007002	Wó ãwụ̃ 'bã adrujó ambamba rĩ sĩ, ágọ́bị́ ãlu-ãlu 'bã adru ũkú trũ ãzíla ũkú ãlu-ãlu 'bã adru ágó trũ.
46007003	Ágọ́bị́ ãlu-ãlu 'bã nga ãzị́ ĩ'di ãni ágọ́bị́ drị́ ũkú ĩ'didrị́ rĩ ní rĩ rá, ãzíla ũkú 'dĩ 'bã áni ágọ́bị̂ be.
46007004	Ũkú 'bã ụrụ'bá adru ĩ'di ãni á'dụ̂sĩ ku wó ĩ'di 'bã ágọ́bị́ ãni, cécé 'dĩ 'bã áni, ágọ́bị́ 'bã ụrụ'bá adru ĩ'di ãni á'dụ̂sĩ ku ĩ'di ũkú ĩ'didrị́ gá rĩ ãni.
46007005	Ĩmi uga ĩmi ĩminí ku, be la rá la ĩminí ị́jọ́ la itújó ĩmi drĩdríŋĩ gá sáwã were sĩ rĩ sĩ, ị́jọ́ 'dĩ sĩ ĩmi dó sĩ ásị́ 'bã Ãdróŋá ã'ị̃jó. Be la ĩmi icí ĩmi ú'dí ru gẹ̃rị̃ 'dĩ sĩ ĩmi dó sĩ gẹ̃rị̃ Sĩtánĩ 'bã sĩ ĩmi uléjó rĩ atrị cí. Ĩminí icójó ĩmi tãmbajó ĩmi sĩ cénĩ ku rĩ sĩ.
46007006	Ájọ ị́jọ́ 'dĩ ígátáŋá ru, adru ãzị́táŋá ru la ku.
46007007	Ũrãtáŋá mádrị̂ sĩ 'bá drĩ kí tá adru cécé mâ áni la múké. Wó Ãdróŋá fẽ 'bá ãlu-ãlu 'bã gbíyã u'ájó rĩ kí ndú-ndú, fẽ ãzí rĩ 'baní 'dĩ 'i ãzí rĩ 'baní 'dã 'i.
46007008	Ú'dî'da 'bá drĩ ru ĩgbãlépi ku rĩ 'baní ãzíla 'bá ãwụ́zị́ ru rĩ abe ma jọ la íni, ĩ'di adru múké ĩ'baní drĩ kí ru ĩgbã ku rĩ gá, cécé mâ áni.
46007009	Wó drĩ kí icó ru tãmbalé ku, lẽ 'bã ĩgbã kí ru rá, ã'dusĩku ĩ'di ũnĩ-ambamba rú ãndânĩ ĩ'baní ru ĩgbãjó rá ndẽ ĩ'baní ũkú vị́ ãzíla ágó vị́ tajó rĩ rá.
46007010	'Bá ru ĩgbãlépi rá 'dĩ 'baní, ma ãzị́táŋá fẽ íni (adru ma 'i ku wó Úpí 'i). Ũkú 'bã iré ágó be ku.
46007011	Wó drĩ kí iré rá yã áni, lẽ 'bã ace u'álé ágó kóru jõku 'bã gõ ru icílé ágó ĩ'didrị̂ be ú'dí ru. Ãzíla ágọ́bị́ 'bã dro ũkú ĩ'didrị̂ ku.
46007012	'Bá ãzí acelépi 'dĩ 'baní ma jọ la 'dĩ 'bã áni (ma 'i má adru Úpí 'i la ku). Kũrĩsĩtíyánĩ ãzí drĩ adru ũkú ã'ị̃táŋâ kóru rĩ trũ, wó drĩ ã'ị̃ u'álé ĩ'di be rá, lẽ 'bã dro ũkú 'dĩ ku.
46007013	Ũkú ãzí drĩ adru ágọ́bị́ ã'ị̃táŋâ kóru rĩ 'bã ũkú ru, wó ágô drĩ ã'ị̃ u'álé ĩ'di be rá, lẽ 'bã dro ágô ku.
46007014	Ã'dusĩku ágọ́bị́ ã'ị̃táŋâ kóru 'dĩ Ãdróŋá la ĩ'di ã'ị̃ rá la ũkú ĩ'didrị́ 'dĩ sĩ, ãzíla ũkú ã'ị̃táŋâ kóru 'dĩ Ãdróŋá la ĩ'di ã'ị̃ rá la ágọ́bị́ ĩ'didrị́ ã'ị̃táŋá agá 'dĩ sĩ. Ị́jọ́ mgbã sĩ anzị ĩmidrị́ 'dĩ kí tá adru ãndị́ ru. Wó ị́jọ́ mgbã rĩ sĩ Ãdróŋá la dó kí ã'ị̃ rá.
46007015	Wó 'bá ã'ị̃táŋâ kóru rĩ drĩ lẽ ũkû jõku ágô Kũrĩsĩtíyánĩ rú rĩ drolé, icó ị́jọ́ 'dĩ idélé ĩ'di 'bã lẽlé rĩ áni rá. Ágọ́bị́ jõku ũkú ã'ị̃táŋâ trũ rĩ ị́jọ́ ãzí kí umbélépi ị́jọ́ 'dĩ agá la 'dáyụ, Ãdróŋá umve ãma u'álé ásị́ ị̃gbẹ̃ sĩ.
46007016	Ũkú ínị̃ íngoní-íngoní ru mi mî ágô pa rá? Jõku ágọ́bị́ ínị̃ íngoní-íngoní ru mi mî ũkú pa rá?
46007017	Ị́jọ́ 'dĩ sĩ, 'bá ãlu-ãlu 'bã u'á gbíyã Úpí ní fẽlé ĩ'diní rĩ sĩ ãzíla cécé ándrá Ãdróŋá 'bã ĩ'di umvejó rĩ áni. 'Dĩ ị́jọ́ mání azịlé kãnị́sã pírí kí agá rĩ 'i.
46007018	Údrĩ ándrá ágọ́bị̂ umve ịsụ́ îtãrã ĩ'di lã'bĩ 'bá Yãhụ́dị̃ rú rĩ 'badrị̂ sĩ 'bo, lẽ 'bã acá 'bá ĩtãrãlé ku rĩ áni ku. Údrĩ ándrá ágọ́bị̂ umve 'dĩ sĩ îtãrã drĩ ĩ'di ku, lẽ 'bã ĩtãrã ru ku.
46007019	'Bá ĩtãrãjó rá jõku ĩtãrãjó ku rĩ kí ãko ãzí ụ̃rọ̃drị́ kóru la kî. Ãzị́táŋá Ãdróŋá drị̂ kí tãmbajó rĩ ĩ'di ụ̃rọ̃drị́ ru la nĩ.
46007020	'Bá ãlu-ãlu 'bã ace ũví ĩ'didrị́ ídu ándrá Ãdróŋá 'bã sĩ ĩ'di umvejó rĩ agá.
46007021	Ími umvejó rĩ sĩ mi 'dĩ sĩ ãtí'bó yã? Ị́jọ́ 'dĩ 'bã fẽ míní ũcõgõ ku, ídrĩ icó drị̃lẹ́mgbọ ịsụ́lé rá, mí icó mụlé rá.
46007022	Ã'dusĩku 'bá umvelé 'dĩ sĩ ĩ'di ãtí'bó ru rĩ, ĩ'di 'bá drị̃lẹ́mgbọ fẽjó ĩ'diní adrujó Úpí agá rĩ 'i, cécé 'bá ándrá umvelé ịsụ́ 'dĩ sĩ ĩ'di ãtí'bó ru ku rĩ, ĩ'di ãtí'bó Kúrísĩtõ ãni.
46007023	Îgbã ĩmi ãjẹ̃ sĩ, lẽ ĩmi acá dó ãtí'bó 'bá 'bã ãni la ru ku.
46007024	Má ádrị́pịka ãzíla má ámvọ́pịka ã'ị̃táŋá agá 'dĩ ĩmi adrujó Ãdróŋá ãni rĩ sĩ, lẽ ĩmi ace gbíyã ándrá Ãdróŋá 'bã ĩmi umvejó rĩ sĩ.
46007025	Ú'dî'da íni 'bá drĩ ru ĩgbãlépi ku 'dĩ 'baní: ãzị́táŋá ãzí mâ ịsụ́lé Úpí rụ̂lé la yụ, wó rá la ma ị́jọ́ 'dĩ lị 'bá Úpí 'bã sĩ ásị́ ị̃gbẹ́ 'bãjó drị̃ la gá rá rĩ rụ́.
46007026	Ú'dî'da ị́jọ́ ru usalépi 'dĩ kí sĩ, ĩ'di múké ãndânĩ ĩminí acejó cécé ĩmĩ adrulé rĩ 'bã áni.
46007027	Mí ĩgbã ũkú 'bo yã? Lẽ índrụ̃ ũkú droŋá ku. Mí ĩgbã drĩ ũkú ku yã? Lẽ índrụ̃ ũkú ku.
46007028	Wó ídrĩ ũkú ĩgbã rá, ị́jọ́ ũnzí ãzí míní idélé la 'dáyụ, ãzíla ĩzóŋá ágó rụlépi ku rĩ drĩ mụ ágó gá rá, idé drị̃ ị́jọ́ ãzí ũnzí la ku. Wó 'bá ru ĩgbãlépi 'bo rĩ kí mụ drị̃ cịlé ũcõgõ ndú-ndú sĩ ídri 'dĩ agá 'dâ, álẽ ị́jọ́ 'dĩ sĩ ĩmi tãmbalé.
46007029	Má ádrị́pịka ãzíla má ámvọ́pịka ã'ị̃táŋá agá 'dĩ ị́jọ́ mání jọlé rĩ 'bã ífí íni, sáwã acá dó ãlị́ŋá ru. I'dójó ú'dî'da mụjó drị̃lẹ́ gâlé ru 'bá ũkú trũ 'dĩ 'bã u'á kí cécé kí 'bã rĩ ũkú kóru rĩ áni,
46007030	'bá awálépi 'dĩ kí cécé 'bá awálépi ku rĩ kí áni, 'bá u'álépi ãyĩkõ sĩ 'dĩ kí cécé kí 'bã rĩ ãyĩkõ kóru rĩ 'bã áni, 'bá ãko ĩgbãlépi rĩ kí cécé ãko ĩ'bã kí tãmbalé rĩ adru kí 'bã rĩ ĩ'ba ãni ku rĩ áni,
46007031	'bá ãko ụ̃nọ́kụ́ 'dĩ drị́ gá rĩ kí ayúlépi rĩ kí cécé ãko ĩ'bã kí ayúlé ku la rú. Ị́jọ́ 'dĩ sĩ, ụ̃nọ́kụ́ ú'dî'da 'dĩ ãko ala gá 'dĩ kí abe kí alị-alị̂.
46007032	Álẽ tá ĩmi adru ala gá drị̃lẹ́mgbọ trũ. 'Bá ũkú kóru rĩ 'bã 'bã ásị́ ị́jọ́ Úpí drị̂ drị̃ gá, ĩ'di icó ãyĩkõ fẽlé Úpí ní íngoní ru.
46007033	Wó 'bá ũkú trũ rĩ la ásị́ 'bã ị́jọ́ ụ̃nọ́kụ́ 'dõ drị̂ kí drị̃ gá, ãzíla ĩ'di ãyĩkõ fẽ ũkû ní íngoní-íngoní ru yã rĩ drị̃ gá,
46007034	ãzíla ĩ'di 'bã ásị́sị́ŋá kí ru awa-awâ. Ũkú mụlépi ágó gá ku jõku ĩzóŋá ágó rụlépi ku rĩ la ru ásị́ 'bã ị́jọ́ Úpí 'bã lẽlé rĩ kí drị̃ gá, ĩ'di 'bã ásị́sị́ŋá ãmbógó rĩ ru ụrụ'bá ãzíla úríndí fẽjó pírí Úpí nî. Wó ũkú mụlépi ágó gá 'bo rĩ ĩ'di 'bã ásị́sị́ŋá ãmbógó rĩ ị́jọ́ ụ̃nọ́kụ́ drị̂ kí drị̃ gá, ãzíla ĩ'di ãyĩkõ fẽ ágọ́bị́ ĩ'didrị̂ ní íngoní-íngoní ru yã rĩ drị̃ gá.
46007035	Ma ị́jọ́ 'dĩ kí jọ ĩminí sĩ adrujó múké sĩ ĩmi drị̃ ụtrị́jó la ku, wó rá la ĩmi dó sĩ u'á gẹ̃rị̃ pírí icólépi ĩmi drĩdríŋĩ colépi ị́jọ́ Úpí drị̂ be ku rĩ sĩ.
46007036	'Bá ãzí drĩ ũrã la mba ị̃zẹ́pị̃ tã pịrị ku, wó ị̃zẹ́pị̃ 'bã ílí drĩ dó sĩ alị-alị̂, drĩ lẽ mụlé ágó gá rá, 'bã idé ĩ'di 'bã lẽlé rĩ áni. Idé ị́jọ́ ũnzí ãzí ku. Lẽ 'bã fẽ ị̃zẹ́pị̃ 'bã mụ ágó gá rá.
46007037	Wó ágọ́bị́ ị́jọ́ 'dĩ 'bã áni 'dĩ itúlépi ĩ'di ásị́ gá, 'bá ãzí 'bã ũŋmĩlé nĩ ku, ị́jọ́ ĩ'di 'bã ũrãlé rĩ drị̃ ụtrị́lépi rá rĩ, ãzíla ru ásị́ 'bãlépi ĩzóŋá ágó rụlépi ku 'dĩ ĩgbãjó ku rĩ, ágọ́bị́ 'dĩ idé ị́jọ́ mgbã la.
46007038	Ị́jọ́ 'dĩ sĩ, ágọ́bị́ ĩzóŋá ágó rụlépi ku rĩ ĩgbãlépi rĩ, idé ị́jọ́ múké la, wó ágọ́bị́ ũkú ĩgbãlépi ku rĩ idé vâ ị́jọ́ múké ãndânĩ.
46007039	Ũkú ágó 'bã drĩ sĩ adrujó ídri rĩ umbé drĩ ĩ'di cí ĩ'di 'bã ĩdrĩ sĩ pírí. Wó ágô drĩ drã rá, ĩ'di 'bã drị̃lẹ́mgbọ ágó cí rĩ rujó ĩ'di 'bã lẽlé rĩ áni, wó 'bã adru 'bá Úpí agá la.
46007040	Ũrãtáŋá mádrị̂ agá, ĩ'di adru ĩ'diní ãyĩkõ rú ãndânĩ drĩ ace u'álé á'dụ̂sĩ ágó kóru, ãzíla ájọ ị́jọ́ 'dĩ íni la Úríndí Ãdróŋá drị́ rĩ 'bã áma drị̃ cejó nĩ rĩ sĩ.
46008001	Ú'dî'da ị́jọ́ ĩmĩ sĩlé íná fẽlé ídétáŋá ru ãdroŋa ĩnzõ rú idélé drị́ sĩ rĩ 'baní rĩ drị̃ gá: ãma pírí kí nị̃táŋâ trũ ĩ'bã kí jọlé rĩ 'bã áni. Ũndũwã sĩ 'bá kí ru ịpị́ ãfó sĩ, wó lẽtáŋá la 'bá sị ụrụgá nĩ.
46008002	'Bá ãzí drĩ ũrã la ínị̃ ị́jọ́ cé, 'bá 'dĩ 'bã áni rĩ nị̃ drĩ ị́jọ́ ĩ'di 'bã ũrãlé rĩ áni ku.
46008003	Wó 'bá Ãdróŋâ lẽlépi rá rĩ Ãdróŋá nị̃ ĩ'di cé.
46008004	Ị́jọ́ 'dĩ sĩ, íná fẽlé ídétáŋá ru ãdroŋa idélé idé idê drị́ sĩ 'dĩ 'baní rĩ najó rĩ sĩ. Ãma pírí nị̃ kí rá ãzíla ã'ị̃ kí rá ãdroŋa idélé idé idê drị́ sĩ 'dĩ kí ãko ãzí mgbã 'dáyụ ụ̃nọ́kụ́ drị̃ gá 'dâ la kî ãzíla Ãdróŋá 'bãngá ãlu ãzí ndú la yụ.
46008005	Ãko ãzí drĩ kí táni adru agá umvelé ãdroŋa rú la cí, nõ 'bụ̃ gá yã jõku ụ̃nọ́kụ́ gá yã, (cécé ãndá “Ãdroŋa” wẽwẽ rú 'bã kí adrulé rĩ áni ãzíla ũpi wẽwẽ rú 'bã kí adrulé ụ̃nọ́kụ́ drị̃ gá 'dâ rĩ 'bã áni),
46008006	wó ãma ní rĩ gá Ãdróŋá ĩ'di ãlu ãmã Átẹ́pị rú rĩ 'i, ãko pírí kí 'bãlépi rĩ, ãzíla ãma sĩ adrujó ídri ĩ'diní rĩ, ãzíla Úpí ĩ'di vâ ãlu Yẹ́sụ̃ Kúrísĩtõ 'i, ãko pírí 'bãjó ĩ'di sĩ rĩ, ãzíla ãma sĩ adrujó ĩ'di ni rú rĩ 'i.
46008007	Adru 'bá pírí nị̃ kí ị́jọ́ 'dĩ cé la ku. 'Bá ãzí rĩ kí drĩ kpere ru icí ãdroŋa ĩnzõ rú 'dĩ 'bã áni rĩ kí vú ũbĩlé, drĩ kí íná la kí na 'bo kí ị́jọ́ ũrã íná 'dĩ úfẽ ĩ'di ídétáŋá ru ãdroŋa 'dĩ 'bã áni rĩ 'banî, ãzíla ĩ'bã ũrãtáŋá 'bã adrujó ũkpó kóru rĩ sĩ, ĩ'di dó sĩ kí iza rá.
46008008	Wó íná ají ãma Ãdróŋá rụ́ ãni rú nĩ la ku ãmaní íná najó ku rĩ 'bã ãma adrujó ũnzí ãndânĩ ku, ãzíla ãdrĩ na la rá 'bã ãma múké ãndânĩ la nĩ ku.
46008009	Lẽ ĩmi adru kí mịfị́ trũ drị̃lẹ́mgbọ ĩmĩ ịsụ́lé rĩ 'bã adru ĩminí gẹ̃rị̃ atrịjó 'bá ã'ị̃táŋâ trũ were 'dĩ 'baní ku.
46008010	Ã'dusĩku 'bá drĩ mi 'i nị̃táŋâ trũ 'dĩ ndre ãkónã na agá jó ãdroŋa idélé idé idê drị́ sĩ rĩ 'badrị́ rĩ agá, icó 'bá ã'ị̃táŋá ũkpó kóru rĩ drị̃ selé icójó ãkónã 'dã najó ĩndĩ ku yã?
46008011	Ị́jọ́ 'dĩ sĩ, mí ádrị́pị ũkpõ kóru Kúrísĩtõ 'bã sĩ drãjó ĩ'di ị́jọ́ sĩ rĩ 'bã ã'ị̃táŋá la ru iza nị̃táŋá mídrị̂ sĩ.
46008012	Ĩdrĩ ị́jọ́ iza ĩmi ádrị́pị rụ́, ãzíla ĩmi adrá ĩ'di 'bã ã'ị̃táŋá rá, ĩmi idé ị́jọ́ ũnzí Kúrísĩtõ ụrụ'bá gá.
46008013	Ị́jọ́ 'dĩ sĩ, ãko mání nalé rĩ drĩ fẽ la má ádrị́pị ní a'déjó ị́jọ́ ũnzí agá, lẽ ána ĩzá ị̃dị́ ku, áfẽ sĩ ĩ'diní a'déjó ị́jọ́ ũnzí agá ku.
46009001	Má adru 'bá drị̃lẹ́mgbọ trũ ị́jọ́ mání lẽlé rĩ ngajó la ku yã? Má adru ụ̃pị́gọ́ŋá ku yã? Ándre Úpí ãmadrị́ Yẹ́sụ̃ 'i áma mịfị́ sĩ ku yã? Ĩmi adru 'bá mání ũfũlé ãzị́ Úpí 'bã ngalé ị́jọ́ mání ũlũlé rĩ sĩ rĩ kí ku yã?
46009002	Ádrĩ táni adru agá ụ̃pị́gọ́ŋá ru 'bá ãzí 'bã ãni ku, ma ĩmi ãni, ã'dusĩku ĩmi drị́mvụ́ mádrị́ mání sĩ adrujó ụ̃pị́gọ́ŋá Úpí agá rĩ kí.
46009003	'Dĩ ị́jọ́ mání umvilé 'bá ị́jọ́ lịlépi áma drị̃ gá 'dĩ 'bã áni rĩ kî.
46009004	Ãmã drị̃lẹ́mgbọ cí sĩ ãmaní ãkónã fẽjó najó ãzíla ãko fẽjó mvụjó la ku yã?
46009005	Ãmã drị̃lẹ́mgbọ vâ cí sĩ ũkú ã'ị̃táŋá agá 'dĩ kí 'dụjó acị́jó ãma abe, cécé 'bá ụ̃pị́gọ́ŋá ru rĩ 'bã ãzí 'bã kí idélé rĩ 'bã áni, ãzíla Úpí 'bã ádrị́pịka kí ãzíla Kéfã abe ku yã?
46009006	Ĩ'di lú ãma Bãrãnábã be ãzị́ ngalépi sĩ u'ájó ídri rĩ kí yã?
46009007	'Bá adrulépi ãsĩkárĩ rú ru ũfẽlépi cénĩ-cénĩ rĩ ã'di 'i? 'Bá zãbíbũ ámvụ́ salépi na ãka la ku rĩ ã'di 'i? 'Bá ãnãkpá ucélépi lé la mvụlépi ku rĩ ã'di 'i?
46009008	Ị́jọ́ mání jọlé 'dĩ ĩ'di ị́jọ́ 'bá 'bá rĩ 'i yã? Ãzị́táŋá jọ vâ ị́jọ́ ãlu 'dĩ vúŋá ku yã?
46009009	Ã'dusĩku úsĩ ãzị́táŋá Mụ́sã drị̂ agá, “Mí umbé mánị̃gọ́ ãná tulépi rĩ 'bã tị cí ĩ'di atrịjó ãná naŋá gá ku.” Ị́jọ́ Ãdróŋá 'bã ásị́ 'bãjó ãmbógó rĩ mánị̃gọ́ 'i yã?
46009010	Ãndá-ãndá ru jọ ị́jọ́ 'dĩ ãmanî, adru 'dĩ 'bã áni ku yã? Wõyí, úsĩ ị́jọ́ 'dĩ ãmaní ã'dusĩku 'bá ámvụ́ sõlépi rĩ la ámvụ́ sõ ãzíla 'bá ãná colépi rĩ la ãná co, kí ị́jọ́ 'dĩ idé íni la kí ásị́ 'bã alejó la naŋá gá ĩndĩ.
46009011	Ãdrĩ ũri Úríndí drị́ gá rĩ rĩ ĩmi drĩdríŋĩ gá, ĩ'di ĩminí adru ambamba ãdrĩ ãko ãmã ãzã kojó rĩ kí ịsụ́ ĩmi rụ́ 'dâ rĩ gá?
46009012	'Bá ãzí rĩ drĩ kí dó drị̃lẹ́mgbọ ịsụ́ ĩmi kí ãtị̃jó rĩ sĩ, ãma icó dó ịsụ́lé la ndẽ 'dĩ rá rĩ gá ku yã? Wó ãma ayú ándrá drị̃lẹ́mgbọ 'dĩ 'bã áni rĩ ku. Kẹ̃jị́ la gá ãri ị́jọ́ pírí talé ãma atrị rú sĩ ị́jọ́ mgbã Kúrísĩtõ drị́ gá rĩ 'bã ũlũŋá drị̃ ku.
46009013	Ĩnị̃ ku yã, 'bá ãzị́ ngalépi jó Ãdróŋá drị̂ agá rĩ kí ãkónã ĩ'badrị́ gá rĩ ịsụ́ ala gá 'dãá, ãzíla 'bá ãzị́ ngalépi ãlĩtárĩ gá rĩ kí ãko fẽlé ídétáŋá ru ãlĩtárĩ gá 'dãá rĩ kí ãzí ịsụ́ rĩ gá ku yã?
46009014	Gẹ̃rị̃ ãlu 'dĩ 'bã vúŋá sĩ, Úpí azị 'bá ị́jọ́ mgbã rĩ ũlũlépi rĩ 'bã ịsụ́ kí ãko ĩ'badrị̂ kí ị́jọ́ mgbã ĩ'bã kí ũlũlé rĩ sĩ.
46009015	Wó áma ãmgbã má ayú drị̃lẹ́mgbọ sĩ ị́jọ́ 'dĩ kí idéjó ku. Ásĩ wárágã 'dĩ adru ma dó sĩ ásị́ 'bã ĩmi idé ị́jọ́ 'dĩ kí mání la ku. Mâ drãjó rá rĩ ĩ'di múké ndẽ 'bá ãzíní drị̃lẹ́mgbọ mádrị́ mání sĩ áma ũnũjó ị́jọ́ ũlũjó ĩsá ru rĩ ujajó ãzị̂ kóru rĩ rá.
46009016	Má icó áma ịpị́lé mání ị́jọ́ mgbã rĩ ũlũjó rĩ sĩ ku, ã'dusĩku úfẽ mání ãzị́táŋá sĩ ị́jọ́ ũlũjó. Cãndí mádrị́ ádrĩ ị́jọ́ mgbã rĩ ũlũ ku rĩ gá.
46009017	Ádrĩ ũlũ la ĩsá ru ma ũyá ịsụ́, drĩ adru ĩsá ru ku, ma íni la ãzị́ mgbã fẽlé mádrị́ rĩ nga.
46009018	Ũyá mádrị́ rĩ dó ã'du? Bãsĩ gápi 'dĩ, mání ị́jọ́ mgbã rĩ ũlũ agá 'dâ, ma ĩ'di fẽ ĩsá ru ãjẹ̃ kóru, má ayú dó sĩ ũkpó mádrị̂ kí mání ũlũjó la rĩ sĩ ku.
46009019	Ádrĩ táni adru agá drị̃lẹ́mgbọ trũ ãzíla adrujó 'bá ãzí pálé gá ku, á'bã ma adrujó ãtí'bó ru 'bá pírí 'banî sĩ 'bá kí aséjó ũ'bí ru drĩ icó rá.
46009020	Ádrĩ fi 'bá Yãhụ́dị̃ rú rĩ kí drĩdríŋĩ gá, ma acá Yãhụ́dị̃ rú 'bá Yãhụ́dị̃ rú rĩ kí aséjó. 'Bá ãzị́táŋá pálé gá 'dĩ kí abe, ma acá 'bá ãzị́táŋá pálé gá 'dĩ kí áni, táni áma ãmgbã rĩ 'bá adrujó ãzị́táŋá pálé gá ku tí sĩ 'bá ãzị́táŋá pálé gá 'dĩ kí aséjó.
46009021	'Bá ãzị́táŋâ kóru rĩ 'ba rụ́ ma acá adrujó 'bá ãzị́táŋâ kóru rĩ áni (ádrĩ táni adru agá drị̃lẹ́mgbọ kóru, ãzị́táŋá Ãdróŋá drị́ agá wó ma ãzị́táŋá Kúrísĩtõ drị̂ pálé gá) ma dó sĩ 'bá ãzị́táŋâ kóru rĩ kí asé.
46009022	'Bá ũkpó kóru 'dĩ 'ba rụ́ ma acá ũkpó kóru sĩ 'bá ũkpó kóru rĩ kí aséjó, ma acá adrujó ãko pírí ru 'bá pírí 'banî, ị́jọ́ 'dĩ sĩ gẹ̃rị̃ pírí cí rĩ kí agâ sĩ ma dó sĩ ĩ'bã ãzí kí upa.
46009023	Ma ị́jọ́ 'dĩ kí idé pírí íni la ị́jọ́ mgbã rĩ 'bã ị́jọ́ sĩ, ma dó sĩ sụ̃sụ́ wiŋá 'dã ịsụ́ alelé ĩndĩ.
46009024	Ĩnị̃ drĩ ãbálá ụ́ngụ́lẹ́ drị̂ agá 'bá pírí ụ́ngụ́lẹ́ cẹ̃lépi rĩ kí cẹ̃ ĩndĩ wó 'bá ãlu la mụ ũyá ịsụ́lé nĩ rĩ gá ku yã? Ĩmi u'á vâ gẹ̃rị̃ ãlu 'dĩ sĩ ĩdrĩ lẽ ũyá ịsụ́lé Ãdróŋá drị́ rá rĩ gá, cécé 'bá ụ́ngụ́lẹ́ cẹ̃lépi sĩ ũyá ịsụ́jó rĩ áni.
46009025	'Bá pírí áváŋá ãbálá ru rĩ gá rĩ kí ímbátáŋá ũkpó la ịsụ́. Kí ị́jọ́ 'dĩ idé íni la kí sĩ ũyá ukólépi ukô rĩ ịsụ́, wó ãma ị́jọ́ 'dĩ kí idé íni la ãma sĩ ũyá ukólépi ku rĩ ịsụ́.
46009026	Ị́jọ́ 'dĩ sĩ, cécé 'bá ụ́ngụ́lẹ́ cẹ̃lépi ãbálá gá, jõku ãcóŋá colépi ãlị̃gọ̃ sĩ ũyá ịsụ́jó rĩ áni, ma vâ ãzị́ nga ũkpõ sĩ Ãdróŋá ní sĩ ũyá 'dã ịsụ́jó.
46009027	Yụ, ma áma ụrụ'bá adị ãzíla ĩ'di dó acá mâ ãtí'bó ru, ã'dusĩku ádrĩ dó ị́jọ́ 'dĩ sĩ ị́jọ́ mgbã rĩ ũlũ 'bá ãzí rĩ 'baní 'bo, áma mgbã 'bã ĩcẽ rú dó sĩ ũyá 'dã ku.
46010001	Má ádrị́pịka ãzíla má ámvọ́pịka ã'ị̃táŋá agá 'dĩ, álẽ ĩmi adru ị́jọ́ mgbã 'dĩ nị̃ŋâ kóru ku, ãmã áyị́pịka Yãhụ́dị̃ rú rĩ kí ándrá pírí ụ̃rụ́'bụ̃ ị̃ndụ́ gá ãzíla za kí pírí mĩrĩ ika rĩ agâ sĩ.
46010002	Bĩ kí pírí bãbụ̃tị́zị̃ ụ̃rụ́'bụ̃ agâ sĩ ãzíla mĩrĩ agá 'dãá acájó 'bá Mụ́sã vú bĩlépi rĩ kí rú.
46010003	Na kí pírí íná úríndí drị́ ãlu 'dã 'i,
46010004	ãzíla mvụ kí ãko mvụlé úríndí drị̂ 'i, ã'dusĩku mvụ kí ị̃yị́ agbẹ́lépi írã úríndí drị̂ ụrụ'bá gá a'délépi kí vú gâ sĩ rĩ 'i, ãzíla írã 'dã ĩ'di Kúrísĩtõ 'i.
46010005	Wó ĩ'bã ãndá kí sĩ Ãdróŋá u'á ãyĩkõ sĩ ku, 'bá wẽwẽ rú 'bã ãzí ũdrã kí ãngũ kõtórõ agá 'dãá.
46010006	Ú'dî'da íni ị́jọ́ 'dĩ kí idé kí ru ícétáŋá ru sĩ ãma bị́lẹ́ ị̃ndụ́ lijó ã'bã rú sĩ ásị́ ị́jọ́ ũnzí ándrá ĩ'bã kí idélé rĩ kí drị̃ gá ku.
46010007	Ĩmi adru 'bá ãdroŋa 'bá 'bã kí idélé nĩ 'dĩ kí ị̃nzị̃lépi rĩ rú ku, ãzí rĩ 'bã kí ándrá idélé rĩ áni, cécé sĩlé rĩ 'bã áni, “'Bá ri kí vụ̃rụ́ íná nalé ãzíla ãko mvụlé, ãzíla nga kí dó ụrụgá úngó tulé ãyĩkõ idéjó 'bá ị́jọ́ Ãdróŋá drị̂ nị̃lépi ku rĩ kí áni.”
46010008	Lẽ ãma idé kí ãwụ̃ ku, ándrá ĩ'bã kí idélé rĩ 'bã áni, ala gá ụ́'dụ́ ãlu 'bá ũdrã álĩfũ kãlị́ ị̃rị̃ drị̃ la na.
46010009	Lẽ ãma ụ̃'bị̃ kí Úpí 'i sĩ ndrejó la ĩ'di ãmaní pángá fẽ ị́jọ́ ũnzí idéŋá sĩ ĩ'bã ãzí 'bã kí ándrá ĩ'di ụ̃'bị̃lé rĩ áni ku, ãzíla ũdrã kí ándrá ị̃nị̃ 'bã kí ucíjó rĩ sĩ.
46010010	Lẽ ãma unu kí ku ãzí rĩ 'bã kí ándrá unulé rĩ 'bã áni, ĩ'bã ãzí rĩ kí mãlãyíkã Ãdróŋá 'bã tị ãpẽlé rĩ ụ'dị́ ándrá kí rá.
46010011	Ị́jọ́ 'dĩ idé kí ru ĩ'ba rụ́ ícétáŋá ru ãzíla úsĩ kí vụ̃rụ́ sĩ ãma bị́lẹ́ ị̃ndụ́ lijó, ã'dusĩku ãma u'á sáwã ụ́'dụ́ ãsị̃jó rĩ 'bã kí acájó ãni rú rĩ gá.
46010012	Ị́jọ́ 'dĩ sĩ, ídrĩ ũrã la ítu pá ũkpó ru, mí adru mịfị́ trũ, mi a'dé sĩ ku.
46010013	Ụ̃'bị̃táŋá ãlu-ãlu ĩminí amálé 'dĩ kí, sáwã pírí sĩ amụ́lépi 'bá 'ba rụ́ rĩ kî. Ãzíla Ãdróŋá la ị́jọ́ ĩ'di 'bã azịlé ã'ị̃táŋá sĩ rĩ kí tãmba rá, icó ĩmi a'belé ụ̃'bị̃táŋá ĩmi ũkpõ ndẽlépi rá rĩ agá ku. Wó údrĩ ĩmi ụ̃'bị̃ rá, ĩ'di gẹ̃rị̃ fẽ ĩminí fũjó ụ̃'bị̃táŋá 'dã agâ sĩ ĩmi dó sĩ pá tu tajó la rá.
46010014	Ị́jọ́ 'dĩ sĩ, mâ wọ̃rị́ka mání lẽlé ambamba 'dĩ, ĩmi apá ãdroŋa ĩnzõ rú 'dĩ kí ị̃nzị̃ŋá gá rá.
46010015	Ma ị́jọ́ 'dĩ jọ 'bá ị́jọ́ nị̃lépi cé rĩ 'banî, ĩmi amá ị́jọ́ mání jọlé ĩminí 'dĩ kî.
46010016	Kópõ ãmaní ayúlé Ụ̃mụ̃ Úpí drị́ gá, ãmaní sĩ ãwã'dĩfô fẽjó Ãdróŋá ní rĩ, ãdrĩ sĩ ãko mvụ, ãma 'dĩ ãrí Kúrísĩtõ drị́ gá rĩ ale. Ãzíla mũkátĩ ãmaní anulé rĩ ãdrĩ na la ãma 'dĩ ụrụ'bá Kúrísĩtõ drị́ rĩ ale.
46010017	Ị́jọ́ 'dĩ sĩ, mũkátĩ 'bã adrujó ãlu rĩ sĩ, ãdrĩ táni adru 'bá wẽwẽ rú tí ãma ụrụ'bá ãlu agá, ãma pírí kí dó mũkátĩ ãlu 'dã ale.
46010018	Ĩmi ũrã drĩ 'bá Ịsịrayị́lị̃ drị́ 'dĩ kí ị́jọ́. Adru kí 'bá ãko fẽlé ídétáŋá Ãdróŋá ní rĩ kí nalépi, ãzí ãlĩtárĩ gá rĩ alelépi ngalépi rĩ kí ku yã?
46010019	Ífí la ãko ídétáŋá ru ãdróŋá ĩnzõ rú idélé drị́ sĩ 'dĩ ní rĩ kí ãko ãzí ífí trũ la yã, jõku ãdróŋá ĩnzõ rú 'dĩ ãko ãzí ífí trũ la yã?
46010020	Ãluŋá la yụ! Wó ídétáŋá 'bá Ãdróŋâ nị̃lépi ku 'dĩ 'badrị̂ kí kí idé úríndí ũnzí 'banî adru Ãdróŋá ní ku, ãzíla álẽ vâ ĩmi adru 'bá tị icílépi ị́jọ́ úríndí ũnzí ãni la gá la ku.
46010021	Ĩmi icó ãko mvụlé kópõ Úpí drị̂ sĩ ãzíla vâ kópõ úríndí ũnzí drị̂ sĩ la ku. Ĩmi icó vâ rilé ãkónã nalé méjã Úpí drị̂ tị gá ãzíla méjã úríndí ũnzí drị̂ tị gá la ku.
46010022	Ãdrĩ kí ị́jọ́ 'dĩ idé 'dĩ 'bã áni ãma ũmbã inga Úpí agâlé rĩ gá ku yã? Ãma kí ũkpó ru ãndẽ kí ĩ'di rá yã?
46010023	“Â'ị̃ ãmaní ãko pírí kí rá,” wó ãko pírí adru kí múké ku. “Â'ị̃ ãmaní ãko pírí kí rá,” wó ãko pírí izó kí 'bá nĩ ku.
46010024	'Bá ãzí 'bã ndrụ̃ ĩ'diní ị́jọ́ múké idéjó ku wó rá la mũkẽ idéjó 'bá ãzí 'banî.
46010025	Ĩna ãko pírí ị̃tụ̃ndãlé sụ̂ ĩzá ị̃tụ̃ndãjó rĩ agá rĩ kí, ị́jọ́ ụzịŋâ kóru ũrãtáŋá ĩmidrị́ gá rĩ 'bã ị́jọ́ sĩ,
46010026	ã'dusĩku, “Ụ̃nọ́kụ́ ãzíla ãko pírí ala gá 'dĩ kí abe kí Úpí ãni.”
46010027	'Bá ã'ị̃táŋâ kóru rĩ drĩ ĩmi umve ãkónã gá ĩ'didrị̂lé, wó ĩlẽ mụlé rá, ĩna ãko ĩ'di 'bã 'bãlé ĩmi drị̃lẹ́ gá rĩ zịtáŋá ụzịŋâ kóru.
46010028	Wó 'bá ãzí drĩ jọ la ĩminí, “Ãko 'dĩ úfẽ ĩ'di ídétáŋá ru” lẽ ĩna ĩ'di ku, 'bá ĩminí ị́jọ́ la lũlépi rĩ 'bã ị́jọ́ sĩ ãzíla ũrãtáŋá ĩmidrị́ gá rĩ 'bã ị́jọ́ sĩ,
46010029	adru ũrãtáŋá ĩmidrị̂ sĩ ku wó 'bá ĩminí ị́jọ́ 'dã lũlépi rĩ drị̂ sĩ. Ícó drị̃lẹ́mgbọ mádrị́ rĩ 'bã ị́jọ́ amálé 'bá ãzí 'bã ũrãtáŋá sĩ íngoní-íngoní ru?
46010030	Ádrĩ ãkónã mání nalé 'dã drị̃ gá Ãdróŋá ní ãwã'dĩfô fẽ, ála ị́jọ́ jọ má rụ́ ãko mání sĩ ãwã'dĩfô fẽjó Ãdróŋá nî rĩ sĩ ã'du sĩ?
46010031	Ị́jọ́ 'dĩ sĩ, ãko ĩminí nalé jõku ĩminí mvụlé jõku ị́jọ́ ĩminí idélé rĩ, ĩmi idé ĩ'di sĩ ãmbõgõ Ãdróŋá drị́ rĩ i'dajó.
46010032	Ĩmi adru 'bá 'baní kúmũ rú ku, jõ táni 'bá Yãhụ́dị̃ rú, Gị̃rị́kị̃ rú, jõku kãnị́sã Ãdróŋá drị̂ ní ku.
46010033	Ĩmi idé cécé mání idélé rĩ áni; ma ụ̃'bị̃ ásị́ pírí sĩ 'bá pírí 'baní ãyĩkõ fẽlé gẹ̃rị̃ pírí gâ sĩ, wó ị́jọ́ múké idéjó 'bá ũ'bí 'baní 'bã pa kí rú sĩ ru benĩ.
46011001	Ĩmi ũbĩ ị́jọ́ mání idélé rĩ kí vú cécé mání ị́jọ́ Kúrísĩtõ 'bã idélé rĩ kí vú ũbĩjó rĩ áni.
46011002	Ma ĩmi ịcụ́ íni la ã'dusĩku ĩminí áma ị́jọ́ ũrãjó ị́jọ́ pírí kí agá rĩ sĩ, ãzíla ĩminí vâ ímbátáŋá mání imbálé ĩminí rĩ kí vú ũbĩjó cécé mání kí imbájó ĩminí rĩ áni rĩ sĩ.
46011003	Wó álẽ ú'dî'da lẽ ĩnị̃ rá ágọ́bị́ ãlu-ãlu 'bã drị̃lẹ́ ĩ'di Kúrísĩtõ 'i, ãzíla ũkú 'bã drị̃lẹ́ ĩ'di ágọ́bị́ 'i, ãzíla Kúrísĩtõ 'bã drị̃lẹ́ ĩ'di Ãdróŋá 'i.
46011004	Ị́jọ́ 'dĩ sĩ, ágọ́bị́ Ãdróŋá ã'ị̃lépi jõku ị́jọ́ Ãdróŋá drị́ gá rĩ ũlũlépi ru drị̃kã umbélépi cí rĩ la 'dã drị̃nzá fẽ Kúrísĩtõ nî.
46011005	Wó ũkú Ãdróŋá ã'ị̃lépi jõku ị́jọ́ Ãdróŋá drị́ gá rĩ ũlũlépi ru drị̃kã umbélépi ku rĩ la 'dã drị̃nzá fẽ ágô nî; ají kí ru ũkú ru drị̃'bị́ falépi rá rĩ be ãlu.
46011006	Ị́jọ́ 'dĩ sĩ, ũkú drĩ ru drị̃kã umbé ĩ'diní Ãdróŋá ã'ị̃ agá jõku ĩ'diní ị́jọ́ Ãdróŋá drị́ gá rĩ ũlũ agá cí ku, lẽ 'bã fẽ ru drị̃'bị́ lịlé rá. Wó ũkú 'baní ĩ'di drị̃nzá ru ĩ'baní ru drị̃'bị́ lịjó rá jõku ru drị̃'bị́ ufájó rá. Lẽ 'bã umbé kí ru drị̃kã cí.
46011007	Ị́jọ́ ãzí ágọ́bị́ 'bã umbé ru drị̃kã cí drĩ mụ ị́jọ́ Ãdróŋá drị́ gá rĩ ũlũlé la yụ, ã'dusĩku ĩ'di Ãdróŋá 'bã wụ́rá ãzíla dị̃zã Ãdróŋá drị́ gá rĩ 'i. Wó ũkú la dị̃zã ágọ́bị́ drị́ gá rĩ i'da.
46011008	Ị́jọ́ 'dĩ íni la ã'dusĩku ídé ágọ́bị́ angájó ũkú ru la ku, wó rá la ũkú angá ágọ́bị́ rụ́.
46011009	Ãdróŋá 'bã ándrá vâ ágọ́bị́ ũkú ãzã kolé íni la ku, wó rá la Ãdróŋá 'bã ándrá ũkú ágọ́bị́ ãzã kolé.
46011010	Ị́jọ́ 'dĩ sĩ, ãzíla ị́jọ́ mãlãyíkã 'badrị̂ sĩ, ũkú 'bã umbé ru drị̃kã cí ícétáŋá ru icéjó la ĩ'di ãzị́táŋá pálé gá.
46011011	Ídri ãmadrị́ Úpí agá rĩ sĩ, ũkú adru ĩ'di sĩ á'dụ̂sĩ la ku, ágọ́bị́ adru vâ ĩ'di sĩ á'dụ̂sĩ la ku.
46011012	Ũkú idéjó angájó ágọ́bị́ rụ́ rĩ sĩ, ĩ'di dó vâ ágọ́bị́ tị nĩ. Wó ãko pírí ágọ́bị́ kí ũkú be ala gá angá kí Ãdróŋá drị́.
46011013	Ílị dó drĩ ị́jọ́ 'dĩ mî sĩ cénĩ-cénĩ rú: ĩ'di múké ũkú ní Ãdróŋá ã'ị̃jó ru drị̃kã umbéŋâ kóru yã?
46011014	Ị́jọ́ 'bá 'bá mgbã rĩ imbá ĩmi ágọ́bị́ drĩ adru drị̃'bị́ trũ ãzo rú, ĩ'di ĩ'diní drị̃nzá ru ku yã?
46011015	Wó ũkú drĩ adru drị̃'bị́ trũ ĩ'di ĩ'diní ũnĩ ru, ã'dusĩku Ãdróŋá fẽ ĩ'diní drị̃'bị́ ãzo sĩ ru drị̃kã atrịjó.
46011016	Wó 'bá ãzí drĩ lẽ ãgátã galé ị́jọ́ 'dĩ sĩ, ị́jọ́ mání jọlé ala gá rĩ jõ nõ ãma 'i yã, jõku kãnị́sã Ãdróŋá drị́ gá rĩ kí yã, ị́jọ́ ãzí ãmaní ujalé gẹ̃rị̃ ị̃nzị̃táŋá drị̃ ceŋá gá la yụ.
46011017	Ị́jọ́ mání lẽlé jọlé ĩminí 'dĩ agá, má ịcụ́ ĩmi ku, ã'dusĩku traŋá ĩminí ĩmi trajó Ãdróŋá ị̃nzị̃jó rĩ la ị́jọ́ iza ị̃dị́-ị̃dị́ adru múké ru la ku.
46011018	Drị̃drị̃ rĩ sĩ, úlũ mání ĩdrĩ ĩmi atrá ãngũ ãlu gá kãnị́sã rú Ãdróŋá ị̃nzị̃lé, ĩmi ĩmi awa amụtị sĩ amụtị sĩ. Má ã'ị̃ ị́jọ́ 'dĩ icó adrulé ị́jọ́ ãndá la rĩ gá rá.
46011019	Ị́jọ́ pịrị rĩ sĩ, lẽ awaŋá 'bã adru ĩmi drĩdríŋĩ gá 'dâ cí i'dajó la Ãdróŋá ã'ị̃ ĩmi ĩsélé 'ba pịrị íngõ kí.
46011020	Ĩdrĩ ĩmi atrá ãngũ ãlu gá, ãko ĩminí nalé rĩ adru Ụ̃mụ̃ Úpí drị́ rĩ 'i ku.
46011021	Wó ĩdrĩ jõ na la yã áni, ĩmi ãlu-ãlu kí mụ drị̃ gá íná ĩ'badrị̂ kí naŋâ trũ tẽ kí 'bá ãzí rĩ kí ku. 'Bá ãzí rĩ la u'á ãbị́rị́ sĩ, ãzí rĩ la ru mvụ tré.
46011022	Ĩmi lị́cọ́ kóru sĩ íná najó ãzíla ãko mvụjó yã? Jõku ĩmi kãnị́sã Ãdróŋá drị́ gá rĩ ide ãzíla 'bá lẽmẽrí rĩ 'baní drị̃nzá fẽ yã? Ĩlẽ má ịcụ́ ĩmi ị́jọ́ ĩminí idélé 'dĩ 'bã áni rĩ sĩ yã? Má icó ĩmi ịcụ́lé ị́jọ́ ĩminí idélé 'dĩ sĩ ku.
46011023	Ị́jọ́ mání lũlé ĩminí 'dĩ kí mání ịsụ́lé Úpí drị́ rĩ kî: Úpí Yẹ́sụ̃ Kúrísĩtõ 'i ị́nị́ 'bání ĩ'di mẹ́lẹ́ mbejó rĩ sĩ, 'dụ ándrá mũkátĩ.
46011024	Ĩ'di mụ ãwã'dĩfô fẽlé Ãdróŋá ní 'bo, anu 'a la rá ãzíla jọ, “'Dĩ áma ụrụ'bá mání fẽlé ĩmi ị́jọ́ sĩ rĩ 'i. Ĩna ĩ'di ị́jọ́ mádrị́ gá rĩ ũrãjó.”
46011025	Gẹ̃rị̃ ãlu 'dĩ sĩ, ĩ'bã kí ãkónã najó 'bo rĩ 'bã vúlé gá, 'dụ kópõ jọ, “Kópõ 'dĩ tị icíma ú'dí rĩ drị́ áma ãrí mụlépi asulépi 'bá wẽwẽ rú kí sĩ rĩ 'i. Ĩmvụ ĩ'di sáwã pírí ị́jọ́ mádrị́ mání áma ãrí asujó ĩmi ị́jọ́ sĩ rĩ ũrãjó.
46011026	Ĩdrĩ mũkátĩ 'dĩ na ãzíla kópõ sĩ ãko mvụ, ĩmi 'dĩ drã Úpí drị́ gá rĩ 'bã ị́jọ́ ũlũ kpere ĩ'diní ãgõ agá.”
46011027	Ị́jọ́ 'dĩ sĩ, 'bá mũkátĩ 'dĩ nalépi jõku kópõ Úpí drị́ 'dĩ 'bã ãko mvụlépi ịsụ́ ádrízã la adru múké ku rĩ, ị́jọ́ ĩ'di Úpí 'bã ụrụ'bá kí izajó ãrí ĩ'didrị̂ be rĩ la adru ĩ'di drị̃ gá.
46011028	'Bá ãlu-ãlu 'bã amá ru 'i 'dĩ múké yã rĩ gá ráká na drĩ mũkátĩ Úpí drị́ gá rĩ ãzíla mvụ drĩ kópõ ĩ'didrị̂ sĩ ãko ku rú.
46011029	Ã'dusĩku 'bá drĩ na la ãzíla mvụ la ụrụ'bá Úpí drị̂ 'bã ífí vãŋâ kóru, ĩ'di ĩ'di ụrụ'bá gá ị́jọ́ lịŋá na ãzíla mvụ.
46011030	Ị́jọ́ 'dĩ bãsĩ fẽlépi la ĩmi drĩdríŋĩ gá 'dâ 'bá ũ'bí kí ũkpó kóru ãzíla ãyánĩ rú ãzíla ãzí rĩ ũdrã kí rá 'dĩ.
46011031	Wó ãdrĩ ị́jọ́ ãmadrị̂ amá cénĩ-cénĩ rú, Ãdróŋá icó tá ị́jọ́ lịlé ãma drị̃ gá 'dĩ 'bã áni ku.
46011032	Ãdróŋá drĩ ị́jọ́ lị ãma drị̃ gá 'dĩ 'bã áni, ĩ'di 'dĩ ãma co ímbátáŋá ru ụ̃nọ́kụ́ icó dó sĩ ị́jọ́ lịlé ãma drị̃ gá ku.
46011033	Ị́jọ́ 'dĩ sĩ, má ádrị́pịka ãzíla má ámvọ́pịka ã'ị̃táŋá agá 'dĩ, ĩdrĩ amụ́ ãngũ ãlu gâ sĩ mũkátĩ Úpí drị́ gá rĩ najó ãzíla wáyĩnĩ mvụjó, ĩtẽ ĩmi pírí ráká.
46011034	'Bá drĩ adru ãbị́rị́ ru, lẽ 'bã na íná ĩ'didrị́ kogâlé ráká, ị́jọ́ 'dĩ sĩ ĩdrĩ dó sĩ ĩmi tra ãngũ ãlu gá, Ãdróŋá icó dó sĩ ị́jọ́ lịlé 'bá ãzí drị̃ gá ku. Ãzíla ádrĩ mụ amụ́lé Kọ̃rị̃nị́tọ̃ gá 'dõlé 'bo, ma dó mụ ĩminí ãzị́táŋá Ụ̃mụ̃ Úpí drị́ gá rĩ drị̃ fẽlé rá.
46012001	Ú'dî'da má ádrị́pịka ãzíla má ámvọ́pịka ã'ị̃táŋá agá 'dĩ, fẽtáŋá Úríndí drị̂ kí sĩ ma jọ la álẽ tá ĩmi adru nị̃táŋâ kóru ku.
46012002	Ĩnị̃ cé sáwã ĩminí adrujó 'bá Ãdróŋá nị̃lépi ku 'dã sĩ rĩ sĩ, úce ándrá ĩmi drị̃ ũnzí ĩmi imbájó sĩ ãdroŋa ídri kóru 'dĩ kí ị̃nzị̃jó.
46012003	Álẽ ĩnị̃ cé 'bá ãzí Úríndí Ãdróŋá drị́ 'bá drị̃ celépi rĩ icó ị́jọ́ jọlé Yẹ́sụ̃ drị̃ gá ku, ãzíla 'bá ãzí icó jọlé la, “Yẹ́sụ̃ 'i Úpí 'i,” Úríndí Ãlá rĩ drĩ drị̃ la ce nĩ ku.
46012004	Fẽtáŋá 'bã ĩsélé kí ndú-ndú, wó Úríndí ãlu 'dã la kí fẽ nĩ.
46012005	Gẹ̃rị̃ íyóŋá iyójó rĩ kí ndú-ndú, wó ála ãzị́ nga Úpí ãlu 'dĩ drị́.
46012006	Ãzị́ ngaŋá 'bã ũví kí ndú-ndú, wó Ãdróŋá ãlu 'dĩ la ãzị́ nga 'bá pírí kí agâ sĩ nĩ.
46012007	Ú'dî'da Úríndí 'bã i'daŋá 'bá ãlu-ãlu ní rĩ úfẽ ĩ'di mũkẽ 'bá pírí ní rĩ idéjó.
46012008	'Bá ãlu rĩ ní Úríndí fẽ ị́jọ́ ũndũwã sĩ rĩ 'i, 'bá ãlu rĩ ní fẽ nị̃táŋá ị́jọ́ nị̃jó pírí Úríndí ãlu 'dã sĩ,
46012009	'bá ãzí rĩ ní Úríndí ã'ị̃táŋá drị̂ Úríndí ãlu 'dã sĩ, 'bá ãzí rĩ ní fẽtáŋá 'bá adríjó rĩ Úríndí ãlu 'dã sĩ,
46012010	'bá ãzí rĩ ní úfẽ ũkpó tálí idéjó rĩ 'i, ãzí rĩ ní ị́jọ́ nábị̃ drị́ gá rĩ, ãzí rĩ ní úríndí kí drĩdríŋĩ cojó, 'bá ãzí rĩ ní Úríndí ị́jọ́ jọjó tị ndú sĩ rĩ 'i, 'bá ãzí rĩ ní ị́jọ́ jọlé tị ndú sĩ rĩ ífí ujajó rĩ 'i.
46012011	Ị́jọ́ 'dĩ kí pírí ru idé Úríndí ãlu ĩ'di 'bã fẽlé 'bá ãlu-ãlu ní ĩ'di 'bã lẽlé rĩ áni rĩ sĩ.
46012012	Ụrụ'bá ĩ'di ãlu, wó ĩsélé ĩ'didrị́ gá rĩ kí ndú-ndú, drĩ kí táni adru agá ndú-ndú rá tí, icí kí ru sĩ ụrụ'bá ãlu idéjó, Kúrísĩtõ bãsĩ 'dĩ áni.
46012013	Gẹ̃rị̃ ãlu 'dĩ sĩ, ãbĩ pírí bãbụ̃tị́zị̃ Úríndí ãlu ụrụ'bá ãlu 'dĩ agá, Úríndí ãlu agá jõ táni 'bá Yãhụ́dị̃ rú rĩ kí, 'bá Yãhụ́dị̃ rú ku rĩ kí, ãtí'bó jõku drị̃lẹ́mgbọ 'dĩ kí, úfẽ ãmaní ĩ'di Úríndí ãlu 'dã ũsũjó ãma drị̃ gá rĩ sĩ.
46012014	Ụrụ'bá adru ãko ãzí ngúlú ru ãlu la ku, wó ĩ'di 'bã ĩsélé kí wẽwẽ rú.
46012015	Ícétáŋá sĩ pá drĩ jọ la, “Má adrujó drị́ 'i ku rĩ sĩ, má adru ụrụ'bá 'bã ĩsélé ãzí ku.” Ị́jọ́ 'dĩ sĩ, ĩ'di dó sĩ gã adrulé ụrụ'bá 'bã ĩsélé ãzí ru ku la ku.
46012016	Wó bị́lẹ́ drĩ jọ la, “Má adru mịfị́ ku, álẽ adrulé ụrụ'bá 'bã ĩsélé ãzí ru ku.” Ị́jọ́ 'dĩ sĩ, icó dó sĩ adrulé ụrụ'bá 'bã ĩsélé ãzí ru ku la ku.
46012017	Ụrụ'bá drĩ tá adru pírí mịfị́ 'i, ála tá ị́jọ́ are ã'du sĩ? Ụrụ'bá drĩ tá adru pírí bị́lẹ́ 'i, ála tá ãko ãjị́ ngụ̃ ã'du sĩ?
46012018	Wó ị́jọ́ mgbã sĩ Ãdróŋá ũ'bã ãko ĩsélé ụrụ'bá drị́ gá 'dĩ kí ãlu-ãlu cécé ĩ'di 'bã lẽlé 'bã adru kí rĩ áni.
46012019	Ãko 'dĩ drĩ kí tá nga pírí adrulé ụrụ'bá 'bã wókõ ãlu rú, ụrụ'bá tá adru íngõlé?
46012020	Ị́jọ́ mgbã sĩ, ụrụ'bá ĩ'di ãlu wó ĩ'di 'bã ĩsélé kí wẽwẽ rú.
46012021	Mịfị́ icó jọlé la drị́ ní, “Álẽ mi ku la ku,” ãzíla drị̃kã icó jọlé la pá ní, “Álẽ mi ku la ku.”
46012022	Kẹ̃jị́ la gá ụrụ'bá 'bã ĩsélé ãmã ũrãlé kí ũkpó kóru 'dĩ kí ị́jọ́ ũkpó ru,
46012023	ãzíla ĩsélé la ãzí 'bá 'bã kí ị̃nzị̃lé 'dĩ kí ála kí tãmba ị̃nzị̃táŋá sĩ. Ãzíla ụrụ'bá 'bã ĩsélé ndrelé ku 'dĩ kí ála kí tãmba múké-múké.
46012024	Ã'dusĩku ụrụ'bá ãmaní ndrelé rá 'dĩ 'bã ĩsélé ãzí lẽ kí ị́jọ́ ãzí tãmbaŋá ndú la ku. Wó Ãdróŋá 'bã ãmgbã rĩ icí ụrụ'bá 'bã ĩsélé kí ãlu nĩ, ãzíla fẽ ãrútáŋá ãmbógó la ụrụ'bá ĩsélé ãrútáŋá ĩcẽlépi rá rĩ 'banî.
46012025	Ị́jọ́ 'dĩ sĩ, awaŋá 'bã adru rû sĩ ụrụ'bá gá 'dâ 'dáyụ, kí sĩ ru ãzã ko trũtrũ.
46012026	Ụrụ'bá 'bã ĩsélé ãlu rĩ drĩ ãzá ta, ãzí 'dĩ kí pírí nga ãzá talé, ãzí rĩ drĩ ãrútáŋá ịsụ́ ãzí rĩ kí vâ nga pírí ãrútáŋá ịsụ́lé.
46012027	Ĩmi ụrụ'bá Kúrísĩtõ drị̂ 'i, ãzíla ĩmi ãlu-ãlu dó ĩsélé ụrụ'bá ĩ'didrị́ gá rĩ kî.
46012028	Kãnị́sã agá 'dãá Ãdróŋá ũpẽ drị̃drị̃ rĩ sĩ ụ̃pị́gọ́ŋá kî, ị̃rị̃ rĩ sĩ nãbịya kî, na rĩ sĩ ímbá'bá kî, 'bá tálí idélépi rĩ kî, 'bá fẽtáŋá fẽjó 'bá adríjó rĩ kî, 'bá 'bá kí ãzã kolépi rĩ kî, 'bá 'bá kí drị̃ celépi rĩ kî ãzíla 'bá ị́jọ́ jọlépi tị ndú-ndú sĩ rĩ kî.
46012029	'Bá pírí kí 'bá Ụ̃pị́gọ́ŋá yã? 'Bá pírí kí nábị̃ yã? 'Bá pírí kí ímbá'bá ru yã? 'Bá pírí kí tálí idé yã?
46012030	'Bá pírí kí fẽtáŋá 'bá adríjó rĩ trũ yã? 'Bá pírí kí ị́jọ́ jọ tị ndú-ndú sĩ yã? 'Bá pírí kí ị́jọ́ jọlé rĩ kí ífí uja rá yã?
46012031	Wó lẽ ĩndrụ̃ ásị́ pírí sĩ fẽtáŋá ãmbógó Úríndí drị̂ kî. Ú'dî'da ma ĩminí gẹ̃rị̃ mgbã pịrị rĩ lũ.
46013001	Ádrĩ ị́jọ́ jọ tị ndú-ndú sĩ ãzíla mãlãyíkã tị sĩ tí, wó lẽtáŋâ kóru ma cécé ũlángí colé ngọlọ-ngọlọ rĩ áni, jõku aya colé cãyĩ-cãyĩ rĩ áni.
46013002	Ádrĩ adru fẽtáŋá ị́jọ́ ũlũjó nábị̃ rú rĩ trũ ãzíla ádrĩ ị́jọ́ pírí ru zị̃lépi ĩnzõ rĩ kí nị̃ cé ũndũwã pírí abe, ádrĩ adru ã'ị̃táŋá sĩ 'bé kí unzejó ị̃ndụ́ trũ rĩ abe wó lẽtáŋâ kóru ma ãzị̂ kóru.
46013003	Ádrĩ ãko mání trũ adrujó rĩ kí awa pírí 'bá lẽmẽrí rĩ 'banî, ãzíla ádrĩ áma ãmgbã rĩ ụrụ'bá fẽ ivélé ãcí sĩ tí, wó lẽtáŋâ kóru, má icó ãko ãzí ịsụ́lé ku.
46013004	Lẽtáŋá la ị́jọ́ ta, lẽtáŋá 'bã ásị́ ị̃gbẹ́ ru, lẽtáŋá ĩ'di ãjã kóru, lẽtáŋá ĩ'di ị́pị́ŋâ kóru, ĩ'di vâ ãfó kóru.
46013005	Lẽtáŋá ĩ'di drị̃ ũnzî kóru, áfi mání lẽtáŋá agá 'dáyụ, rụ ũmbã gbõrú ku, 'bã ị́jọ́ ũnzí ásị́ gá ku.
46013006	Lẽtáŋá u'á ãyĩkõ sĩ ị́jọ́ ũnzí sĩ ku wó rá la ĩ'di u'á ãyĩkõ sĩ ị́jọ́ mgbã rĩ sĩ.
46013007	Lẽtáŋá ụ́'dụ́ pírí sĩ ĩ'di 'bá tãmba rá, ĩ'di ụ́'dụ́ pírí sĩ ásị́ 'bãŋâ trũ, ĩ'di ụ́'dụ́ pírí sĩ ã'ị̃táŋâ trũ, ĩ'di ụ́'dụ́ pírí sĩ ị́jọ́ pírí kí ta tã.
46013008	Lẽtáŋá ukó ku. Wó ị́jọ́ jọlé tị nábị̃ drị̂ sĩ rĩ kí ãsị̃ rá, ị́jọ́ jọlé tị ndú-ndú 'bádrị̂ sĩ rĩ kí ãsị̃ rá, ụ̃nị̃táŋá la ãvĩ rá.
46013009	Ị́jọ́ 'dĩ sĩ, ãma ị́jọ́ 'bã ĩsélé ãzí rĩ kí nị̃ áyụ, ãzíla ãma vâ ị́jọ́ 'bã ĩsélé nábị̃ drị̂ kí nị̃ áyụ.
46013010	Wó ị́jọ́ mgbã rĩ drĩ dó drụ́zị́ amụ́ rá, ị́jọ́ pírí mgbã rú ku 'dĩ kí dó ãvĩ rá.
46013011	Mání adrujó ngọ́tị́ŋá ru rĩ sĩ, ma ị́jọ́ ãnzị̃rị̃ŋã drị̂ kí jọ áyụ, ma ị́jọ́ ũrã ngọ́tị́ŋâ áni, ma ị́jọ́ uya ngọ́tị́ŋâ áni. Ma dó mụ zolé ãmbógó ru 'bo, má a'be dó ị́jọ́ ãnzị̃rị̃ŋã drị̂ kí áma ũngúkú gá.
46013012	Ú'dî'da ãma ãngũ ndre rá pịrị kóru cécé í'dá mãráyã agá rĩ áni, wó drụ́zị́ ãma mụ ãma ndrelé mịfị́ gá mịfị́ gá. Ú'dî'da ánị̃ drĩ wókõ la, ụ́'dụ́ ãsị̃jó 'dã sĩ ma mụ ị́jọ́ pírí kí nị̃lé cécé 'bá 'bã áma nị̃lé 'bo rĩ áni.
46013013	Wó ú'dî'da íni ãko na 'dĩ ace kí nĩ 'dĩ 'bã áni: ã'ị̃táŋá, ásị́ 'bãŋá ãzíla lẽtáŋá. Wó ãko ndẽlépi rá rĩ ĩ'di lẽtáŋá.
46014001	Ĩbĩ gẹ̃rị̃ lẽtáŋá drị̂ vú, ãzíla ĩ'bã ásị́ fẽtáŋá Úríndí drị̂ drị̃ gá, ambamba la fẽtáŋá ị́jọ́ nábị̃ drị̂ ũlũjó rĩ drị̃ gá.
46014002	Wó 'bá ãzí drĩ ị́jọ́ jọ tị ndú sĩ, jọ ị́jọ́ 'dã 'bá 'baní ku be la rá la Ãdróŋá nî. Ị́jọ́ mgbã sĩ 'bá ĩ'di tị arelépi rá la 'dáyụ. Ĩ'di ị́jọ́ ụ̃sụ̃táŋá ru la kí i'da úríndí ĩ'didrị́ gá rĩ sĩ.
46014003	Wó 'bá pírí ị́jọ́ jọlépi tị nábị̃ drị̂ sĩ rĩ kí jọ la 'bá 'baní sĩ ĩ'baní ũkpó fẽjó, ãvá fẽjó ãzíla kí ásị́ ũŋmĩjó.
46014004	'Bá ị́jọ́ jọlépi tị ndú sĩ rĩ la ru ãzã ko. Wó 'bá ị́jọ́ Ãdróŋá drị́ gá rĩ ũlũlépi rĩ ĩ'di kãnị́sã ãzã ko.
46014005	Álẽ ĩmi ãlu-ãlu 'bã jọ ị́jọ́ tị ndú-ndú sĩ rá 'bo, wó ma tá jọ la rá la ĩmi ũlũ ị́jọ́ Ãdróŋá drị̂ áyụ. 'Bá ị́jọ́ ũlũlépi rĩ 'bã ị́jọ́ ãmbógó ru ãndânĩ ndẽ 'bá ị́jọ́ jọlépi tị ndú-ndú sĩ rĩ rá, pẽ lú drĩ ị́jọ́ ĩ'di 'bã jọlé 'dã 'bã ífí uja ĩndĩ rĩ gá, ị́jọ́ 'dĩ sĩ, ĩ'di dó sĩ kãnị́sã ní ãzã koma fẽ.
46014006	Ú'dî'da Má ádrị́pịka ãzíla má ámvọ́pịka ã'ị̃táŋá agá 'dĩ, ádrĩ amụ́ ĩmi rụ́ 'dõlé, ị́jọ́ jọjó ĩminí tị ndú-ndú sĩ, ma adru ĩminí múké la ã'du sĩ, rá la ádrĩ ĩminí ícétáŋá kí ají jõku nị̃táŋá, jõku ị́jọ́ ũlũŋá ají, jõku ị́jọ́ ímbátáŋá ru la kî?
46014007	Drĩ táni adru agá ãko ídri kóru awálépi ụ́'dụ́kọ́ trũ 'dĩ kí tí, cécé gũká, jaligó, jõku ã'dụ́ngụ́ ã'di la nị̃ la ála ĩ'di co ụ́'dụ́kọ́ 'dĩ sĩ rĩ gá nĩ, rá la 'bá nị̃táŋâ trũ drị̃ la gá rĩ 'i ku yã?
46014008	Gũká drĩ vâ áwáŋá mgbã sĩ 'bá umvejó rĩ i'da ku, ã'di la ru itú ã'dị́ drị̃ tẽjó nĩ yã?
46014009	Míní ị́jọ́ jọ agá tị ndú sĩ 'bá kí ị́jọ́ míní jọlé rĩ nị̃ íngoní-íngoní ru? Ĩ'di adru cécé míní ị́jọ́ jọjó ũlí agá rĩ 'bã áni.
46014010	Ị́jọ́ pịrị rĩ sĩ tị ụ̃nọ́kụ́ drị̃ gá 'dĩ drĩ kí táni adru agá ũ'bí ru tí, ãzí ífí kóru la 'dáyụ.
46014011	Ádrĩ ị́jọ́ 'bá ãzí 'bã jọlé rĩ ífí vã ku, ma adru ãmị́yọ́ŋá ru 'bá ị́jọ́ jọlépi rĩ nî, ĩ'di vã adru mání ãmị́yọ́ŋá ru.
46014012	Ĩ'di ị́jọ́ míní la, mî lẽjó fẽtáŋá Úríndí drị̂ kí ịsụ́jó vị́ sĩ rĩ sĩ, mí ụ̃'bị̃ ásị́ pírí sĩ fẽtáŋá 'dĩ kí sĩ kãnị́sã izójó.
46014013	Ị́jọ́ 'dĩ sĩ, 'bá ị́jọ́ jọlépi tị ndú sĩ rĩ 'bã ã'ị̃ Ãdróŋá 'i sĩ ĩ'diní ị́jọ́ mgbã ĩ'di 'bã jọlé rĩ 'bã ífí ujajó áyụ.
46014014	Mání Ãdróŋá ã'ị̃ agá tị ndú sĩ, áma úríndí la ã'ị̃ la 'dĩ 'bã áni, wó ãko ãzí áma ásị́ gá ífí trũ la 'dáyụ.
46014015	Ị́jọ́ 'dĩ sĩ, ma dó ã'du idé? Ma Ãdróŋá ã'ị̃ áma úríndí sĩ, wó ma vâ Ãdróŋá ã'ị̃ áma ásị́sị́ŋá sĩ, ma vâ úngó ngo úríndí sĩ, wó ma vâ úngó ngo ũrãtáŋá sĩ.
46014016	Ĩdrĩ Ãdróŋá ịcụ́ úríndí sĩ, wó 'bá u'álépi ĩmi drĩdríŋĩ gá 'dâ nị̃lépi la ku rĩ la dó “Ámĩnã” jọ ãwã'dĩfô míní fẽlé rĩ sĩ íngoní-íngoní ru, 'dĩ sĩ nị̃ ị́jọ́ míní jọlé rĩ 'bã ífí ku?
46014017	Mi ãzí sĩ ãwã'dĩfô fẽ Ãdróŋá ní múké, wó 'bá ãzí rĩ ịsụ́ kí ãzã koma ku.
46014018	Ma ãwã'dĩfô fẽ Ãdróŋá ní mání ị́jọ́ jọjó tị ndú-ndú sĩ ndẽ ĩmi pírí rá rĩ sĩ.
46014019	Wó kãnị́sã agá ádrĩ tá ị́jọ́ ífí tõwú nị̃lé cé rĩ kí jọ 'bá kí imbájó ayụ la ndẽ ị́jọ́ jọlé tị ndú sĩ 10,000 rĩ kí rá.
46014020	Má ádrị́pịka ãzíla má ámvọ́pịka ã'ị̃táŋá agá 'dĩ, ĩmi a'be ũrãtáŋá ĩmi ãni ãnzị̃rị̃ŋã drị́ rĩ kí rá. Ị́jọ́ ũnzí sĩ, lẽ ĩmi uja ĩmi ũrekeŋá áni, wó ị́jọ́ ũrãŋá ĩmidrị̂ agá lẽ ĩmi adru 'bá mbalépi 'bo rĩ áni.
46014021	Bụ́kụ̃ Ãdróŋá drị̂ agâ sĩ ru íni: Úpí Ãdróŋá jọ, “'Bá tị ndú-ndú jọlépi rĩ 'ba rụ̂ sĩ, ãzíla ló'bíyõ 'bá ãmị́yọ́ŋá ru rĩ 'badrị̂ gâ sĩ, ma ị́jọ́ jọ 'bá mádrị̂ 'banî, wó icó kí vâ áma arelé ku.”
46014022	Ị́jọ́ 'dĩ sĩ, tị ndú-ndú jọjó ĩ'di ícétáŋá ru, adru 'bá ã'ị̃táŋâ trũ rĩ 'bã ãni ku, wó 'bá ã'ị̃táŋâ kóru rĩ 'banî. Ị́jọ́ ũlũjó tị nábị̃ drị̂ sĩ rĩ 'bá ã'ị̃lépi rá rĩ 'baní adru 'bá ã'ị̃táŋâ kóru rĩ 'banî ku.
46014023	Ị́jọ́ 'dĩ sĩ, 'bá kãnị́sã drị̂ drĩ kí ru atrá ãngũ ãlu gá, 'bá pírí drĩ kí ị́jọ́ jọlé tị ndú-ndú sĩ, wó 'bá ị́jọ́ vãlépi ku rĩ drĩ kí amụ́ 'bá ã'ị̃táŋâ kóru rĩ abe ala gá ĩndĩ, icó kí ĩmi lãlé ĩmi aza-azâ rĩ gá ku yã?
46014024	Wó 'bá ã'ị̃táŋâ kóru jõku ị́jọ́ nị̃lépi ku la drĩ dó afí ịsụ́ 'dĩ sĩ 'bá pírí kí dó ị́jọ́ ũlũ nábị̃ tị sĩ, ála ị́jọ́ ũnzí ĩ'didrị́ rĩ amá ị́jọ́ ĩ'di bã arelé rĩ sĩ, ála vâ ị́jọ́ lị ĩ'di drị̃ gá lú ị́jọ́ pírí ĩ'di 'bã arelé ri kí sĩ,
46014025	ãzíla ị́jọ́ ĩ'di 'bã ásị́ gá ru zị̃lépi rĩ kí ru i'da tọndọlọ. Ị́jọ́ 'dĩ sĩ, ĩ'di dó ãja tị̃ vụ̃rụ́ Ãdróŋá ị̃nzị̃jó ĩ'di jọ la, “Ãndá-ãndá ru Ãdróŋá ĩ'di ãma agá 'dâ cí.”
46014026	Má ádrị́pịka ãzíla má ámvọ́pịka ã'ị̃táŋá agá 'dĩ, ãma dó ã'du ị́jọ́ jọ yã? Ĩdrĩ amụ́ ãngũ ãlu gá Ãdróŋá ị̃nzị̃lé, 'bá ãlu-ãlu la adru úngô trũ, jõku ị́jọ́ ímbátáŋá ru rĩ trũ, ị́jọ́ ícétáŋá ru la trũ, ị́jọ́ jọjó tị ndú-ndú sĩ la trũ, jõku ị́jọ́ jọlé tị ndú-ndú sĩ rĩ ífí ujajó. Ị́jọ́ 'dĩ kí pírí lẽ idé kí sĩ ũkpõ fẽjó kãnị́sã nî.
46014027	'Bá ãzí drĩ ị́jọ́ jọ tị ndú sĩ, 'bá ị̃rị̃ jõku ambamba la 'bá na 'bã jọ kí ãlu-ãlu nĩ, 'bá ãzí ãlu 'bã adru ífí la ujalé cí.
46014028	'Bá ífí la ujalépi rĩ drĩ adru yụ, 'bá ị́jọ́ jọlépi rĩ 'bã ĩyãŋã kãnị́sã agá 'dâ tú, ãzíla 'bã jọ ị́jọ́ ĩ'di nî ãzíla Ãdróŋá nî.
46014029	Nãbịya ị̃rị̃ jõku na 'bã jọ kí ị́jọ́ nĩ, ãzíla 'bá ãzí rĩ 'bã adru kí 'bá ị́jọ́ ũlũlépi rĩ amálépi rĩ kî.
46014030	Wó ícétáŋá drĩ ru i'da 'bá rilépi vụ̃rụ́ ị́jọ́ arelépi la 'bã ãzí ní, 'bá ị́jọ́ ũlũlépi drị̃drị̃ rĩ 'bã tu drĩ pá cí, ãzíla 'bã fẽ 'bá 'dã ní ị́jọ́ jọlé.
46014031	Ị́jọ́ 'dĩ sĩ, ĩmi pírí icó ị́jọ́ ũlũlé rá, ĩmi ãlu-ãlu pírí 'bã ịsụ́ rú sĩ ímbátáŋá ãzíla ásị́ ũŋmĩŋá.
46014032	'Bá nábị̃ rú rĩ 'bã adru 'bá úríndí ĩ'di agá rĩ drị̃ celépi nĩ ị́jọ́ ĩ'di 'bã ũlũlé rĩ agá nĩ rĩ 'i.
46014033	Ã'dusĩku Ãdróŋá adru 'bá ị́jọ́ ngalépi mị́rị̃ rú rĩ 'i ku, ĩ'di Ãdróŋá ásị́ ị̃gbẹ̃ drị̂. Kãnị́sã pírí 'bá ãlá rĩ 'badrị̂ kí agá,
46014034	ũkú 'bã ĩyãŋã kí kãnị́sã agá tú, úfẽ ĩ'baní ị́jọ́ jọlé ku, rá la 'bã are kí ị́jọ́ ãzị́táŋá Mụ́sã drị̂ 'bã lẽlé rĩ.
46014035	Drĩ kí lẽ ị́jọ́ ãzí zịlé ãko ãzí drị̃ gá yã áni, lẽ 'bã zị kí ĩ'bã ágóka kí lị́cọ́ gâlé, ã'dusĩku ĩ'di drị̃nzá ru ũkú 'baní ị́jọ́ jọjó kãnị́sã agá.
46014036	Ị́jọ́ Ãdróŋá drị́ gá rĩ i'dó ándrá ru ĩmi sĩ yã? Jõku ĩmi 'bá lú ị́jọ́ 'bã sĩ cajó ĩ'ba rụ̂lé rĩ kí á'dụ̂sĩ yã?
46014037	'Bá ãzí drĩ ũrã la ĩ'di agâlé ĩ'di 'bá nábị̃ rú la, jõku fẽtáŋá Úríndí drị̂ trũ, lẽ 'bã nị̃ rá ị́jọ́ mání sĩlé ĩminí 'dĩ kí kí ãzị́táŋá Úpí drị̂ kî.
46014038	Drĩ ásị́ 'bã drị̃ la gá ku, úca vâ ásị́ 'bãlé ĩ'di drị̃ gá ku.
46014039	Má ádrị́pịka ãzíla má ámvọ́pịka ã'ị̃táŋá agá 'dĩ, ĩmi u'á ã'ị̃táŋá agá ãyĩkõ sĩ ị́jọ́ Ãdróŋá drị̂ ũlũjó, ãzíla ĩmi uga vâ 'bá ị́jọ́ jọlépi tị ndú-ndú sĩ rĩ ku.
46014040	Wó ĩmi idé ị́jọ́ pírí kí ĩ'bã kí icójó rá rĩ áni ãzíla gẹ̃rị̃ kpị sĩ.
46015001	Má ádrị́pịka ãzíla má ámvọ́pịka ã'ị̃táŋá agá 'dĩ ú'dî'da álẽ ĩmi igálé ị́jọ́ mgbã mání ũlũlé ĩminí rĩ sĩ ĩminí ã'ị̃lé ãzíla ĩminí 'dụlé sĩ pá tujó ũkpó rĩ sĩ.
46015002	Ị́jọ́ mgbã 'dĩ sĩ ĩmi ĩmi pa rá, ĩdrĩ ị́jọ́ mání ũlũlé ĩminí 'dĩ rụ mgbemgbe rĩ gá. Drĩ adru 'dĩ 'bã ãni ku, ã'ị̃táŋá ĩmidrị́ gá rĩ ãzị̂ kóru.
46015003	Ị́jọ́ 'dĩ sĩ, ị́jọ́ mání ã'ị̃lé rĩ ma ĩ'di ị̃drị̃ ĩminî. Ị́jọ́ ãmbógó mání lũlé ĩminí rĩ ĩ'di 'dĩ 'i, Kúrísĩtõ drã ị́jọ́ ũnzí ãmadrị́ gá rĩ kí sĩ cécé ị́jọ́ sĩlé rĩ 'bã jọlé rĩ 'bã áni,
46015004	ísị̃ ándrá ĩ'di rá, angá ídri rú ụ́'dụ́ na vúlé gá ị́jọ́ sĩlé rĩ 'bã jọlé rĩ 'bã áni.
46015005	I'da ru Pétẽrõ nî, vúlé la gá i'da ru ímbá'bá mụdrị́ drị̃ ị̃rị̃ rĩ 'banî.
46015006	'Dã 'bã vúlé gá, i'da vâ ru 'bá túrú tõwú drị̃lẹ́ gá ĩ'di vú bĩlépi la 'baní rá, sáwã ãlu 'dã agá 'dãá, ĩ'bã ãzí ace kí drĩ ídri ãzí rĩ drĩ kí táni ũdrã agá rá tí.
46015007	Vúlé la gá i'da ru Yãkó'bõ nî ãzíla ụ̃pịgọŋa 'banî.
46015008	Wó ãsị̃jó i'da dó vâ ru mánî, cécé ngọ́tị́ŋá tịlé pịrị ku rĩ áni.
46015009	Ị́jọ́ 'dĩ sĩ, ma dó ụ̃pị́gọ́ŋá vúlé dọ́dọ́ rĩ 'i, ị́jọ́ mgbã sĩ ícó tá áma umvelé ụ̃pị́gọ́ŋá rĩ 'bã ãzí ru ku ã'dusĩku áfẽ ándrá ũcõgõ kãnị́sã Ãdróŋá drị́ gá rĩ ní ambamba.
46015010	Wó lẽtáŋá uyaŋâ kóru Ãdróŋá drị́ rĩ sĩ Mâ dó sĩ adrujó Mâ áni 'dĩ, ãzíla lẽtáŋá uyaŋâ kóru ĩ'didrị́ mání rĩ adru yã 'dâ ku. Wó, ánga ãzị́ ĩ'baní pírí ũkpó sĩ ãndânĩ, adru ma 'i ku, wó lẽtáŋá uyaŋâ kóru Ãdróŋá drị́ rĩ sĩ.
46015011	Ị́jọ́ 'dĩ sĩ, drĩ táni adru ma 'i wó jõku kî, 'dĩ bãsĩ ị́jọ́ ãmaní ũlũlé rĩ 'i, ãzíla 'dĩ bãsĩ ị́jọ́ ĩminí ã'ị̃lé rĩ 'i.
46015012	Ú'dî'da údrĩ ũlũ la Kúrísĩtõ angá ídri ĩ'di 'bã drãjó 'bo rĩ sĩ rá, wó ĩmi ãzí kí dó vâ jọ la 'bá drãlépi rá rĩ angá ídri rú ku íngoní-íngoní ru yã?
46015013	'Bá drãlépi rá rĩ drĩ angá ídri ku, ífí la Kúrísĩtõ angá ándrá vâ ídri ku.
46015014	Wó údrĩ ándrá Kúrísĩtõ inga ídri ku, ị́jọ́ ãmaní ũlũlé rĩ ãzíla ã'ị̃táŋá ĩmidrị́ rĩ la adru ãzị̂ kóru.
46015015	'Dã 'bã drị̃ gâ sĩ ála vâ ãma ịsụ́ sãdínĩ ĩnzõ rú Ãdróŋá drị̂ kî, ã'dusĩku ãmaní ị́jọ́ vú nzejó Ãdróŋâ drị̃ gá jọjó la inga Kúrísĩtõ 'i ídri rá rĩ sĩ. Wó icó ándrá ĩ'di ingalé ku ị́jọ́ mgbã rĩ sĩ 'bá drãlépi rá rĩ drĩ kí angá ku rĩ gá.
46015016	Ị́jọ́ 'dĩ sĩ, 'bá drãlépi rá rĩ drĩ kí angá ku, ínga ándrá vâ Kúrísĩtõ 'i ku.
46015017	Wó údrĩ dó ándrá Kúrísĩtõ inga ku, ã'ị̃táŋá ĩmidrị̂ dó ãzị̂ kóru, ĩmi drĩ kpere ị́jọ́ ũnzí ĩmidrị̂ kí agá ũgũgõ.
46015018	Ãdróŋá drĩ ándrá Kúrísĩtõ inga ídri ku, 'bá vâ ũdrãlépi Kúrísĩtõ agá 'dĩ ja kí drị̃ 'bo.
46015019	Ásị́ 'bãŋá ãmadrị́ Kúrísĩtõ drị̃ gá rĩ drĩ adru lú ídri 'dĩ agá rĩ 'i á'dụ̂sĩ, ãma dó adru 'bá ndrelé ũcõgõ agá ízákĩzã rú ndẽ 'bá pírí kí rá ụ̃nọ́kụ́ drị̃ gá 'dâ rĩ kî rú.
46015020	Wó ãndá-ãndá ru inga Kúrísĩtõ 'i ídri drã agá rá, ị́jọ́ 'dĩ sĩ, ãnị̃ dó cé 'bá ũdrãlépi Kúrísĩtõ agá 'dĩ kí drụ́zị́ angá ídri rú rá, ã'dusĩku ĩ'di 'bá angálépi ídri drị̃drị̃ 'bá drãlépi rá 'dĩ kí drĩdríŋĩ gá rĩ 'i.
46015021	Ị́jọ́ 'dĩ sĩ, drã 'bã afíjó 'bá rú sĩ rĩ áni, angájó ídri drã agá rá rĩ ãfũ vâ 'bá rụ̂ sĩ.
46015022	Ị́jọ́ 'dĩ sĩ, Ádãmũ agá 'bá pírí ũdrã kí rá, wó Kúrísĩtõ agá 'bá pírí kí mụ adrulé ídri rú.
46015023	Wó 'bá ãlu-ãlu la mụ angálé ídri rú rá ĩ'di sĩ: Kúrísĩtõ ĩ'di bãsĩ 'bá angálépi drị̃drị̃ rĩ 'i, drĩ dó amụ́ rá, vúlé la gá 'bá ĩ'di ãni rú 'dĩ kí dó angá nĩ.
46015024	Ụ́'dụ́ ãsị̃jó rĩ drĩ dó acá, Kúrísĩtõ drĩ dó ũpĩ, ãzị́táŋá ãzíla ũkpõ ụ̃nọ́kụ́ 'dĩ drị́ gá rĩ kí andi pírí 'bo, ĩ'di dó Ũpĩ naŋá 'dụ fẽlé Ãdróŋá Átẹ́pị rú rĩ drị́.
46015025	Wó ĩ'di mụ Ũpĩ nalé kpere ĩ'di 'bã mẹ́rọ́'bá ĩ'didrị̂ kí 'bã agá ĩ'di 'bã pálé gá.
46015026	Mẹ́rọ́'bá ãsị̃jó ĩ'di 'bã mụlé ị̃lị̃kị̃lé rĩ ĩ'di drã 'i.
46015027	Ã'dusĩku “Ãdróŋá 'bã ãko pírí kí ĩ'di pálé gá.” Ú'dî'da údrĩ dó jọ la ú'bã ãko pírí kí ĩ'di pálé gá, ĩ'di ị́jọ́ pịrị la Ãdróŋá ãko pírí kí 'bãlépi ĩ'di pálé gá rĩ ala gá yụ.
46015028	Wó drĩ dó ãko pírí kí 'bã Kúrísĩtõ pálé gá 'bo, Ngọ́pị̃ la adru Ãdróŋá ãko pírí kí 'bãlépi rĩ pálé gá, ị́jọ́ 'dĩ sĩ, Ãdróŋá dó adru pírí ãko pírí kí agâ sĩ.
46015029	Ú'dî'da angáŋá angájó drã agá ídri rĩ drĩ dó adru 'dáyụ, 'bá ãzí 'dĩ kí dó ã'du idé bãbụ̃tị́zị̃ bĩjó 'bá drãlépi rá 'dĩ kí kẹ̃jị́ gá?
46015030	Wó ãmaní rĩ gá ãma dó drị̃ cị ụ́'dụ́ pírí sĩ ã'du ị́jọ́ sĩ?
46015031	Ị́jọ́ mání jọlé rĩ 'bã ífí íni: ma drã sị́ gá ụ́'dụ́ pírí sĩ, má ádrị́pịka ãzíla má ámvọ́pịka ã'ị̃táŋá agá 'dĩ, ãfó mání 'bãlé ĩmi sĩ rĩ, ĩ'di ídri tị icíma ãmaní Kúrísĩtõ Yẹ́sụ̃ Úpí ãmadrị̂ agá rĩ 'i.
46015032	Ã'dị́ ándrá mání 'dịlé ụ̃bọ̃gụ̃ ásé agá rĩ abe Ĩfésõ gá rĩ sĩ, ĩ'di lú ị́jọ́ 'bá 'bá rĩ sĩ, wó má ịsụ́ ala gá ã'du? 'Bá drãlépi rá rĩ drĩ kí dó angá ku cécé sĩlé bụ́kụ̃ Ãdróŋá drị̂ agá rĩ áni, “Lẽ ãna kí ãzíla ãmvụ kî, ã'dusĩku drụ̃sị̃ ãma ũdrã rá.”
46015033	'Bá ãzí 'bã ulé ĩmi ku: “Tị icíjó 'bá ũnzí kí abe rĩ la gbíyã mídrị́ múké rĩ iza rá.”
46015034	Lẽ ĩmi ãgõ drĩ vúlé ũrãtáŋá ĩmidrị̂ agá, ĩmi idé ị́jọ́ ũnzí ị̃dị́ ku, ã'dusĩku 'bá ãzí rĩ nị̃ kí drĩ ị́jọ́ Ãdróŋá drị̃ gá ku. Ájọ ị́jọ́ 'dĩ íni la drị̃nzá ĩmidrị̂ sĩ.
46015035	Wó 'bá ãzí icó zịlé la, “'Bá drãlépi rá rĩ kí angá íngoní-íngoní ru yã? Kí angá ụrụ'bá íngoní rĩ trũ?”
46015036	Mi 'bá ãzí ũndũwã kóru la, ãko míní salé rĩ la drã ráká ĩ'di angá ídri rú ĩndõ.
46015037	Ídrĩ ũri sa ãko míní salé rĩ adru ụrụ'bá ĩ'di sĩ mụjó adrujó rĩ 'i ku, wó ãná 'bã ífí jõku ãko ãzí ndú la kí.
46015038	Wó Ãdróŋá la ĩ'diní ụrụ'bá fẽ ĩ'di 'bã lẽlé rĩ áni, ãzíla ũri ũví ãlu-ãlu ní ĩ'di ụrụ'bá ĩ'didrị́ 'dã 'bã vúŋá fẽ.
46015039	Ĩzá pírí ají kí ru ãlu ku, 'bá 'bã ĩzá ĩ'di ãlu, ãnãkpá 'bã ĩzá vâ ndú, ãríŋá 'bã ĩzá vâ ndú ãzíla ị̃'bị drị̂ vâ ndú.
46015040	Ụrụ'bá 'bụ̃ drị̂ kí cí, ãzíla ụrụ'bá ụ̃nọ́kụ́ drị̂ kí vâ cí, wó ũnĩ 'bụ̃ gá rĩ 'bã ũvítáŋá lú ãlu, ãzíla ụ̃nọ́kụ́ gá rĩ kí vâ ndú.
46015041	Ị̃tụ̂ 'bã ũnĩ ndú ĩmbá 'bã ũnĩ vâ ndú, lẽlẽgó 'badrị̂ kí vâ ndú, ãzíla lẽlẽgó 'bã ãngũ jiŋá ají kí ru ãzí rĩ drị̂ be ku.
46015042	Ị́jọ́ 'dĩ sĩ, ụrụ'bá angáŋá drị̂ 'bã sĩ cécé 'dĩ 'bã áni. Ụrụ'bá ị̃sị̃lé rĩ ĩ'di ãko ŋmalépi ŋmã-ŋmã rĩ 'i, ĩ'di dó angá ãko ŋmalépi ku la rú.
46015043	Ála ĩ'di ị̃sị̃ ị̃nzị̃táŋâ kóru ála ĩ'di inga dị̃zã rú, ála ĩ'di ị̃sị̃ ũkpó kóru, ĩ'di angá ũkpó trũ.
46015044	Ị̂sị̃ ĩ'di ụrụ'bá 'bádrị́ rĩ rú, wó angá ụrụ'bá úríndí ru rĩ rú. Ụrụ'bá 'bádrị́ rĩ drĩ adru cí, ụrụ'bá úríndí drị̂ vâ cí.
46015045	Ị́jọ́ sĩlé rĩ 'bã jọlé rĩ 'bã áni, “'Bá drị̃drị̃ rĩ Ádãmũ 'i acá 'bá ídri trũ rĩ rú,” Ádãmũ ãsị̃jó rĩ ĩ'di úríndí ídri fẽlépi rĩ 'i.
46015046	Ụrụ'bá úríndí ru rĩ amụ́ drị̃drị̃ ku, wó ãko 'bá ru rĩ, 'dĩ 'bã vúlé gá dó ụrụ'bá úríndí ru rĩ 'i.
46015047	'Bá drị̃drị̃ rĩ ãfũ ụ̃nọ́kụ́ gá ĩ'di pụ́trụ́, 'bá ị̃rị̃ rĩ angá 'bụ̃ gâlé.
46015048	'Bá ụ̃nọ́kụ́ drị̃ gá 'dâ 'dĩ ají kí 'bá ándrá idélé pụ́trụ́ ụ̃nọ́kụ́ gá rĩ sĩ rĩ 'i, cécé 'bá 'bụ̃ drị́ gá rĩ 'bã kí 'bá angálépi 'bụ̃ gá rĩ ajílé rĩ áni.
46015049	Ãzíla cécé ãma kí 'bá ãma tịlépi rĩ 'bã gbíyã ụ̃nọ́kụ́ gá rĩ ajílé rĩ 'bã áni, ãma vâ drụ́zị́ gbíyã 'bá 'bụ̃ gá rĩ drị́ gá rĩ ají ĩndĩ.
46015050	Má ádrị́pịka ãzíla má ámvọ́pịka ã'ị̃táŋá agá 'dĩ, ma lũ la ĩminí tọndọlọ íni: ụrụ'bá ãrí trũ 'dĩ icó filé Sụ́rụ́ Ãdróŋá drị́ 'bụ̃ gá rĩ agâlé jõku ãko drãlépi ŋmalépi ŋmã-ŋmã rĩ icó ãko ŋmalépi ku rĩ gá filé ku.
46015051	Ĩmi are drĩ, ma ĩminí ị́jọ́ ụ̃sụ̃táŋá ru la lũ 'dĩ: ãma icó kí pírí ũdrãlé ku, wó ãma pírí kí mụ ãma ujalé ndú,
46015052	némé mịfị́ bĩlé kámị́ rĩ áni, ụ́'dụ́ gũká ãsị̃jó rĩ sĩ. Ã'dusĩku gũká la dó mụ awálé 'bá drãlépi rá rĩ kí dó angá ídri ŋmaŋâ kóru, ãzíla ála dó ãma uja ndú.
46015053	Ị́jọ́ 'dĩ sĩ, ụrụ'bá ŋmalépi ŋmã-ŋmã rĩ kí dó mụ ụrụ'bá ŋmalépi ku rĩ sụ̃lé, ãzíla ụrụ'bá drãlépi drã-drã rĩ la dó mụ ụrụ'bá drãlépi ku rĩ sụ̃lé.
46015054	Ụrụ'bá ŋmalépi ŋmã-ŋmã rĩ drĩ dó ụrụ'bá ŋmalépi ku rĩ sụ̃ 'bo, ãzíla ụrụ'bá drãlépi drã-drã rĩ drĩ dó ụrụ'bá drãlépi ku rĩ sụ̃ 'bo, wó ị́jọ́ sĩlé rĩ dó acá ãndá, “Ị̂lị̃kị̃ dó drã rá, úndẽ dó ĩ'di kpítã.”
46015055	“Drã ũkpõ míní sĩ 'bá ndẽjó rĩ dó íngõlé yã? Drã la ãzá míní sĩ 'bá ũzãjó rĩ dó íngõlé yã?”
46015056	Drã la ũkpó 'bá zãjó rĩ ịsụ́ ị́jọ́ ũnzí drị́, ãzíla ị́jọ́ ũnzí la ũkpó ĩ'didrị́ rĩ ịsụ́ ãzị́táŋá drị́.
46015057	Wó ãwã'dĩfô Ãdróŋá ní ĩ'diní ãmaní ũkpó fẽlé sĩ drã ndẽjó Úpí ãma ãni Yẹ́sụ̃ Kúrísĩtõ sĩ rĩ sĩ.
46015058	Ị́jọ́ 'dĩ sĩ, má ádrị́pịka ãzíla má ámvọ́pịka ã'ị̃táŋá agá mání lẽlé 'dĩ, ĩtu pá ũkpó ru. Ãko ãzí 'bã aya ĩmi ku. Lẽ ĩnga ãzị́ Úpí ní ụ́'dụ́ pírí sĩ, ã'dusĩku ĩminí nị̃jó la rá ĩmi ĩcãndĩ ĩmi ãzị́ Úpí drị̂ sĩ úyé ku rĩ sĩ.
46016001	Ú'dî'da ãko traŋá 'bá Ãdróŋá drị́ rị̃ 'baní rĩ 'bã drị̃ gá, ĩmi idé ị́jọ́ ándrá mání lũlé 'bá kãnị́sã ãngũ Gãlãtị́yã gá rĩ 'bã idé kí rĩ 'i.
46016002	Ụ́'dụ́ drị̃drị̃ sãbị́tị̃ ãlu-ãlu drị́ rĩ sĩ, ĩmi ãlu-ãlu 'bã mba kí ãko ãzí ĩmi ịsụ́lé rĩ kí vú sĩ, ĩmba tã la kí sáwã mání ãgõjó rĩ sĩ, ĩmi icó dó sĩ ãko tralé ku.
46016003	Wó ádrĩ dó sĩ acá rá ma wárágã fẽ ị́jọ́ i'dajó 'bá ĩminí amálé ĩmi icó tị la pẽlé ãko ĩminí fẽlé rĩ kí abe Yẹ̃rụ́sãlẹ́mụ̃ gâlé rĩ drị́.
46016004	Drĩ vâ adru mání icójó mụjó ĩndĩ rá ãma dó mụ ĩ'ba abe ãlu.
46016005	Mání mụjó alịjó Mãkẽdónĩyã gâ sĩ rĩ 'bã vúlé gá, ma amụ́ ĩmi rụ́, ã'dusĩku ma mụ alịlé Mãkẽdónĩyã gâ sĩ.
46016006	Ma ãzí rĩ sĩ mụ u'álé ĩmi abe sáwã were sĩ rá, jõku ma vâ ãzí rĩ sĩ mụ áyi ị̃gbẹ̃ drị́ gá rĩ izalé ĩmi abe, ĩmi dó sĩ áma ãzã ko ácị̃ mádrị̂ agá 'dãá mání mụ agá.
46016007	Álẽ ú'dî'da mụlé ĩmi ndrelé kãwụ̃ ãcị̃ mádrị́ mání alịjó alị-alị̂ rĩ sĩ ku, wó rá la á'bã áma ásị́ gá sáwã ãzí izajó ĩmi rụ́ 'dãá were Úpí drĩ ã'ị̃ la rá rĩ gá.
46016008	Wó ma mụ u'álé ãzo rú rá la Ĩfésõ gá kpere ụ́'dụ́ ụ̃mụ̃ Pẽndẽkósĩtõ drị́ rĩ tẽjó.
46016009	Ã'dusĩku kẹ̃jị́tị ãmbógó ãzị́ ũkpó ãni la nzị̃ ru mání ãzíla 'bá áma lẽlépi ku ala gá rĩ kí ũ'bí ru.
46016010	Tị̃mị̃tị́yọ̃ drĩ amụ́ rá, lẽ ĩndre ĩ'di múké-múké 'bã idé ụ̃rị̃ sĩ ku ĩ'diní u'á agá ĩmi abe 'dâ ã'dusĩku ị̃nị̃ ĩ'di ãzị́ Úpí drị́ gá rĩ nga cécé mání ngalé rĩ 'bã áni.
46016011	Ị́jọ́ 'dĩ sĩ, 'bá ãzí 'bã gã ĩ'di 'bã tị ku. Ĩpẽ ĩ'di tị gẹ̃rị̃ ĩ'didrị̂ gá ásị́ ị̃gbẹ̃ sĩ gõjó vúlé má rụ̂lé. Ma 'dã áni drị̃ la tẽ agá má ádrị́pịka ãzíla má ámvọ́pịka ã'ị̃táŋá agá 'dĩ abe.
46016012	Wó ú'dî'da ãmã ádrị́pị Ãpọ́lọ̃ drị̃ gá, má imbá ĩ'di ásị́ ũkpó ru mụjó ĩmi rụ̂lé ádrị́pịka abe. Ásị́ la fi lẽjó mụjó lé rĩ gá ku, wó ĩ'di mụ rá drĩ drị̃lẹ́ba ãzí ịsụ́ rá rĩ gá.
46016013	Lẽ ĩmi adru mịfị́ trũ ị̃tụ́ pá ũkpó ru ã'ị̃táŋá agá, ĩtu pá ágọ́bị́ ru, ĩmi adru vâ ũkpó ru ĩmi idé ị́jọ́ pírí lẽtáŋá sĩ.
46016014	Ĩmi idé ị́jọ́ pírí kí lẽtáŋá sĩ.
46016015	Ĩnị̃ rá 'bá drị̃drị̃ ãngũ Ãkáyã drị́ agá 'dâ acálépi Kũrĩsĩtíyánĩ rú rĩ kí Sĩtéfãnãsĩ kí 'bá ĩ'didrị́ kogá rĩ abe, fẽ kí ru pírí ãzị́ 'bá Ãdróŋá drị́ rĩ 'banî rĩ gá. Ma mãmálá 'bã ĩmi rụ́ ma má ádrị́pịka ãzíla má ámvọ́pịka ã'ị̃táŋá agá 'dĩ,
46016016	ĩminí ĩmi fẽjó ãzị́ 'dĩ 'bã áni rĩ kí agá cécé 'dĩ 'bã áni ãzíla 'bá pírí filépi ãzị́ 'dĩ gá rĩ kí, 'bá ãzị́ la ngalépi rĩ rú.
46016017	Má u'á ãyĩkõ sĩ Sĩtéfãnãsĩ 'baní, Fõrĩtũnátõ trũ, ãzíla Ãkãyíkõ trũ ĩ'bã kí acájó rĩ sĩ ã'dusĩku fẽ kí mání ãko mádrị́ 'dộ yụ rĩ kí rá.
46016018	Ị́jọ́ 'dĩ sĩ, inga kí áma úríndí ú'dí ru ãzíla vâ ímidrị́ gá rĩ abe ĩndĩ. 'Bá 'dĩ 'bã áni rĩ 'bã ị́jọ́ lẽ ĩ'bã ĩ'di ãmbógó ru.
46016019	Kãnị́sã ãngũ Ásĩyã gá rĩ agá rĩ zị kí ĩmi cící Úpí Yẹ́sụ̃ 'bã rụ́ sĩ. Ãkúwílã kí Pĩrĩsílã be ãzíla kãnị́sã ru tralépi tị icítáŋá gá ĩ'badrị́ jó agá rĩ abe.
46016020	Má ádrị́pịka ãzíla má ámvọ́pịka ã'ị̃táŋá agá áma andre gá 'dộ rĩ zị kí ĩmi pírí cící. Ĩzị ĩmi ãlu-ãlu pírí cící vị́ sĩ amvuŋá sĩ.
46016021	Ma Páwụ̃lọ̃ 'i ásĩ zịtáŋá 'dĩ kí áma drị́ sĩ.
46016022	'Bá ãzí drĩ Úpî lẽ ku, úwã 'bá 'dĩ 'bã áni rĩ 'bo. Úpí mí amụ́!
46016023	Lẽtáŋá uyaŋâ kóru Úpí ãma ãni Yẹ́sụ̃ agá rĩ 'bã adru ĩmi abe.
46016024	Mâ lẽtáŋá ĩmi rụ́ vị́ sĩ rĩ 'bã adru Kúrísĩtõ Yẹ́sụ̃ agá. Ámĩnã.
47001001	Wárágã 'dĩ angá mádrị́ ma Páwụ̃lọ̃ ụ̃pị́gọ́ŋá Kúrísĩtõ Yẹ́sụ̃ drị́ Ãdróŋá 'bã lẽtáŋá sĩ rĩ drị́, ãzíla ãmã ádrị́pị Tị̃mị̃tị́yọ̃ ĩ'di má be 'dộ ĩndĩ. Ásĩ ĩ'di 'bá Ãdróŋá ãni kãnị́sã Kọ̃rị̃nị́tọ̃ gá rĩ 'baní ãzíla 'bá pírí Ãdróŋá ãni ãlá ãngũ Ãkáyã drị́ agá rĩ 'banî.
47001002	Lẽtáŋá uyaŋâ kóru ãzíla ásị́ ị̃gbẹ̃ Ãdróŋá ãmã Átẹ́pị ãzíla Úpí ãma ãni Yẹ́sụ̃ Kúrísĩtõ drị́ rĩ 'bã adru ĩmi abe.
47001003	Lẽ ị́cụ́ kí Ãdróŋá 'i, 'dĩ Átẹ́pị ãmã Úpí Yẹ́sụ̃ Kúrísĩtõ drị́ rĩ 'i, 'bá 'bã ízákĩzã ndrelépi cé rĩ, Ãdróŋá ãzã koma pírí 'badrị́ rĩ 'i,
47001004	ãma ásị́ ũŋmĩlépi ũcõgõ pírí kí agá, ị́jọ́ 'dĩ sĩ, ãma icó dó sĩ 'bá ũcõgõ agá rĩ kí ásị́ ũŋmĩlé ásị́ ũŋmĩŋá ãmaní ịsụ́lé angálépi Ãdróŋá drị̂lé rĩ sĩ.
47001005	Ã'dusĩku ũcõgõ Kúrísĩtõ drị̂ 'bã galé ãma ídri agá rĩ sĩ, ị́jọ́ 'dĩ sĩ Kúrísĩtõ rụ̂ sĩ ásị́ ũŋmĩŋá ãmadrị̂ vâ 'dĩ 'bã áni.
47001006	Údrĩ ãmaní ũcõgõ fẽ, ĩ'di bãsĩ ĩminí ásị́ ũŋmĩŋá ịsụ́jó patáŋá be; údrĩ ãma ásị́ ũŋmĩ rá ĩ'di ásị́ ũŋmĩŋá ĩmidrị̂ ịsụ́jó rĩ 'i, ĩ'di ásị́ ũkpõ sĩ ị́jọ́ tajó rĩ fẽ ĩminî, 'dĩ drị̃cị́rị̃ ãma vúŋá 'bã sĩ drị̃ cịjó rĩ 'i.
47001007	Ásị́ 'bãŋá ãmadrị́ ĩmi drị̃ gá rĩ ĩ'di ũkpó ru, ã'dusĩku ãma nị̃jó la rá drị̃cị́rị̃ ãma cịlé rĩ agá ĩri drị̃cịŋá alelé ãma abe, ị́jọ́ 'dĩ sĩ ĩmi ịsụ́ dó sĩ ásị́ ũŋmĩŋá ãmaní ịsụ́lé rĩ 'i.
47001008	Ãmã ádrị́pịka ãzíla ãmã ámvọ́pịka ã'ị̃táŋá agá 'dĩ, ãlẽ ị́jọ́ ũkpó ru idélépi ãma rụ́ ãngũ Ásĩyã gá rĩ kî sĩ ĩmi igálé. Ãma ándrá drị̃cị́rị̃ ãzí ũkpó ãmã icólé tị talé ku rĩ agá, ị́jọ́ 'dĩ sĩ, ã'bã ándrá ãma ásị́ gá ãma adru ídri rá la ku.
47001009	Ị́jọ́ mgbã sĩ, ãma ásị́ gá rĩ gá ãma ãjị́ dó ngụ̃ agá 'bá drã ãni la rú. Wó ị́jọ́ 'dĩ 'bã kí ru idéjó 'dĩ 'bã áni rĩ sĩ, ã'bã dó ásị́ ãma drị̃ gá ku, wó Ãdróŋá 'bá drãlépi rá rĩ kí ingalépi ídri rĩ drị̃ gá.
47001010	Pa ãma drã ika rĩ 'bã sị́ gá rá ãzíla ĩ'di mụ ãma palé rá. Ã'bã ãma ásị́ ĩ'di drị̃ gá jọjó la ĩ'di mụ ãma upaŋâ trũ drị̃ gá,
47001011	ĩmi ãma ãzã kojó Ãdróŋá ã'ị̃ŋá sĩ rĩ áni. Ị́jọ́ 'dĩ sĩ, 'bá wẽwẽ rú 'bã fẽ kí rú dó sĩ ãwã'dĩfô Ãdróŋá ní, fẽtáŋá lẽtáŋá uyaŋâ kóru fẽlé ãmadrị́ 'bá wẽwẽ rú 'baní Ãdróŋá zịjó rĩ sĩ rĩ.
47001012	Ú'dî'da ị́jọ́ ãma sĩ ãma ũnũjó rĩ 'dĩ 'i: ị́jọ́ ãma 'bãlé ãma ásị́ gâ sĩ ị́jọ́ vú nzejó acị́ŋá ãma ãni ụ̃nọ́kụ́ drị̃ gá, ambamba la kãkã ãma ãni ĩmi trũ ãlá rĩ agá ãzíla ị́jọ́ mgbã angálépi Ãdróŋá drị́ rĩ 'i. Ãma idé ị́jọ́ 'dĩ adru ũndũwã ụ̃nọ́kụ́ 'dõ drị̂ sĩ ku, wó lẽtáŋá uyaŋâ kóru Ãdróŋá drị́ sĩ.
47001013	Ã'dusĩku ị́jọ́ ãmaní sĩlé ĩminí rĩ adru ãko ãzí ĩmĩ lãlé jõku vãlé ku la ku. Ãzíla á'bã áma ásị́ gá,
47001014	ĩmi drĩ ị́jọ́ nị̃jó ãma drị̃ gá were rĩ áni, ĩmi amụ́ ị́jọ́ nị̃lé pịrị-pịrị ĩndõ, jọjó la ĩmi icó ĩmi ũnũlé ãma sĩ cécé ãmã drụ́zị́ ãma ãma ũnũjó ĩmi sĩ ụ́'dụ́ Úpí Yẹ́sụ̃ drị̂ sĩ rĩ áni.
47001015	Áma ã'ị̃táŋá agá ị́jọ́ 'dĩ cí, ã'dusĩku má itú ma drị̃drị̃ rĩ sĩ mụjó ĩmi rụ́ ĩmi dó sĩ ụ̃rọ̃drị́ mání mụjó ĩmi andréjó ị̃rị̃ rĩ ịsụ́ benĩ.
47001016	Má itú áma ásị́ gá mụjó ĩmi rụ̂lé mání mụ agá Mãkẽdónĩyã gâlé ãzíla ãgõjó ĩmi rụ́ 'dã sĩ mání ãgõ agá vúlé Mãkẽdónĩyã gâlé rĩ sĩ ãzíla ĩminí ãma tị pẽjó mání mụ agá gẹ̃rị̃ gá 'dâ Yụ̃dị́yã gâlé.
47001017	Ĩmi icó áma zịlé má uja ị́jọ́ mání itúlé rĩ ã'du sĩ. Ĩmi ũrã ma ị́jọ́ mádrị̂ kí itú ũrãtáŋâ kóru yã? Ĩmi ũrã ma 'bá ụ̃nọ́kụ́ drị́ gá rĩ kí áni jọlépi la “'Ẽ” wó íni 'dĩ ĩ'di gá “Yụ”?
47001018	Wó Ãdróŋá 'bã adrulé 'bá ị́jọ́ mgbã idélépi rĩ 'i rĩ sĩ, ị́jọ́ ãma jọlé ĩminí “'Ẽ” rĩ ĩ'di “'Ẽ” ãzíla “Yụ” rĩ ĩ'di “Yụ.”
47001019	Ã'dusĩku Ãdróŋá Ngọ́pị Yẹ́sụ̃ Kúrísĩtõ ándrá ma Páwụ̃lọ̃, Sílã ãzíla Tị̃mị̃tị́yọ̃ 'bã kí sĩ ị́jọ́ la ũlũjó ĩmi tị gá rĩ adru “'Ẽ” kí “Yụ” be íni la ku, wó ĩ'di agâ sĩ ị́jọ́ pírí kí 'bãngá “'Ẽ.”
47001020	Ị́jọ́ 'dĩ sĩ, ị́jọ́ Ãdróŋá drị́ azịlé rĩ drĩ kí táni adru agá wẽwẽ rú tí, ị́jọ́ ãzí 'dáyụ, Kúrísĩtõ agâ sĩ kí ru idé rá. Ãzíla ĩ'di rụ̂ sĩ ãma dó sĩ jọ la “Ámĩnã” sĩ dị̃zã fẽjó Ãdróŋá nî.
47001021	Ú'dî'da íni ĩ'di Ãdróŋá 'i ãma 'bãlépi ĩmi trũ pá tujó ũkpó ru Kúrísĩtõ agá rĩ 'i. Ũpẽ ãma ãzíla 'bã ãma ndú nĩ,
47001022	'bã ãlámã ícétáŋá ru ĩ'didrị́ ãmaní sĩ adrujó ĩ'di 'bã ãko rú rĩ ãma drị̃ gá ãzíla 'bã Úríndí ĩ'didrị̂ adrujó ãma ásị́ gá ị̃sálị ị́jọ́ azịlé jã 'dâ ị́jọ́ múké pịrị rĩ sĩ rĩ 'i.
47001023	Má umve Ãdróŋá adrujó mâ sãdínĩ rú, ị́jọ́ 'dĩ íni la sĩ ĩmi tãmbajó ágõ rú sĩ Kọ̃rị̃nị́tọ̃ gâlé ku.
47001024	Adru ãma ị́jọ́ ũdrõ ĩmi drị̃ gá la ku, ã'dusĩku pá tuŋá ĩmidrị́ gá rĩ ũkpó ru la ã'ị̃táŋá sĩ, wó ãma ãzị́ nga ĩmi abe ãyĩkõ 'bã ga rú sĩ ĩmi agá tré benĩ.
47002001	Ị́jọ́ 'dĩ sĩ, á'bã áma ásị́ gá má icó ãcị̃ ãzí itúlé sĩ mụjó ĩmi andréjó ị̃dị́ ĩminí cãndí fẽjó la ku.
47002002	Ã'dusĩku ádrĩ ĩminí ũcõgõ fẽ, ã'di la ace mání ãyĩkõ fẽlé nĩ, wó adru ĩmi 'i mání sĩ ĩ'baní ũcõgõ fẽjó rĩ kí ku yã?
47002003	Ị́jọ́ 'dĩ sĩ, ásĩ wárágã ĩmi rụ̂lé, álẽ amụ́lé ĩmi rụ̂lé ĩminí sĩ mụjó mání cãndí fẽjó ku, ĩmi tá vâ mání icólépi ãyĩkõ fẽlépi nĩ 'dĩ kî. Ị́jọ́ 'dĩ sĩ, á'bã áma ásị́ gá ádrĩ u'á ãyĩkõ sĩ, ĩmi pírí kí vâ u'á ãyĩkõ sĩ ĩndĩ.
47002004	Ã'dusĩku ásĩ ĩminí wárágã 'dĩ ũcõgõ ãmbógó la trũ, ásị́ ãzá trũ ãzíla mị́ndrẹ trũ mịfị́ gá, sĩ ĩminí cãndí fẽjó ku, wó rá la lẽjó lũjó la ĩminí álẽ ĩmi íngõpí yã rĩ 'i.
47002005	'Bá ãzí drĩ ĩminí ũcõgõ fẽ rá, fẽ ũcõgõ 'dĩ mání ku, wó mgbã rĩ gá fẽ ũcõgõ 'dĩ ĩminí pírí gẹ̃rị̃ ãzí sĩ álẽ ị́jọ́ 'bãlé ũkpó ĩ'di drị̃ gá ku.
47002006	Drị̃rịma ĩmi ũ'bí 'bã kí fẽlé ĩ'diní rĩ ca ĩ'diní rá.
47002007	Ị́jọ́ 'dĩ sĩ, ú'dî'da lẽ ĩtrũ ĩ'di rá, ãzíla ĩmi imbá ĩ'di ásị́ sĩ ĩ'di tãmbajó, ũcõgõ ãmbógó la ní sĩ ĩ'di ndẽjó ku.
47002008	Ma mãmálá 'bã ĩmi rụ̂lé ãndá-ãndá ru lẽ ĩlẽ ĩ'di rá.
47002009	Ásị́sị́ŋá mání wárágã 'dĩ sĩjó ĩminí rĩ sĩ ndrejó la ĩmi icó ụ̃'bị̃táŋá agalé rá yã ãzíla ĩmi ị́jọ́ pírí sĩ ị̃nzị̃táŋá ru má rụ́ yã rĩ.
47002010	Ĩdrĩ 'bá 'dĩ trũ ị́jọ́ ũnzí ĩ'didrị̂ sĩ rá, ma vâ ĩ'di trũ rá. Ãzíla ãko mání trũlé 'bo rĩ, ãko ãzí trũlé trũtrũ la drĩ adru trũlé cí rĩ gá, ma ĩ'di trũ Kúrísĩtõ mẹ́lẹ́tị gá ĩmi ị́jọ́ sĩ,
47002011	Sĩtánĩ 'bã ulé rû sĩ ãma ásị́ ku. Ã'dusĩku ãnị̃ ị́jọ́ ĩ'di 'bã itúlé ãma sĩ rĩ kí ku la ku, ãnị̃ kí rá.
47002012	Ma mụ calé Trõwásĩ gâ sĩ ị́jọ́ mgbã Kúrísĩtõ drị́ gá rĩ ũlũjó 'bo, má ịsụ́ Úpí nzị̃ mání kẹ̃jị́tị ãzị́ drị̂ 'dãá.
47002013	Wó áma ásị́ tu pá ku, ã'dusĩku má ịsụ́ má ádrị́pị Tị́tọ̃ 'dãá ku. Ị́jọ́ 'dĩ sĩ, má azị dó 'bá 'dã 'baní ãzíla ámụ dó Mãkẽdónĩyã gá.
47002014	Wó ãwã'dĩfô Ãdróŋá nî, ã'dusĩku ĩ'di 'bã ãma drị̃ cejó Kúrísĩtõ sĩ ị́jọ́ pírí kí ndẽjó rá, ãzíla ãngũ pírí kí agá ị́jọ́ ĩ'didrị́ ũnĩ-ambamba rĩ iréjó ãma agâ sĩ rĩ sĩ.
47002015	Ã'dusĩku ãma Ãdróŋá ní ãdu ãjị́ ngụ̃lépi vĩrĩ rĩ áni. Kúrísĩtõ sĩ wó ãdu 'bã ngụ̃ŋá vĩrĩ rĩ ĩ'di ngụ̃ 'bá 'baní ndú-ndú, 'bá palé rá rĩ 'baní ãzíla 'bá mụlépi ị̃lị̃kị̃lépi ị̃lị̃kị̃ rĩ abe.
47002016	'Bá mụlépi ị̃lị̃kị̃lépi ị̃lị̃kị̃ rĩ 'baní ị́jọ́ ãmã ũlũlé rĩ la ngụ̃ ị̃rị́ drã ãjị́ ru, wó 'bá palé rá rĩ 'baní ĩ'di ngụ̃ vĩrĩ ãdu ngụ̃lépi ũnĩ-ambamba rĩ rú ã'dusĩku ãma ũlũ la ĩ'baní kí mụ u'álé ídri ukólépi ku jã 'dâ rĩ gá Ãdróŋâ trũ. Ã'di icó dó ị́jọ́ 'dĩ 'bã áni 'dĩ kí sĩ rá rĩ gá nị̃ yã?
47002017	Ãma adru 'bá ũ'bí ị́jọ́ Ãdróŋá drị̂ ũlũlépi sĩ ụ̃rọ̃drị́ ụ̃nọ́kụ́ drị̂ ịsụ́jó 'dĩ kí áni ku, wó Ãdróŋá 'bã ãma tị ãpẽjó nĩ rĩ sĩ ãma ị́jọ́ pịrị jọ ĩ'di drị̃lẹ́ gá cécé ãtí'bó Kúrísĩtõ drị̂ kí áni.
47003001	Ãma i'dó ị́jọ́ jọlé mũkẽ ãmadrị́ gá rĩ icéjó ị̃dị́ yã? Jõku ãlẽ vâ wárágã 'bá ãzí rĩ 'bã kí lẽlé rĩ áni angájó ãmadrị́ sĩ ãma vú nzejó ĩminí yã jõku angájó ĩmidrị́ ĩminí sĩlé rĩ kí yã?
47003002	Ĩmi ãmgbã rĩ kí bãsĩ wárágã ãmadrị́ rĩ kî, sĩlé ásị́ ãmadrị̂ kí agá, 'bá pírí 'bã kí nị̃lé cé ãzíla lãlé rĩ kî.
47003003	Ĩmi i'dá wárágã angálépi Kúrísĩtõ drị́ rĩ rú cé, ãzị́ ãmadrị̂ 'bã pámvú, úsĩ ĩ'di vínõ sĩ ku, wó Úríndí Ãdróŋá ídri rĩ drị́ gá rĩ sĩ, adru írã 'bara rĩ drị̃ gá ku, wó rá la ásị́ 'bá drị̂ agá.
47003004	Ãma ị́jọ́ 'dĩ jọ ásị́ ũkpõ sĩ la ã'dusĩku ãtị̃ ásị́ Ãdróŋá drị̃ gá Kúrísĩtõ rụ̂ sĩ.
47003005	Adru ãma icó ãma sĩ rá ị́jọ́ ãzí ũrãjó angá ãmadrị́ íni la ku, wó ị́jọ́ ãmã icójó rá rĩ angá Ãdróŋá drị́.
47003006	Fẽ ãmaní adrujó 'bá icólépi ãzị́ tị icítáŋá ú'dí 'dĩ drị́ gá rĩ ãzã kolépi rĩ kî rú, wárágã sĩ ku wó Úríndí sĩ; wárágã la 'bá 'dị-'dị̃, wó Úríndí la ídri fẽ.
47003007	Ú'dî'da ãzị́táŋá drã ajílépi sĩlé írã 'bara drị̃ gá rĩ drĩ ándrá amụ́ dị̃zã trũ anzị Ịsịrayị́lị̃ drị́ gá rĩ 'ba rụ́ sĩ icójó ãngũ ndrejó Mụ́sã mẹ́lẹ́tị gá ku, táni ĩ'diní anụ́jó anụ̂ tí,
47003008	ãzị́ Úríndí drị́ gá rĩ icó adrulé dị̃zã rú ãndânĩ ku yã?
47003009	Ãzị́táŋá Mụ́sã drị́ 'bá ị́jọ́ lịjó rĩ drĩ dó adru dị̃zã rú, ãzị́ tị icítáŋá ú'dí rĩ drị́ 'bá lãjó 'bá mgbã rú Ãdróŋá mẹ́lẹ́tị gá rĩ dó adru dị̃zã rú ãndânĩ íngõpí yã!
47003010	Ị́jọ́ mgbã sĩ, tị icítáŋá ú'dí rĩ ndẽ ũnĩ sĩ rá ú'dî'da ãzị́táŋá dó sĩ dị̃zã kóru.
47003011	Dị̃zã anụ́lépi anụ̂ rĩ drĩ ándrá amụ́ dị̃zã rú, ãmbõgõ dị̃zã u'álépi jã 'dâ rĩ drị̂ la dó adru íngõpí!
47003012	Ị́jọ́ 'dĩ sĩ, ãmaní adrujó ásị́ 'bãŋâ trũ rĩ sĩ, ãma ị́jọ́ jọ ụ̃rị̃ kóru.
47003013	Ãma adru Mụ́sã áni ru mẹ́lẹ́tị 'belépi bõngó sĩ 'bá Ịsịrayị́lị̃ drị̂ 'baní cí, 'bã ndre kí sĩ dị̃zã dị̃lépi lẽrẽlẽrẽ mẹ́lẹ́tị la gá anụ́lépi anụ̂ 'dã ku rĩ áni ku.
47003014	'Bá 'dĩ kí ásị́sị́ŋá ụ̃pị̃ kí ru cí, ãzíla bõngó ãlu 'dã 'be kí mẹ́lẹ́tị cí kpere ãndrũ drĩ kí bụ́kụ̃ tị icíma drị́ ụ̃kụ rĩ lã rĩ gá. Úwị drĩ ĩ'di ku, ã'dusĩku ála ĩ'di wị rá la 'bání Kúrísĩtõ ã'ị̃jó rĩ sĩ.
47003015	Acájó kpere ãndrũ údrĩ ãzị́táŋá Mụ́sã drị̂ lã, bõngó 'dã la kí ásị́ 'be cí.
47003016	Wó 'bá drĩ ru uja ị́jọ́ Úpí Yẹ́sụ̃ drị̂ ã'ị̃lé 'bo, ála bõngô wị rá.
47003017	Ú'dî'da Úpí dó Úríndí 'i, ãzíla ãngũ Úríndí Úpí drị̂ 'bã adrujó cí rĩ gá 'dãá drị̃lẹ́mgbọ cí.
47003018	Ãma pírí mẹ́lẹ́tị 'belé bõngó sĩ ku dị̃zã Úpí drị̂ i'dalépi 'dĩ, ãma acá kí ĩ'di áni dị̃zã tụlépi tụ̃-tụ̃ ụ́'dụ́ pírí sĩ drị̃ gá angálépi Úpí drị́ rĩ sĩ, 'dĩ Úríndí 'i.
47004001	Ãdróŋá fẽ ãmaní ãzị́ ĩ'didrị́ gá rĩ ngalé ásị́ ị̃gbẹ̃ ĩ'didrị̂ sĩ, ị́jọ́ 'dĩ sĩ ãma ásị́ yã ku.
47004002	Ãma ị́jọ́ jọ ị́jọ́ zị̃lé zị̃-zị̃ drị̃nzá ru 'dĩ kí drị̃ gá ũnzí, ãnga ãzị́ úlétáŋá sĩ yã, jõku ãma ũlũ ị́jọ́ Ãdróŋá drị̂ ĩnzõ sĩ cécé 'bá ũnzí 'dĩ 'bã kí ujalé ũlũlé rĩ áni ku. Be la rá la, ãma ị́jọ́ mgbã jọ Ãdróŋá mẹ́lẹ́tị gá, wó 'bá pírí ị́jọ́ mgbã agá 'dĩ nị̃ kí ị́jọ́ 'dĩ cé.
47004003	Ị́jọ́ mgbã ãmaní ũlũlé rĩ drĩ táni ru zị̃ agá zị̃-zị̃, zị̃ ru 'bá ị̃lị̃kị̃lépi ị̃lị̃kị̃ rĩ 'banî.
47004004	Sĩtánĩ ãmbógó ụ̃nọ́kụ́ 'dõ drị́ gá rĩ ụ̃pị̃ 'bá ã'ị̃táŋâ kóru 'dĩ kí mịfị́ ásị́ gá cí. Ndre kí dị̃zã ị́jọ́ mgbã Kúrísĩtõ Ãdróŋá 'bã wụ́rá ru rĩ drị́ gá rĩ ku.
47004005	Ã'dusĩku ị́jọ́ ãmaní ũlũlé rĩ adru ãma ãni ku, wó Úpí ãma ãni Yẹ́sụ̃ Kúrísĩtõ drị́ gá rĩ 'i, ãzíla ãma bãsĩ ãti'bo ĩmi ãni ĩ'di 'bã ị́jọ́ sĩ rĩ kî.
47004006	Ãdróŋá jọlépi la, “Lẽ dị̃zã 'bã dị̃ ãngũ ịnị agá rĩ,” fẽ ĩ'di 'bã dị̃zã ní dị̃lé ãma ásị́ gâ sĩ ị́jọ́ nị̃jó nị̃táŋá dị̃zã Ãdróŋá drị̂ drị̃ gá, Yẹ́sụ̃ Kúrísĩtõ mẹ́lẹ́tị gá.
47004007	Wó málĩ ãma ãni ị́jọ́ mgbã drị́ gá 'dĩ ĩ'di úmvú sịlé ũdrí sĩ rĩ agá, i'dajó ũkpõ ãmbógó 'dĩ angá Ãdróŋá drị́ adru ãmadrị́ ku.
47004008	Úfẽ ãmaní ũcõgõ wókõ pírí agâ sĩ rá, wó andi kí ãma ku, sáwã ãmaní ị́jọ́ ãmã idélé rĩ nị̃jó ku rĩ agá, ãma uja tị vúlé ku,
47004009	fẽ kí ãmaní ũcõgõ rá, wó Ãdróŋá a'be ãma ku, u'bé kí ãma vụ̃rụ́ rá, wó ụ'dị́ kí ãma ku.
47004010	Ãma ụ́'dụ́ pírí sĩ acị́ drã Yẹ́sụ̃ drị̂ trũ ãma ụrụ'bá gá, ị́jọ́ 'dĩ sĩ, ídri Yẹ́sụ̃ drị́ gá rĩ la dó sĩ i'dá ãma ụrụ'bá gá benĩ.
47004011	Ã'dusĩku ãma gápi 'bá ídri 'dĩ, ụ́'dụ́ pírí sĩ, ála ãma fẽ drã ní Yẹ́sụ̃ 'bã ị́jọ́ sĩ, ị́jọ́ 'dĩ sĩ, ídri ĩ'di agá rĩ dó sĩ ru i'da ụrụ'bá ãmadrị́ 'dĩ agá benĩ.
47004012	Ị́jọ́ 'dĩ sĩ, drã la ãzị́ nga ãma agá wó ídri la ãzị́ nga ĩmi agá.
47004013	Sĩlé bụ́kụ̃ Ãdróŋá drị́ agá rĩ áni, “Ma ị́jọ́ jọ rá la mání Ãdróŋá ã'ị̃jó rá rĩ sĩ.” Úríndí ãlu ã'ị̃táŋá drị́ 'dĩ sĩ, ãma ã'ị̃ Ãdróŋá rá ãzíla ị́jọ́ 'dĩ sĩ, ãma dó sĩ ị́jọ́ jọ rá,
47004014	ã'dusĩku ãmaní nị̃jó la rá Ãdróŋá Úpí Yẹ́sụ̃ ingalépi ídri drã agá rá rĩ la vâ ãma inga Yẹ́sụ̃ trũ ãma i'dajó ĩmi abe ĩ'di 'bã drị̃lẹ́ gá rá.
47004015	Ị́jọ́ 'dĩ idé kí ru pírí íni la ĩmi ị́jọ́ sĩ, ásị́ ị̃gbẹ̃ Ãdróŋá ãni 'bá ũ'bí kí ajílépi Kúrísĩtõ ã'ị̃jó rĩ sĩ, kí dó sĩ ãwã'dĩfô fẽ Ãdróŋá nî ãzíla ĩ'di 'bã dị̃zã dó sĩ tụ-tụ̃ benĩ.
47004016	Ị́jọ́ 'dĩ sĩ, ãma ãndẽ ku. Ãma táni ụrụ'bá ãmvé rĩ sĩ lẽ agá drã agá drã-drã tí, ụrụ'bá ãma ãni úríndí ru agâlé rĩ Ãdróŋá la ĩ'di 'bã ú'dí ru ụ́'dụ́ ãlu-ãlu sĩ.
47004017	Wó ũcõgõ ãmaní sáwã were sĩ 'dĩ kí ãmaní dị̃zã ukólépi ku ũcõgõ ãmadrị́ 'dĩ 'bã kí ndẽlé ku rĩ fẽ.
47004018	Ị́jọ́ 'dĩ sĩ, ã'bã dó sĩ mịfị́ ãko ndrelé rá 'dĩ kí drị̃ gá ku, wó rá la ãko ndrelé ku 'dĩ kí drị̃ gá. Ã'dusĩku ãko ãma ndrelé rá 'dĩ kí ãko u'álépi jã 'dâ ku la kî, wó ãko ndrelé ku rĩ ĩ'di ãko u'álépi ãsị̃ŋâ kóru la.
47005001	Ú'dî'da ãnị̃ rá jó hémã rú ụrụ'bá ụ̃nọ́kụ́ ru ãma sĩ u'ájó ala gá 'dĩ drĩ andi rá, jó ãma ãni Ãdróŋá 'bã sịlé nĩ 'dĩ ụrụ'bá ãma ãni ú'dí jã 'dâ 'bụ̃ gâlé rĩ cí.
47005002	Wó ãma ává se ãmbógó, ãlẽ jó ãma ãni 'bụ̃ gá rĩ sụ̃lé áyụ,
47005003	Ãdróŋá drĩ ãmaní ãma ụrụ'bá ú'dí rĩ kí fẽ 'bo, ãma úríndí kí u'á ụrụ'bá u'álépi jã 'dâ rĩ kí agá.
47005004	Wó ãmaní drĩ adru agá jó hémã rú 'dĩ agá 'dâ, ãma ává se ãmbógó, ãzíla drị̃ cị ã'dusĩku ãlẽ bõngó ũtrũlé ku, be la ãlẽ bõngó ú'dí 'bụ̃ gá rĩ kí sulé áyụ, ị́jọ́ 'dĩ sĩ, ídri 'bã ti ãko drãlépi rá rĩ rá.
47005005	Ú'dî'da Ãdróŋá 'bã ãma ásị́sị́ŋá ãlu 'dĩ sĩ, ãzíla fẽ ãmaní Úríndí ĩ'didrị́ gá rĩ ãwítã rú ãko ĩ'di 'bã azịlé rĩ kí drị̃ tẽjó.
47005006	Ị́jọ́ 'dĩ sĩ, ãma ásị́ la adru ụ́'dụ́ pírí sĩ ũkpó ru ãzíla ãnị̃ rá ãma adru agá lị́cọ́ 'dõ agá 'dộ ụrụ'bá sĩ ãma rárá ru Úpí trũ.
47005007	Ãma u'á ã'ị̃táŋá sĩ, wó adru ị́jọ́ ãma ndrelé rĩ sĩ ku.
47005008	Ã'bã ị́jọ́ 'dĩ ãma ásị́ gá ũkpó ru, ĩ'di ãmaní múké ãndânĩ lị́cọ́ ụrụ'bá 'dĩ drị́ gá rĩ a'bejó rá mụjó adrujó lị́cọ́ Úpí drị̂ agá.
47005009	Ị́jọ́ 'dĩ sĩ, ã'bã ĩ'di ị́jọ́ ãmbógó la rụ́ ãma ásị́ gá Úpí ní ãyĩkõ fẽjó, ãdrĩ táni adru agá ụrụ'bá 'dĩ agá jõku ụrụ'bá 'dĩ agá ku rá tí.
47005010	Ã'dusĩku ãma pírí kí mụ drụ́zị́ pá tulé úmvúke Kúrísĩtõ drị́ ị́jọ́ lịjó rĩ drị̃lẹ́ gá rá, ãma ãlu-ãlu kí mụ ị́jọ́ ándrá ãma lẽlé ãzíla idélé ụrụ'bá 'dĩ agá rĩ kí ịsụ́lé, kí ị́jọ́ múké yã jõku ũnzí yã rĩ gá.
47005011	Ị́jọ́ 'dĩ sĩ, ándrá i'dójó ídu ãmaní ãrútáŋá Úpî rujó rĩ nị̃jó 'bo rĩ sĩ, ãma ụ̃'bị̃ 'bá kí asélé ị́jọ́ 'dĩ sĩ, ãma i'da ãma Ãdróŋá ní tọndọlọ 'bo, ãzíla á'bã áma ásị́ gá ị̃nị̃ vâ ũrãtáŋá ĩmidrị̂ agá ĩ'di 'dĩ 'bã áni.
47005012	Ãma ụ̃'bị̃ ãma ịpị́lé ĩminí ị̃dị́ la ku, wó rá la ãma ĩminí drị̃lẹ́ba fẽ u'ájó ãfó sĩ ãma sĩ, ĩmi icó dó sĩ 'bá ru ịpị́lépi ị́jọ́ ndrelé rá rĩ sĩ adru ị́jọ́ ásị́ gá rĩ sĩ ku 'dĩ kí umvilé múké.
47005013	Ãdrĩ i'dá ãma aza-azâ, ĩ'di ị́jọ́ Ãdróŋá drị̂ sĩ; ãdrĩ adru 'bá ị́jọ́ pịrị idélépi la kî, ĩ'di ị́jọ́ ĩmidrị́ gá rĩ sĩ.
47005014	Lẽtáŋá Kúrísĩtõ drị̂ la ãma ũŋmĩ nĩ, ã'dusĩku ãnị̃ rá 'bá ãlu drã 'bá pírí kî sĩ, ãma ã'ị̃ vâ rá ãma pírí ũdrã kí rá.
47005015	Ãzíla drã ãma pírí kî sĩ, ị́jọ́ 'dĩ sĩ, ãma u'álépi ídri rĩ ãma u'á kí dó ídri ãmadrị̂ sĩ ku, wó ãma u'á kí 'bá drãlépi ãzíla angálépi ãmanî rĩ nî.
47005016	Ị́jọ́ 'dĩ sĩ, ú'dî'da ãlị dó 'bá ãzí 'bã ị́jọ́ ũrãtáŋá 'bádrị̂ sĩ ku. Ãdrĩ ándrá táni Kúrísĩtõ ndre agá ũrãtáŋá 'bádrị́ ãlu 'dĩ sĩ rá tí, ãma icó dó 'dĩ idélé 'dĩ 'bã áni ị̃dị́ ku.
47005017	Ị́jọ́ 'dĩ sĩ, 'bá drĩ adru Kúrísĩtõ agá, ĩ'di 'bá ú'dí la, ị́jọ́ ụ̃kụ rĩ alị kí 'bo, ị́jọ́ ú'dí rĩ amụ́ dó nĩ.
47005018	Ị́jọ́ 'dĩ angá kí pírí Ãdróŋá drị́, ĩ'di 'bá ãma tị icílépi ĩ'di be Kúrísĩtõ rụ̂ sĩ rĩ 'i, ãzíla fẽ ãmaní ãzị́ 'bá kí tị icíjó rĩ.
47005019	Ị́jọ́ ãma ũlũlé rĩ 'bã ífí Ãdróŋá ĩ'di 'bá kí tị icí ĩ'di be Kúrísĩtõ agâ sĩ, lã dó sĩ ị́jọ́ ũnzí 'bá 'badrị̂ kí kí drị̃ gá ku. Ãzíla fẽ ãmaní ãzị́ ị́jọ́ tị icíma drị́ gá rĩ ũlũjó.
47005020	Ị́jọ́ 'dĩ sĩ, ãma dó sĩ lé'di Kúrísĩtõ drị̂ kî, cécé Ãdróŋá 'bã rĩ mãmálá 'bã ãma rụ̂ sĩ rĩ nĩ rĩ áni. Ãma mãmálá 'bã ĩmi rụ́ Kúrísĩtõ kẹ̃jị́ gá jọjó la ĩmi icí ĩmi tị Ãdróŋâ trũ.
47005021	Ãdróŋá fẽ Kúrísĩtõ ị́jọ́ ũnzî kóru rĩ ní pángá 'bá ị́jọ́ ũnzí idélépi rĩ áni ãma ị́jọ́ sĩ, sĩ ị́jọ́ ũnzí ãmadrị̂ kí idéjó. Ị́jọ́ 'dĩ sĩ, Kúrísĩtõ icó dó sĩ ãma 'bãlé ãlã Ãdróŋá drị̂ agá.
47006001	Ãmaní adrujó 'bá ãzị́ ngalépi Ãdróŋá nî rĩ sĩ, ãma mãmálá 'bã ĩmi rụ́ ĩmi a'ị́ ásị́ ị̃gbẹ̃ Ãdróŋá drị́ gá rĩ úyé ku.
47006002	Ã'dusĩku Ãdróŋá jọ, “Má are ĩmi sáwã múké rĩ gá rá, ãzíla sáwã patáŋá drị̂ agá áko ĩmi ãzã rá.” Ájọ ĩminí ú'dî'da 'dĩ dó sáwã Ãdróŋá 'bã lẽtáŋá ịsụ́jó rĩ, ú'dî'da 'dĩ dó ụ́'dụ́ patáŋá drị́ rĩ.
47006003	Ãlẽ 'bá ãzí 'bã ịsụ́ ị́jọ́ ũnzí ãzị́ ãmaní ngalé rĩ agá ku, ị́jọ́ 'dĩ sĩ ãma ã'ị̃ 'bá ãzíní kúmũ 'bãjó gẹ̃rị̃ agá ku.
47006004	Kẹ̃jị́ la gá ị́jọ́ pírí ãma idélé rĩ kí agá ãma i'da la ãma ãti'bo Ãdróŋá ãni ãmaní ị́jọ́ ãmaní cãndí fẽlépi rĩ kí tajó, ị́jọ́ ũkpó rĩ kí abe ãzíla ị́jọ́ ũcõgõ rú rĩ kí abe rĩ sĩ.
47006005	Úco ãma rá, ú'be ãma mãbụ́sụ̃ gá, ũ'bí angá kí ãma drị̃ gá ũmbã sĩ rá, ãzị́ ũkpó ngajó rĩ abe, ãzíla ụ́'dụ́ kojó ị́nị́ sĩ ku, ãkónã naŋâ kóru rĩ abe.
47006006	Ãma i'da ãmã ãlã, ụ̃nị̃táŋâ trũ, ị́jọ́ taŋá, ásị́ ị̃gbẹ̃, ãma lẽtáŋá mgbã rĩ sĩ ãzíla ũkpõ Úríndí Ãlá rĩ drị̂ sĩ.
47006007	Ãma ũlũ ị́jọ́ mgbã rĩ ã'ị̃táŋá sĩ. Ũkpõ Ãdróŋá drị̂ la ãzị́ nga ãma agá nĩ. Ãma a'dụ́ ị́jọ́ pịrị rĩ ãmadrị́ ãndá gá ãzíla ị̃jị́ rĩ gâ sĩ ã'dị́ 'dịjó vâ sĩ ãma tãmbajó.
47006008	Ãma ãzị́ Ãdróŋá drị̂ nga 'bá drĩ kí táni ãmaní ị̃nzị̃táŋá fẽ rá jõku yụ, drĩ kí táni ị́jọ́ jọ ãma rụ́ ũnzí jõku ãma ịcụ́, wó kí ãma umve ĩnzó'bá, táni ị́jọ́ mgbã jọ agá.
47006009	Únị̃ ãma cé, wó ála ãma 'bã 'bá nị̃lé ku la rú, ãma ãni rú drã sị́ gá wó ãma drĩ vâ ídri 'dõ, úco ãma ụ́'dị́ drĩ vâ ãma ku.
47006010	Ũcõgõ agá ụ́'dụ́ pírí sĩ ãma ãyĩkõ sĩ, lẽmẽrí, wó ãma 'bá 'baní málĩ úríndí drị̂ fẽ, ãmadrị́ ãko ãzí yụ, wó ãma ãko pírí trũ.
47006011	Ãma wọ̃rị́ka ãmaní lẽlé lẽlẽ Kọ̃rị̃nị́tọ̃ gá 'dĩ! Ị́jọ́ ãma jọlé ĩminí rĩ ĩ'di ãndá-ãndá ru, ãma ị́jọ́ jọ ĩminí tọndọlọ ásị́ mgbọ sĩ.
47006012	'Bá ãzí ãma drĩdríŋĩ gá ru ásị́ ụ̃pị̃lépi ĩminí cí la 'dáyụ, wó ĩ'di bãsĩ ĩmi 'i ru ásị́ ụ̃pị̃lépi ãmaní cí rĩ.
47006013	Ị́jọ́ mání jọlé ĩminí pírí rĩ ma jọ la mâ anzị 'baní rĩ áni. Ị̃nzị̃ vâ ĩmi ásị́ ãmaní mgbọ rú.
47006014	Ĩmi icí ĩmi 'bá ã'ị̃táŋâ kóru 'dĩ abe ku. Ị́jọ́ 'dĩ sĩ, ị́jọ́ múké rĩ kí ru umú ị́jọ́ ũnzí rĩ be ãlu rá yã? Jõku dị̃zã kí ru umú ị́nị́ be rá yã?
47006015	Kúrísĩtõ icó kí tị icílé Sĩtánĩ be íngoní-íngoní ru yã? 'Bá ã'ị̃táŋâ trũ rĩ icó kí u'álé 'bá ã'ị̃táŋâ kóru rĩ be íngoní-íngoní ru yã?
47006016	Jó Ãdróŋá drị̂ kí ru icí ãdroŋa 'bá 'bã kí idélé drị́ sĩ rĩ abe rá yã? Ã'dusĩku ãma jó Ãdróŋá ídri rĩ ãni, cécé Ãdróŋá 'bã mgbã rĩ 'bã jọlé rĩ áni: “Ma u'á ĩ'ba abe, ãzíla acị́ kí drĩdríŋĩ gá, ãzíla ma adru Ãdróŋá ĩ'badrị̂, ãzíla kí adru 'bá mádrị̂ kî.”
47006017	Ị́jọ́ 'dĩ sĩ, Úpí Ãdróŋá jọ rá, “Ĩmi ãfũ kí drĩdríŋĩ gâlé rá, ãzíla ĩmi awa ĩmi ĩ'ba abe ndú-ndú. Ĩmi aló ãko ãzí ãndị́ ru la ku, ãzíla ma dô sĩ ĩmi a'ị́.”
47006018	“Ma dó adru ĩmĩ Átẹ́pị rú ãzíla ĩmi dó adru mâ ngọ́pịka ãzíla mâ ị̃zẹ́pịka, Úpí Ũkpó 'Dị́pị jọ nĩ.”
47007001	Mâ wọ̃rị́ka ị́jọ́ azịlé 'dĩ kí âzị kí pírí ãmaní, ị́jọ́ 'dĩ sĩ, lẽ ãnze kí ị́jọ́ pírí ãma ụrụ'bá jõku úríndí 'bãlépi ãndị́ ru 'dĩ kí rá, ãzíla lẽ ãma u'á kí ãlá ru Ãdróŋá ãmã kí rulé rũrũ rĩ 'bã mẹ́lẹ́tị gá.
47007002	Ị̃nzị̃ ãmaní ĩmi ásị́ mgbọ rú. Ãma idé drĩ 'bá ãzí ũnzí ku, iza drĩ 'bá ãzí ku, ãma ũnzã drĩ 'bá ãzí ãluŋá la ku.
47007003	Ájọ ị́jọ́ 'dĩ sĩ ĩmi ị́jọ́ lịjó la ku, mâ jọlé ídu 'bo rĩ áni, ĩmi ị́jọ́ ãma ásị́ gá ãmbógó ru, ãmaní drãjó jõku u'ájó ídri ĩmi abe.
47007004	Á'bã ásị́ ĩmi drị̃ gá ãmbógó ru, ma ãfó sĩ ĩmi sĩ, ãyĩkõ fụ ma ĩmi sĩ ãmbógó ru, ũcõgõ ãmadrị̂ kí agá pírí, ãyĩkõ mádrị̂ lõkókõrí kóru.
47007005	Wó ãma mụ calé Mãkẽdónĩyã gâlé 'bo, ãma ụrụ'bá li ává ku, ãmvé ãmvélé ru cõcóŋá cí, ásị́ agá ụ̃rị̃ cí.
47007006	Wó Ãdróŋá 'bá ásị́ nũlépi rá rĩ imbálépi rĩ, imbá ãma ásị́ Tị́tọ̃ 'bã amụ́ŋá sĩ.
47007007	Ãzíla adru lú ị́jọ́ ĩ'di 'bã amụ́jó rĩ sĩ á'dụ̂sĩ ku, wó ásị́ ũŋmĩŋá ĩminí fẽlé ĩ'diní rĩ sĩ. Lũ ãmaní ị́jọ́ ĩmi ãma drị̃ ũtẽjó rĩ, ũcõgõ ãmbógó ĩmidrị́ gá rĩ kî, ásị́ ũkpõ ĩminí 'bãlé áma drị̃ gá rĩ abe, ãyĩkõ áma agá rĩ ãmbõgõ sĩ ndẽ ídu rĩ rá.
47007008	Ádrĩ táni ĩminí ũcõgõ fẽ agá wárágã mání sĩlé rĩ sĩ rá tí, má u'á cãndí sĩ ị́jọ́ la sĩ ku. Ádrĩ ándrá táni u'á agá cãndí sĩ tí, mání wárágã mání sĩlé rĩ ndre agá fẽ ĩminí ásị́ ãzá rá, wó rá la sáwã were sĩ.
47007009	Ú'dî'da íni, má u'á ãyĩkõ sĩ adru mání ĩminí ũcõgõ fẽjó rĩ sĩ ku, wó ã'dusĩku ũcõgõ ĩmidrị́ gá rĩ 'bã ĩminí ásị́ ujaŋá fẽjó rĩ sĩ. Ãdróŋá ayú ũcõgõ ĩmidrị́ gá 'dã íni ãfẽ dó sĩ ĩminí ũcõgõ gẹ̃rị̃ ãzí sĩ ku.
47007010	Ã'dusĩku ũcõgõ Ãdróŋá 'bã ajílé rĩ la 'bání ásị́ ujaŋá 'bá agụlépi patáŋá gá rĩ ají, ãzíla a'be 'bá u'ájó cãndí sĩ ku! Wó ũcõgõ ụ̃nọ́kụ́ 'bã fẽlé ásị́ ujaŋâ kóru rĩ la 'baní drã ají úríndí agá.
47007011	Ĩndre ị́jọ́ Ãdróŋá 'bã idélé cãndí ĩmidrị̂ sĩ 'dĩ kî, idé ị́jọ́ ĩmi ásị́ gá ãvá ãmbógó fẽlépi 'dĩ áni, ị́jọ́ i'dajó, 'bá ásị́ ní vejó, ụ̃rị̃ trũ, ásị́ 'bãjó ãvá sĩ rĩ, ãzị́ ngajó ãvá sĩ rĩ abe, ị́jọ́ lịŋá kpị rĩ ndrejó. Ị́jọ́ 'dĩ kí agâ sĩ pírí ĩmi i'dá ándrá ĩmi ị́jộ kóru.
47007012	Ásị́sị́ŋá mání wárágã sĩjó rĩ adru ã'di idé ũnzí nĩ, jõku ídé ị́jọ́ ũnzí ã'di rụ́ yã rĩ 'i ku. Ásĩ wárágã 'dĩ ĩminí ĩmi dó sĩ 'bã la Ãdróŋá mẹ́lẹ́tị gá ĩ'bã ásị́ ãma drị̃ gá íngõpí yã rĩ.
47007013	Ị́jọ́ 'dĩ sĩ, ãma ịsụ́ dó ásị́ ũŋmĩŋá rá. Ásị́ ũŋmĩŋá ãmadrị́ 'dĩ drị̃ gâ sĩ Tị́tọ̃ 'bã acáŋá fẽ ãmaní ãyĩkõ rá ã'dusĩku ĩmi pírí fẽ ĩ'di 'bã úríndí ní u'álé ãyĩkõ sĩ.
47007014	Má ũnũ ándrá ma Tị́tọ̃ drị̃lẹ́ gá ĩmi ị́jọ́ sĩ rá, wó ĩfẽ drĩ mání ala gá drị̃nzá ku. Wó ị́jọ́ ãmaní jọlé ĩminí ala gá rĩ kí ị́jọ́ mgbã la, ị́jọ́ 'dĩ sĩ ũnũŋá ãmaní ãma ũnũjó ĩ'di drị̃lẹ́ gá ĩmi ị́jọ́ sĩ rĩ i'da ru ị́jọ́ ãndá la rú.
47007015	Ãzíla ĩ'di 'bã lẽtáŋá ĩmi rụ́ rĩ ĩ'diní ị́jọ́ la ũrã agá, ĩ'di ĩ'diní ãmbógó ru, ãrútáŋá ru, ĩminí ĩ'di ã'ị̃ agá, ĩmi a'ị́ ĩ'di ụ̃rị̃ trũ ãzíla ụrụ'bá yãŋâ trũ.
47007016	Má u'á ãyĩkõ sĩ, ã'dusĩku áma ásị́ ũkpó ru ĩmi ị́jọ́ sĩ.
47008001	Wó ú'dî'da má ádrị́pịka ãzíla má ámvọ́pịka ã'ị̃táŋá agá 'dĩ, álẽ ĩnị̃ ị́jọ́ ásị́ ị̃gbẹ̃ ãni Ãdróŋá 'bã fẽlé kãnị́sã Mãkẽdónĩyã gá rĩ 'baní rĩ.
47008002	Ĩ'baní táni ụ̃'bị̃táŋá ũkpó-ũkpó la kí ịsụ́ agá rá tí, lẽmẽrĩ ĩ'badrị̂ ambamba rĩ agâ sĩ ãzíla ãyĩkõ ĩ'badrị́ ndẽlépi rá rĩ agâ sĩ, fẽ kí ãko ĩ'badrị̂ kí pírí ĩndrã kóru.
47008003	Ma 'bá ị́jọ́ ĩ'ba kí ãko fẽjó ásị́ pírí sĩ rĩ 'bã vú nzelépi rĩ 'i, ãzíla fẽ kí ãko ndẽ 'bá pírí 'bã kí ũrãlé rĩ rá, ũrãtáŋá ĩ'badrị̂ sĩ cénĩ.
47008004	'Bã kí mãmálá ãma rụ́ gbõrú sĩ ãma a'ị́jó drị̃lẹ́ba fẽjó ĩ'baní sĩ 'bá Ãdróŋá drị̂ kí ãzã kojó Yụ̃dị́yã gá.
47008005	Idé kí ị́jọ́ ndẽ ãma ásị́ 'bã ũrãlé rĩ drị̃ gâ sĩ rá. Drị̃drị̃ rĩ sĩ fẽ kí ru Úpí drị́ ãzíla ị́jọ́ Ãdróŋá 'bã lẽlé nĩ rĩ sĩ fẽ kí dó ru ãmaní ĩndĩ.
47008006	Ị́jọ́ 'dĩ sĩ, ãfẽ dó ãvá Tị́tọ̃ nî ĩ'di 'bá ándrá ãzị́ ãko trajó sĩ 'bá kí ãzã kojó 'dĩ i'dójó nĩ rĩ ní sĩ mụjó drị̃ gá, ãzíla deŋá gá 'dĩ bãsĩ ãzị́ ĩmidrị́ ásị́ ị̃gbẹ̃ drị́ gá rĩ 'i.
47008007	Wó ĩmi alịjó drị̃ gá ị́jọ́ pírí agá, ã'ị̃táŋá sĩ, ị́jọ́ jọŋá sĩ, nị̃táŋá sĩ ĩminí sĩ ĩmi fẽjó ĩndrã kóru sĩ ãma ãzã kojó, ãzíla lẽtáŋá ĩminí ãma rụ́ rĩ abe rĩ sĩ. Ãzíla ị́jọ́ 'dĩ sĩ lẽ ĩmi adru ãvá trũ ãzị́ fẽtáŋá drị́ 'dĩ agá.
47008008	Ájọ ị́jọ́ 'dĩ sĩ ãzị́táŋá 'bãjó ĩmi drị̃ gá la ku, wó álẽ lẽtáŋá ĩmidrị̂ ĩ'di ãndá-ãndá ru yã rĩ ụ̃'bị̃lé ãvá 'bá ãzí rĩ 'badrị̂ sĩ.
47008009	Ã'dusĩku ĩnị̃ ásị́ ị̃gbẹ̃ Úpí ãma ãni Yẹ́sụ̃ Kúrísĩtõ drị̂ rá, ĩ'diní táni adru agá málĩ trũ, 'bã ru lẽmẽrí ru. Lẽmẽrĩ ĩ'didrị̂ 'bã ị́jọ́ sĩ ĩmi dó sĩ málĩ trũ.
47008010	Ãzíla ũrãtáŋá mádrị̂ agá ị́jọ́ ĩminí múké ị́jọ́ 'dĩ agá 'dâ rĩ ĩ'di 'dĩ: ílí ájẹ́ rĩ sĩ ĩmi ándrá 'bá drị̃drị̃ adru lú ãzị́ ngaŋá sĩ rĩ ku, wó 'dĩ ĩminí lẽjó ãzị́ ngajó ásị́ ãlu sĩ rĩ sĩ.
47008011	Ú'dî'da lẽ ĩde ãzị́ 'dĩ rá, ị́jọ́ 'dĩ sĩ ĩmi adru bábá ĩ'di dejó, ãzíla ĩde dó ĩ'di ãko ĩmi sĩ adrujó 'dĩ kí sĩ.
47008012	Ãvá ãko fẽjó rĩ drĩ adru cí Ãdróŋá la fẽtáŋá ĩmidrị̂ kí ã'ị̃ rá ãko fẽtáŋá ru ĩmidrị́ cí rĩ sĩ adru ãko ĩmidrị́ 'dáyụ rĩ sĩ ku.
47008013	Ãma ígátáŋá adru tá tí sĩ ĩmi 'bá Kọ̃rị̃nị́tọ̃ gá 'dĩ 'baní ãzị́ ũkpó rĩ fẽjó, wó 'bá ãzí rĩ 'baní ãzị́ were fẽjó la ku, wó rá la adrujó pírí trũtrũ.
47008014	Sáwã ú'dî'da 'dĩ agá 'dâ ãko mídrị́ ĩyõ 'dĩ kí 'bá kí ãzã ko ãko ãkõ ĩ'badrị̂ kí agá, ị́jọ́ 'dĩ sĩ ãko ĩ'badrị̂ drĩ kí drụ́zị́ ãfũ ĩyõ rú, kí vâ sĩ ĩmi ãzã ko. Gẹ̃rị̃ ãlu 'dĩ sĩ, 'bá kí dó sĩ adru trũtrũ.
47008015	Ị́jọ́ sĩlé bụ́kụ̃ Ãdróŋá drị̂ agá rĩ 'bã jọlé 'bo rĩ áni, “'Bá ãko ũkũnãlépi ãmbógó rĩ 'baní ãko ĩ'badrị̂ adru kí ambamba ku, ãzíla 'bá ãko ũkũnãlépi were rĩ ní ãko la ca rá.”
47008016	Ma ãwã'dĩfô fẽ Ãdróŋá ní ị́jọ́ ãlu mání ũrãlé ími drị̃ gá 'dĩ ĩ'di 'bãjó la Tị́tọ̃ ásị́ gá ĩndĩ rĩ sĩ.
47008017	Ã'dusĩku Tị́tọ̃ ã'ị̃ lú ị́jọ́ ãmaní jọlé 'bã nga rĩ 'i á'dụ̂sĩ ku, wó ĩ'di mụ mụlé ĩmi rụ̂lé vị́ ĩ'di 'bã lẽjó la nĩ rĩ sĩ.
47008018	Ãzíla ãma ĩ'di tị pẽ ãma ádrị́pị kãnị́sã pírí 'bã kí ịcụ́lé ịcụ̂ 'dĩ ãzị́ ĩ'didrị́ ị́jọ́ mgbã rĩ ũlũjó rĩ sĩ rĩ be.
47008019	'Dã 'bã drị̃ gâ sĩ, kãnị́sã pẽ kí ándrá ĩ'di acị́jó ãma abe ãmaní fẽtáŋá 'dĩ kí agụjó ãzí Úpî rujó rĩ ngajó, ãzíla ãvá ãlẽ ãzã koma fẽlé rá rĩ i'dajó.
47008020	Ãlẽ ị́jọ́ jọlé ũnzí ãma ụrụ'bá gá rĩ ụtrị́lé gẹ̃rị̃ ãmaní fẽtáŋá lẽtáŋá sĩ rĩ 'bã ãzị́ nga agá.
47008021	Ã'dusĩku ãma ãzị́ pịrị 'dĩ nga ãzá trũ adru lú Úpí drị̃lẹ́ gá ku wó vâ 'bá kí drị̃lẹ́ gá.
47008022	Ũ'bãjó la 'dã drị̃ gá, ãma ãmã ádrị́pị ãmaní ụ̃'bị̃lé gẹ̃rị̃ pírí sĩ ãvá sĩ ãzị́ ngajó icólépi rá rĩ tị pẽ ĩ'ba abe. Ãzíla ú'dî'da ĩ'di 'bã ásị́ 'bãjó ĩmi drị̃ gâ sĩ lẽjó ĩmi ãzã kojó rĩ sĩ.
47008023	Tị́tọ̃ rú rĩ 'i rĩ gá, ĩ'di 'bá ãma sĩ ãzị́ ngajó ĩ'di be ãlu ĩmi drĩdríŋĩ gá rĩ ãma ádrị́pịka ãzí mụlépi ĩ'di abe 'dĩ kí pá tulépi kãnị́sã kẹ̃jị́ gá rĩ kî, ãzíla kí 'bá ãrútáŋá ajílépi Kúrísĩtõ nî rĩ kî.
47008024	Ị́jọ́ 'dĩ sĩ, mí i'da 'bá 'dĩ 'baní ãko lẽtáŋá mídrị̂ icélépi ãzíla ásị́sị́ŋá ãma sĩ u'ájó ãfó sĩ mî sĩ rĩ kãnị́sã 'bã ndre kí rú sĩ benĩ.
47009001	Ị́jọ́ ãko trajó ãzã koma rú tị pẽlé 'bá Ãdróŋá ãni Yẹ̃rụ́sãlẹ́mụ̃ gá rĩ 'banî rĩ drị̃ gá rĩ 'bã ị́jọ́ sĩ, ị́jọ́ ãzí mání sĩlé ĩminí drị̃ la gá la 'dáyụ.
47009002	Ánị̃ rá ĩmi ãvá trũ sĩ ãzã koma idéjó, ãzíla ma áma ũnũ ĩmi sĩ 'bá Mãkẽdónĩyã gá 'dĩ 'banî. Ájọ, “'Bá ã'ị̃táŋá agá Ãkáyã gá 'dĩ kí, kí bábá sĩ ãzã koma fẽjó i'dójó ílí ájệ rĩ sĩ.” Ĩmi adrujó bábá rĩ inga kí ásị́ sĩ ị́jọ́ idéjó rá.
47009003	Wó ma ãma ádrị́pịka 'dĩ kí tị pẽ íni la ị́jọ́ ãmaní ãma ũnũjó ĩmi ị́jọ́ sĩ 'dĩ 'bã adru rú úyé ku, wó mání jọlé 'bo rĩ áni ĩmi adru sĩ bábá.
47009004	Wó 'bá Mãkẽdónĩyã gá rĩ 'bã ãzí drĩ kí mụ amụ́lé má be ịsụ́ kí ĩmi bábá ku, drị̃nzá la áma rụ ị́jọ́ la sĩ rá. Wó drị̃nzá la ĩmi rụ ãndânĩ.
47009005	Ị́jọ́ 'dĩ sĩ, má ũrã Tị́tọ̃ kí zịjó 'bá Yẹ́sụ̃ ã'ị̃lépi rá rĩ 'bã ãzí kí abe mụjó sáwã ãzí kí izajó ĩmi abe 'dĩ sĩ má acá drĩ ku. Gẹ̃rị̃ 'dĩ sĩ kí dó sĩ séndẽ ĩmi ị́jọ́ azịlé itúlé rĩ kí atrá. 'Dĩ la ĩminí gẹ̃rị̃ fẽ fẽtáŋá fẽjó rá, ĩmi lẽjó la rá rĩ sĩ, wó i'da dó sĩ ûŋmĩ ĩmi ũŋmĩ-ũŋmĩ la ku.
47009006	Ĩmi ũrã drĩ ị́jọ́ ị́jọ́ 'dĩ drị̃ gá! 'Bá ũri kpẹ̃lépi were rĩ ĩ'di vâ ĩ'di 'bã kpẹ̃lé were rĩ ũkũnã áyụ, ãzíla 'bá kpẹ̃lépi la ĩyõ rú rĩ la vâ ũkũnã la ĩyõ rú.
47009007	'Bá ãlu-ãlu 'bã fẽ ãko ĩ'di 'bã ũrãlé ĩ'di 'bã ásị́ gâlé fẽlé rĩ 'bã áni, adru cãndí sĩ ku, jõku ũŋmĩŋá sĩ ku, ã'dusĩku Ãdróŋá lẽ 'bá ãko fẽlépi ãvá sĩ cénĩ rĩ 'i.
47009008	Ãzíla Ãdróŋá icó ásị́ ị̃gbẹ̃ pírí ũsũlé ĩmi drị̃ gá, ị́jọ́ 'dĩ sĩ ãko pírí kí agá, sáwã pírí sĩ, ĩminí adrujó ãko pírí ĩminí lẽlé rĩ kî trũ, sĩ ãzị́ pírí múké rĩ kí ngajó.
47009009	Sĩlé bụ́kụ̃ Ãdróŋá drị̂ agá rĩ áni, “Awa fẽtáŋá ĩ'didrị́ kí ãmvé 'bá lẽmẽrĩ rĩ 'banî, ị́jọ́ múké ĩ'didrị̂ la adru jã 'dâ.”
47009010	Ãdróŋá la ũri fẽ 'bá ámvụ́ sõlépi rĩ 'banî ãzíla ĩ'di 'bá pírí 'baní ãkónã fẽ nalé. Ĩ'di vâ ĩminí ũri kí fẽ kalé sĩ kí ũkũnãjó ĩyõ rú, ĩmi dó sĩ 'bá ị́jọ́ 'bã ndẽlé rá rĩ kí ãzã ko.
47009011	Ụ́'dụ́ pírí sĩ Ãdróŋá la ĩminí sụ̃sụ́ wi ãko pírí kí agá ĩmidrị́ dó sĩ adru mgbọ, ị́jọ́ 'dĩ sĩ, 'bá kí dó sĩ Ãdróŋá ní ãwã'dĩfô fẽ fẽtáŋá ĩminí fẽlé ãmaní ajílé ĩ'baní rĩ kî sĩ.
47009012	Ã'dusĩku ãzị́ ĩminí ngalé 'dĩ ko 'bá Ãdróŋá drị̂ kí ãzã á'dụ̂sĩ ku, wó ĩ'di vâ alị kpere 'bá 'baní ãwã'dĩfô fẽjó Ãdróŋá ní.
47009013	Ãzị́ ĩminí 'bá ãzã kojó 'dĩ 'bã i'dájó cé rĩ sĩ, ĩ'di dị̃zã fẽ Ãdróŋá ní ĩminí ị̃nzị̃táŋá ị́jọ́ mgbã Kúrísĩtõ drị̂ i'dajó rĩ sĩ, ãzíla fẽtáŋá ĩminí fẽlé 'bá 'baní ãzíla 'bá pírí ní vị́ sĩ rĩ sĩ,
47009014	Ãdróŋá ĩ'baní ã'ị̃lé ĩminí rĩ sĩ, kí ásị́ fi pírí ĩmi drị̃ gá, ã'dusĩku ásị́ ị̃gbẹ̃ Ãdróŋá ãni ndẽlépi rá ĩ'di 'bã fẽlé ĩminí rĩ sĩ.
47009015	Ãfẽ ãwã'dĩfô Ãdróŋá ní fẽtáŋá ĩ'di ãni ãmaní ụ̃sụ̃táŋá ru rĩ sĩ!
47010001	Ma Páwụ̃lọ̃, ma mãmálá 'bã ĩmi rụ́ cécé tá Yẹ́sụ̃ Kúrísĩtõ 'bã 'bãlé rĩ áni. Wó ĩmi ãzí kí jọ la, “Páwụ̃lọ̃ 'bã wárágã kí ũkpó-ũkpó, wó ĩ'di jõ ĩmi abe ĩ'di idé ụ̃rị̃ sĩ.”
47010002	Má a'ị́ ĩmi ãma ũŋmĩjó ũkpó sĩ ị́jọ́ idéjó drị̃ ũkpó sĩ mání amụ́jó rĩ sĩ ku, ã'dusĩku á'bã áma ásị́ gá ị́jọ́ idéjó drị̃ ũkpó sĩ 'bá jọlépi la ãma ị́jọ́ kí idé gbíyã ụ̃nọ́kụ́ drị̂ sĩ rĩ kí drị̃ gá rá.
47010003	Ĩ'di ãndá ãma u'á ụ̃nọ́kụ́ 'dĩ gá 'dĩ, wó ã'dị ã'dị́ ụ̃nọ́kụ́ drị̂ áni ku.
47010004	Ụ́sụ ã'dị́ drị́ ãmadrị́ gá rĩ adru kí ụ́sụ ã'dị́ drị́ ụ̃nọ́kụ́ drị̂ kî ku, wó rá la ụ́sụ Ãdróŋá drị́ ã'dị́ ãni ũkpó trũ 'dĩ kî ãma kí ayú sĩ ãko ũkpó 'dĩ kí anujó.
47010005	Ãma ãgátã galé ũkpó sĩ 'dĩ kí anu, ãzíla ãma ãko pírí ru 'bãlépi ụrụgá ĩnzõ sĩ ị́jọ́ Ãdróŋá nị̃jó cé rĩ ụrụ'bá gá 'dĩ kí anu, ãzíla ãma ũrãtáŋá 'bá 'bã kí ũrãlé kí ásị́ gá 'dĩ kí umbé cí sĩ Kúrísĩtõ tị arejó.
47010006	Ị́jọ́ ĩminí Ãdróŋá tị arejó rĩ drĩ dó ru idé pírí 'bo, ãma dó bábá 'bá acelépi Yẹ́sụ̃ Kúrísĩtõ tị arelépi ku rĩ ní drị̃rịma fẽjó.
47010007	Ĩmi ãko 'bã i'dáŋá ãmvé rĩ kí ndre. 'Bá ãzí drĩ ũrã la ĩ'di dó lú Kúrísĩtõ ãni á'dụ̂sĩ yã áni, lẽ 'bã ũrã drĩ ị́jọ́ ĩ'di drị̃ gá ị̃dị́ ã'dusĩku ãma vâ Kúrísĩtõ ãni cécé ĩ'di 'bã adrulé rĩ áni.
47010008	Má u'á drị̃nzá sĩ ku, ádrĩ táni áma ũnũ agá ambamba ũkpó Úpí 'bã fẽlé mání sĩ ĩmi sịjó ụrụgá rĩ sĩ, adru sĩ ĩmi anujó rá la ku.
47010009	Álẽ i'dálé ma 'bã rĩ ụ̃rị̃ fẽ ĩminí wárágã mádrị̂ kí sĩ la ku.
47010010	Ã'dusĩku 'bá ãzí rĩ jọ kí, “Wárágã ĩ'didrị̂ kí ãnzị rú ãzíla ũkpó-ũkpó, wó drĩ adru ị́jọ́ ụrụ'bá drị̂ sĩ ĩ'di ũkpõ kóru ãzíla ị́jọ́ ĩ'diní ũlũlé rĩ kí ãzị̂ kóru!”
47010011	'Bá 'dĩ 'bã áni rĩ 'bã nị̃ kí rá ị́jọ́ ãzí ãma drĩdríŋĩ gá wárágã ãmaní sĩlé rĩ trũ ndú ị́jọ́ ãmã mụlé idélé rĩ abe la yụ.
47010012	Ị́jọ́ 'dĩ sĩ, ãma icó dó ãma 'bãlé ụrụgá ãzíla sĩ ru ụ̃'bị̃jó 'bá ru 'bãlépi ụrụgá 'dĩ abe trũtrũ ku. Drĩ kí ru ị́jọ́ ụ̃'bị̃ kí sĩ cénĩ-cénĩ ãzíla ĩ'baní ru ụ̃'bị̃ agá cénĩ-cénĩ rú, kí 'bá ũndũwã ãzíla nị̃táŋâ kóru la kî.
47010013	Wó ãmaní rĩ gá, ãma icó ãma ũnũlé ị́jọ́ 'bãlé ãmaní rĩ drị̃ gâ sĩ ku, rá la ãzị́ Ãdróŋá 'bã azịlé ãmaní ãnga rĩ sĩ, ãzíla ĩmi bãsĩ 'bá ala gá rĩ kî.
47010014	Ãma ũnũ ãma alị tá tí ãmaní ãma ũnũjó rĩ rá la ku. Ị́jọ́ mgbã rĩ sĩ, ãma 'bá ándrá drị̃drị̃ ị́jọ́ Kúrísĩtõ drị́ gá rĩ ajílépi ĩmi rụ́ 'dõlé rĩ kî.
47010015	Ãma icó ãma ũnũlé ãzị́ 'bá ãzí 'bã ngalé rĩ sĩ ku, ị́jọ́ ãma ásị́ 'bãjó drị̃ la gá rĩ ã'ị̃táŋá ĩmidrị̂ 'bã zo rá, ãma dó sĩ drị̃lẹ́ba ịsụ́ ị́jọ́ ũlũjó 'bá ũ'bí ĩmi aga gá 'dĩ 'banî.
47010016	Wó ãma icó dó sĩ ị́jọ́ mgbã ũlũlé alịjó sụ́rụ́ ãzí kí agá rá ãzíla ãma icó dó sĩ ãma ũnũlé ãzí 'bá ãzị́ 'bã ngalé ãngũ ãzí gá nĩ rĩ sĩ ku.
47010017	Wó, “'Bá ru ũnũlépi rĩ, 'bã ũnũ ru ị́jọ́ Úpí 'bã ngalé rĩ sĩ.”
47010018	Ã'dusĩku 'bá ãlu-ãlu 'bã jọ ị́jọ́ 'i múké rĩ nĩ ku, wó rá la Úpí 'bã ị́jọ́ jọjó ĩ'diní ĩ'di múké nĩ rĩ 'i.
47011001	Álẽ tá ĩta drĩ ma, ádrĩ táni adru were aza rú rá tí wó ĩmi i'dó ị́jọ́ 'dĩ ngalé 'bo.
47011002	Ma idé ĩminí ãjã sĩ cécé Ãdróŋá 'bã adrulé rĩ áni, ĩmi cécé bíkĩrã ãlá mání azịlé ĩgbãlé ũkú ru ágọ́bị́ ãlu ní 'dĩ Kúrísĩtõ mgbã nî rĩ áni.
47011003	Wó ma idé ụ̃rị̃ sĩ cécé ị̃nị̃ 'bã Ị́vã uléjó ĩnzõ sĩ rĩ áni, ĩmi ásị́ icó vâ ru izalé ụ́'dụ́ ãzí sĩ ị́jọ́ pịrị ĩmi sĩ ĩmi ásị́ 'bãŋá múké Kúrísĩtõ drị̃ gá rĩ gá rá.
47011004	Wó 'bá ãzí drĩ amụ́ ĩmi rụ́ 'dõlé drĩ Yẹ́sụ̃ ndú la ũlũ adru ãmaní ũlũlé rĩ 'i ku, jõku ĩmi a'ị́ úríndí ndú la adru ĩminí a'ị́lé ãmadrị́ rĩ 'i ku, jõku ị́jọ́ mgbã ndú la adru ĩminí a'ị́lé ãmadrị́ rĩ 'i ku, ĩmi ãyĩkõ sĩ tajó la gbõŋáŋá ru.
47011005	Wó ũrãtáŋá mádrị̂ agá má adru ụ̃pịgọŋa ãmbógó ambamba 'dĩ kí vúlé gá ku.
47011006	Má icó adrulé 'bá imbálé ị́jọ́ jọlépi rĩ rú ku, wó ma ũndũwã trũ, ãma i'da ĩminí ị́jọ́ 'dĩ tọndọlọ sáwã pírí sĩ gẹ̃rị̃ pírí agá.
47011007	Ma ũlũ ándrá ị́jọ́ mgbã Ãdróŋá drị́ ĩminí ĩsá ru, má a'ị́ ĩmidrị́ ãko ãzí ku. Má iri ma vụ̃rụ́ sĩ ĩmi ị̃nzị̃jó. 'Dã sĩ má idé ándrá ị́jọ́ ũnzí yã?
47011008	Mání ãzị́ nga agá ĩmi drĩdríŋĩ gá rĩ sĩ kãnị́sã ãzí ũfẽ kí ándrá mâ ũyá nĩ. Ára kãnị́sã ãzí kí ãzã koma ịsụ́jó ĩ'badrị́ sĩ ĩmi ãzã kojó.
47011009	Ãzíla sáwã mání adrujó ĩmi abe rĩ sĩ, ári ĩmi ĩcãndĩlé ị́jọ́ mádrị́ séndẽ lẽlépi rĩ kí sĩ ku, ã'dusĩku má ádrị́pịka angálépi Mãkẽdónĩyã gá rĩ ají kí ãko pírí mání lẽlé rĩ kí rá, má icó adrulé ĩminí tẹ́rị́ ru gẹ̃rị̃ ãzí sĩ ku ãzíla ĩ'di mụ adrulé 'dĩ 'bã áni drị̃lẹ́ gâlé.
47011010	Ị́jọ́ mgbã Kúrísĩtõ drị̂ 'bã adrujó ãma agá nĩ rĩ áni, 'bá ãzí Ãkáyã gá 'dã ị́jọ́ mání sĩ áma ũnũjó 'dĩ atrịlépi la 'dáyụ.
47011011	Ma ị́jọ́ 'dĩ jọ íni la álẽ ĩmi ku yã? Ãdróŋá nị̃ álẽ ĩmi rá rĩ gá rá!
47011012	Ãzíla ma mụ ị́jọ́ mání ngalé rĩ trũ drị̃ gá, sĩ ụ̃pịgọŋa ãzí 'dã kí ụtrị́jó ị́jọ́ ĩ'bã ãni sĩ ru ũnũjó jọjó la ãma ãzị́ ĩ'ba abe ãlu rĩ nga gẹ̃rị̃ ãlu sĩ rĩ agá.
47011013	Ã'dusĩku 'bá 'dĩ 'bã áni 'dĩ kí ụ̃pịgọŋa ĩnzõ rú 'dĩ kî, 'bá úlétáŋá ru, 'bã kí ru ụ̃pịgọŋa Kúrísĩtõ 'bã tị pẽlé rĩ kî rú.
47011014	Ãzíla ị́jọ́ ụ̃sụ̃táŋá ru la yụ, ã'dusĩku Sĩtánĩ la ru 'bã cécé mãlãyíkã dị̃zã rú rĩ áni.
47011015	Ị́jọ́ ãzí ụ̃sụ̃táŋá ru la yụ, ãti'bo ĩ'didrị̂ drĩ kí táni ru 'bã adrujó ãti'bo ãlá la rú tí. Ị́jọ́ ĩ'badrị́ ãsị̃jó rĩ la ru bĩ ị́jọ́ ĩ'bã kí idélé rĩ 'bã vú sĩ.
47011016	Ma jọ la ị̃dị́: 'bá ãzí 'bã ũrã ma aza-azâ la ku. Wó ídrĩ ũrã la 'dĩ 'bã áni rá yã áni, ị́jọ́ 'dĩ sĩ ĩmi a'ị́ ma cécé ĩmĩ 'bá azalépi azâ rĩ a'ị́jó rĩ áni, ma dó sĩ áma ũnũ were ru.
47011017	Ãndá ị́jọ́ mání jọlé ị́jọ́ mâ sĩ áma ũnũjó 'dĩ agá rĩ ájọ ị́jọ́ Úpí 'bã jọlé rĩ áni ku wó 'bá azalépi azâ rĩ áni.
47011018	Wó 'bá wẽwẽ rú 'bã kí ru ũnũlé ị́jọ́ ĩ'bã kí idélé ụ̃nọ́kụ́ drị̂ áni rĩ sĩ, ma vâ áma ũnũ 'dĩ 'bã áni ĩndĩ.
47011019	Ĩmi 'bá azalépi aza-azâ 'dĩ kí ị́jọ́ tá ãyĩkõ sĩ ĩminí adrujó ũndũwã rú rĩ sĩ.
47011020	Ị́jọ́ mgbã sĩ ĩmi 'bá pírí ĩmi 'a colépi ị́jọ́ sĩ 'dĩ kí ta rá, 'dõlé jõku 'bá ĩmi ũnzãlépi 'dĩ kí jõku 'bá ĩmi mbãlépi jõku 'bá ãngũ ndrelépi ĩmi drị̃ gâ sĩ jõku 'bá ĩmi mịfị́ salépi 'dĩ kí ị́jọ́ ta rá.
47011021	Má u'á drị̃nzá sĩ ãma ándrá ũkpó kóru sĩ ị́jọ́ 'dĩ kí idéjó 'dã 'bã áni. 'Bá ãzí drĩ ru ũnũ ãko ãzí sĩ rá (ma ị́jọ́ jọ 'bá azalépi azâ rĩ áni) ma vâ áma ũnũ ãko ãzí sĩ rá.
47011022	Kí 'bá Yãhụ́dị̃ rú la yã? Ma vâ ĩ'bã áni, kí 'bá Ịsịrayị́lị̃ rú la yã? Ma vâ ĩ'bã áni. Kí drị̃lẹ́ Ịbụrahị́mụ̃ ãni yã? Ma vâ ĩ'bã áni.
47011023	Kí ãtí'bó Kúrísĩtõ ãni yã? (Ma i'dá 'bá azalépi aza-azâ la rú ị́jọ́ 'dĩ kí jọjó) wó ma ãtí'bó ru ándẽ kí rá! Ánga ãzị́ ĩ'baní ũkpó ru ãndânĩ, ú'bã ma mãbụ́sụ̃ gá pâlé wẽwẽ rú ãndânĩ, úco ma trẹ̃yị́ ãndânĩ, ãzíla ma ãni rú drã sị́ gá ị̃dị́-ị̃dị́.
47011024	Pâlé tõwú 'bá Yãhụ́dị̃ rú 'dĩ co kí ma kũrũbáyĩ sĩ kãlị́ na drị̃ úrômĩ.
47011025	Pâlé na 'bá Rụ́mị̃ drị̂ co kí ma túré sĩ. Mẹ́rọ́'bá mádrị̂ u'bé kí ma írã sĩ pâlé ãlu. Pâlé na mẹ́lị̃ andi mâ trũ ãzíla ị́nị́ kí ị̃tụ́ be ma mĩrĩ kị́rị́ rĩ agá.
47011026	Ãcị̃ mádrị́ wẽwẽ rú 'dĩ kí agá, ma drã sị́ gá ị̃yị́ galépi tré 'dĩ kí sĩ, ma drã sị́ gá 'bá 'bá ralépi 'dĩ 'badrị́, ma drã sị́ gá mâ sụ́rụ́ 'badrị́, ma drã sị́ gá 'bá Yãhụ́dị̃ rú ku 'dĩ 'badrị́, ma drã sị́ gá táwụ̃nị̃ agá, ma drã sị́ gá ásé agá, ma drã sị́ gá mĩrĩ agá ãzíla ma drã sị́ gá 'bá ru 'bãlépi Kũrĩsĩtíyánĩ rú ĩnzõ sĩ rĩ 'badrị́.
47011027	Ánga ãzị́ ũkpó ãzíla ụrụ'bá azáŋâ trũ: pâlé wẽwẽ rú áko ụ́'dụ́ ku, ári u'álé ãbị́rị́ sĩ ãzíla ị̃yị́ vị́ sĩ, ári vâ u'álé íná kóru, drị̃ cị agá ị̃gbẹ̃ sĩ bõngó pịrị ãkõ sĩ.
47011028	Ị́jọ́ 'dĩ kí drị̃ gâ sĩ pírí, ári ị́jọ́ kãnị́sã pírí 'badrị́ áma ĩkpãlépi rĩ kí ũrãlé ụ́'dụ́ pírí.
47011029	'Bá ãzí drĩ adru ũkpó kóru, ma vâ áma amá ũkpó kóru ĩndĩ, údrĩ 'bá ãzí fẽ filé ị́jọ́ ũnzí agá áma ásị́ la ve agá agá ru.
47011030	Ádrĩ áma ũnũ rá, ma áma ũnũ ãko ũkpõ ãkõ mádrị̂ i'dalépi rĩ sĩ.
47011031	Ãdróŋá Úpí Yẹ́sụ̃ Kúrísĩtõ 'bã Átẹ́pị rụ́ ị̃nzị̃lé ị̃nzị̃ jã 'dâ rĩ nị̃, ánị̃ rá má alị́ ĩnzõ ku.
47011032	Gávũnã Dãmãsị̃kị́yã drị́ gá sáwã úpí Ãrẽtásĩ táwụ̃nị̃ 'bã kẹ̃jị́tị kí tẽlé tẽtẽ tí sĩ áma rụjó.
47011033	Wó má apá áma ilújó vụ̃rụ́ 'dõlé gụ́fá sĩ dẹ̃rị́sã táwụ̃nị̃ drị́ gá nzị̃lé mgbọ rĩ agâ sĩ.
47012001	Lẽ ámụ áma ũnũŋâ trũ drị̃ gá. Ádrĩ táni ala gá ãko ãzí ịsụ́ ku, ma mụ drị̃ gá ị́jọ́ ndreŋá ãzíla ícétáŋá angálépi Úpí drị̂ kí agá.
47012002	Ánị̃ 'bá ãlu Kúrísĩtõ agá 'dụlé 'bụ̃ na rĩ gâlé alị ílí mụdrị́ drị̃ sụ, ánị̃ ágọ́bị́ 'dĩ âgụ ĩ'di ụrụ'bá trũ, jõku ụrụ'bá kóru yã rĩ gá ku Ãdróŋá nị̃ cé la nĩ.
47012003	Ãzíla ánị̃ ágọ́bị́ 'dĩ 'i ú'dụ ĩ'di ụrụgâlé ụrụ'bá trũ yã jõku ụrụ'bá kóru yã rĩ ku, wó Ãdróŋá nị̃ cé la nĩ
47012004	ú'dụ ĩ'di kpere ãngũ ãyĩkõ rú Ãdróŋá drị̂ gá. Are ị́jọ́ icólé vú nzelé tị sĩ ku 'dĩ kî, ị́jọ́ azịlé ũkpó ru 'bá 'bã lũ kí ku 'dĩ kî.
47012005	Ma áma ũnũ 'bá 'dã 'bã áni rĩ sĩ rá, wó má ũnũ ma mâ sĩ ku, rá la ũkpõ ãkõ mádrị̂ sĩ.
47012006	Ádrĩ lẽ áma ũnũlé rá, má aza ku, ã'dusĩku ma ị́jọ́ mgbã rĩ jọ. Wó má icó áma ũnũlé ku, ã'dusĩku álẽ ĩmi ãzí 'bã ũrã kí ị́jọ́ mádrị̂ ãndânĩ ndẽ ị́jọ́ ĩminí ndrelé mání idélé ãzíla jọlé 'dĩ kí rá ku.
47012007	Ị́jọ́ 'dĩ kî sĩ áma ụtrị́jó má ụ̃pị̃ rú sĩ ãfó sĩ ícétáŋá mání ndrelé ãmbógó 'dĩ kí sĩ ku, úfẽ mání ụ̃cị́kị́ áma ĩzá gá cí, 'dĩ mãlãyíkã Sĩtánĩ drị́ 'bã sĩ áma ĩcõcõŋãjó rĩ 'i.
47012008	Pâlé na ári mãmálá 'bãlé Úpí rụ́ sĩ ĩ'di nzejó má rụ́ 'dâ rá.
47012009	Wó jọ mání, “Lẽtáŋá mádrị́ ásị́ ị̃gbẹ̃ drị́ rĩ ca míní rá, ã'dusĩku ũkpõ mádrị̂ ĩ'di ru i'da ũkpõ ãkõ mídrị̂ agá.” Ị́jọ́ 'dĩ sĩ, ma dó sĩ áma ũnũ ãyĩkõ sĩ ũkpõ ãkõ mádrị̂ sĩ ị̃dị́-ị̃dị́ ũkpõ Kúrísĩtõ drị̂ 'bã nga dó sĩ ãzị́ áma agá nĩ.
47012010	Ị́jọ́ 'dĩ bãsĩ ị́jọ́ Kúrísĩtõ drị̂ sĩ mání u'ájó ãyĩkõ sĩ ũkpõ ãkõ, ú'dáŋá, ị́jọ́ ũkpó, cõcóŋá, ị́jọ́ cãndí ru 'dĩ kí agá 'dĩ. Ã'dusĩku ádrĩ adru ũkpó kóru, ma adru ũkpó ru Kúrísĩtõ sĩ.
47012011	Ma ị́jọ́ kí idé 'bá azalépi aza-azâ rĩ áni wó ĩfẽ ĩmi 'i. Ĩmi tá bãsĩ ị́jọ́ mádrị́ gá múké rĩ kí sĩ ĩmi 'i, ã'dusĩku má adru vúlé ụ̃pịgọŋa ãmbogo 'dĩ 'baní ku ádrĩ táni adru ãzị̂ kóru.
47012012	Ãko ícétáŋá ru, tálí ãzíla ị́jọ́ ụ̃sụ̃táŋá ru icélépi la ma ụ̃pị́gọ́ŋá rĩ idé kí ru ĩmi drĩdríŋĩ gá ásị́ tẽŋá sĩ.
47012013	Ị́jọ́ ãzí ĩmi asélépi vúlé kãnị́sã kí drĩdríŋĩ gá la cí yã, pẽ lú má adru ándrá ĩminí tẹ́rị́ ru ku rĩ 'i ku yã? Ĩtrũ ma rá ĩdrĩ ũrã la má idé ị́jọ́ ũnzí ĩmi rụ́ rĩ gá!
47012014	Ú'dî'da ma dó bábá mụjó ĩmi andréjó pâlé na rĩ gá, ãzíla má icó adrulé ĩminí tẹ́rị́ ru ku, ã'dusĩku álẽ ĩmi ãmgbã rĩ áyụ adru ãko ĩmidrị̂ kî ku. Ị́jọ́ pịrị rĩ sĩ, anzị mba kí ãko tã átẹ́pịka 'baní ku, wó rá la anzị 'bã átẹ́pịka kí ãko tãmba anzị 'banî.
47012015	Ị́jọ́ 'dĩ sĩ, ma mụ u'álé ãyĩkõ sĩ ãko mání trũ adrujó rĩ kí izajó pírí ãzíla áma ãmgbã rĩ trũ. Ádrĩ dó ĩmi lẽ ãmbógó ru 'dĩ 'bã áni, ĩmi áma lẽ were rú yã?
47012016	Ĩmi icó ã'ị̃lé la má be rá má adru ĩminí tẹ́rị́ ru ku, wó 'bá ãzí kí jọ la áma ũndũwã ambamba árụ dó sĩ ĩmi ĩnzõ sĩ.
47012017	Wó ãndá-ãndá ru 'bá ãzí mání tị pẽlé ĩmi rụ̂lé ĩmi ũnzãlépi la cí yã?
47012018	Má a'ị́ ándrá Tị́tọ̃ mụjó ĩmi andréjó ãzíla ãpẽ vâ ãmã ádrị́pị tị ĩ'di be ĩndĩ. Wó ánị̃ dó ku Tị́tọ̃ ũnzã dó ĩmi nĩ yã rĩ, wó Tị́tọ̃ na ĩmi ku, ã'dusĩku ãma ị̃rị̃ trá ĩ'di be úríndí ãlu agá, ãma acị́ ĩ'di be gẹ̃rị̃ ãzíla pámvú ãlu sĩ.
47012019	Ĩmi ũrã acájó kpere ú'dî'da ãma ị́jọ́ ãmadrị̂ vú nze ĩmi drị̃lẹ́ gá ãma sĩ ãma ụtrị́ yã? Ị́jọ́ mgbã sĩ, ãri ị́jọ́ nzelé 'bá Kúrísĩtõ vú bĩlépi rĩ kî áni Ãdróŋá drị̃lẹ́ gá. Ãzíla má wọ̃rị́ka, ãma idé ị́jọ́ 'dĩ kí íni la sĩ ĩminí ũkpó fẽjó.
47012020	Ma ụ̃rị̃ sĩ ádrĩ ca ĩmi rụ̂lé 'bo, má icó ĩmi ịsụ́lé ndú adru ándrá mání lẽlé ĩmi adru rĩ áni ku, ãzíla ĩmi vâ áma ịsụ́ ndú adru ándrá ĩminí lẽlé má adru rĩ áni ku. Ma ụ̃rị̃ sĩ ma ãzî sĩ mụ ãwãŋá ịsụ́lé, ãjã trũ, ũmbã awájó rĩ trũ, ú'dáŋá, ị́jọ́ jọjó vúlé gá rĩ trũ, ãfó ãzíla gbíyã ũnzí sĩ u'ájó rĩ abe.
47012021	Ma ụ̃rị̃ sĩ Ãdróŋá la áma iri vụ̃rụ́ mání amụ́jó ĩmi ndrejó ị̃dị́ rĩ sĩ nĩ, ma mụ lẽlé awálé ã'dusĩku 'bá ũ'bí 'bã kí drị̃ ásị́ ujajó ku ị́jọ́ ãndị́ ru, ị́jọ́ ũnzí ãwụ̃ ãni ãzíla ị́jọ́ ũnzíkãnã drị̃nzá ru ĩ'bã kí fijó ala gá 'dĩ kí sĩ rĩ sĩ.
47013001	'Dĩ la dó mụ adrulé pâlé na mání mụjó ĩmi rụ̂lé rĩ 'i. Ị́jọ́ sĩlé bụ́kụ̃ Ãdróŋá drị̂ agá rĩ jọ, “Ị́jọ́ pírí 'bã tu pá sãdínĩ ị̃rị̃ jõku 'bá na 'bã kí vú nzelé rĩ sĩ.”
47013002	Áli ĩmi bị́lẹ́ ị̃ndụ́ mání ándrá adrujó ĩmi abe ãcị̃ mádrị́ pâlé ị̃rị̃ rĩ sĩ. Ma vâ umvi la ị̃dị́ mání drĩ adru agá yụ 'dĩ: mání drụ́zị́ ãgõjó rĩ sĩ, má icó 'bá ãzí ị́jọ́ ũnzí idélépi ídu 'dĩ kí a'belé ku, jõku 'bá ãzí 'dĩ kí abe,
47013003	ĩminí lẽjó Kúrísĩtõ la ị́jọ́ jọ áma agâ sĩ nĩ yã rĩ ụ̃'bị̃jó rĩ sĩ. Adru ũkpõ kóru ãzị́ ngajó ĩmi abe ku, wó ĩ'di ũkpó trũ ĩmi agá.
47013004	Ã'dusĩku ị́jọ́ pịrị sĩ îpa ĩ'di ũkpó kóru mũsãlá'bã sị́ gá, wó ũkpó Ãdróŋá drị̂ sĩ ri u'álé ídri. Ĩ'di vâ 'dĩ 'bã áni, ãma vâ ũkpó kóru ĩ'di agá, wó ũkpõ Ãdróŋá drị̂ sĩ ãma vâ u'á ídri ĩ'di trũ sĩ ãzị́ ngajó ĩminî.
47013005	Ĩmi amá ĩmi cénĩ sĩ ndrejó la ĩmi ã'ị̃táŋá agá yã, ĩmi ụ̃'bị̃ ĩmi cénĩ. Ị́jọ́ Yẹ́sụ̃ Kúrísĩtõ ĩmi agá 'dĩ agá ĩminí ku yã? Wó jõ íni ku, ĩmi a'dé ụ̃'bị̃táŋá agá rá.
47013006	Ị́jọ́ mâ ásị́ 'bãjó rĩ, ĩmi nị̃ la rá ĩmi adru 'bá ụ̃'bị̃táŋá a'délépi rá rĩ ru ku.
47013007	Ãma Ãdróŋá ã'ị̃ lẽ ĩmi idé ị́jọ́ ãzí ũnzí ku. Adru 'bá kí sĩ ndre la ãma aga ụ̃'bị̃táŋá 'dĩ rá la ku, wó ĩmi dó sĩ ị́jọ́ kpị nga ãdrĩ táni i'dá ãma a'dé rá rĩ áni.
47013008	Ã'dusĩku ãma icó ị́jọ́ ãzí idélé ị́jọ́ mgbã ụrụ'bá gá ku, wó be la rá la pá tujó ị́jọ́ mgbã rĩ agá ụ́'dụ́ pírí sĩ.
47013009	Ãma u'á ãyĩkõ sĩ ãdrĩ adru ũkpó kóru wó ĩmi ũkpó ru, ãzíla ãma Ãdróŋá ã'ị̃ ĩminí sĩ zojó ị́jọ́ pịrị agá.
47013010	Ị́jọ́ 'dĩ bãsĩ mání wárágã 'dĩ sĩjó ĩminí ráká mání drĩ adru agá 'dáyụ 'dĩ. Ádrĩ dó sĩ ca ĩmi rụ̂lé rá, má icó dó sĩ adrulé ũmbã sĩ ũkpõ mádrị̂ ayújó ku. Ũkpõ Úpí 'bã fẽlé mánî rĩ sĩ ĩmi sịjó ụrụgá, adru sĩ ĩmi andijó vụ̃rụ́ la ku.
47013011	Ãsị̃jó, má ádrị́pịka ãzíla má ámvọ́pịka ã'ị̃táŋá agá 'dĩ, ĩmi u'á dó múké ãyĩkõ sĩ. Ĩmi u'á ị́jọ́ kpị sĩ, ĩmi are mãmálá mání 'bãlé rĩ, ĩmi u'á ásị́ ãlu sĩ, ĩmi u'á ásị́ ị̃gbẹ̃ sĩ. Ãdróŋá lẽtáŋá ãzíla ásị́ ị̃gbẹ́ 'Dị́pị 'bã adru ĩmi abe.
47013012	Ĩzị ĩmi ĩmi drĩdríŋĩ gá ĩminí ĩmi amvu agá jụ́jụ́ sĩ ásị́ ãlá sĩ.
47013013	'Bá pírí Ãdróŋá ãni ãlá 'dĩ zị kí ĩmi cící.
47013014	Lẽtáŋá uyaŋâ kóru Úpí ãma ãni Yẹ́sụ̃ Kúrísĩtõ drị́ gá ãzíla lẽtáŋá Ãdróŋá drị̂ ãzíla tị icíma Úríndí Ãlá rĩ drị̂ 'bã adru ĩmi abe pírí.
48001001	Wárágã 'dĩ angá mádrị́ ma Páwụ̃lọ̃ ụ̃pị́gọ́ŋá Ãdróŋá ãma Átẹ́pị rú Yẹ́sụ̃ Kúrísĩtõ ingalépi drã agá rĩ drị́. Ãdróŋá pẽ kí ma adrujó ĩ'bã ụ̃pị́gọ́ŋá ru Yẹ́sụ̃ benĩ. Pẽŋá áma pẽjó ụ̃pị́gọ́ŋá ru rĩ angá 'bá drị́ jõku ũkpõ 'bádrị̂ sĩ ku.
48001002	Má ádrị́pịka ãzíla má ámvọ́pịka ã'ị̃táŋá agá má rụ́ 'dõ zị kí ĩmi 'bá kãnị́sã ãngũ Gãlãtị́yã gá 'dĩ kí pírí cící.
48001003	Lẽtáŋá uyaŋâ kóru ãzíla ásị́ ị̃gbẹ̃ Ãdróŋá ãmã Átẹ́pị ãzíla Úpí ãma ãni Yẹ́sụ̃ Kúrísĩtõ drị́ rĩ 'bã adru ĩmi abe.
48001004	Kúrísĩtõ are ãma Átẹ́pị Ãdróŋá tị, fẽ ru ídétáŋá ru ị́jọ́ ũnzí ãmadrị̂ kí sĩ, sĩ ãma pajó ụ̃nọ́kụ́ ũnzíkãnã 'dĩ agá. Ị́jọ́ 'dĩ idé ru íni la lẽtáŋá Ãdróŋá ãmã Átẹ́pị drị́ rĩ sĩ.
48001005	Ị́cụ́ Ãdróŋá rú jã 'dâ. Ámĩnã.
48001006	Áma drị̃ iza ru ị́jọ́ ĩmidrị̂ sĩ rá. Ĩmi mgbã rĩ gá íngoní-íngoní ru? Ĩmi Ãdróŋá ĩmi ũpẽlépi ásị́ ị̃gbẹ̃ ĩ'didrị́ Yẹ́sụ̃ Kúrísĩtõ sĩ rĩ a'be gbõrú ã'du sĩ? Ãma ají ĩminí ị́jọ́ mgbã Yẹ́sụ̃ drị́ gá rĩ 'i, wó ĩmi uja dó vâ ị́jọ́ ndú la ã'ị̃lé áyụ.
48001007	'Bá ãzí kí ĩmi drị̃ andị́ ị́jọ́ ĩnzõ rú la sĩ, lẽ kí ị́jọ́ mgbã Kúrísĩtõ drị́ 'dĩ ujalé ndú.
48001008	'Bá 'dĩ 'bã áni rĩ drĩ kí adru ãma ụ̃pị́gọ́ŋá ru 'dĩ kí ãzí, jõku mãlãyíkã angálépi 'bụ̃ gâlé la abe, drĩ kí ĩminí ị́jọ́ mgbã ndú 'dĩ 'bã áni rĩ kí ũlũ nĩ, ma Ãdróŋá zị drị̃rịma fẽjó ĩ'baní ị́jọ́ ĩ'bã kí imbálé ĩnzõ rú ndú 'dĩ sĩ.
48001009	Ájọ ándrá ĩminí ị́jọ́ 'dĩ drị̃drị̃ rá, ma vâ jọ la ĩminí ị̃dị́. Ma Ãdróŋá zị 'bá 'dĩ 'bã áni rĩ wãjó ĩ'diní ị́jọ́ ndú la ũlũjó ị́jọ́ mgbã ĩminí ã'ị̃lé rĩ 'bã kẹ̃jị́ gá rĩ sĩ.
48001010	Ị́jọ́ mání jọlé 'dĩ sĩ adru álẽ ãyĩkõ fẽlé 'bá 'banî la ku. Álẽ rá la ãyĩkõ fẽlé Ãdróŋá ní ị́jọ́ mání jọlé rĩ kí sĩ. Ádrĩ tá ụ̃'bị̃ lẽlé ãyĩkõ fẽlé 'bá 'banî la, má icó tá adrulé ãtí'bó Kúrísĩtõ ãni la ku.
48001011	Má ádrị́pịka ãzíla má ámvọ́pịka, álẽ ĩminí lũlé la ị́jọ́ mgbã mání ũlũlé Yẹ́sụ̃ drị́ gá 'dĩ angá 'bá drị́ ku.
48001012	Má ịsụ́ ị́jọ́ 'dĩ 'i 'bá ãzí drị́ jõku ímbá vâ sĩ má imbá-imbâ la ku, ị́jọ́ 'dĩ Yẹ́sụ̃ Kúrísĩtõ i'da ĩ'di mání nĩ.
48001013	'Bá lũ kí ĩminí ma ándrá jõ u'á lã'bĩ 'bá Yãhụ́dị̃ rú rĩ 'badrị̂ sĩ íngoní yã rĩ gá nĩ. Jọ kí vâ ĩminí ma ándrá jõ kãnị́sã ĩcãndĩ ũkpõ mádrị̂ sĩ rĩ rá, ãzíla má ụ̃'bị̃ vâ 'bá ã'ị̃táŋá agá Ãdróŋá drị́ 'dĩ kí andilé sĩ kí iréjó kpékpé.
48001014	Ári ándrá lã'bĩ ãmadrị́ Yãhụ́dị̃ 'bã rĩ vú ũbĩlé ásị́ pírí sĩ. Ụ̃nị̃táŋá mádrị́ drị̃ la gá rĩ kí ị́jọ́ ala gá rĩ ngaŋá abe, 'bá ãzí mâ bẹ̃rẹ́ ru calépi má rụ́ la yụ.
48001015	Wó útị drĩ ma ku rú, Ãdróŋá pẽ ma ndú lẽtáŋá uyaŋâ kóru ĩ'di drị́ rĩ sĩ, umve dó sĩ ma ãzị́ ĩ'didrị̂ ngajó.
48001016	Ãdróŋá u'á ãyĩkõ sĩ Ngọ́pị̃ i'dajó mání, ị́jọ́ 'dĩ sĩ ma dó sĩ ị́jọ́ mgbã ĩ'didrị́ rĩ ũlũ 'bá Yãhụ́dị̃ rú ku rĩ 'banî, ámụ 'bá ãzí rụ́ sĩ ị́jọ́ 'dĩ ụ̃nị̃jó ku.
48001017	Ámụ vâ Yẹ̃rụ́sãlẹ́mụ̃ gâlé sĩ ímbátáŋá ịsụ́jó ụ̃pịgọŋa áma drị̃lẹ́ gá 'dĩ 'badrị́ ku. Kẹ̃jị́ la gá ámụ cọtị ãngũ Ãrábĩyã drị̂ gá, 'dã 'bã ũngúkú gá ágõ Dãmãsị̃kị́yã gá.
48001018	Ílí na Yẹ́sụ̃ 'bã ru i'dajó mání 'bo rĩ 'bã vúlé gá, ámụ Yẹ̃rụ́sãlẹ́mụ̃ gá áma ụ̃nị̃lé Pétẽrõ be, má u'á dó ĩ'di rụ́ 'dãá ụ́'dụ́ mụdrị́ drị̃ tõwú.
48001019	Mání u'á agá ĩ'di rụ́ 'dãá, ụ̃pị́gọ́ŋá mání ndrelé rá rĩ ĩ'di lú Yãkó'bõ Úpí Yẹ́sụ̃ 'bã ádrị́pị 'i.
48001020	Ãdróŋá nị̃ cé ị́jọ́ mání sĩlé ĩminí 'dĩ ĩ'di ị́jọ́ mgbã la.
48001021	'Dã 'bã ũngúkú gá, ámụ dó ãngũ Sị́rị̃yã ãzíla Sĩlísĩyã 'badrị̂ kí agá.
48001022	Ị̃tụ́ 'dã sĩ 'bá Kũrĩsĩtíyánĩ rú Yụ̃dị́yã gá Kúrísĩtõ agá 'dãá rĩ nị̃ kí drĩ ma lọ́lọ́ ku.
48001023	Are kí ị́jọ́ áma drị̃ gá, “'Bá jõ 'bá Yẹ́sụ̃ ã'ị̃lépi rá rĩ kí ĩcãndĩlépi rĩ dó vâ ú'dî'da ị́jọ́ mgbã ã'ị̃táŋá drị́ ándrá ĩ'di 'bã lẽlé andilé rá rĩ ũlũ.”
48001024	Ị́jọ́ 'dĩ sĩ, fẽ kí ãwã'dĩfô ãzíla ịcụ́ kí Ãdróŋá 'i ị́jọ́ ru idélépi áma ụrụ'bá gá 'dĩ sĩ.
48002001	Ílí mụdrị́ drị̃ sụ 'bã vúlé gá ãmụ Yẹ̃rụ́sãlẹ́mụ̃ gâlé ị̃dị́ Bãrãnábã be, ã'dụ Tị́tọ̃ 'i ãma abe ĩndĩ.
48002002	Ámụ Yẹ̃rụ́sãlẹ́mụ̃ gâlé ã'dusĩku Ãdróŋá i'da mání ị́jọ́ mání mụlé idélé rĩ nĩ. Mání adru gá 'dãá má icé ị́jọ́ mgbã mání ũlũlé 'bá Yãhụ́dị̃ rú ku rĩ 'baní rĩ ãmbogo kãnị́sã 'bã drị̃lẹ́ ru Yẹ̃rụ́sãlẹ́mụ̃ gá rĩ 'baní bụ́lụ́ gá á'dụ̂sĩ. Álẽ 'bã nị̃ kí ị́jọ́ mání ũlũlé rĩ awa ru ĩ'badrị̂ abe ku ãzị́ mání ngalé rĩ la mụ adrulé ífí kóru ku.
48002003	Tị́tọ̃ ãmaní mụjó ĩ'di trũ rĩ 'bá ãmbogo drị̃lẹ́ ru Yẹ̃rụ́sãlẹ́mụ̃ gá rĩ ã'ị̃ kí ĩ'di 'bá ã'ị̃táŋá agá rĩ rú rá, ũŋmĩ kí ĩ'di ru ĩtãrãlé ku, táni ĩ'di 'bã adrujó 'bá Yãhụ́dị̃ rú ku la tí.
48002004	Ị́jọ́ 'dĩ idé ru íni la ã'dusĩku 'bá ãzí afí kí 'bá Kúrísĩtõ ã'ị̃lépi rá rĩ kí agá 'dĩ, ãzíla 'bã kí ru kí 'bá ã'ị̃táŋá agá rĩ kî rú. Wó ị́jọ́ mgbã sĩ lẽ kí drị̃lẹ́mgbọ ãma trũ adrujó Kúrísĩtõ Yẹ́sụ̃ agá 'dĩ andilé rá sĩ ãma ujajó ãtí'bó ru ãzị́táŋá 'bá Yãhụ́dị̃ rú rĩ 'badrị̂ kí pálé gá.
48002005	Wó ãma ã'ị̃ 'bá 'dĩ kí 'bã ị́jọ́ ãluŋá la ku, ã'dusĩku ãlẽ ị́jọ́ mgbã rĩ 'bã tu pá ĩmi agá nĩ.
48002006	'Bá kãnị́sã 'bã drị̃lẹ́ ru 'dãá 'dĩ ũ'bã kí ị́jọ́ ãzí ndú la ị́jọ́ mání ũlũlé rĩ 'bã drị̃ gá ku. Gẹ̃rị̃ 'bání kí ị̃nzị̃jó ãmbõgõ ĩ'badrị̂ sĩ rĩ uja mání ị́jọ́ ãzí ãluŋá la ku, ã'dusĩku Ãdróŋá uya 'bá ãmbõgõ sĩ ku.
48002007	'Bá 'dĩ ndre kí Ãdróŋá fẽ ãzị́ ị́jọ́ mgbã ũlũjó 'bá Yãhụ́dị̃ rú ku rĩ 'banî rĩ mádrị́ rĩ gá rá, cécé ĩ'di 'bã Pétẽrõ fẽjó ị́jọ́ ũlũjó 'bá Yãhụ́dị̃ rú rĩ 'banî rĩ áni.
48002008	Ãdróŋá Pétẽrõ ayúlépi ụ̃pị́gọ́ŋá ru 'bã ũlũ ị́jọ́ 'bá Yãhụ́dị̃ rú rĩ 'banî rĩ ayú vâ ma ụ̃pị́gọ́ŋá ru ị́jọ́ ũlũlé 'bá Yãhụ́dị̃ rú ku rĩ 'baní nĩ.
48002009	'Bá kãnị́sã 'bã drị̃lẹ́ ru Yãkó'bõ 'i, Pétẽrõ 'i ãzíla Yõhánã 'i kãnị́sã 'bã ị̃dịŋa ru rulé rũrũ 'dĩ kí mụ nị̃lé la Ãdróŋá fẽ mání lẽtáŋá uyaŋâ kóru ãzị́ 'dĩ ngajó nĩ, ãzị dó ãma ĩ'ba abe drị́ sĩ Bãrãnábã trũ icéjó la ãma ĩ'ba abe pírí ãzị́ ãlu rĩ nga. Imbá kí dó ãma ásị́ ị́jọ́ ũlũlé 'bá Yãhụ́dị̃ rú ku rĩ 'baní ãzíla ace kí dó ru ị́jọ́ ũlũlé 'bá Yãhụ́dị̃ rú rĩ 'banî.
48002010	Ãzị́ ĩ'bã kí a'belé ãmaní rĩ a'ị́ kí ãma 'bá lẽmẽrí Yãhụ́dị̃ rú Yẹ̃rụ́sãlẹ́mụ̃ gá rĩ kí ị́jọ́ ũrãjó sĩ kí ãzã kojó ĩndĩ. Ma mụ ị́jọ́ 'dĩ arelé 'bo, ãyĩkõ fụ ma ã'dusĩku 'dĩ bãsĩ ị́jọ́ ãzí jõ mání lẽlé ngalé rá la.
48002011	Ụ́'dụ́ ãzí ãlu Pétẽrõ la mụ amụ́lé Ãnị̃tị́yọ́kị̃ gá 'dõlé 'bo, ájọ ị́jọ́ drị̃ la gá tọndọlọ ũ'bí kí drị̃ gâ sĩ ị́jọ́ ĩ'di 'bã idélé rĩ ũnzí.
48002012	Ĩndre drĩ, 'bá ãzí Yãhụ́dị̃ rú la 'bã kí drĩ angájó Yãkó'bõ rụ̂lé ku rĩ sĩ, Pétẽrõ ri u'álé ãzíla íná nalé 'bá ã'ị̃táŋá agá 'bá Yãhụ́dị̃ rú ku rĩ kí abe ãlu. Wó 'bá 'dĩ kí mụ acálé 'bo, a'be u'áŋá ãzíla íná naŋá 'bá ã'ị̃táŋá agá 'bá Yãhụ́dị̃ rú ku rĩ abe rĩ rá, ã'dusĩku idé ụ̃rị̃ sĩ 'bá ĩtãrãŋá lẽlépi 'dĩ kí ị́jọ́ sĩ.
48002013	'Bá ã'ị̃táŋá agá 'bá Yãhụ́dị̃ rú Ãnị̃tị́yọ́kị̃ gá 'dãá rĩ 'de kí Pétẽrõ vú gâ sĩ, sĩ u'áŋá ãzíla íná naŋá 'bá ã'ị̃táŋá agá Yãhụ́dị̃ rú ku rĩ abe rĩ a'bejó cã rĩ gá ĩndĩ ụ̃rị̃ sĩ. Bãrãnábã idé vâ 'dĩ 'bã áni ĩndĩ.
48002014	Wó ma mụ ndrelé la 'bá 'dĩ idé kí ị́jọ́ mgbã Yẹ́sụ̃ Kúrísĩtõ drị́ gá rĩ kí ku, ájọ ị́jọ́ Pétẽrõ drị̃ gá tọndọlọ ũ'bí kí drị̃ gâ sĩ, “Míní táni adru agá Yãhụ́dị̃ rú, mi dó ú'dî'da u'á 'bá Yãhụ́dị̃ rú ku rĩ kí áni. Mi dó 'bá Yãhụ́dị̃ rú ku rĩ kí ũŋmĩ ãzị́táŋá 'bá Yãhụ́dị̃ rú rĩ 'badrị̂ kí vú ũbĩlé u'ájó Yãhụ́dị̃ kí áni íngoní ru?
48002015	Ị́jọ́ 'dĩ ãndá útị ãma mí be Yãhụ́dị̃ rú, ímbá vâ ãma ãzị́táŋá Yãhụ́dị̃ drị̂ kí vú ũbĩjó adru 'bá ãzị́táŋá lê kí nị̃lépi ku ãma kí umvelé 'bá Yãhụ́dị̃ rú ku 'bá ũnzí 'dĩ kí áni ku.
48002016	Wó ãnị̃ rá Ãdróŋá la ãma lã 'bá ãlá ru la adru ãzị́táŋá idéjó rĩ sĩ ku, wó ãmaní Yẹ́sụ̃ Kúrísĩtõ ã'ị̃jó 'Bá ãma Palépi rĩ rú rĩ sĩ. Ị́jọ́ 'dĩ bãsĩ fẽlépi la ãma 'bá Yãhụ́dị̃ rú 'dĩ kí sĩ ĩ'di ã'ị̃jó 'dĩ, Ãdróŋá la dó sĩ ãma 'bã ãlá ru ã'ị̃táŋá Yẹ́sụ̃ ã'ị̃jó rĩ sĩ, adru ãzị́táŋá Yãhụ́dị̃ 'bã rĩ kí vú ũbĩjó rĩ sĩ ku. Ị́jọ́ mgbã sĩ, Ãdróŋá icó 'bá ãzí lãlé ãlá ru ãzị́táŋá Yãhụ́dị̃ 'bã rĩ kí tãmbaŋá sĩ ku.
48002017	“Ãdróŋá 'bã ãma ãlá ru la ãmaní ásị́ 'bãjó Kúrísĩtõ drị̃ gá rĩ sĩ, 'bá ãzí Yãhụ́dị̃ rú rĩ 'bã kí ãma 'bá ũnzí ru ãmaní ãzị́táŋá 'bá Yãhụ́dị̃ rú rĩ 'badrị̂ 'bãjó bụ́lụ́ gá rĩ sĩ. Ị́jọ́ 'dĩ sĩ, Kúrísĩtõ fẽ ãma adrulé ị́jọ́ ũnzí trũ nĩ yã? Adru 'dĩ 'bã áni ku!
48002018	Ádrĩ gõ vúlé mụlé ị́jọ́ ándrá ãzị́táŋá Yãhụ́dị̃ ãni mání a'belé rá rĩ kí i'dó ngalé ú'dí ru, ma dó ũnzĩkãnã idé ị̃dị́.
48002019	Mání amájó la má icó mũkẽ Ãdróŋá drị̂ ịsụ́lé mání ãzị́táŋá kí vú ũbĩjó rĩ sĩ ku rĩ sĩ, ãzị́táŋá 'bã ũkpõ dó áma drị̃ gá yụ. Kúrísĩtõ dó mụ áma trũlé rá, ma dó u'á ídri rú Ãdróŋá nî.
48002020	Ídri mádrị́ ándrá drị̃drị̃ rĩ îpa ĩ'di mũsãlá'bã sị́ gá Kúrísĩtõ be. Má u'á dó sĩ ándrá ụrụ'bá drị̂ áni ku, wó Kúrísĩtõ la u'á áma agá nĩ. Ídri mání u'ájó rĩ dó ã'ị̃táŋá sĩ Ãdróŋá Ngọ́pị agá, ĩ'diní ándrá áma lẽjó ãzíla sĩ ru ídri fẽjó mání rĩ sĩ.
48002021	Má uja áma ũngúkú Ãdróŋá lẽtáŋá uyaŋâ kóru rĩ drị́ rĩ sĩ ku, ã'dusĩku Ãdróŋá la ãma lã 'bá ãlá ru la lẽtáŋá uyaŋâ kóru ĩ'di drị́ rĩ sĩ, adru ãzị́táŋá 'bá Yãhụ́dị̃ rú rĩ 'badrị̂ kí vú ũbĩŋá sĩ la ku. Údrĩ tá 'bá lã ãzị́táŋá vú ũbĩjó rĩ sĩ la, drãŋá Kúrísĩtõ drị́ gá rĩ la tá adru ífí kóru.”
48003001	Ĩmi 'bá Gãlãtị́yã gá azalépi azâ 'dĩ! Má i'da ándrá ĩminí ị́jọ́ Yẹ́sụ̃ Kúrísĩtõ 'bã drãjó mũsãlá'bã sị́ gá rĩ mgbọ rú ũ'bí kí agá pịrị-pịrị rá. Ã'di iza ĩmi drị̃ cécé úndrị 'bã rĩ ĩmi ndrị̃-ndrị̃ rĩ áni nĩ?
48003002	Álẽ ị́jọ́ ãlu 'dĩ nị̃lé angájó ĩmidrị́. Ĩmi ịsụ́ ándrá Úríndí Ãlá Ãdróŋá drị́ gá rĩ ĩminí ãzị́táŋá kí vú ũbĩjó rĩ sĩ yã jõku ĩminí ị́jọ́ Yẹ́sụ̃ drị́ gá rĩ ã'ị̃jó ãzíla arejó rĩ sĩ?
48003003	Ĩmi aza-azâ yã? Ĩmi i'dó ándrá ị́jọ́ Úríndí Ãlá rĩ drị̂ kí vú ũbĩlé rá, wó ĩlẽ dó delé la ũkpõ ụrụ'bá drị̂ sĩ 'bá 'bá yã?
48003004	Ĩminí Yẹ́sụ̃ ã'ị̃jó 'bo rĩ 'bã vúlé gá, ĩmi ịsụ́ cãndí ambamba. Ĩmi dó ĩmi ĩcãndĩ úyé yã?
48003005	Ãdróŋá 'bã ándrá Úríndí Ãlá rĩ fẽjó ãzíla tálí kí idéjó ĩmi drĩdríŋĩ gá rĩ sĩ, idé ándrá kí ĩminí ãzị́táŋá 'bá Yãhụ́dị̃ rú rĩ 'badrị̂ kí vú ũbĩjó rĩ sĩ yã? Yụ! Idé ị́jọ́ 'dĩ íni la ĩminí ị́jọ́ mgbã Yẹ́sụ̃ drị́ gá rĩ ã'ị̃jó rĩ sĩ.
48003006	Cécé ị́jọ́ sĩlé rĩ 'bã jọlé rĩ áni, “Ịbụrahị́mụ̃ ã'ị̃ Ãdróŋá 'i rá, lã dó sĩ ĩ'di 'bá mgbã rú.”
48003007	Ị́jọ́ 'dĩ sĩ, lẽ ĩnị̃ rá 'bá ásị́ 'bãlépi Ịbụrahị́mụ̃ áni Ãdróŋá drị̃ gá rĩ, kí acá ã'ị̃táŋá sĩ Ịbụrahị́mụ̃ 'bã anzị rú.
48003008	Ị́jọ́ sĩlé bụ́kụ̃ Ãdróŋá drị̂ agá ídu rĩ jọ, Ãdróŋá la 'bá ãngũ drị̃ gá 'bá Yãhụ́dị̃ rú ku 'dĩ kí lã 'bá ãlá ru la ã'ị̃táŋá sĩ. Ị́jọ́ 'dĩ nị̃ ru ụ́'dụ́ ándrá Ãdróŋá 'bã ị́jọ́ mgbã rĩ kí lũjó Ịbụrahị́mụ̃ nî rĩ sĩ: “Ma rú sụ̃sụ́ wi 'bá pírí ụ̃nọ́kụ́ drị̃ gá 'dĩ 'baní mí rụ̂ sĩ.”
48003009	Ị́jọ́ 'dĩ sĩ, 'bá pírí ásị́ 'bãlépi Kúrísĩtõ drị̃ gá rĩ 'baní Ãdróŋá la sụ̃sụ́ wi cécé ĩ'di 'bã ándrá wilé Ịbụrahị́mụ̃ ní ã'ị̃táŋá ĩ'didrị̂ sĩ rĩ áni.
48003010	'Bá ásị́ 'bãlépi Ãdróŋá la kí lã 'bá múké ru ãzị́táŋá 'bá Yãhụ́dị̃ rú rĩ 'badrị̂ kí vú ũbĩŋá sĩ rĩ, úwã ĩ'di rá. Ị́jọ́ sĩlé bụ́kụ̃ Ãdróŋá drị̂ agá rĩ jọ, “'Bá ãzị́táŋá 'dĩ kí vú ũbĩlépi ãzíla ị́jọ́ ala gá rĩ kí idélépi pírí ku rĩ, úwã ĩ'di rá.”
48003011	Ãndá-ãndá ru, Ãdróŋá ã'ị̃ 'bá ãzí ãluŋá la 'bãlé 'bá ãlá ru ĩ'di drị̃lẹ́ gá ĩ'diní ãzị́táŋá vú ũbĩjó rĩ sĩ ku, ájọ ị́jọ́ 'dĩ íni la ã'dusĩku ị́jọ́ sĩlé bụ́kụ̃ Ãdróŋá drị̂ agá rĩ jọ, “'Bá ãlá rĩ la u'á ídri rú ã'ị̃táŋá sĩ.”
48003012	Wó 'bá u'álépi ãzị́táŋá 'bá Yãhụ́dị̃ rú rĩ 'badrị̂ kí sĩ rĩ ã'ị̃táŋá ĩ'diní ãzí kóru, 'bã ásị́ ãzã koma Ãdróŋá drị́ rĩ drị̃ gá ku. Kẹ̃jị́ la gá ĩ'di ásị́ 'bã ị́jọ́ pírí ãzị́táŋá 'bã lẽlé rĩ ngalé. Ị́jọ́ sĩlé rĩ 'bã jọlé rĩ áni, “Ídrĩ lẽ adrulé ídri míní ãzị́táŋá kí vú ũbĩjó rĩ sĩ, lẽ mí ũbĩ ị́jọ́ ala gá rĩ kí vú idélé pírí.”
48003013	Kúrísĩtõ unze ãma áwãtáŋá ãzị́táŋá drị̂ pálé gá ĩ'diní ã'ị̃jó áwãtáŋá ãmadrị̂ 'dụjó ĩ'di 'bã ụrụ'bá gá sĩ drãjó ãma kẹ̃jị́ gá rĩ sĩ, ã'dusĩku ị́jọ́ sĩlé bụ́kụ̃ Ãdróŋá drị̂ agá rĩ jọ, “'Bá ipalé drãlépi mũsãlá'bã ife sị́ gá rĩ ĩ'di 'bá wãlé rá la.”
48003014	Unzeŋá Kúrísĩtõ Yẹ́sụ̃ 'bã ãma unzejó rĩ sĩ, Ãdróŋá wi sụ̃sụ́ 'bá pírí 'bá Yãhụ́dị̃ rú ku ụ̃nọ́kụ́ drị̃ gá rĩ 'baní cécé ándrá ĩ'di 'bã azịlé Ịbụrahị́mụ̃ nî rĩ áni. Ãma 'bá Yẹ́sụ̃ ã'ị̃lépi rá 'dĩ ãma ịsụ́ Úríndí Ãlá Ãdróŋá drị́ ĩ'di 'bã azịlé rĩ ã'ị̃táŋá sĩ.
48003015	Má ádrị́pịka ãzíla má ámvọ́pịka, álẽ drĩ ĩminí ícétáŋá ị́jọ́ ãma kí idélé ụ́'dụ́ pírí la i'dalé 'dĩ. 'Bá drĩ ị́jọ́ ãsị̃jó rĩ azị 'bo, 'bá ãzí uja ị́jọ́ ĩ'di 'bã azịlé 'bo 'dã ị̃dị́ ku.
48003016	Ãdróŋá azị ị́jọ́ ĩ'didrị̂ kí Ịbụrahị́mụ̃ ní drị̃lẹ́ ĩ'didrị̂ be. Ị́jọ́ Ãdróŋá drị́ sĩlé bụ́kụ̃ agá rĩ adru jọ “drị̃lẹ́ Ịbụrahị́mụ̃ drị̂ kí,” ífí la 'bá ũ'bí kî la ku, wó rá la jọ, “drị̃lẹ́ Ịbụrahị́mụ̃ drị̂ nî,” ífí la lú 'bá ãlu, drị̃lẹ́ 'dĩ bãsĩ Kúrísĩtõ 'i.
48003017	Ị́jọ́ mání jọlé rĩ 'bã ífí, ãzị́táŋá icó azịŋá Ãdróŋá drị́ gá ĩ'di 'bã azịlé Ịbụrahị́mụ̃ ní ílí 430 'dĩ sĩ fẽ drĩ ãzị́táŋá Mụ́sã drị́ ku rĩ ujalé ku.
48003018	Ãdróŋá la sụ̃sụ́ wi ĩminí adru ĩminí ãzị́táŋá vú ũbĩjó rĩ sĩ ku, wó ĩ'di fẽ la rá la ĩ'diní ị́jọ́ la azịjó 'i fẽ la rá rĩ sĩ. Ãdróŋá la ị́jọ́ idé ãma abe cécé ĩ'di 'bã ándrá idélé Ịbụrahị́mụ̃ be rĩ áni: ĩ'di 'bã ị́jọ́ sụ̃sụ́ wijó 'dĩ azịjó Ịbụrahị́mụ̃ ní 'bo rĩ sĩ, wi dó ĩ'diní sụ̃sụ́ 'dĩ lẽtáŋá uyaŋâ kóru rĩ sĩ.
48003019	Ásị́sị́ŋá ándrá Ãdróŋá 'bã ãzị́táŋá fẽjó Mụ́sã drị́ gá rĩ ã'du? Ásị́sị́ŋá ándrá ãzị́táŋá fẽjó rĩ ĩ'di 'bá 'dĩ kí tãmbajó ádrízã ĩ'baní ị́jọ́ ũnzí idéjó siri rĩ sĩ. Úfẽ ĩ'di u'álé ụ́'dụ́ were kpere drị̃lẹ́ Ịbụrahị́mụ̃ drị́ azịjó ĩ'diní rĩ 'bã amụ́ agá. Ãdróŋá iyó mãlãyíkã kí ãzị́táŋá 'dĩ kí ajílé Mụ́sã rụ́ 'dõlé, Mụ́sã acá dó lé'di rú 'bá Ịsịrayị́lị̃ rú rĩ kí drĩdríŋĩ gá Ãdróŋâ be.
48003020	'Bá lé'di rú rĩ la adru cí la 'bá ị̃rị̃ drĩ kí lẽ tị icílé rĩ gá, wó Ãdróŋá tu ándrá pá ĩ'di sĩ á'dụ̂sĩ sáwã ĩ'di 'bã ị́jọ́ azịjó Ịbụrahị́mụ̃ ní rĩ sĩ.
48003021	Ãzị́táŋá Ãdróŋá 'bã ándrá fẽlé Mụ́sã drị́ rĩ uja kí dó vâ ị́jọ́ ándrá ĩ'di 'bã azịlé rĩ kí rá yã? Yụ, adru 'dĩ 'bã áni ku! Ãzị́táŋá drĩ ándrá ídri ukólépi ku rĩ fẽ nĩ la, Ãdróŋá icó ándrá 'bá kí 'bãlé ãlá ru la ĩ'bã kí ãzị́táŋá kí vú ũbĩjó rĩ sĩ.
48003022	Ị́jọ́ sĩlé bụ́kụ̃ Ãdróŋá drị̂ agá rĩ jọ ãmaní, ị́jọ́ ũnzí rụ 'bá pírí, ị́jọ́ 'dĩ sĩ ị́jọ́ azịlé ídri ukólépi ku rĩ drị̂ ĩ'di 'bãngá lú Yẹ́sụ̃ sĩ ídrĩ ã'ị̃táŋá mídrị́ gá rĩ 'bã Yẹ́sụ̃ Kúrísĩtõ drị̃ gá rĩ gá.
48003023	Ãma 'bá Yãhụ́dị̃ rú 'dĩ ãzị́táŋá Mụ́sã drị̂ umbé ándrá ãma mãbụ́sụ̃ gá kpere sáwã ãmaní ãmã ã'ị̃táŋá 'bãjó Kúrísĩtõ amụ́lépi rĩ agá rĩ sĩ.
48003024	Ãzị́táŋá ri ãma tãmbalé kpere Kúrísĩtõ 'bã amụ́ agá. Ị́jọ́ 'dĩ dó mụ ru idélé 'bo, Ãdróŋá icó dó ú'dî'da ãma lãlé 'bá ãlá ru rá ãmaní ásị́ 'bãjó Yẹ́sụ̃ Kúrísĩtõ drị̃ gá rĩ sĩ.
48003025	Ãmaní dó ãma ásị́ 'bãjó Yẹ́sụ̃ drị̃ gá rĩ sĩ, ãma adru dó ãzị́táŋá Mụ́sã drị́ rĩ pálé gá ku.
48003026	Ĩmi dó pírí anzị Ãdróŋá ãni ĩminí ĩmi ã'ị̃táŋá 'bãjó Kúrísĩtõ Yẹ́sụ̃ drị̃ gá rĩ sĩ.
48003027	Ĩmi pírí 'bá bãbụ̃tị́zị̃ bĩlépi sĩ ru icíjó Kúrísĩtõ be ãlu 'dĩ, ĩsụ̃ dó ídri ú'dí Kúrísĩtõ drị́ rĩ cécé bõngó ú'dí sụ̃lé rĩ áni.
48003028	Ã'ị̃táŋá Yẹ́sụ̃ agá rĩ sĩ, ị́jọ́ ãzí ĩmi awalépi ndú-ndú táni ĩmi 'bá Yãhụ́dị̃ rú la jõku 'bá Yãhụ́dị̃ rú ku la, 'bá ãtí'bó ru jõku 'bá ãtí'bó ru ku la, ágọ́bị́ jõku ũkú la yụ, ã'dusĩku ĩmi pírí ãlu Kúrísĩtõ Yẹ́sụ̃ agá.
48003029	Ĩmi dó pírí adrujó 'bá Kúrísĩtõ ãni la rĩ sĩ, ĩmi acá dó pírí Ịbụrahị́mụ̃ 'bã drị̃lẹ́ ãzíla ĩmi dó ị́jọ́ Ãdróŋá 'bã azịlé Ịbụrahị́mụ̃ nî rĩ kí ịsụ́ pírí ĩndĩ.
48004001	Má i'da drị̃ ĩminí ị́jọ́ ícétáŋá 'dĩ sĩ, ngọ́tị́ŋá zolépi ku rĩ ĩ'di drị̃ cécé ãtí'bô áni. Drĩ táni adru ãko átẹ́pị̃ 'bã a'belé ĩ'diní rĩ 'bã 'dị́pị rú tí,
48004002	'bá ãzí la drĩ ĩ'di tãmba ãko átẹ́pị̃ 'bã a'belé ĩ'diní rĩ kí abe pírí nĩ kpere sáwã átẹ́pị̃ 'bã 'bãlé rĩ 'bã acá agá.
48004003	Ị́jọ́ 'dĩ bãsĩ ru idélépi ãma abe 'bo rĩ 'i. Yẹ́sụ̃ 'bã drĩ amụ́jó ku rĩ sĩ, ãma kí ándrá ãtí'bó ru ãzị́táŋá ãzíla lã'bĩ ụ̃nọ́kụ́ drị́ gá rĩ kí pálé gá cécé ãzị́táŋá 'bãlé anzị 'bã ũbĩ kí kí vú rĩ kí áni.
48004004	Ụ́'dụ́ 'bãlé rĩ la mụ acálé 'bo, Ãdróŋá ãpẽ Ngọ́pị̃ tị, ãndrẽ tĩ ĩ'di 'bá ru. Ũbĩ vâ ãzị́táŋá Ãdróŋá 'bã ãfẽlé Mụ́sã drị́ rĩ kí vú rá,
48004005	sĩ ãma unzejó ãzị́táŋá agá rá, ãmaní sĩ acájó Ãdróŋá 'bã anzị rú.
48004006	Ãmaní dó adrujó Ãdróŋá 'bã anzị rĩ sĩ, Ãdróŋá ãpẽ dó Úríndí Ãlá rĩ tị u'ájó ãma ásị́ gá. Úríndí Ãlá 'dĩ fẽ dó ãmaní Ãdróŋá umvelé, “Bãbá, ãma Átẹ́pị!”
48004007	Ị́jọ́ 'dĩ sĩ, ãma adru dó ãtí'bó ru ku, wó rá la anzị Ãdróŋá ãni. Ãma dó adrujó anzị Ãdróŋá ãni rĩ sĩ, ãma dó ãko ĩ'di 'bã azịlé fẽlé ãmaní rĩ kí ịsụ́ rá.
48004008	Ĩmi ándrá drĩ Ãdróŋá nị̃jó ku rĩ sĩ, ĩri ándrá ãtí'bó ru ãdroŋa ãzí 'dáyụ la kí ị̃nzị̃lé.
48004009	Wó ú'dî'da ĩnị̃ dó Ãdróŋâ 'bo, jõku Ãdróŋá nị̃ dó vâ ĩmi cé ĩmi icó dó ĩmi ujalé vúlê lé ãtí'bó ru ãzị́ ngalé ãdroŋa 'dáyụ ãzíla ũkpõ kóru 'dĩ 'badrị́ íngoní ru?
48004010	Má are ĩmi ãzị́táŋá 'bá Yãhụ́dị̃ rú rĩ 'bã ãni ụ́'dụ́, ĩmbá, áyi ãzíla ílí ĩ'badrị́ ĩ'bã kí pẽlé pẽ-pẽ rĩ kí ị̃nzị̃.
48004011	Má u'á ụ̃rị̃ sĩ ĩmi sĩ, má iza dó áma ũkpó ãzị́ ngajó ĩminí úyé.
48004012	Má ádrị́pịka ãzíla má ámvọ́pịka Kúrísĩtõ agá 'dĩ, má a'ị́ ĩmi ĩminí ĩmi trũjó ãzị́táŋá pálé gá rá adrujó mâ áni, ã'dusĩku má ãtrũ vâ ma ãzị́táŋá pálé gá rá adrujó ĩmi áni. Ĩmi iza drĩ ị́jọ́ ãzí má rụ́ ku.
48004013	Ĩnị̃ má ũlũ ĩminí ị́jọ́ mgbã rĩ pâlé drị̃drị̃ rĩ sĩ, sáwã mání amụ́jó ĩmi rụ́ 'dõlé ãyánĩ sĩ rĩ sĩ.
48004014	Gbíyã mání adrujó ãyánĩ rú 'dã sĩ, ĩmi icó ájẹ́ ãngũ ndrelé áma drị̃ gâ sĩ rá, wó kẹ̃jị́ la gá ĩmi a'ị́ ma mãlãyíkã Ãdróŋá drị̂ a'ị́lé rĩ áni vâ cécé ĩminí tá Kúrísĩtõ Yẹ́sụ̃ a'ị́lé rĩ áni.
48004015	Ãyĩkõ ándrá ĩmi fụlépi rĩ dó ú'dî'da rĩ gá íngõlé yã? Ánị̃ ándrá ĩlẽ ma íngõpí yã rĩ gá rá, drĩ ájẹ́ adru ĩmi ĩmi mịfị́ kí unze fẽlé mánî, ĩmi ájẹ́ kí fẽ rá.
48004016	Má u'á dó cãndí sĩ, má acá dó ĩminí mẹ́rọ́'bá ru ị́jọ́ mgbã Yẹ́sụ̃ drị́ mání ũlũlé ĩminí rĩ sĩ yã?
48004017	'Bá ándrá afílépi 'bá Yẹ́sụ̃ ã'ị̃lépi rá rĩ kí agá ímbátáŋá ĩnzõ rú rĩ kí imbálépi, lẽlépi la ĩmi ũbĩ ãzị́táŋá 'bá Yãhụ́dị̃ rú rĩ 'badrị̂ kí vú rĩ, lẽ kí ĩmi drị̃ ujalé sĩ ĩmi sejó ĩ'ba rụ̂lé ru, wó ị́jọ́ 'dĩ adru ĩminí múké ku. Lẽ kí lú ĩmi atrịlé má rụ́ 'dõlé cí, ĩmi dó sĩ kí tị are áyụ.
48004018	Ĩ'di múké ĩminí ĩmi ásị́ 'bãjó ị́jọ́ mgbã rĩ vú ũbĩjó áyụ, ádrĩ táni adru ĩmi abe 'dâ yụ rĩ gá.
48004019	Mâ anzị̂, ma ãzá ta ĩmi sĩ kpere ĩminí pá tu agá ũkpó ru ã'ị̃táŋá sĩ Kúrísĩtõ agá.
48004020	Má ũrã áma ásị́ gâlé álẽ tá tí adrulé ĩmi abe ma sĩ ĩminí ị́jọ́ 'dĩ kí jọ jã ụ́'dụ́kọ́ múké sĩ, ã'dusĩku ị́jọ́ ĩmidrị̂ iza kí áma drị̃ rá.
48004021	Ĩmi are drĩ ma 'i, ĩmi 'bá lẽlépi u'álépi ãzị́táŋá Mụ́sã drị̂ pálé gá 'dĩ: ĩnị̃ ãndá-ãndá ru ị́jọ́ ãzị́táŋá Mụ́sã 'bã sĩlé rĩ 'bã jọlé rĩ rá yã?
48004022	Ị́jọ́ sĩlé bụ́kụ̃ Ãdróŋá drị̂ agá rĩ jọ Ịbụrahị́mụ̃ ándrá anzị trũ ị̃rị̃. Ãlu rĩ ĩzóŋá ãtí'bó ru rĩ 'bã tịlé rĩ 'i, ãzí rĩ dó ũkú mgbã lị́cọ́ 'dị́pị 'bã tịlé rĩ 'i.
48004023	Ngọ́tị́ŋá ĩzóŋá ãtí'bó ru rĩ 'bã tịlé rĩ útị ĩ'di ị́jọ́ 'bá 'bá rĩ sĩ. Wó ngọ́tị́ ũkú mgbã lị́cọ́ 'dị́pị rú rĩ 'bã tịlé rĩ útị ĩ'di ị́jọ́ Ãdróŋá 'bã azịlé Ịbụrahị́mụ̃ ní rĩ sĩ.
48004024	Ị́jọ́ 'dĩ 'bã ífí kí íni: ũkú ị̃rị̃ 'dĩ tu kí pá tị icíma ị̃rị̃ sĩ. Tị icíma ãlu rĩ i'dó ru 'bé Sĩnáyĩ drị̃ gá. Hãgárị̃ tu pá tị icíma 'dĩ gá ícétáŋá ru, anzị tịlé ĩ'diní rĩ kí pírí ãtí'bó ru.
48004025	Hãgárị̃ tu pá ícétáŋá ru 'bé Sĩnáyĩ Ãrábĩyã gá rĩ kẹ̃jị́ gá ãzíla vâ ícétáŋá ru táwụ̃nị̃ Yẹ̃rụ́sãlẹ́mụ̃ drị́ 'bá Yãhụ́dị̃ rú rĩ 'bã kí sĩ adrujó ãtí'bó ru ãzị́táŋá pálé gá rĩ 'bã kẹ̃jị́ gá.
48004026	Wó ũkú mgbã lị́cọ́ 'dị́pị Sárã tu pá ícétáŋá ru táwụ̃nị̃ Yẹ̃rụ́sãlẹ́mụ̃ ú'dí 'bụ̃ gá rĩ kẹ̃jị́ gá. Ĩ'di ãma 'bá pírí Yẹ́sụ̃ Kúrísĩtõ ã'ị̃lépi rá 'dĩ 'bã andre rú.
48004027	Ị́jọ́ sĩlé bụ́kụ̃ Ãdróŋá drị̂ agá rĩ jọ ị́jọ́ drị̃ la gá íni: “Mí u'á ãyĩkõ sĩ, mi ũkú úndó icólépi anzị tịlépi ku 'dĩ! Mí uzá ãzíla íci ãcící ãyĩkõ sĩ, mi ngọ́tị́ tĩŋá ãzá ĩtrĩkãjó ku rĩ sĩ. Ã'dusĩku mi ũkú ándrá ãjị́ nzelé rá rĩ, mi amụ́ anzị tịlé ũ'bí ru, ĩ'di ũkú u'álépi ágó tị gá ũgũgõ rĩ ndẽ rá.”
48004028	Má ádrị́pịka ãzíla má ámvọ́pịka ã'ị̃táŋá agá 'dĩ, ĩmi cécé Sárã ngọ́pị Ĩsákã áni, ã'dusĩku útị ĩmi ú'dí ru úríndí sĩ ị́jọ́ Ãdróŋá 'bã azịlé Ịbụrahị́mụ̃ nî rĩ sĩ.
48004029	Wó ĩ'di ándrá adrujó ụ́'dụ́ 'dã sĩ vâ ãndrũ rĩ áni: 'bá tịlé 'bá 'bá rĩ fẽ ũcõgõ 'bá tịlé Úríndí Ãdróŋá drị̂ sĩ rĩ nî.
48004030	Wó ị́jọ́ sĩlé bụ́kụ̃ Ãdróŋá drị̂ agá rĩ jọ ị́jọ́ drị̃ la gá íngoní? Jọ, “Ídro ĩzóŋá ãtí'bó ru rĩ kí ngọ́pị̃ be rá, ã'dusĩku ngọ́tị́ ĩzóŋá ãtí'bó ru rĩ drị̂ icó ãko átẹ́pị̃ 'bã a'belé ngọ́tị́ tịlé ị́jọ́ Ãdróŋá 'bã azịlé azị-azị̂ ũkú mgbã lị́cọ́ 'dị́pị rú rĩ drị̂ kí ịsụ́lé ĩndĩ ku.”
48004031	Má ádrị́pịka ãzíla má ámvọ́pịka ã'ị̃táŋá agá 'dĩ, ãma adru kí anzị ĩzóŋá ãtí'bó ru 'dã drị̂ kí áni sĩ u'ájó ãzị́táŋá pálé gá ku, wó ãma kí anzị ũkú lị́cọ́ 'dị́pị rú rĩ ãni u'álépi lẽtáŋá Ãdróŋá drị́ uyatáŋâ kóru rĩ áni.
48005001	Trũŋá sĩ rĩ gá, Kúrísĩtõ trũ ãma 'bo, ãma dó sĩ u'á drị̃lẹ́mgbọ agá. Ị́jọ́ 'dĩ sĩ, lẽ ãtu kí pá mgbemgbe ã'ị̃táŋá agá ãzíla lẽ ãgõ kí mụlé ãma umbélé ĩbáká ãzị́táŋá drị̂ sĩ ãtí'bó ru ku.
48005002	Ĩmi are drĩ ma 'i, ma Páwụ̃lọ̃ 'i, álẽ ĩminí jọlé la ĩdrĩ ĩmi fẽ ĩtãrãlé Ãdróŋá ní sĩ ĩmi ã'ị̃jó, drã Yẹ́sụ̃ Kúrísĩtõ drị́ gá rĩ 'bã ụ̃rọ̃drị́ dó ĩminí yụ.
48005003	Má amvi ĩminí ị́jọ́ 'dĩ ị̃dị́, 'bá ãlu-ãlu ru fẽlépi îtãrã 'i rá rĩ 'bã mba ãzị́táŋá Yãhụ́dị̃ 'bã rĩ kí tã pírí.
48005004	Ĩmi 'bá lẽlépi la Ãdróŋá 'bã lã ĩmi 'bá mgbã rú ãzị́táŋá 'bá Yãhụ́dị̃ 'badrị̂ kí vú ũbĩŋá sĩ rĩ, ĩmi anzé dó ĩmi kãkã Kúrísĩtõ drị̂ agá rá, wó ĩmi a'dé dó lẽtáŋá uyaŋâ kóru Ãdróŋá drị́ rĩ agâ sĩ ãmvé.
48005005	Wó ãmaní rĩ gá, Úríndí Ãlá Ãdróŋá drị́ rĩ lũ ãmaní tọndọlọ Ãdróŋá la ãma lã 'bá mgbã rú la ãmaní Yẹ́sụ̃ ã'ị̃jó rĩ sĩ, 'dĩ ị́jọ́ ãmaní sĩ ásị́ tị̃jó rĩ 'i.
48005006	Ãma gápi 'bá Kúrísĩtõ Yẹ́sụ̃ ã'ị̃lépi 'dĩ, údrĩ táni ãma ĩtãrã rá jõku îtãrã ãma ku, 'dĩ adru ãmaní ị́jọ́ ũkpó la ku. Ị́jọ́ ãmaní ũkpó rĩ ĩ'di ãmaní Yẹ́sụ̃ ã'ị̃jó, ã'ị̃táŋá ru i'dalépi sĩ Ãdróŋá lẽjó 'bá kí abe rĩ 'i.
48005007	Ĩmi ándrá acị́ agá ã'ị̃táŋá agá múké. Ã'di atrị ĩmi drị̃ ị́jọ́ mgbã rĩ vú bĩŋá gá nĩ yã?
48005008	Ị́jọ́ ĩmi drị̃ atrịlépi 'dĩ angá Ãdróŋá ĩmi umvelépi sĩ u'ájó lẽtáŋá ĩ'didrị́ uyaŋâ kóru rĩ drị́ ku.
48005009	Ị́jọ́ imbálé ĩnzõ rú wereŋá rĩ la tọ̃rọ́mẹ́ iza cécé ãkụ́kị́ ĩmbíráŋá rĩ 'bã fẽlé íwá mũrá gá tré rĩ la ũkã rá rĩ áni.
48005010	Ma Páwụ̃lọ̃ 'i, má ã'ị̃ ị́jọ́ Ãdróŋá drị̂ rá, á'bã vâ ásị́ ĩmi drị̃ gá rá, ĩmi icó ị́jọ́ 'bá ãzí ãni la vú ũbĩlé ku, wó ĩmi ị́jọ́ mádrị̂ kí vú ũbĩ áyụ. Ãdróŋá la 'bá ĩmi drị̃ ụtrị́lépi rĩ drị̃ gá ị́jọ́ lị rá.
48005011	Má ádrị́pịka ãzíla má ámvọ́pịka ã'ị̃táŋá agá 'dĩ, ma ũcõgõ ịsụ́ mání ị́jọ́ ĩtãrãŋá drị̂ ũlũjó ku rĩ sĩ. Ádrĩ tá ị́jọ́ ũlũ ĩtãrãŋá drị̃ gá la, ị́jọ́ Yẹ́sụ̃ 'bã drãjó mũsãlá'bã sị́ gá rĩ tá adru ífí kóru. 'Dĩ bãsĩ ị́jọ́ 'bá Yãhụ́dị̃ rú 'dĩ 'bã kí ịsụ́lé ũkpó-ũkpó ĩ'bã kí ã'ị̃lé ku rĩ 'i.
48005012	Má ũrã áma ásị́ gâlé 'bá ĩminí ũcõgõ fẽlépi ĩmi ĩtãrã ĩmi rá 'dĩ kí lẽ âco kí cécé ị̃ndrọgọ ránágó ru rĩ kí acojó rĩ áni rá!
48005013	Má ádrị́pịka ãzíla má ámvọ́pịka ã'ị̃táŋá agá 'dĩ, ûmve ĩmi drị̃lẹ́mgbọ ịsụ́jó ãzị́táŋá 'bá Yãhụ́dị̃ rú rĩ 'badrị̂ kí agá. Ĩmi ayú drị̃lẹ́mgbọ 'dĩ sĩ ị́jọ́ ũnzí ụrụ'bá drị́ gá rĩ kí idéjó áyụ ku. Ĩmi ayú drị̃lẹ́mgbọ 'dĩ ĩminí sĩ ãzị́ ngajó ĩmi ãlu-ãlu ní lẽtáŋá sĩ.
48005014	Ã'dusĩku ãzị́táŋá pírí tra kí ru ị́jọ́ 'dĩ agá, “Ílẽ mî jĩránĩ cécé míní ími lẽlé rĩ áni.”
48005015	Wó ĩmi adru mịfị́ trũ! Ĩdrĩ ĩmi ucí sị́ sĩ cénĩ-cénĩ rú cécé ãnãkpá ásé agá rĩ 'bã kí ru ucílé rĩ áni, ĩmi mụ ĩmi ụ'dị́lé ãyá-ãyá.
48005016	Ájọ ĩminí, Úríndí Ãlá rĩ drĩ ĩmi drị̃ ce nĩ, ĩmi icó ị́jọ́ ĩmi ụrụ'bá 'bã lẽlé 'dĩ kí vú ũbĩlé ku.
48005017	Ájọ ĩminí ị́jọ́ 'dĩ íni la ã'dusĩku ị́jọ́ ụrụ'bá drị́ gá rĩ icí kí ru ị́jọ́ Úríndí Ãlá rĩ drị̂ be ku. Ị́jọ́ ụrụ'bá drị́ rĩ kí ị́jọ́ Úríndí Ãlá rĩ drị̂ be kí ị̃rị̃ trá kí drĩdríŋĩ gá mẹ́rọ́'bá ru, kí ã'dị́ 'dị kí drĩdríŋĩ gá mí icó dó sĩ ị́jọ́ míní pẽlé idélé rĩ idélé ku.
48005018	Úríndí Ãlá Ãdróŋá drị́ rĩ drĩ ĩmi drị̃ ce nĩ, ĩmi adru dó ãzị́táŋá pálé gá ku.
48005019	Ị́jọ́ ụrụ'bá drị́ gá rĩ la 'bá kí fẽ ị́jọ́ 'dĩ kí idélé: mị-ãcí ãwụ̃ drị̂, ũrãtáŋá ũnzíkãnã rú rĩ, ị́jọ́ ãndị́ ru drị̃nzá ru rĩ abe.
48005020	Kí ãdroŋa ĩnzõ rú rĩ kí ị̃nzị̃, kí ũjõgõ ãzị́ nga, kí 'bá kí ngụ̃ ũnzí, kí ãwã kí drĩdríŋĩ gá, ãko 'bá ãzí drị̂ la 'de kí ásị́ gá ũnzí. Kí ala adrá ũmbã sĩ gbõrú-gbõrú, kí 'bá ãzí rĩ kí drị̃ ŋmĩ vụ̃rụ́ sĩ ru drị̃ ingajó ụrụgá ãndânĩ. Kí ru awa ínátị sĩ ínátị sĩ,
48005021	kí ãjã rú, kí ãná mvụ, kí ụ̃mụ̃ sĩ ãná mvụjó ãwụ̃ idéjó rĩ kí 'bã, ãzíla ị́jọ́ ũnzí ãzí ndú-ndú 'dĩ 'bã áni rĩ kí idé. Álũ ĩmi mịfị́ jõ mâ ĩmi mịfị́ lũjó ídu rĩ áni, 'bá ị́jọ́ 'dĩ 'bã áni rĩ kí idélépi rĩ icó kí Sụ́rụ́ Ãdróŋá drị̂ ịsụ́lé ĩ'bã ãko rú ku.
48005022	Wó ífí Úríndí 'bã kalé rĩ kí lẽtáŋá, ãyĩkõ, ásị́ ị̃gbẹ̃, ị́jọ́ taŋá, ásị́ ndrĩŋá, mũkẽ, ã'ị̃táŋá,
48005023	'bá ị́jọ́ idélépi jã rĩ, ãzíla ru ụtrị́jó ị́jọ́ ũnzí idéŋá gá rĩ. Ãzị́táŋá ị́jọ́ 'dã 'bã áni rĩ kí drị̃ gá 'dáyụ.
48005024	'Bá Kúrísĩtõ Yẹ́sụ̃ ãni rĩ ipa kí ĩ'bã ụrụ'bá ị́jọ́ ũnzí drị́ gá rĩ kí ị́jọ́ ala gá ụrụ'bá 'bã lẽlé idélé rĩ kí abe mũsãlá'bã sị́ gá pírí 'bo.
48005025	Úríndí 'bã ãmaní ídri fẽjó rĩ sĩ, lẽ Úríndí 'bã ce vâ ãma drị̃ nĩ.
48005026	Lẽ ãma adru kí ãfó sĩ ku, ãma iza kí 'bá ãzí 'bã ásị́ ku, ãzíla lẽ ãma idé kí 'bá ãzí ní ãjã sĩ ku.
48006001	Má ádrị́pịka ãzíla má ámvọ́pịka ã'ị̃táŋá agá 'dĩ, 'bá ãzí drĩ a'dé ị́jọ́ ũnzí agá, ĩmi 'bá úríndí agá ũkpó ru 'dĩ ĩmi uja 'bá 'dã jãjã rú vúlé ã'ị̃táŋá agá ũgũgõ. Wó ĩmi adru mịfị́ trũ ĩmi vâ mụ a'délé ị́jọ́ ũnzí ãlu 'dã agá ku.
48006002	Ĩko ĩmi ãzã ị́jọ́ ãnzị ĩmi ịsụ́lépi rĩ kí agá. Ị́jọ́ ĩminí ĩmi ãzã kojó 'dĩ la fẽ ĩmi ãzị́táŋá Kúrísĩtõ drị̂ kí vú ũbĩlé.
48006003	'Bá ãzí drĩ ũrã la 'i ãmbógó ru índẽ 'bá ãzí kí rá, wó adru ĩ'di 'bã ũrãlé 'dã 'bã áni ku, ĩ'di ru drị̃ ule.
48006004	'Bá ãlu-ãlu 'ba amá ru ádrízã ị́jọ́ ĩ'di 'bã idélé rĩ múké yã rĩ. Drĩ dó ru ádrízã ndre múké, ĩ'di dó sĩ ru ũnũ ị́jọ́ ĩ'di 'bã idélé rĩ sĩ, adru ĩ'di 'bã ru ụ̃'bị̃jó 'bá ãzí kí abe rĩ sĩ ku.
48006005	Ájọ ị́jọ́ 'dĩ íni la, ã'dusĩku lẽ 'bá ãlu-ãlu 'bã tu pá ị́jọ́ ĩ'didrị̂ kí agá nĩ.
48006006	'Bá 'bání imbálé ị́jọ́ Ãdróŋá drị̂ sĩ rĩ lẽ 'ba ale kí ãko ĩ'badrị̂ kí 'bá kí imbálépi rĩ abe.
48006007	Lẽ 'bá ãzí 'bã ulé ĩmi ku. 'Bá ãzí icó Ãdróŋá idelé ku. Ájọ ị́jọ́ 'dĩ íni la ã'dusĩku ũri 'bá 'bã tralé rĩ ĩ'di ũri ándrá ĩ'di 'bã salé rĩ.
48006008	'Bá ị́jọ́ ũnzí ụrụ'bá drị̂ kí vú ũbĩlépi áyụ rĩ ĩ'di drụ́zị́ drã ukólépi ku rĩ ịsụ́ áyụ. Wó 'bá ị́jọ́ Úríndí Ãlá rĩ drị̂ kí vú ũbĩlépi rĩ la drụ́zị́ ídri ukólépi ku rĩ ịsụ́ áyụ.
48006009	Lẽ ãma ãndẽ kí ị́jọ́ múké rĩ idéŋá sĩ ku. Ãdrĩ kí ãndẽ ku, ãma kí drụ́zị́ ũyá la ịsụ́ rá sáwã la múké rĩ drĩ acá 'bo rĩ gá.
48006010	Ị́jọ́ 'dĩ sĩ, ãma idé kí ị́jọ́ múké 'bá pírí 'baní, ãdrĩ kí drị̃lẹ́ba ịsụ́ rá rĩ gá. Wó ambamba la 'bá pírí Kúrísĩtõ ã'ị̃lépi rá 'dĩ 'banî.
48006011	Ĩndre drĩ áma drị́mvụ́ mání wárágã sĩjó ĩminí núkũtã use sĩ áma drị́ sĩ 'dĩ 'i.
48006012	'Bá lẽlépi ĩmi ũŋmĩlépi ĩmi ĩtãrã ĩmi rá 'dĩ, lẽ kí ru i'dalé ãzíla ịpị́lé ị́jọ́ ụrụ'bá drị́ gá rĩ kí sĩ. Kí ị́jọ́ 'dĩ kí idé íni la ã'dusĩku lẽ kí ũcõgõ ị́jọ́ ũlũŋá ála patáŋá ịsụ́ mũsãlá'bã Kúrísĩtõ drị́ gá rĩ sĩ adru ĩtãrãŋá sĩ ku rĩ ịsụ́lé ku.
48006013	'Bá jọlépi la ĩmi ĩtãrã ĩmi rá 'dĩ kí ũbĩ kí vâ ãzị́táŋá Mụ́sã drị́ rĩ kí vú pírí ku. Lẽ kí 'bãngá îtãrã ĩmi rá kí dó sĩ ru ịpị́ ĩminí ị́jọ́ ĩ'bã kí lẽlé ụrụ'bá drị̂ kí vú ũbĩjó rĩ sĩ.
48006014	Jõ ma 'i, álẽ áma ịpị́lé ị́jọ́ ãzí sĩ ku rá la ị́jọ́ Úpí ãma ãni Yẹ́sụ̃ Kúrísĩtõ drị́ rĩ 'i. Ĩ'di 'bã drãŋá mũsãlá'bã sị́ gá rĩ sĩ, ị́jọ́ ụ̃nọ́kụ́ drị́ 'dĩ kí ụ̃rọ̃drị́ mání 'dáyụ, ãzíla áma ãzị́ vâ ụ̃nọ́kụ́ ní 'dáyụ.
48006015	Ị́jọ́ mání ãmbógó rĩ adru 'bání ru ĩtãrãjó rá rĩ 'i jõku ĩ'diní ru ĩtãrãjó ku rĩ 'i ku. Ị́jọ́ mání ãmbógó rĩ ĩ'di 'bá 'dĩ ịsụ́ ídri ú'dí Úríndí Ãlá Ãdróŋá drị́ gá rĩ 'bã fẽlé rĩ rá yã rĩ 'i.
48006016	Ãdróŋá ásị́ 'bã ndrĩ 'bá ãzị́táŋá 'dĩ vú ũbĩlépi rĩ 'baní pírí 'ba u'á kí sĩ ásị́ ị̃gbẹ̃ sĩ. 'Bá 'dĩ kí 'bá Ịsịrayị́lị̃ rú Ãdróŋá 'bã ũpẽlé nĩ rĩ kî.
48006017	Mání ị́jọ́ mádrị́ 'dĩ dejó, álẽ dó 'bá ãzí 'bã ĩcãndĩ ma ị̃dị́ ku, ã'dusĩku ị́lụ́wẹ́ áma ụrụ'bá gá 'dĩ i'da kí ma ãtí'bó Yẹ́sụ̃ ãni.
48006018	Má ádrị́pịka ãzíla má ámvọ́pịka ã'ị̃táŋá agá 'dĩ, lẽtáŋá uyaŋâ kóru Úpí ãma ãni Yẹ́sụ̃ Kúrísĩtõ drị́ gá rĩ 'bã adru ĩmi drị̃ gá jã 'dâ. Ámĩnã.
49001001	Wárágã 'dĩ angá mádrị́ ma Páwụ̃lọ̃ ụ̃pị́gọ́ŋá Kúrísĩtõ Yẹ́sụ̃ drị́ Ãdróŋá 'bã lẽtáŋá sĩ rĩ drị́, ásĩ ĩ'di 'bá ãlá ã'ị̃táŋâ trũ Yẹ́sụ̃ Kúrísĩtõ agá Ĩfésõ gá 'dĩ 'banî.
49001002	Lẽtáŋá uyaŋâ kóru ãzíla ásị́ ị̃gbẹ̃ Ãdróŋá ãmã Átẹ́pị ãzíla Úpí ãma ãni Yẹ́sụ̃ Kúrísĩtõ drị́ rĩ 'bã adru ĩmi abe.
49001003	Lẽ ị́cụ́ kí Ãdróŋá 'i, 'dĩ Átẹ́pị ãmã Úpí Yẹ́sụ̃ Kúrísĩtõ drị́ rĩ 'i. Ícíŋá ãmaní Kúrísĩtõ trũ rĩ sĩ, fẽ ãmaní drị̃lẹ́ba, wi ãmaní sụ̃sụ́ pírí Úríndí drị́ 'bụ̃ gâlé 'dĩ kî.
49001004	Ã'dusĩku ũpẽ ándrá ãma ídu Kúrísĩtõ rụ̂ sĩ adrujó ĩ'di 'bã 'bá ru 'dĩ sĩ 'bã drĩ ụ̃nọ́kụ́ ku, 'bã ãma adrujó ãlá ru ãzíla ị́jộ kóru ĩ'di 'bã mẹ́lẹ́tị gá.
49001005	'Bã ãma ídu acájó ĩ'di 'bã anzị rú Yẹ́sụ̃ Kúrísĩtõ agâ sĩ, ị́jọ́ ĩ'di 'bã lẽlé ãyĩkõ fẽlépi ĩ'diní rĩ kí sĩ.
49001006	Lẽ ãma ịcụ́ kí Ãdróŋá 'i ásị́ ị̃gbẹ̃ ĩ'di ãni dị̃zã rú ĩ'di 'bã fẽlé ãmaní ị̃sálị, ĩ'di 'bã Ngọ́pị̃ ĩ'di 'bã lẽlé rĩ agâ sĩ rĩ sĩ.
49001007	Ĩ'di agá unze ãma ãrí ĩ'didrị́ gá rĩ sĩ, ãma trũjó ị́jọ́ ũnzí agá. Ásị́ ị̃gbẹ̃ Ãdróŋá ãni ãmbógó rĩ sĩ,
49001008	ĩ'diní fẽlé ãmaní ĩyõ rú ụ̃'bị̃ŋâ kóru ũndũwã ĩ'didrị́, ãzíla ị́jọ́ nị̃ŋá ĩ'didrị́ gá rĩ sĩ.
49001009	Ãzíla fẽ ãmaní ị́jọ́ ĩ'di ãni zị̃lé zị̃-zị̃ ĩ'di 'bã lẽlé rĩ nị̃jó ĩ'di 'bã adrujó múké ĩ'di mịfị́ gá rĩ, ĩ'di 'bã ũrãlé idélé Kúrísĩtõ agâ sĩ rĩ 'i.
49001010	Ị́jọ́ ĩ'di 'bã itúlé rĩ sáwã pịrị-pịrị rĩ drĩ ca 'bo, ĩ'di ãko pírí 'bụ̃ gá rĩ kí icí ãko ụ̃nọ́kụ́ gá rĩ abe Úpí ãlu pálé gá 'dĩ Kúrísĩtõ 'i.
49001011	Ãko pírí kí ru idé Ãdróŋá 'bã itúlé ãzíla ĩ'di 'bã ásị́ 'bã ũrãlé rĩ áni, ãzíla Ãdróŋá ũpẽ ãma adrujó 'bá ĩ'di ãni la rú, icíŋá Kúrísĩtõ agá rĩ sĩ, ã'dusĩku ĩ'di 'bã lẽlé rĩ sĩ 'dĩ ị́jọ́ ĩ'diní 'bãlé ídu rĩ 'i.
49001012	Ãma gápi 'bá Yãhụ́dị̃ rú drị̃drị̃ ásị́ 'bãlépi Kúrísĩtõ agá 'dĩ, ũpẽ ãma ĩ'di ịcụ́jó ãmbõgõ ĩ'didrị́ dị̃zã rú rĩ sĩ.
49001013	Ãzíla úsu vâ ĩmi Kúrísĩtõ agá ĩndĩ ĩminí ị́jọ́ mgbã rĩ arejó 'bo rĩ sĩ, 'dĩ ị́jọ́ mgbã patáŋá ĩmidrị́ gá rĩ drị̂ 'i. Ĩminí ĩ'di ã'ị̃jó 'bo rĩ sĩ ĩbĩ dó sĩ ícétáŋá ĩmi ĩ'di ãni rĩ ĩmi ụrụ'bá gá Úríndí Ãlá Ãdróŋá ní azịlé rĩ sĩ.
49001014	Úríndí ĩ'di ãko a'belé pá tulépi ãwítã rú kpere 'bá kí unzejó pírí 'bo, sĩ adrujó Ãdróŋá 'bã ãko rú. Ị́jọ́ 'dĩ sĩ, lẽ ãma ị̃nzị̃ kí Ãdróŋá 'i dị̃zã ĩ'di ãni ãmbógó rĩ sĩ.
49001015	Ị́jọ́ 'dĩ sĩ, ụ́'dụ́ ma ị́jọ́ arejó ã'ị̃táŋá ĩmi ãni Yẹ́sụ̃ agá rĩ drị̃ gá ãzíla lẽtáŋá ĩmi ãni 'bá ãlá rĩ 'ba rụ́ pírí rĩ sĩ,
49001016	má a'be ãwã'dĩfô fẽŋá Ãdróŋá ní ĩmi ị́jọ́ sĩ rĩ ku ãzíla ma ĩmi ị́jọ́ ũrã mání ĩminí Ãdróŋá zị agá.
49001017	Ma Ãdróŋá Úpí ãma ãni Yẹ́sụ̃ Kúrísĩtõ drị́ Átẹ́pị dị̃zã rú rĩ zị sĩ ĩminí ũndũwã Úríndí drị́ gá rĩ fẽjó ãzíla ícétáŋá kí abe, ị́jọ́ 'dĩ sĩ ĩmi dó sĩ ĩ'di nị̃ ndẽ rá.
49001018	Ma vâ Ãdróŋá zị mịfị́ ĩmi ásị́ drị́ gá rĩ kí nzị̃jó ĩmi dó sĩ nị̃ la rá, ãzíla ĩmi dó sĩ ásị́ 'bã ãko ĩ'diní dị̃zã rú drị̃lẹ́ gâlé Ãdróŋá 'bã ĩmi umvejó ĩminí mụlé ịsụ́lé rĩ kí drị̃ gá,
49001019	ãzíla ũkpó ĩ'di ãni ãmbógó ndẽlépi rá rĩ la ãzị́ nga ãma 'bá ĩ'di ã'ị̃lépi 'dĩ abe nĩ. Ũkpó 'dã cécé ũkpó ĩ'didrị́ ãmbógó rĩ 'bã ãzị́ ngajó rĩ áni.
49001020	Ĩ'di 'bã ayúlé sĩ Kúrísĩtõ ní, ĩ'diní sĩ ĩ'di ingajó ídri drã agá ãzíla ĩ'di irijó ĩ'di 'bã drị́ ãndá rĩ gá ãngũ 'bụ̃ gá rĩ gá rĩ 'i.
49001021	Kúrísĩtõ Úpí ru ũkpó drị̃ ceŋá 'bụ̃ gá rĩ agá pírí, ãzị́táŋá ãzíla ũkpó ãzíla ũpi kí drị̃lẹ́ gá, rụ́ ĩ'didrị́ gá fẽlé rĩ ndẽ ãmbõgõ sĩ ãmbogo ụ̃nọ́kụ́ ú'dî'da 'dĩ 'badrị̂ kí rá, ãzíla ụ̃nọ́kụ́ drụ́zị́ amụ́lépi vúlé rĩ 'badrị̂ kí rá.
49001022	Ãzíla Ãdróŋá 'bã ãko pírí kí ĩ'di pálé gá, 'bã dó ĩ'di adrujó kãnị́sã drị̃lẹ́ ru ãko pírí kí drị̃lẹ́ gá.
49001023	Kãnị́sã ĩ'di ụrụ'bá Kúrísĩtõ drị́ gá rĩ 'i, ga ũkpó Kúrísĩtõ drị̂ sĩ tré ĩ'di sĩ ãko pírí ga kí tré gẹ̃rị̃ pírí gá.
49002001	Ándrá ídu ĩminí drĩ Yẹ́sụ̃ Kúrísĩtõ ã'ị̃jó ku rĩ sĩ, ĩmi ũdrã ị́jọ́ ũnzí ĩmidrị̂ kí agá úríndí sĩ rá ã'dusĩku ĩgã Ãdróŋâ tị arelé úmgbé.
49002002	Ĩmi idé ándrá ị́jọ́ 'dĩ kí, ĩminí u'ájó gẹ̃rị̃ ụ̃nọ́kụ́ 'dĩ drị̂ kí vú ũbĩjó rĩ sĩ, ãzíla ũkpó úpí sụ́rụ́ ũlí agá 'bụ̃ agá 'dĩ drị̂, úríndí ũnzí ú'dî'da ãzị́ ngalépi 'bá Ãdróŋá tị gãlépi úmgbé 'dĩ kí agá rĩ sĩ.
49002003	Ụ́'dụ́ ãlu ãma pírí u'á kí ándrá ị́jọ́ ũnzí ĩ'bã kí idélé 'dĩ kí agá rá, ị́jọ́ 'dĩ kí ãmã ũrãlé ãzíla ãmã ụrụ'bá 'bã lẽlé rĩ kî. 'Bá ãzí rĩ kí áni, ãma dó sĩ adru 'bá ándrá tátí drị̃rịma ịsụ́lépi ũmbã ĩ'didrị̂ sĩ rĩ kî.
49002004	Wó lẽtáŋá ĩ'didrị́ ãmaní ãmbógó rĩ sĩ, Ãdróŋá ásị́ ị̃gbẹ̃ ambamba rĩ,
49002005	'bã ãma ídri Kúrísĩtõ be táni ãmaní ũdrã agá ị́jọ́ ũnzí agá úríndí sĩ rá. Pa lú ĩmi ásị́ ị̃gbẹ̃ ĩ'didrị́ gá rĩ sĩ.
49002006	Ãdróŋá inga ãma Kúrísĩtõ be ãzíla fẽ ãmaní rijó ĩ'di trũ Ũpĩ Kúrísĩtõ Yẹ́sụ̃ drị́ 'bụ̃ gá rĩ agá.
49002007	Ị́jọ́ 'dĩ sĩ, ị̃tụ́ amụ́lépi rĩ sĩ, ásị́ ị̃gbẹ̃ ĩ'didrị́ ndẽlépi rá ukólépi ku rĩ 'bã i'dá dó sĩ ãmaní Kúrísĩtõ Yẹ́sụ̃ agâ sĩ.
49002008	Ã'dusĩku pa ãma ásị́ ị̃gbẹ̃ ĩ'didrị́ gá rĩ sĩ, 'dĩ ã'ị̃táŋá sĩ adru ị́jọ́ angálépi ĩmidrị́ la ku, ĩ'di ãko Ãdróŋá 'bã fẽlé nĩ rĩ 'i;
49002009	adru ãzị́ ngaŋá sĩ ku, 'bá ãzí ịpị́ dó sĩ ru ị́jọ́ la sĩ ku.
49002010	Ã'dusĩku ãma drị́mvụ́ ĩ'di 'bã 'bãlé Kúrísĩtõ Yẹ́sụ̃ agâ sĩ ị́jọ́ mgbã rĩ ngajó ándrá Ãdróŋá 'bã idélé ãmaní ídu drị̃drị̃ rĩ ngajó rĩ 'i.
49002011	Ị́jọ́ 'dĩ sĩ, ĩmi ũrã drĩ ị́jọ́ ándrá ĩmi tịjó ãmị́yọ́ŋá ru, 'bá Yãhụ́dị̃ rú ĩtãrãlé drị́ sĩ 'dĩ 'bã kí ĩmi umvejó “'Bá ĩtãrãlé ku 'dĩ kî rú” rĩ 'i (wó 'dĩ kí ị́jọ́ lú idélé ụrụ'bá gá rĩ kî adru 'bá ĩtãrãjó ásị́ gá rĩ 'i ku).
49002012	Ĩnị̃ rá ĩmi ándrá Kúrísĩtõ trũ ndú-ndú, úlã ándrá ĩmi 'bá Ịsịrayị́lị̃ ãni la rú ku ãzíla ãmị́yọ́ŋá ru ị́jọ́ Ãdróŋá 'bã azịlé ĩ'baní rĩ kí kóru. Ĩri u'álé ụ̃nọ́kụ́ drị̃ gá 'dâ Ãdróŋâ kóru ãzíla ásị́ 'bãŋâ kóru.
49002013	Wó ú'dî'da ĩmi ándrá 'bá álị́ rárá ru 'dĩ, ící dó ĩmi Kúrísĩtõ Yẹ́sụ̃ trũ ãlu, ají dó ĩmi ãni rú ãrí Kúrísĩtõ drị̂ sĩ.
49002014	Kúrísĩtõ 'bã mgbã rĩ atrị ãma ásị́ ũnzĩ ãmaní ãma lẽjó ku rĩ agâ sĩ ãma 'bá Yãhụ́dị̃ ru 'dĩ kí icíjó 'bá Yãhụ́dị̃ rú ku 'dĩ abe ãlu. Anu bõrõ kí drĩdríŋĩ gá kí awalépi ndú-ndú sĩ adrujó mẹ́rọ́'bá ru rĩ rá.
49002015	Anu ãzị́táŋá 'bá Yãhụ́dị̃ 'badrị́ cécé bõrõ áni kí drĩdríŋĩ gá rĩ ĩ'di 'bã drãŋá sĩ rá, sĩ amụtị ị̃rị̃ 'dĩ kí icíjó 'bá ú'dí ãlu rú ĩ'di be, ají dó sĩ ásị́ ị̃gbẹ̃ gẹ̃rị̃ ãlu 'dĩ sĩ.
49002016	Ĩ'di 'bã drãŋá mũsãlá'bã sị́ gá rĩ sĩ, Kúrísĩtõ andi ãngũ ũnzí ĩ'badrị́ rĩ rá. Mũsãlá'bã sĩ icí ãma ụrụ'bá ãlu agá, ãzíla ají dó sĩ kí vúlé Ãdróŋá rụ́.
49002017	Ị́jọ́ 'dĩ sĩ, Kúrísĩtõ amụ́ ị́jọ́ mgbã ásị́ ị̃gbẹ̃ drị́ gá rĩ ũlũlé 'bá pírí 'banî, ĩmi 'bá Yãhụ́dị̃ rú ku ándrá rárá ru Ãdróŋá be 'dĩ, ãzíla 'bá Yãhụ́dị̃ rú ãníŋá 'dĩ 'banî.
49002018	Ĩ'di Kúrísĩtõ rụ̂ sĩ ãma icó amụ́lé Úríndí Ãlá ãlu 'dĩ sĩ Ãdróŋá ãmã Átẹ́pị rú rĩ drị̃lẹ́ gá rá.
49002019	Ị́jọ́ 'dĩ sĩ, ĩmi 'bá Yãhụ́dị̃ rú ku 'dĩ, ĩmi adru dó ãmị́yọ́ŋá ru ị̃dị́ ku. Ĩmi dó Ãdróŋá 'bã 'bá ãzíla 'bá ĩ'didrị́ lị́cọ́ gá rĩ kî.
49002020	Úsị dó ĩmi jó ị̃ndụ́ 'bá ụ̃pịgọŋa rú ãzíla 'bá nãbịya rú 'dĩ 'bã kí 'bãlé 'dĩ ị́jọ́ ĩ'bã kí imbálé rĩ drị̃ gá. Ãzíla írã kónã gá jó 'bã sĩ pá tujó rĩ ĩ'di Kúrísĩtõ Yẹ́sụ̃ 'bã ãmgbã rĩ 'i.
49002021	Ĩ'di agá jó icí dó ru ãlu ãzíla tu pá jó Ãlá Úpí ị̃nzị̃jó rĩ rú.
49002022	Ícíŋá ĩmi ãni ĩ'di agá rĩ sĩ, úsị vâ ĩmi 'bá pírí abe jó ãlu rú, ãngũ Ãdróŋá 'bã sĩ u'ájó ala gá Úríndí ĩ'didrị̂ sĩ rĩ rú.
49003001	Ị́jọ́ 'dĩ sĩ, ma Páwụ̃lọ̃ 'i, ma Ãdróŋá zị ĩmi ị́jọ́ sĩ. Ma mãbụ́sụ̃ gá la ãzị́ Kúrísĩtõ Yẹ́sụ̃ 'bã fẽlé mádrị́, sĩ ị́jọ́ mgbã rĩ ũlũjó ĩmi 'bá Yãhụ́dị̃ rú ku 'dĩ 'baní rĩ sĩ.
49003002	Ị́jọ́ mgbã sĩ ĩmi are ị́jọ́ ãzị́ Ãdróŋá 'bã fẽlé mádrị́ ásị́ ị̃gbẹ̃ ĩ'didrị́ gá rĩ sĩ ĩmi ãzã kojó 'dĩ rá.
49003003	Ãdróŋá i'da mání ị́jọ́ ĩ'di ãni itúlé zị̃lé zị̃-zị̃ rĩ. Ásĩ ĩminí ị́jọ́ ị́jọ́ 'dĩ drị̃ gá were rú 'bo.
49003004	Ĩminí ị́jọ́ 'dĩ lãjó 'bo rĩ sĩ, ĩmi dó ndre la rá ávã ị́jọ́ Ãdróŋá ãni zị̃lé zị̃-zị̃ Kúrísĩtõ drị̃ gá rĩ rá.
49003005	Ị́jọ́ Ãdróŋá ãni ĩ'di 'bã zị̃lé zị̃-zị̃ 'dĩ i'da ándrá ĩ'di 'bá 'baní ku, wó ú'dî'da rĩ gá, i'da dó ĩ'di Úríndí Ãlá rĩ sĩ. I'da ĩ'di 'bá ĩ'di ãni ĩ'di 'bã ũpẽlé ụ̃pịgọŋa ãlá ãzíla nãbịya rú 'dĩ 'banî.
49003006	Ị́jọ́ zị̃lé zị̃-zị̃ rĩ 'bã ífí ị́jọ́ mgbã Yẹ́sụ̃ drị́ gá rĩ fẽ 'bá Yãhụ́dị̃ rú ku 'dĩ 'baní 'bá Yãhụ́dị̃ rú 'dĩ abe drị̃lẹ́ba Ãdróŋá drị́ gá rĩ ịsụ́lé, kí ụrụ'bá ãlu 'bã ĩsélé ãzíla kí ị́jọ́ Ãdróŋá ãni ĩ'di 'bã azịlé Kúrísĩtõ Yẹ́sụ̃ rụ̂ sĩ rĩ awa kí drĩdríŋĩ gá ĩ'bã ã'ị̃táŋá Yẹ́sụ̃ agá rĩ sĩ.
49003007	Má acá ãtí'bó ị́jọ́ mgbã 'dĩ ũlũlépi rĩ rú fẽtáŋá ásị́ ị̃gbẹ̃ Ãdróŋá ãni ĩ'di 'bã fẽlé mání ãzị́ ũkpõ ĩ'didrị́ 'bã ngalé rĩ sĩ.
49003008	Ma 'bá ãsị̃ŋá gá 'bá Ãdróŋá ãni 'dĩ kí agá pírí rĩ 'i, wó mání táni adrujó 'dĩ 'bã áni rá tí, Ãdróŋá fẽ mání drị̃lẹ́ba sĩ ãzị́ ĩ'di ãni ãmbógó ị́jọ́ mgbã rĩ ũlũjó 'bá Yãhụ́dị̃ rú ku rĩ 'baní málĩ Kúrísĩtõ drị́ ukólépi ku rĩ drị̃ gá.
49003009	Ãdróŋá fẽ vâ mání ãzị́ ị́jọ́ ándrá ĩ'di ãni zị̃lé zị̃-zị̃ údu rĩ i'dajó 'bá pírí 'baní tọndọlọ. 'Dĩ Ãdróŋá ãko pírí kí ũ'bãlépi nĩ rĩ 'i.
49003010	Idé ị́jọ́ 'dĩ íni la ú'dî'da i'dajó la úríndí 'baní, ãzíla 'bá kí drị̃ celépi ũkpõ trũ 'bụ̃ agá 'dĩ abe, Ãdróŋá 'bã ũndũwã ãmbõgõ íngõpí yã rĩ. Ãdróŋá i'da ĩ'baní ũndũwã ĩ'didrị̂ ãzị́ ĩ'di 'bã ngalé kãnị́sã agá rĩ sĩ.
49003011	Ãdróŋá itú ándrá ị́jọ́ 'dĩ ídu ị́jọ́ ĩ'di 'bã ũtĩlé ukólépi ku rĩ sĩ, ãzíla idé ị́jọ́ 'dĩ Kúrísĩtõ Yẹ́sụ̃ ãmã Úpí rụ̂ sĩ.
49003012	Ãmaní ĩ'di ã'ị̃jó rá rĩ sĩ ãzíla ãmaní ãma icíjó ĩ'di trũ ãlu rĩ sĩ, gẹ̃rị̃ Ãdróŋá rụ̂lé rĩ ĩ'di ãmaní mgbọ rú, ãma dó mụ ĩ'di rụ̂lé ụ̃rị̃ kóru.
49003013	Má a'ị́ ĩmidrị́, ĩmi ásị́ 'bã ũtĩ ị́jọ́ mání ũcõgõ ịsụ́jó ị́jọ́ ũlũŋá ĩminí ĩmi 'bá Yãhụ́dị̃ rú ku 'dĩ 'baní rĩ sĩ ku, ã'dusĩku 'dĩ pírí ĩmi ị́jọ́ sĩ.
49003014	Ị́jọ́ 'dĩ sĩ, átị̃ ãja vụ̃rụ́ Ãdróŋá ãmã Átẹ́pị drị̃lẹ́ gá sĩ ĩminí Ãdróŋá ã'ị̃jó.
49003015	Ĩ'di 'bá fẽlépi la lị́cọ́ 'bụ̃ gá ãzíla vâ ụ̃nọ́kụ́ drị̃ gá 'dĩ 'baní adrujó cí rĩ 'i.
49003016	Ĩ'di málĩ trũ fẽlé 'bá pírí ĩ'di ãni 'dĩ 'banî. Ị́jọ́ 'dĩ sĩ, ázị Ãdróŋá 'i Úríndí ĩ'didrị̂ 'bã fẽ ĩminí ũkpõ, ĩmi ásị́ dó sĩ adru ũkpó ru,
49003017	ma vâ Ãdróŋá zị lẽ Kúrísĩtõ 'bã ri ĩmi ásị́ gá ãsị̃ŋâ kóru ã'dusĩku ĩmi ã'ị̃ ĩ'di rá. Ãzíla ma vâ Ãdróŋá zị lẽtáŋá ĩminí ĩ'di lẽjó ãzíla ĩminí ĩmi lẽjó ĩmi drĩdríŋĩ gá 'dĩ 'bã fẽ ĩminí pá tujó ũkpó ru.
49003018	Gẹ̃rị̃ 'dĩ sĩ, ĩmi ãzíla 'bá pírí Ãdróŋá ãni 'dĩ kí mụ nị̃lé la Kúrísĩtõ lẽ ãma íngõpí yã rĩ gá rá. Lẽ ãma ambamba, ãsị̃ŋâ kóru.
49003019	'Bá ãzí drĩ táni Yẹ́sụ̃ Kúrísĩtõ lẽ ãma íngõpí yã rĩ nị̃ agá pírí ku tí, ma Ãdróŋá zị ĩminí sĩ nị̃jó la, ĩmi dó sĩ adru cécé Ãdróŋá áni.
49003020	-
49003021	Dị̃zã 'bã adru Ãdróŋá ní ũkpó ĩ'di ãni ãzị́ ngalépi ãma agâ sĩ ãko ĩ'di 'bã icólé idélé rĩ kí idéjó ndẽ ãmaní zịlé ĩ'didrị̂lé jõku ãmaní ũrãlé rĩ kí rá. Ãzíla dị̃zã 'bã adru ĩ'diní kãnị́sã agá ãzíla Kúrísĩtõ Yẹ́sụ̃ agá sáwã pírí sĩ, ãsị̃ŋâ kóru! Ámĩnã.
49004001	Mâ adrujó mãbụ́sụ̃ rú ãzị́ Úpí drị́ gá ị́jọ́ ũlũjó rĩ ngajó rĩ sĩ, ma mãmálá 'bã ĩmi rụ́ ĩmi u'á ádrízã múké Ãdróŋá 'bã ĩmi umvejó adrujó ĩ'di 'bã 'bá ru rĩ sĩ.
49004002	Ị́jọ́ pírí míní idélé rĩ kí agá ími ásị́ 'bã adru jã ãzíla ị̃gbẹ́ ru, ími ásị́ 'bã ta ị́jọ́ tã-tã, ĩmi u'á ĩmi drĩdríŋĩ gá lẽtáŋá sĩ ásị́ jã sĩ.
49004003	Ĩmi ụ̃'bị̃ ũkpó ru u'ájó tị icítáŋá Úríndí 'bã fẽlé sĩ ĩmi umvejó adrujó ásị́ ị̃gbẹ̃ sĩ rĩ agá.
49004004	Ãma 'bá ã'ị̃táŋá agá 'dĩ, ãma ụrụ'bá ãlu agá, Úríndí vâ ãlu, cécé Ãdróŋá 'bã ándrá ãma umvejó ásị́ 'bãŋá ãlu agá rĩ sĩ rĩ áni.
49004005	Úpí ĩ'di ãlu, ã'ị̃táŋá ãlu, ãzíla bãbụ̃tị́zị̃ vâ ãlu.
49004006	Ãdróŋá ãlu Átẹ́pị rú rĩ ãko pírí 'badrị̂, ãko pírí kí drị̃lẹ́ gá, ãko pírí agâ sĩ ãzíla u'álépi ãko pírí kí agá rĩ 'i.
49004007	Wó Kúrísĩtõ fẽ ãma ãlu-ãlu ní fẽtáŋá ndú-ndú kí ásị́ ị̃gbẹ̃ ĩ'didrị́ gá rĩ sĩ ĩ'di 'bã lẽlé awalé rĩ áni.
49004008	Ị́jọ́ 'dĩ sĩ, sĩlé bụ́kụ̃ Ãdróŋá drị̂ agá rĩ áni, “Ĩ'di mụ tụlé 'bụ̃ gá ụrụgâlé 'bo, 'dụ 'bá mãbụ́sụ̃ rú 'dĩ kí ĩndĩ ãzíla fẽ dó 'bá 'baní fẽtáŋá kî.”
49004009	(Bụ́kụ̃ Ãdróŋá drị̂ drĩ jọ la: “Tụ ãngũ ụrụgá rĩ gá” ị́jọ́ 'dĩ 'bã ífí íngoní? Ífí la sị vụ̃rụ́ ụ̃nọ́kụ́ ị̃ndụ́ gâlé ráká.
49004010	'Bá asị́lépi 'bụ̃ gâlé ụ̃nọ́kụ́ drị̃ gá 'dõlé rĩ ĩ'di 'bá tụlépi ãngũ ụrụgá wị́lị́wị́lị́ ãndânĩ rĩ gá pírí rĩ 'i, ãko pírí 'bã adru kí ĩ'di 'bã lẽlé rĩ áni.)
49004011	Ĩ'di Kúrísĩtõ 'bá 'baní ãzị́ ndú-ndú kí fẽlépi rĩ 'i, ũpẽ 'bá ãzí rĩ kí adrujó ụ̃pị́gọ́ŋá ru, ãzí kí adrujó nãbịya rú, ãzí rĩ kí 'bá ị́jọ́ mgbã rĩ ũlũlépi rĩ kí ru, ãzíla ũpẽ 'bá ãzí rĩ kí 'bá ã'ị̃táŋá agá rĩ kí tãmbalé ãzíla kí imbájó.
49004012	Idé ị́jọ́ 'dĩ íni la sĩ 'bá Ãdróŋá drị̂ kí itújó bábá ãzị́ ngajó Kúrísĩtõ nî, sĩ ụrụ'bá ĩ'didrị́ kãnị́sã sịjó.
49004013	Ásị́sị́ŋá la ãmbógó rĩ sĩ ãma icíjó pírí ãlu ã'ị̃táŋá ãmaní sĩ ĩ'di nị̃jó Ãdróŋá Ngọ́pị 'i, ãzíla ãma dó sĩ acá 'bá zolépi 'bo la rú zojó rá cécé Kúrísĩtõ áni.
49004014	Ãma icó dó sĩ adrulé anzị nírí ru tulé drị̃ gá ãzíla vúlé ãlụ́kụ́kụ̃ ímbátáŋá ĩnzõ rú drị̂ 'bã ujílé léru-léru rĩ rú ị̃dị́ ku. 'Bá ũndũwã ĩnzõ rú ãzíla ị́jọ́ ĩnzõ rú 'dĩ kí itúlépi rĩ ícó kí ulélé ku.
49004015	Kẹ̃jị́ la gá, ị́jọ́ mgbã Ãdróŋá drị́ gá rĩ jọjó lẽtáŋá sĩ rĩ la ãma fẽ zojó gẹ̃rị̃ pírí sĩ Kúrísĩtõ agá, ĩ'di drị̃lẹ́ kãnị́sã drị́ rĩ.
49004016	Kúrísĩtõ sĩ ụrụ'bá pírí icí ru ãlu, ru icíjó sĩ ru rụjó ãngũ ãlu gá, ị́sụ́ 'bã ũkpó fẽjó rĩ sĩ. Fẽ ụrụ'bá ní zojó lẽtáŋá sĩ, ụrụ'bá 'bã ĩsélé ãlu-ãlu 'bã ãzị́ ĩ'didrị̂ ngalé rĩ 'bã áni.
49004017	Ị́jọ́ 'dĩ sĩ, ma jọ la ĩminí ãzíla ma ĩmi bị́lẹ́ ị̃ndụ́ li rụ́ Úpí drị́ gá rĩ sĩ, ĩmi u'á kí cécé 'bá Ãdróŋá nị̃lépi ku rĩ kí áni ku. Ãko ĩ'bã kí ị́jọ́ ũrãjó drị̃ la gá rĩ kí ụ̃rọ̃drị́ kóru ãzíla ũnzíkãnã rú.
49004018	Icó kí ị́jọ́ vãlé Ãdróŋá drị̃ gá ku, ã'dusĩku ị́jọ́ vãŋá ĩ'badrị̂ kí ũnzí. Ídri ú'dí Ãdróŋá 'bã fẽlé rĩ kí agá 'dáyụ, ã'dusĩku nị̃ kí ị́jọ́ ku ásị́ la 'bã kí mbajó mbã-mbã rĩ sĩ.
49004019	Ĩ'bã kí ị́jọ́ ũnzí idéjó rĩ sĩ, kí dó sĩ drị̃nzá kóru, fẽ kí dó ru ị́jọ́ ĩ'bã ụrụ'bá 'bã lẽlé rĩ idéjó, ãzíla kí ị́jọ́ pírí drị̃nzá ru 'dĩ kí idé áyụ, ãzíla icó kí idélé ụ̃rị̃ sĩ ị́jọ́ ũnzí sĩ ku.
49004020	Ị́jọ́ ándrá ĩminí Kúrísĩtõ nị̃jó rĩ adru gẹ̃rị̃ 'dĩ sĩ ku.
49004021	Ãndá-ãndá ru ĩmi are ị́jọ́ drị̃ la gá rá ãzíla ĩmi 'bá ĩ'di vú ũbĩlépi 'dĩ 'baní ímbá ị́jọ́ mgbã Yẹ́sụ̃ drị́ gá rĩ rá.
49004022	Ímbá ándrá ĩmi sĩ ị́jọ́ idéŋá gbíyã ĩmi ãni ídu rĩ sĩ rĩ a'bejó rá, ídri ru izalépi ĩlí ĩ'di ãni úlétáŋá ru 'dĩ 'i.
49004023	Ĩmi ásị́ kí 'bãjó ũrãtáŋá ĩmidrị̂ abe ú'dí ru,
49004024	ĩsụ̃ dó 'bá ú'dí 'bãlé cécé Ãdróŋá áni ãzíla ru i'dálépi ídri mgbã ãlá rĩ sĩ rĩ áyụ.
49004025	Ị́jọ́ 'dĩ sĩ, lẽ ĩmi alị́ ĩnzõ ị̃dị́ ku, lẽ dó ãjọ ị́jọ́ mgbã rĩ ãma ãlu-ãlu ã'ị̃táŋá agá 'dĩ 'banî, ãma adrujó ụrụ'bá ãlu rĩ sĩ.
49004026	“Ũmbã ĩmidrị̂ agá lẽ ĩmi idé ị́jọ́ ũnzí la ku.” Ị̃tụ́ 'bã 'de ĩmi drị̃ gá ũmbã trũ ku.
49004027	Lẽ ĩmi a'be kẹ̃jị́ ãzí Sĩtánĩ ní sĩ ĩmi uléjó ku.
49004028	'Bá ụ̃gụ́ rĩ lẽ 'bã ụ̃gụ̃ ãko ãzí ị̃dị́ ku, wó 'bã nga ãzị́ ũkpó sĩ ĩ'di 'bã drị́ sĩ, sĩ ru ãzã kojó, icó dó sĩ ãko ịsụ́lé fẽjó 'bá lẽmẽrí rĩ nî.
49004029	Ĩjọ ị́jọ́ ũnzí la kí ĩmi ãlu-ãlu ní ku, wó ĩjọ ị́jọ́ mũkẽ fẽlépi 'bá kí sĩ zo ũkpó ru ã'ị̃táŋá agá rá rĩ kí áyụ. Ãngũ pírí agá ĩjọ ị́jọ́ 'bá 'bã kí sĩ ásị́ 'bãjó drị̃ la gá rá rĩ kî, ị́jọ́ 'dĩ la 'bá ĩmi sĩ ị́jọ́ jọjó ĩ'baní rĩ kí ãzã ko zojó ã'ị̃táŋá agá rá.
49004030	Ĩmi ĩcãndĩ Úríndí Ãlá Ãdróŋá drị̂ ku, Úríndí Ãlá 'dĩ ícétáŋá í'dá ĩbĩlé ĩminí ụ́'dụ́ ĩmi unzejó sĩ ĩmi trũjó ị́jọ́ ũnzí agá rĩ 'i.
49004031	Ĩmi a'be ásị́ ũnzĩ, ũmbã ãzíla ãwókó cã, ĩmi ãwã ku, jõku ĩmi u'dá 'bá ku, ĩmi idé ị́jọ́ ũnzí ãzí ãluŋá la 'bá ãzí rụ́ ku.
49004032	Wó ĩmi idé ị́jọ́ múké rĩ kí ĩmi ãlu-ãlu ní áyụ, ãzíla ĩmi i'da ásị́ ị̃gbẹ̃, ĩtrũ ị́jọ́ ũnzí 'bá 'bã kí idélé ĩmi rụ́ rĩ kí rá, cécé Ãdróŋá 'bã ị́jọ́ ũnzí ĩmidrị̂ kî trũjó Kúrísĩtõ sĩ rá rĩ áni.
49005001	Ĩmi adrujó anzị Ãdróŋá 'bã lẽlé ambamba rĩ kí rĩ sĩ, lẽ ĩmi idé ị́jọ́ kí ĩ'didrị́ rĩ áni.
49005002	Ụ́'dụ́ pírí sĩ ĩmi u'á lẽtáŋá sĩ cécé Kúrísĩtõ 'bã ãma lẽlé rĩ áni ãzíla fẽ ru ídri ãma sĩ cécé ídétáŋá ũnĩ-ambamba idélé Ãdróŋá ní rĩ áni.
49005003	Wó ị́jọ́ ãwụ̃ ãni jõku tị ũnzí ãni jõku rọ̃mgbọ́ ãni la lẽ 'ba i'da kí ru ĩmi drĩdríŋĩ gá ku, ã'dusĩku ị́jọ́ 'dĩ adru kí múké ku 'bá ãlá Ãdróŋá drị̂ 'banî.
49005004	Adru ĩminí múké ị́jọ́ drị̃nzá ru 'dĩ kí jọjó ku, jõku ị́jọ́ aza rú 'dĩ kí jõku ị́jọ́ ápãrákã ãni 'dĩ kí abe, kẹ̃jị́ la gá lẽ ĩfẽ ãwã'dĩfô Ãdróŋá ní ị́jọ́ ĩ'di 'bã idélé ĩminí 'dĩ kí sĩ.
49005005	Ã'dusĩku ĩnị̃ rá 'bá ãwụ́'bá ru, 'bá ị́jọ́ drị̃nzá ru 'dĩ kí idélépi rĩ kî, 'bá rọ̃mgbọ́ ru rĩ kí abe ('bá 'dĩ 'bã áni 'dĩ ĩ'di 'bá ãdroŋa ĩnzõ rú 'dĩ kí ị̃nzị̃lépi rĩ 'i) icó Sụ́rụ́ Kúrísĩtõ 'badrị́ Ãdróŋá be rĩ ịsụ́lé ĩ'di 'bã ãwítã rú ku.
49005006	Lẽ 'bá ãzí 'bã ulé ĩmi ị́jọ́ jọlé tị sĩ ífí kóru 'dĩ kí sĩ ku, ã'dusĩku ị́jọ́ 'dĩ 'bã áni 'dĩ kí sĩ ũmbã Ãdróŋá drị̂ la amụ́ 'bá ĩ'di tị arelépi ku 'dĩ kí drị̃ gá.
49005007	Ị́jọ́ 'dĩ sĩ, ĩmi icí ĩmi ĩ'ba abe ku.
49005008	Ã'dusĩku ĩmi ándrá ị́nị́ ãni, wó ú'dî'da ĩmi dó anzị dị̃zã ãni Úpí agá. Lẽ ĩmi u'á dó anzị dị̃zã ãni la rú.
49005009	Wó ũri múké dị̃zã 'bã kalé rĩ ĩ'di ị́jọ́ múké agá, ị́jọ́ pírí adrujó ãlá ru rĩ trũ ãzíla ị́jọ́ mgbã rĩ abe,
49005010	ãzíla lẽ ĩmi ịsụ́ ị́jọ́ Úpí ní ãyĩkõ fẽlépi rĩ ã'du yã rĩ.
49005011	Lẽ ĩmi idé ị́jọ́ ífí kóru 'bá ị́nị́ agá 'dĩ 'bã kí idélé 'dĩ kí áni ku, wó rá la ĩmi iyá kí ãmvé ãngũ ulé gá.
49005012	Ã'dusĩku ĩ'di drị̃nzá ru ị́jọ́ 'bá 'bá tị arelépi ku 'dĩ 'bã kí idélé ũní 'dĩ kí agájó 'bá agá.
49005013	'Bá ãzí drĩ ị́jọ́ 'bá 'dĩ 'badrị̂ kí ají tọndọlọ 'bá agá, 'bá kí nị̃ la 'bá 'dĩ 'bã áni rĩ ĩ'di 'bá íngoní la yã rĩ gá rá. Ã'dusĩku dị̃zã ĩ'di ãko pírí kí fẽlépi i'dájó cé rĩ 'i.
49005014	Ị́jọ́ 'dĩ bãsĩ jọjó la, “Mí angá mi 'bá ụ́'dụ́ kolépi rĩ, mí angá 'bá drãlépi rá rĩ kí agá rĩ sĩ, ãzíla Kúrísĩtõ la ãngũ ji ĩminí rá.”
49005015	Ị́jọ́ 'dĩ sĩ, ĩmi adru mịfị́ trũ gẹ̃rị̃ ĩminí u'ájó rĩ sĩ. Ĩmi u'á 'bá ị́jọ́ nị̃lépi ku rĩ kí áni ku, wó 'bá ị́jọ́ nị̃lépi cé rĩ kí áni.
49005016	Ĩmi ayú drị̃lẹ́ba pírí ĩminí ịsụ́lé rĩ múké, ã'dusĩku ụ́'dụ́ 'bã kí adrujó ũnzí rĩ sĩ.
49005017	Wó ĩmi u'á 'bá azalépi aza-azâ rĩ kí áni ku, lẽ ĩnị̃ ị́jọ́ Úpí 'bã lẽlé rĩ áyụ.
49005018	Lẽ ĩmi ĩmẽrã íwá sĩ ku, wó íwá la 'bá agụ ị́jọ́ ũnzí gá. Be la rá la ĩfẽ Úríndí 'bã ga ĩmi agá nĩ.
49005019	Ĩjọ ị́jọ́ ĩmi drĩdríŋĩ gá zãbụ́rị̃ sĩ, úngó sĩ ãzíla úngó úríndí drị̂ kí sĩ. Ĩngo úngó ásị́ pírí sĩ Úpí ní ĩ'di ịcụ́jó.
49005020	Ãzíla lẽ ụ́'dụ́ pírí sĩ ĩfẽ ãwã'dĩfô Ãdróŋá ãmã Átẹ́pị rú rĩ ní ãko pírí sĩ, rụ́ Úpí ãma ãni Yẹ́sụ̃ Kúrísĩtõ drị̂ sĩ.
49005021	Ĩmi are ĩmi tị ĩmi drĩdríŋĩ gá cécé ĩmi Kúrísĩtõ rujó rĩ áni.
49005022	Ĩmi ũkû, ĩmi adru ị̃nzị̃táŋá ru ĩmĩ ãgọbị 'ba rụ́ cécé Úpí ní rĩ áni.
49005023	Ã'dusĩku ágọ́bị́ ĩ'di drị̃lẹ́ ũkú drị́ gá rĩ 'i, cécé Kúrísĩtõ 'bã adrujó drị̃lẹ́ kãnị́sã drị́ gá 'dĩ ụrụ'bá ĩ'diní palé nĩ rĩ 'i.
49005024	Wó kãnị́sã 'bã ị́jọ́ Kúrísĩtõ drị̂ ị̃nzị̃jó rĩ áni, lẽ ĩmi ũkú ĩmi ị̃nzị̃ ĩmĩ ãgọbị kí ị́jọ́ pírí agá ĩndĩ.
49005025	Ĩmi ãgọbị, ĩlẽ ĩmi ũkúka kî cécé Kúrísĩtõ 'bã kãnị́sã lẽjó ĩ'di 'bã ru fẽjó ĩ'di sĩ pírí rĩ áni,
49005026	idé ị́jọ́ 'dĩ íni la sĩ kãnị́sã 'bãjó ndú ãlá ị́jọ́ ĩ'didrị́ gá rĩ sĩ, ĩ'di 'bã ĩ'di ũjĩjó ãlá ru ị̃yị́ sĩ 'bo rĩ 'bã vúlé gá.
49005027	Kúrísĩtõ idé ị́jọ́ 'dĩ íni la kãnị́sã dó sĩ adru ãlá ru, ị́jộ kóru, jõku gbẽtí kóru, jõku ị́lụ́wẹ́ kóru ĩ'dinî.
49005028	Gẹ̃rị̃ ãlu 'dĩ sĩ, lẽ ãgọbị 'bã lẽ kí ĩ'bã ũkúka kí cécé ĩ'bã kí ru ụrụ'bá lẽlé rĩ áni. Ágọ́bị́ ĩ'di 'bã ũkú lẽlépi rá rĩ lẽ ru rá.
49005029	Ãma ãzí ị́jọ́ mgbã sĩ ru ụrụ'bá gãlépi úmgbé la 'dáyụ, wó ĩ'di ĩ'diní ãkónã fẽ ãzíla tã la mba cécé Kúrísĩtõ 'bã kãnị́sã tãmbalé rĩ áni,
49005030	ã'dusĩku ãma ụrụ'bá ĩ'didrị́ gá rĩ 'bã wókõ ãzí rĩ 'i.
49005031	Ị́jọ́ Ãdróŋá drị́ sĩlé rĩ 'bã jọlé rĩ áni, “Ị́jọ́ 'dĩ sĩ, ágọ́bị́ la mụ ĩ'di 'bã átẹ́pị kí a'belé ãndrẽ be ãzíla kí dó ru icí ũkú ĩ'didrị̂ be, kí ị̃rị̃ trá ru icí acájó ụrụ'bá ãlu rú.”
49005032	'Dĩ ị́jọ́ ãzí ũkpó 'bá ãzí 'bã nị̃lé ku la, wó ma ị́jọ́ jọ Kúrísĩtõ drị̃ gá ãzíla kãnị́sã drị̃ gá.
49005033	Ị́jọ́ 'dĩ sĩ, ĩmi ãlu-ãlu lẽ 'bã lẽ kí ĩ'bã ũkú kí cécé ĩminí ĩmi lẽlé rĩ áni ãzíla lẽ ũkú ãlu-ãlu 'bã ị̃nzị̃ kí ĩ'bã ãgọbị kî.
49006001	Anzị, ị́jọ́ pịrị rĩ gápi 'dĩ, ĩmi are 'bá ĩmi tịlépi rĩ kí tị ã'dusĩku ĩmi Úpí ãni.
49006002	“Mí ị̃nzị̃ mí átẹ́pị kí mí ãndrẽ be” 'dĩ ãzị́táŋá drị̃drị̃ ị́jọ́ azịjó drị̃ la gá cí rá rĩ 'i.
49006003	“Ị́jọ́ 'dĩ sĩ, ị́jọ́ pírí mídrị́ rĩ kí dó sĩ adru drị̃lẹ́ba rú, ílí mídrị́ u'ájó ụ̃nọ́kụ́ drị̃ gá rĩ kí dó sĩ ru ị̃drị̃ ãzo rú.”
49006004	Ĩmi anzị átẹ́pịka ãzíla andreka, ĩjọ ị́jọ́ anzị 'baní 'a veŋá fẽlépi rĩ kí ku, kẹ̃jị́ la gá ĩmi imbá kí, kí izójó ị́jọ́ Úpí drị́ gá rĩ sĩ.
49006005	Ĩmi 'bá ãti'bo rú 'dĩ, ĩmi ị̃nzị̃ 'bá ãmbogo ĩmi drị̃lẹ́ gá ụ̃nọ́kụ́ drị̃ gá 'dĩ kí ị̃nzị̃-ị̃nzị̃, ụ̃rị̃ trũ, ãzíla ásị́ múké sĩ cécé ĩminí tá Kúrísĩtõ ị̃nzị̃jó rĩ áni.
49006006	Ĩmi ị̃nzị̃ kí lú ĩ'baní sĩ ãyĩkõ fẽjó ĩ'baní mịfị́ 'bãjó ĩmi drị̃ gá rĩ sĩ ku, wó cécé ãtí'bó Kúrísĩtõ drị́ ị́jọ́ Ãdróŋá drị̂ idélépi ĩ'di 'bã angájó ĩ'di 'bã ásị́ gá rĩ áni.
49006007	Ĩnga ãzị́ ãyĩkõ sĩ cécé ĩmi 'bã rĩ nga la Úpí ní rĩ áni, adru 'bání rĩ áni ku.
49006008	Ã'dusĩku ĩminí nị̃jó la rá Úpí la 'bá pírí ãzị́ múké ngalépi 'dĩ kí ũfẽ ị́jọ́ múké ĩ'bã kí idélé rĩ sĩ drĩ kí táni adru ãtí'bó jõku 'bá drị̃lẹ́ mgbọ trũ la.
49006009	Ĩmi 'bá ãmbogo rú ãti'bo kí drị̃lẹ́ gá 'dĩ, ĩmi idé ị́jọ́ kí 'bá ãti'bo rú 'dĩ 'ba rụ́ gẹ̃rị̃ ãlu 'dĩ sĩ, ĩfẽ ĩ'baní ụ̃rị̃ ku, ã'dusĩku ĩmi nị̃jó la rá 'bá ãmbógó ãti'bo 'dĩ kí drị̃lẹ́ gá ãzíla ĩmi drị̃lẹ́ gá la cí 'bụ̃ gâlé rĩ sĩ, ãzíla ĩ'di agá uyaŋá 'dáyụ.
49006010	Ị́jọ́ ãsị̃jó rĩ, ĩmi adru ũkpó ru Úpí agá ãzíla ũkpõ ĩ'didrị́ ãmbógó rĩ sĩ.
49006011	Ĩsụ̃ ãko Ãdróŋá drị́ ã'dị́ drị̂ kí pírí ĩmi ụrụ'bá gá, ĩmi dó sĩ pá tu ũkpó ru ị́jọ́ Sĩtánĩ 'bã lẽlé itúlé rĩ kí ndẽjó.
49006012	Ã'dusĩku ã'dị́ ãmaní 'dịlé rĩ adru ụrụ'bá ãrí trũ 'dĩ be ku, wó rá la drị̃lẹ́ ndú-ndú úríndí ũnzí kí drị̃ celépi 'dĩ kí abe, ũkpó ụ̃nọ́kụ́ ị́jọ́ ũnzí ãngũ ịnị drị́ 'dĩ kí abe ãzíla úríndí ũnzí ũ'bí ãngũ 'bụ̃ gá rĩ agá 'dĩ kî trũ.
49006013	Ị́jọ́ 'dĩ sĩ, ĩsụ̃ ãko ã'dị́ drị́ Ãdróŋá drị́ 'dĩ kí pírí ụrụ'bá gá, ĩmi icó dó sĩ mẹ́rọ́'bá drị̃ arụ́lé ụ́'dụ́ ũnzí rĩ sĩ, ãzíla ĩdrĩ dó ị́jọ́ 'dĩ kí de pírí 'bo, ĩtu pá cí.
49006014	Ĩtu pá ũkpó ru, ĩmi icí ĩmi ụ́pị́cẹ́ sẹ́rị̃ ị́jọ́ mgbã drị̂ sĩ, ĩmi amvu ĩmi ágá íníríkó ị́jọ́ pịrị rĩ sĩ,
49006015	ãzíla ĩsụ̃ ĩmi pá gá kámúka sĩ adrujó bábá ị́jọ́ mgbã ásị́ ị̃gbẹ̃ drị́ gá rĩ ũlũjó rĩ 'i.
49006016	Ũ'bãjó la 'dĩ drị̃ gá pírí ĩ'dụ gọ́bẹ́rẹ́ ã'ị̃táŋá drị́ gá rĩ, ĩmi sĩ 'é ãcí'bíríto Sĩtánĩ 'bã agbẹ́lé ĩmi rụ́ 'dõlé rĩ kí anụ́ benĩ.
49006017	Ĩ'dụ kõfíyã aya rú Ãdróŋá drị́ patáŋá drị́ gá rĩ sulé ĩmi drị̃ gá, ãzíla ménéŋá Úríndí drị̂ 'i 'dĩ ị́jọ́ Ãdróŋá drị́ gá rĩ 'i.
49006018	Ĩri Ãdróŋá ã'ị̃lé sáwã pírí sĩ Úríndí sĩ ị́jọ́ pírí kí agá, ĩ'di zịjó mãmálá 'bãjó ị́jọ́ pírí sĩ, ãzíla ị́jọ́ ĩmi ásị́ 'bã lẽlé rĩ kí sĩ. Ũrãtáŋá ĩmidrị̂ kí agá, ĩmi adru mịfị́ trũ ãzíla ĩmi ã'ị̃ Ãdróŋá 'bá ãlá rĩ 'banî pírí.
49006019	Ĩmi ã'ị̃ vâ mání Ãdróŋá ĩndĩ mání áma tị nzị̃ agâ sĩ ị́jọ́ ũlũjó, ị́jọ́ ãfũlépi áma tị gá fẽlé ũlũlé rĩ lẽ ájọ sĩ ĩ'di ụ̃rị̃ kóru sĩ ị́jọ́ mgbã zị̃lé zị̃-zị̃ rĩ fẽjó nị̃jó,
49006020	ã'dusĩku 'dĩ ị́jọ́ mgbã mâ sĩ adrujó lé'di la rú sĩ áma umbéjó nõrórõ sị́ gá rĩ 'i. Ĩmi ã'ị̃ mání Ãdróŋá má ũlũ sĩ ị́jọ́ tọndọlọ ụ̃rị̃ kóru cécé Ãdróŋá 'bã lẽlé ánga rĩ áni.
49006021	Tụ̃kị́kọ̃ mâ ádrị́pị má lẽlé ambamba ãtí'bó Úpí drị́ ã'ị̃táŋâ trũ rĩ la mụ ĩminí ị́jọ́ pírí kí ũlũlé rá, ĩmi dó sĩ gbíyã mádrị̂ kí íngoní yã rĩ nị̃ ãzíla ma dó ã'du idé yã rĩ abe.
49006022	'Dĩ bãsĩ ị́jọ́ mání tị la pẽjó ĩmi rụ̂lé i'dajó la ĩminí ãma 'dõlé íngoní ãzíla 'bã ũŋmĩ rû sĩ ĩmi ásị́ benĩ.
49006023	Ãdróŋá ãmã Átẹ́pị ãzíla Úpí ãma ãni Yẹ́sụ̃ Kúrísĩtõ 'bã fẽ ĩminí ásị́ ị̃gbẹ̃, ĩmi 'bá ã'ị̃táŋá agá 'dĩ, ãzíla 'bã fẽ ĩminí ĩmi lẽjó ãzíla vâ mụjó Kúrísĩtõ ã'ị̃ŋâ trũ drị̃ gá.
49006024	Lẽtáŋá uyaŋâ kóru rĩ 'bã adru 'bá pírí Úpí ãma ãni Yẹ́sụ̃ Kúrísĩtõ lẽlépi rĩ 'ba rụ́ lẽtáŋá ukólépi ku rĩ abe.
50001001	Wárágã 'dĩ angá mádrị́ ma Páwụ̃lọ̃ 'i ãzíla Tị̃mị̃tị́yọ̃ be ãti'bo Kúrísĩtõ Yẹ́sụ̃ drị̂ kî. Ãsĩ ĩ'di 'bá ãlá ã'ị̃táŋá Kúrísĩtõ Yẹ́sụ̃ drị̂ agá táwụ̃nị̃ Fị̃lị́pị̃ gá 'dĩ 'baní 'bá kãnị́sã 'bã drị̃lẹ́ ru rĩ kí ãzíla dị́kọ̃nị̃ kí abe.
50001002	Lẽtáŋá uyaŋâ kóru ãzíla ásị́ ị̃gbẹ̃ angálépi Ãdróŋá ãmã átẹ́pị rú rĩ drị̂lé ãzíla Úpí Yẹ́sụ̃ Kúrísĩtõ drị́ rĩ 'bã adru ĩmi abe.
50001003	Ma ãwã'dĩfô fẽ Ãdróŋá mádrị́ gá rĩ nî sáwã pírí sĩ mání ĩmi ị́jọ́ ũrã agá.
50001004	Ãdróŋá zịŋá mádrị̂ kí agá pírí, ma Ãdróŋá ã'ị̃ ĩmi pírí 'baní ãyĩkõ sĩ ụ́'dụ́ pírí sĩ,
50001005	ã'dusĩku tị icíma ĩmidrị́ ị́jọ́ mgbã rĩ sĩ angájó ụ́'dụ́ drị̃drị̃ 'dã sĩ kpere ú'dî'da rĩ sĩ.
50001006	Ãma ásị́ ũkpó ru ị́jọ́ 'dĩ sĩ ã'dusĩku má a'ị́ Ãdróŋá ãzị́ múké 'dĩ i'dólépi ĩmi agá rĩ ĩ'di ĩmi agụ tị la deŋá gá rá ụ́'dụ́ Kúrísĩtõ Yẹ́sụ̃ drị̂ sĩ.
50001007	Ĩ'di mání rĩ gá gẹ̃rị̃ pịrị la ị́jọ́ pírí mâ ũrãlé ĩmi drị̃ gá 'dĩ kí sĩ ã'dusĩku á'bã ĩmi ị́jọ́ áma ásị́ gá mání adrujó mãbụ́sụ̃ gá ãzíla ị́jọ́ mgbã rĩ ụtrị́jó ãzíla ífí la mgbã rĩ i'dajó, ĩmi pírí 'bã kí ásị́ ị̃gbẹ̃ Ãdróŋá drị́ 'dĩ alejó má trũ rĩ sĩ.
50001008	Ãdróŋá ĩ'di mâ sãdínĩ rú nị̃ álẽ ĩmi íngõpí yã rĩ gá rá, nị̃ vâ ma ĩmi tãmba íngoní yã rĩ gá rá gẹ̃rị̃ ãlu Kúrísĩtõ Yẹ́sụ̃ ní ị́jọ́ 'dĩ idéjó rĩ sĩ.
50001009	Ãdróŋá ã'ị̃jó ĩminí lẽ lẽtáŋá ĩmidrị̂ 'bã zo ị̃dị́-ị̃dị́ nị̃táŋâ trũ ãzíla ị́jọ́ vãŋâ trũ.
50001010	Ị́jọ́ 'dĩ sĩ, ĩmi icó dó sĩ ãko múké ãndânĩ rĩ pẽjó benĩ. Ĩmi dó sĩ adru ãlá ru ị́jọ́ ũnzî kóru, ãzíla ị́jộ kóru ụ́'dụ́ Kúrísĩtõ drị̂ gá rĩ sĩ.
50001011	Ídri ĩmi agá rĩ dó sĩ ga tré ị́jọ́ mgbã múké 'dĩ kí sĩ, ídri 'dĩ angálépi Yẹ́sụ̃ Kúrísĩtõ drị́ sĩ dị̃zã ãzíla ị̃nzị̃táŋá fẽjó Ãdróŋá nî rĩ.
50001012	Má ádrị́pịka ãzíla má ámvọ́pịka ã'ị̃táŋá agá 'dĩ, álẽ ĩnị̃ ị́jọ́ 'dĩ 'i, ị́jọ́ ru idélépi áma ụrụ'bá gá 'dĩ idé kí ru ị́jọ́ mgbã rĩ 'bã iré rú sĩ ru.
50001013	Ị́jọ́ 'dĩ sĩ, ãsĩkárĩ pírí úpí ãmbógó 'bá Rụ́mị̃ gá rĩ drị́ ãngũ ãga tẽlépi 'dĩ kí 'bá ãzí 'dãá 'dĩ kî trũ nị̃ kí ma mãbụ́sụ̃ gá la mání adrujó ãtí'bó Kúrísĩtõ drị́ gá rĩ 'i rĩ sĩ.
50001014	Mání adrujó mãbụ́sụ̃ gá rĩ fẽ má ádrị́pịka ãzíla má ámvọ́pịka ãndá la Úpí agá 'dĩ 'baní ásị́ ũkpó sĩ ị́jọ́ Ãdróŋá drị́ gá rĩ ũlũjó ụ̃rị̃ kóru.
50001015	Ĩ'di ị́jọ́ ãndá 'bá ãzí rĩ kí ị́jọ́ Kúrísĩtõ drị̂ ũlũ ãjã sĩ, wó 'bá ãzí rĩ kí ũlũ la ásị́ mgbã sĩ.
50001016	'Bá 'dĩ idé kí ị́jọ́ 'dĩ íni la lẽtáŋá sĩ, ã'dusĩku nị̃ kí rá Ãdróŋá fẽ ãzị́ 'dĩ mádrị́ sĩ ị́jọ́ mgbã rĩ ụtrị́jó.
50001017	'Bá ándrá drị̃drị̃ rĩ kí ũlũ kí ị́jọ́ Kúrísĩtõ drị̂ ãjã sĩ ũkpó sĩ adru ị́jọ́ pírí sĩ ku. Lẽ kí ị́jọ́ fẽlé mánî, mání adru agá mãbụ́sụ̃ gá 'dộ.
50001018	Wó 'dãá ị́jọ́ ãzí 'dáyụ. Ị́jọ́ ãmbógó rĩ 'bá 'bã kí ị́jọ́ Kúrísĩtõ drị́ gá rĩ ũlũjó drĩ táni adru ĩnzõ agá jõku ị́jọ́ mgbã ãni rĩ 'i, 'dĩ ị́jọ́ fẽlépi mání sĩ u'ájó ãyĩkõ sĩ rĩ 'i. Ma u'á ãyĩkõ sĩ ị̃dị́-ị̃dị́.
50001019	Wó ánị̃ ị́jọ́ 'dĩ Ãdróŋá ã'ị̃ŋá ĩmidrị̂ sĩ ãzíla ãzã koma Úríndí Yẹ́sụ̃ Kúrísĩtõ drị̂ 'bã fẽlé rĩ sĩ, ị́jọ́ ru idélépi má rụ́ rĩ kí sĩ kí ru uja sĩ mání áma ãtrũjó ị́jọ́ agá nĩ.
50001020	Ị́jọ́ ãmbógó áma ásị́ 'bã lẽlé ãzíla ásị́ 'bãjó drị̃ la ga rĩ, lẽ má u'á drị̃nzá sĩ gẹ̃rị̃ ãzí sĩ ku, wó ma dó sĩ adru ụ̃rị̃ kóru ú'dî'da cécé jõ ídu rĩ áni, ínzị̃ dó sĩ Kúrísĩtõ 'i ídri mádrị̂ sĩ, jõ táni ĩdrĩ sĩ jõku drã sĩ.
50001021	Ị́jọ́ 'dĩ sĩ ádrĩ adru ídri ĩ'di Kúrísĩtõ 'i, ãzíla drãjó rá rĩ ĩ'di drị̃lẹ́ba rú.
50001022	Ádrĩ mụ u'áŋá trũ drị̃ gá ídri ru, ma ãzị́ ífí trũ la nga. Wó ánị̃ ma mụ ã'du pẽlé yã rĩ gá ku.
50001023	Ị́jọ́ ị̃rị̃ 'dĩ kí sĩ álẽ tá ãngũ 'dĩ a'belé rá sĩ mụjó u'ájó Kúrísĩtõ be, ĩ'di ị́jọ́ ũnĩ-ambamba ndẽlépi rá rĩ 'i
50001024	Wó ị́jọ́ ndẽlépi rá rĩ, lẽ má adru ídri ụrụ'bá sĩ ĩmi ị́jọ́ sĩ.
50001025	Ị́jọ́ 'dĩ fi áma ásị́ gá rá, ánị̃ rá ma mụ acelé ị́jọ́ 'dĩ agá, ãzíla lẽ ámụ ĩmi trũ drị̃ gá ĩmi zoŋá ã'ị̃táŋá agá ãyĩkõ sĩ rĩ trũ,
50001026	ị́jọ́ 'dĩ sĩ, ma u'áŋá ĩmi abe 'dĩ la fẽ ãyĩkõ ĩminí ãni Kúrísĩtõ Yẹ́sụ̃ agá rĩ la ga tré ĩmi ị́jọ́ sĩ.
50001027	Ị́jọ́ ndẽlépi rá rĩ, gẹ̃rị̃ ĩminí u'ájó rĩ 'bã adru ị́jọ́ mgbã Kúrísĩtõ drị̂ 'bã lẽlé rĩ áni, ị́jọ́ 'dĩ sĩ, ádrĩ táni mụ ĩmi ndrelé rá jõku táni ĩmi ndrelé ku, ma dó sĩ nị̃ la cé ãzíla are la ĩtu pá ũkpó ru úríndí ãlu agá 'bá ãlu rú ã'dị́ 'dịjó ị́jọ́ mgbã ã'ị̃táŋá drị̂ sĩ.
50001028	Ĩmi idé ụ̃rị̃ sĩ mẹ́rọ́'bá ĩmidrị̂ kí sĩ ku, ụ́'dụ́ pírí sĩ ĩtu pá ũkpó ru. Ị́jọ́ 'dĩ la adru ĩ'baní ícétáŋá ru i'dajó la kí mụ ị̃lị̃kị̃lé rá ãzíla 'dĩ la Ãdróŋá la ĩmi pa nĩ rĩ i'da.
50001029	Ã'dusĩku úfẽ ĩminí ãzí ngajó Kúrísĩtõ ní adru lú ĩminí ĩ'di ã'ị̃jó rĩ sĩ la ku, wó vâ ĩminí ũcõgõ ịsụ́jó ĩ'di 'bã ị́jọ́ sĩ rĩ sĩ.
50001030	Ĩmi ãzã kojó ã'dị́ 'dịjó ị́jọ́ ãlu 'dĩ sĩ, ĩmi ũrã drĩ ị́jọ́ ĩminí ándrá áma ndrejó drị̃cịjó sáwã mání adrujó ĩmi abe rĩ sĩ rĩ ãzíla ĩmi are vâ kpere ú'dî'da ma drĩ drị̃cị rĩ gá rá.
50002001	Ĩdrĩ ásị́ imbáŋá ru icíjó Kúrísĩtõ be rĩ ịsụ́ rá ĩdrĩ ásị́ ũŋmĩŋá ịsụ́ lẽtáŋá Kúrísĩtõ drị́ ĩminí rĩ sĩ rá, ĩdrĩ tị icí Úríndí ĩ'didrị̂ be rá, ĩdrĩ ásị́ áŋmátrẽ ãzíla sĩ 'bá kí ízákĩzã ndrejó rĩ ịsụ́ rá,
50002002	ị́jọ́ 'dĩ sĩ, ĩfẽ ãyĩkõ mádrị̂ 'bã ga tré ĩmi ũrãtáŋá 'bã kí ru ajíjó ãlu rĩ sĩ. Ĩminí u'álé lẽtáŋá ãlu agá, Úríndí ãlu agá ãzíla ásị́sị́ŋá ãlu agá rĩ sĩ.
50002003	Ĩmi idé ị́jọ́ kí ásị́sị́ŋá ĩndrã rú rĩ sĩ, jõ ku ãfó sĩ ku, wó lẽ ĩ'bã ĩmi vụ̃rụ́, 'bá ãzí rĩ kí ị́jọ́ 'bãjó ãmbógó ru ndẽ ĩmidrị̂ kí rá.
50002004	Ĩmi ãlu-ãlu 'bã ũrã ị́jọ́ ĩmi drị̃ gá á'dụ̂sĩ ku, wó 'bá ãzí kí drị̃ gá ĩndĩ.
50002005	Ị́jọ́ ĩminí ũrãlé rĩ 'bã adru kí cécé Kúrísĩtõ Yẹ́sụ̃ drị́ gá rĩ áni.
50002006	Kúrísĩtõ Yẹ́sụ̃ ní ándrá táni adrujó Ãdróŋá 'i tí, 'bã ru adrujó Ãdróŋá be trũtrũ la ku.
50002007	Wó a'be ãko ĩ'didrị̂ kí pírí, ĩ'di 'bã gbíyã ãtí'bó drị̂ 'dụjó rĩ sĩ, útị ĩ'di ãzíla i'da ru gbíyã 'bá drị̂ sĩ.
50002008	Ĩ'di mụ gbíyã acájó 'bá ru rĩ 'dụlé 'bo, 'bã ru vụ̃rụ́lẹ́, are Ãdróŋá tị kpere drã tị gá, 'dĩ ĩ'di 'bã drãjó mũsãlá'bã sị́ gá rĩ 'i.
50002009	Ị́jọ́ 'dĩ sĩ, Ãdróŋá inga ĩ'di 'bãlé ãngũ wị́lị́wị́lị́ ãndânĩ rĩ gá, ãzíla úfẽ dó ĩ'diní rụ́ 'dĩ rụ́ pírí kí drị̃lẹ́ gá rĩ 'i,
50002010	rụ́ Yẹ́sụ̃ drị̂ sĩ 'bá pírí 'bụ̃ gá, ụ̃nọ́kụ́ drị̃ gá, ãzíla ụ̃nọ́kụ́ ị̃ndụ́ gá 'dĩ 'bã tị̃ kí ãja vụ̃rụ́,
50002011	ãzíla ĩdra pírí 'bã jọ kí Yẹ́sụ̃ Kúrísĩtõ ĩ'di Úpí 'i, sĩ dị̃zã fẽjó Ãdróŋá Átẹ́pị rú rĩ nî.
50002012	Ị́jọ́ 'dĩ sĩ, mâ wọ̃rị́ka mání lẽlé 'dĩ, cécé ĩminí ụ́'dụ́ pírí sĩ ị́jọ́ arejó áma tị gá adru lú mání adrujó ĩmi abe círí sĩ rĩ la ku, wó ndẽlépi rá rĩ áma vúlé gá rĩ 'i. Ĩmụ drị̃ gá ãzị́ patáŋá drị̂ ngajó ụ̃rị̃ trũ ãzíla ụrụ'bá yãŋâ trũ,
50002013	ã'dusĩku Ãdróŋá ãzị́ ngalépi ĩmi agá rĩ la fẽ ĩminí ãzị́ ĩ'di 'bã lẽlé rĩ ngalé ásị́ ãlu sĩ nĩ, ãzíla ĩ'di ĩmi fẽ ãzị́ ĩ'di 'bã lẽlé múké rĩ ngajó.
50002014	Ĩmi idé ị́jọ́ kí pírí unuŋá jõku ãgátã kóru,
50002015	ĩmi dó sĩ adru ị́jọ́ ĩnzõ kóru ãzíla ãlá ru anzị Ãdróŋá ní izatáŋâ kóru ụ̃nọ́kụ́ ru izalépi rá ãzíla ị́jọ́ ũnzí sĩ 'dĩ agá 'dâ ĩmi dó sĩ dị̃ cécé lẽlẽgó áni,
50002016	ĩminí ị́jọ́ ídri drị̂ rụjó rĩ sĩ, ma dó sĩ áma ũnũ ụ́'dụ́ Kúrísĩtõ drị́ amụ́jó rĩ sĩ, má icó dó sĩ áma ĩcãndĩlé ãzî sĩ úyé ku.
50002017	Ã'ị̃táŋá ĩmidrị́ Úpí agá rĩ ãzíla ãzị́ ĩmidrị̂ kí cécé ãko fẽlé ídétáŋá ru ĩ'diní rĩ kí áni. Ãzíla ãzî sĩ ála mụ áma ãrí asulé ãko fẽlé ídétáŋá ru 'dĩ kí abe. 'Dĩ drĩ ru idé rá yã áni, ma mụ adrulé ãyĩkõ sĩ ãzíla ãyĩkõ idélé ĩmi abe.
50002018	Ị́jọ́ 'dĩ sĩ, ĩmi ãmgbã rĩ 'bã u'á kí ãyĩkõ sĩ má trũ ãzíla ĩmi ũnũ dó ĩmi mâ sĩ.
50002019	Úpí Yẹ́sụ̃ drĩ lẽ rá á'bã ásị́ Tị̃mị̃tị́yọ̃ tị pẽjó ĩmi rụ̂lé gbõrú, ma dó sĩ u'á ãyĩkõ ị́jọ́ ĩmi drị̃ gá rĩ kí nị̃jó rĩ sĩ.
50002020	'Bá ãzí mâ ịsụ́lé icólépi ĩmi tãmbalépi ãsị̃lépi ị́jọ́ ĩmidrị̂ kí 'dụlépi ĩ'di áni la 'dáyụ.
50002021	Ã'dusĩku 'bá pírí ãzí 'dĩ kí ị́jọ́ ĩ'bã kí lẽlé ĩ'badrị̂ kí ndrụ̃, adru ị́jọ́ Yẹ́sụ̃ Kúrísĩtõ drị̂ 'i ku.
50002022	Wó ĩnị̃ ị́jọ́ Tị̃mị̃tị́yọ̃ 'bã ãzị́ ị́jọ́ mgbã rĩ drị̂ ngajó má be ngọ́tị́ŋá ãzị́ ngalépi átẹ́pị̃ be rĩ áni rĩ rá.
50002023	Ị́jọ́ 'dĩ sĩ, á'bã áma ásị́ ĩ'di tị pẽjó gbõrú, mání ị́jọ́ ru idélépi áma ụrụ'bá gá áma agá 'dộ rĩ kí nị̃jó rĩ sĩ.
50002024	Ãzíla á'bã áma ásị́ ũkpó ru Úpí drị̃ gá, wó áma ásị́ gá áma ãmgbã rĩ la ca ĩmi rụ̂lé gbõrú rá.
50002025	Wó má ũrã áma ásị́ gá ị́jọ́ mgbã sĩ, 'bá ãzị́ ngalépi má be ãsĩkárĩ rú vâ má ádrị́pị Kúrísĩtõ agá Ĩpãfũrãdị́tọ̃ tị pẽjó ĩmi rụ̂lé, ĩ'di vâ 'bá ĩmi tị ãpẽlé áma ãzã kolépi ị́jọ́ mání lẽlé rĩ kí agá rĩ 'i.
50002026	Wó ĩ'di vị́ sĩ lẽjó ĩmi pírí ndrejó ãzíla u'á cãndí sĩ ĩ'di 'bã arejó la ĩmi are ĩ'di ãyánĩ rú rĩ sĩ.
50002027	Ĩ'di ándrá ãyánĩ rú ãndá ãzíla apá drã sĩ. Wó Ãdróŋá 'bã ásị́ ị̃gbẹ̃ ĩ'di drị̃ gá cí ãzíla adru ĩ'di 'i á'dụ̂sĩ ku vâ áma drị̃ gá ĩndĩ ãzíla pa ma ũcõgõ ịsụ́ŋá drị̃ gá drị̃ gá rĩ agá.
50002028	Ị́jọ́ 'dĩ sĩ áma ásị́ lẽ vị́ sĩ ĩ'di tị pẽjó ĩmi rụ̂lé, ĩmi dó sĩ ĩ'di ndre ị̃dị́ ãyĩkõ la dó sĩ ĩmi fụ ãzíla ũrãtáŋá áma ásị́ gá rĩ dó adru were.
50002029	Ĩmi a'ị́ ĩ'di ãyĩkõ ãmbógó la sĩ Úpí agá ãzíla ĩru 'bá cécé ĩ'di áni rĩ,
50002030	ã'dusĩku ĩ'di 'bã ándrá apájó drã sĩ ãzị́ Kúrísĩtõ drị̂ agá 'dâ rĩ sĩ, fẽ ru ídri drã nî sĩ áma ãzã kojó ị́jọ́ ĩminí icólé idélé mání ku rĩ kí dejó.
50003001	Ị́jọ́ ãsị̃jó rĩ 'dĩ, má ádrị́pịka ãzíla má ámvọ́pịka ã'ị̃táŋá agá 'dĩ, ĩmi u'á ãyĩkõ sĩ Úpí agá! Adru mání ũcõgõ rú ku sĩ ị́jọ́ ãlu 'dĩ 'bã vúŋá kí sĩjó ĩminí ị̃dị́ ãzíla ĩ'di ĩminí sĩ ĩmi tãmbajó.
50003002	Ĩmi adru mịfị́ trũ 'bá ị́jọ́ idélépi ũcogo kí áni 'dĩ kí sĩ, kí 'bá ũnzí la ị́jọ́ ũnzí ĩ'bã kí idélé 'dĩ kí sĩ, ãzíla kí ị́jọ́ ũnzí idé sĩ 'bá ụrụ'bá ụlị́jó, lẽ kí 'bá acálépi Kũrĩsĩtíyánĩ rú ãgọbị rú rĩ kí îtãrã kí ráká.
50003003	Wó ãma 'bá mgbã ĩtãrãlé rá rĩ kí, ãma 'bá Ãdróŋá ị̃nzị̃lépi Úríndí sĩ 'dĩ kí, ãma 'bá ãyĩkõ idélépi Kúrísĩtõ Yẹ́sụ̃ agá 'dĩ kí ãzíla ãma 'bá ásị́ 'bãlépi ị́jọ́ ụrụ'bá drị̂ kí drị̃ gá ku 'dĩ kî.
50003004	Má icó tá áma ásị́ 'bãlé ị́jọ́ 'dĩ kí drị̃ gá rá. 'Bá ãzí drĩ ũrã la 'i ásị́ 'bã ị́jọ́ ụrụ'bá drị̂ drị̃ gá yã áni ándẽ ma 'i.
50003005	Ã'dusĩku îtãrã ma ụ́'dụ́ ãrõ 'bã vúlé gá, útị ma Ịsịrayị́lị̃ rú sụ́rụ́ Bénzãmĩnĩ drị̂ agá, ma Yãhụ́dị̃ 'bã ãmgbã rĩ. Ãzị́táŋá sĩ rĩ gá ma ándrá Fãrĩsáyĩ, 'bá ãzị́táŋá 'bá Yãhụ́dị̃ drị̂ kí vú ũbĩlépi ãndânĩ rĩ 'i.
50003006	Áma ásị́ 'bã vejó ị́jọ́ ãzị́táŋá drị̂ sĩ rĩ sĩ, áfẽ ũcõgõ kãnị́sã ní ambamba, ãzị́táŋá sĩ rĩ gá ma ị́jộ kóru.
50003007	Wó ãko pírí mádrị́ ụ̃rọ̃drị́ ru mání ándrá trũ adrujó rĩ kí álã kí ãko ãzí ụ̃rọ̃drị́ kóru la rú Kúrísĩtõ 'bã ị́jọ́ sĩ.
50003008	Ị́jọ́ ndẽlépi rĩ, ãko pírí kí álã kí ãko ãvĩlépi 'bo la rú, ị́jọ́ mání Úpí mádrị́ Kúrísĩtõ Yẹ́sụ̃ nị̃jó rĩ 'bã alịjó drị̃ gá ãmbõgõ sĩ rá rĩ sĩ. Ĩ'di ị́jọ́ sĩ má ãvĩ ãko mádrị̂ kí pírí rá álã kí ãko ãzí ãvĩlépi rá la rú, ma dó sĩ Kúrísĩtõ ịsụ́ ụ̃rọ̃drị́ mádrị́ rĩ rú,
50003009	ãzíla má ịsụ́ dó sĩ ĩ'di agá ị́jọ́ adrujó ãlá ru rĩ ãzị́táŋá agá ku, wó ị́jọ́ adrujó ãlá ịsụ́lé ã'ị̃táŋá agá Kúrísĩtõ agá rĩ sĩ, ị́jọ́ kpị angálépi Ãdróŋá drị́ sĩ 'bá lãjó 'bá kpị rú ã'ị̃táŋá sĩ rĩ 'i.
50003010	Ị́jọ́ pírí mání lẽlé nị̃lé rĩ Kúrísĩtõ 'i ãzíla ũkpó ĩ'di ingajó ídri rĩ, ũcõgõ ĩ'di 'bã ịsụ́lé rĩ alejó ĩ'di be ãzíla drãlé cécé ĩ'di áni.
50003011	Ãzíla ị́jọ́ 'dĩ sĩ, á'bã ásị́ ála mụ áma ingalé ídri ị̃dị́ ádrĩ drã 'bo rĩ gá.
50003012	Adru má ịsụ́ dó 'bo jõku ú'bã dó ma ãlá ru 'bo la ku, wó á'bã ásị́ ũkpó ru sĩ ãko Kúrísĩtõ Yẹ́sụ̃ 'bã sĩ áma rụjó 'bo rĩ drị̃ gá.
50003013	Má ádrị́pịka ãzíla má ámvọ́pịka ã'ị̃táŋá agá 'dĩ, adru má ịsụ́ 'bo la ku, wó á'bã áma ásị́ gá lẽjó ãko 'dã rụjó rá. Wó ãko ãlu mání sĩ ásị́ 'bãjó drị̃ la gá rĩ ị́jọ́ vúlé rĩ kí a'bejó rá, ãngũ ndrejó ị́jọ́ drị̃lẹ́ gá rĩ kí agá.
50003014	Ma cẹ̃ drị̃ gâ sĩ ũyá azịlé fẽlé mání rĩ ndẽjó, 'dĩ umveŋá Ãdróŋá 'bã sĩ áma umvejó 'bụ̃ gâlé ru Kúrísĩtõ Yẹ́sụ̃ agâ sĩ rĩ 'i.
50003015	Ãma pírí mbalépi 'bo 'dĩ, ã'bã kí ị́jọ́ 'dĩ ãma ásị́ gá. Lẽ ãnị̃ kí rá ãdrĩ ị́jọ́ ãzí ndú la kí ũrã ãma ásị́ gá Ãdróŋá la ị́jọ́ 'dĩ i'da ĩminí tọndọlọ.
50003016	Lẽ ãma u'á kí ị́jọ́ ãmaní nị̃lé rá ịsụ́lé 'bo 'dĩ kí agá 'dâ ũgũgõ.
50003017	Má ádrị́pịka ãzíla má ámvọ́pịka ã'ị̃táŋá agá 'dĩ, ĩmi ũbĩ ị́jọ́ mádrị́ kí vú ãzíla ĩmi ụ̃nị̃ ị́jọ́ 'bá ãzí ị́jọ́ ãmaní 'bãlé ĩmi drị̃lẹ́ gá 'dĩ kí vú ũbĩlépi rĩ 'ba rụ́.
50003018	Ã'dusĩku ị́jọ́ mání jọlé ĩminí drị̃drị̃ 'bo rĩ áni rá, ú'dî'da ma vâ ĩminí ị́jọ́ la jọ mị́ndrẹ trũ ị̃dị́, 'bá ũ'bí u'á kí mẹ́rọ́'bá ru mũsãlá'bã Kúrísĩtõ drị́ rĩ sĩ.
50003019	Ĩ'bã ãsị̃ŋá ĩ'di lị́kị̃ ĩ'badrị̂ 'i, ãdróŋá ĩ'badrị̂ ĩ'bã kụ̃bụ̃ ãzíla ị́pị́ŋá ĩ'badrị̂ ị́jọ́ drị̃nzá ru ĩ'bã kí idélé rĩ kî, kí ásị́ 'bã ị́jọ́ ụ̃nọ́kụ́ drị̂ kí drị̃ gá.
50003020	Ãma 'bá Sụ́rụ́ 'Bụ̃ gá rĩ drị̂ kí. Ãzíla ãma 'bá ãma Palépi rĩ tẽ ũkpó ru angájó 'bụ̃ gâ lé, 'dĩ Úpí Yẹ́sụ̃ Kúrísĩtõ 'i.
50003021	Ĩ'di 'bá ũkpó ĩ'didrị́ icólépi rá rĩ sĩ ãko pírí kí ají ĩ'di pálé gá rá, ĩ'di mụ ụrụ'bá ãmadrị́ ũkpó kóru 'dĩ kí ujalé dị̃zã rú ú'dí ru ĩ'didrị̂ áni.
50004001	Ị́jọ́ 'dĩ sĩ má ádrị́pịka ãzíla má ámvọ́pịka ã'ị̃táŋá agá mání lẽlé ambamba 'dĩ, ĩmi vị́ 'bã áma fụjó rĩ sĩ ãzíla ãyĩkõ ãzíla kõfíyã mádrị̂ abe, 'dã bãsĩ ị́jọ́ ĩmi sĩ pá tujó ũkpó Úpí agá 'dĩ, ĩmi 'bá mání lẽlé ambamba 'dĩ.
50004002	Ma mãmálá 'bã Ị̃wụ̃dị́yã 'ba rụ́ ãzíla Sãnĩtụ́kẹ̃ be 'bã icí kí ru tị ãlu Úpí agá.
50004003	Má a'ị́ mi 'i, mâ wọ̃rị́ mání lẽlé ambamba ãzị́ ngalépi má be 'dĩ ũkú ị́jọ́ mgbã rĩ 'bã ãzị́ ngalépi má be 'dĩ kí ãzã kojó, Kĩlémẽnĩtĩ trũ ãzíla 'bá ãzị́ ngalépi má trũ ị́jọ́ mgbã agá mání sĩ ãzị́ ngajó ĩ'ba abe rụ́ sĩlé bụ́kụ̃ ídri drị̂ agá 'dĩ abe.
50004004	Ĩmi u'á ãyĩkõ sĩ Úpí agá ụ́'dụ́ pírí sĩ. Ájọ ị̃dị́ ĩmi: u'á ãyĩkõ sĩ!
50004005	'Bá pírí 'bã nị̃ ásị́ ị̃gbẹ̃ mídrị̂ rá, Úpí la amụ́ ãníŋá 'dĩ.
50004006	Ĩmi ásị́ 'bã umvú ị́jọ́ ãzí sĩ ku, ĩmi ã'ị̃ Ãdróŋá 'i ị́jọ́ pírí ĩminí lẽlé rĩ kí sĩ, ĩfẽ ĩ'diní ãwã'dĩfô.
50004007	Ãzíla ásị́ ị̃gbẹ̃ Ãdróŋá ãni ị́jọ́ nị̃ŋá 'bá drị̃ gá rĩ ndẽlépi rá rĩ la ĩmi ásị́ ãzíla ásị́sị́ŋá tãmba múké tị icítáŋá ĩmidrị́ Kúrísĩtõ Yẹ́sụ̃ agá rĩ sĩ.
50004008	Má ádrị́pịka ãzíla má ámvọ́pịka ã'ị̃táŋá agá 'dĩ, ị́jọ́ ãsị̃jó rĩ ĩmi ũrã ị́jọ́ múké ãzíla ịcụ́ŋá ajílépi rĩ kí, ãko mgbã kụlépi kụ̃kụ̃, ãko lẽlé rá, ãzíla rulé rũrũ 'dĩ kí drị̃ gá ị́jọ́.
50004009	Ĩ'bã ásị́ ị́jọ́ ĩminí ụ̃nị̃lé, ĩminí arelé ãzíla ĩminí a'ị́lé mádrị́ 'dĩ kí drị̃ gá, ĩ'bã kí ãzị́ ngaŋá agá. Ị́jọ́ 'dĩ sĩ, Ãdróŋá 'bã ásị́ ị̃gbẹ̃ la adru ĩmi drị̃ gá rá.
50004010	Má u'á ãyĩkõ ãmbógó la sĩ Úpí agá ĩminí áma ị́jọ́ ũrãjó ị̃dị́ rĩ sĩ. Ị́jọ́ mgbã sĩ ánị̃ rá ĩmi ụ́'dụ́ pírí ị́jọ́ ũrã agá áma drị̃ gá, wó ĩmi ịsụ́ ándrá drị̃lẹ́ba sĩ áma ãzã kojó ku.
50004011	Ájọ ị́jọ́ 'dĩ 'i adru mání ãko lẽjó rĩ sĩ la ku, ã'dusĩku má ụ̃nị̃ ãko mání trũ adrujó rĩ 'bã cajó mání rá rĩ rá.
50004012	Ánị̃ adrujó ãko kóru rĩ rá ãzíla adrujó ãko ũ'bí trũ rĩ rá. Má ụ̃nị̃ ị́jọ́ ị́jọ́ ru zị̃lépi zị̃-zị̃ ãko pírí 'bã cajó mání rá rĩ rá, má ụ̃nị̃ ị́jọ́ ru najó tré jõku adrujó ãbị́rị́ sĩ rĩ rá, jõku adrujó ãko trũ jõku adrujó ãko kóru rĩ rá.
50004013	Áma ũkpó cí ị́jọ́ pírí kí idéjó ũkpó Kúrísĩtõ 'bã fẽlé mání rĩ sĩ.
50004014	Wó ĩ'di múké ĩmi áma ãzã kojó ũcõgõ mádrị̂ kí agá rĩ sĩ.
50004015	Ĩmi 'bá Fị̃lị́pị̃ gá 'dĩ ĩmi ãmgbã nị̃ rá ma mụ Mãkẽdónĩyã a'belé sáwã mání ị́jọ́ mgbã rĩ ũlũjó ĩminí drị̃drị̃ rĩ sĩ 'bo, kãnị́sã ãzí ãlu tị icílépi má be séndẽ fẽjó mání la 'dáyụ pẽ lú ĩmi 'i,
50004016	ã'dusĩku mání adrujó Tẹ̃sãlọ̃nị́kị̃ gá rĩ sĩ, ãko mání lẽlé áma ãzã kojó rĩ kí ĩmi ị̃drị̃ mání kí pâlé ũ'bí ru.
50004017	Adru ma ãko ndrụ̃ ĩmidrị́ la ku, wó rá la ma ũyá 'bãlé ĩmidrị́ ĩrá gá rĩ ndrụ̃.
50004018	Wó ĩmi ũfẽ ma ãko pírí sĩ 'bo, ma dó sĩ ãko trũ ũ'bí ru, 'dĩ kí ãko ĩminí fẽlé mání vị́ sĩ Ĩpãfũrãdị́tọ̃ drị̂ sĩ ĩ'di 'bã ajílé mání 'dĩ kî. Kí ãko ídétáŋá ru ãjị́ ngụ̃lépi vĩrĩ ã'ị̃lé rá ãyĩkõ fẽlépi Ãdróŋá ní 'dĩ kî.
50004019	Wó Ãdróŋá mádrị̂ la mụ ĩmi ãzã kolé ãko ãkõ ĩmidrị̂ kí agá rá málĩ ĩ'di ãni dị̃zã rú Kúrísĩtõ Yẹ́sụ̃ agá rĩ kí sĩ.
50004020	Dị̃zã 'bã adru Ãdróŋá ãmã Átẹ́pị rú rĩ ní jã 'dâ. Ámĩnã.
50004021	Ĩzị mání 'bá ãlá ã'ị̃táŋá agá Kúrísĩtõ Yẹ́sụ̃ agá 'dĩ kí pírí cící. Má ádrị́pịka ãzíla má ámvọ́pịka ã'ị̃táŋá agá má be 'dộ rĩ zị kí ĩmi rá.
50004022	'Bá ãlá rĩ kí pírí zị kí ĩmi cící, ambamba la 'bá Kãyị̃sárị̃ drị́ lị́cọ́ gá rĩ kî.
50004023	Lẽtáŋá uyaŋâ kóru Úpí Yẹ́sụ̃ Kúrísĩtõ drị̂ 'bã adru úríndí ĩmidrị̂ abe.
51001001	Wárágã 'dĩ angá mádrị́ ma Páwụ̃lọ̃ ụ̃pị́gọ́ŋá Kúrísĩtõ Yẹ́sụ̃ drị́ Ãdróŋá 'bã lẽlé nĩ, ãzíla ádrị́pị ãma ãni Tị̃mị̃tị́yọ̃ be.
51001002	Ásĩ wárágã 'dĩ ãmã ádrị́pịka ãzíla ãmã ámvọ́pịka ãlá ã'ị̃táŋâ trũ Kúrísĩtõ agá táwụ̃nị̃ Kõlõsáyĩ gá 'dĩ 'banî. Lẽtáŋá uyaŋâ kóru ãzíla ásị́ ị̃gbẹ̃ Ãdróŋá ãmã Átẹ́pị ãzíla Úpí ãma ãni Kúrísĩtõ drị́ rĩ 'bã adru ĩmi abe.
51001003	Ãma ụ́'dụ́ pírí sĩ ãwã'dĩfô fẽ Ãdróŋá Úpí ãma ãni Yẹ́sụ̃ Kúrísĩtõ 'bã Átẹ́pị ní, ãmaní ĩ'di ã'ị̃ agá ĩmi ị́jọ́ sĩ.
51001004	Ã'dusĩku ị́jọ́ ãmaní arelé ã'ị̃táŋá ĩmi ãni Kúrísĩtõ Yẹ́sụ̃ agá, ãzíla lẽtáŋá ĩmi ãni 'bá ãlá 'dĩ 'ba rụ́ rĩ drị̃ gá rĩ 'bã ị́jọ́ sĩ,
51001005	ị́jọ́ ĩmĩ ã'ị̃táŋá ãzíla lẽtáŋá 'bã angájó ũkpó ru rĩ ĩ'di ĩminí ásị́ 'bãjó ãko 'bụ̃ gá Ãdróŋá 'bã tãmbalé ĩminí rĩ kí drị̃ gá rĩ sĩ. Ị́jọ́ 'dĩ idé ru íni la ĩminí ị́jọ́ mgbã Yẹ́sụ̃ drị̃ gá ajílé ũlũlé rĩ arejó rá rĩ sĩ.
51001006	Ị́jọ́ mgbã 'dĩ ĩ'di mụ ífí kaŋâ trũ ãzíla zoŋâ trũ drị̃ gá ụ̃nọ́kụ́ drị̃ gá 'dâ pírí, ãzị́ ngajó ĩmi drĩdríŋĩ gá i'dójó ĩminí arejó la rĩ sĩ, ãzíla lẽtáŋá uyaŋâ kóru Ãdróŋá drị́ rĩ nị̃jó ị́jọ́ mgbã rĩ agá.
51001007	Ĩmi ụ̃nị̃ ị́jọ́ mgbã 'dĩ Ĩpãfúrã drị́, 'dĩ ãtí'bó Úpí ãni ãmaní lẽlé ambamba ã'ị̃táŋâ trũ, ãzíla ãzị́ ngalépi Kúrísĩtõ drị́ ãma kẹ̃jị́ gá rĩ 'i,
51001008	ãzíla ĩ'di vâ 'bá ãmaní lẽtáŋá ĩmi ãni 'bá kí lẽjó Úríndí Ãdróŋá drị̂ 'bã ĩmi ãzã kojó nĩ rĩ drị̃ gá ị́jọ́ lũlépi rĩ 'i.
51001009	Ị́jọ́ 'dĩ sĩ, i'dójó ụ́'dụ́ ãmaní ị́jọ́ arejó ĩmi drị̃ gá rĩ sĩ, ãma a'be Ãdróŋá ã'ị̃ŋá ĩminí ku. Ãma ĩ'di zị 'bã fẽ ĩga nị̃táŋá ĩ'didrị́ ị́jọ́ ĩ'di 'bã lẽlé ní rĩ sĩ tré, ũndũwã pírí trũ, ãzíla nị̃táŋá ị́jọ́ vãjó Úríndí ĩ'didrị̂ 'bã fẽlé rĩ sĩ.
51001010	Ãma Ãdróŋá ã'ị̃ ĩminí íni la ĩmi u'á rû sĩ ídri Úpí 'bã lẽlé rĩ sĩ, ĩmi sĩ ụ́'dụ́ pírí ị́jọ́ pírí ĩ'diní ãyĩkõ fẽlépi rĩ kí idé áyụ, ĩmi dó sĩ zo nị̃táŋá Ãdróŋâ nị̃jó rĩ agá.
51001011	Ma Ãdróŋá ã'ị̃ 'bã fẽ ĩmi adru ũkpó ru, ãmbõgõ ũkpõ ĩ'didrị́ dị̃zã rú rĩ sĩ, ĩmi ásị́ dó sĩ adru ị̃dụ́ ru ãzíla sĩ ị́jọ́ tajó ãyĩkõ sĩ.
51001012	Ĩmi dó sĩ ãwã'dĩfô fẽ ãmã Átẹ́pị Ãdróŋá ní, ĩ'di fẽlépi la ĩminí icójó rá, sĩ ãko ĩ'didrị́ Sụ́rụ́ drị́ gá ĩ'di 'bã azịlé rĩ kí najó 'bá ãlá ãmbõgõ ĩ'didrị́ dị̃zã rú rĩ agá rĩ abe.
51001013	Ị́jọ́ 'dĩ sĩ, Ãdróŋá apá ãma angájó ũkpõ Sĩtánĩ drị́ ãngũ ịnị drị̂ agá, ãzíla ají ãma ũpĩ ĩ'didrị́ Ngọ́pị̃ ĩ'di 'bã lẽlé ambamba rĩ drị̂ agá,
51001014	ĩ'di agá unze ãma trũjó ị́jọ́ ũnzí agá rá.
51001015	Yẹ́sụ̃ Ãdróŋá Ngọ́pị̃ ĩ'di Ãdróŋá ndrelé ku rĩ 'bã wụ́rá, ĩ'di ãmbógó ãko pírí Ãdróŋá 'bã 'bãlé 'dĩ kí drị̃lẹ́ gá rĩ 'i.
51001016	Ã'dusĩku Ãdróŋá ũ'bã ãko kí pírí ĩ'di sĩ: ãko 'bụ̃ gá ãzíla ụ̃nọ́kụ́ gá, ãko ndrelé rá ãzíla ndrelé ku 'dĩ kí, jõ táni ũpĩ yã, jõku ãmbõgõ yã, jõku drị̃ ceŋá jõku 'bá ãzị́táŋá drị̃lẹ́ gá 'dĩ kí yã, ãko 'dĩ kí pírí û'bã kí ĩ'di sĩ ãzíla ĩ'dinî.
51001017	Yẹ́sụ̃ ándrá cí ịsụ́ 'dĩ sĩ Ãdróŋá 'bã drĩ ãko ãzí ku, ãzíla fẽ ãko pírí 'baní adrujó ãngũ ãlu gá nĩ.
51001018	Yẹ́sụ̃ ĩ'di drị̃kã kãnị́sã drị̂ cécé drị̃kã 'bã ụrụ'bá ujílé vâ tã la mbalé rĩ áni. Ĩ'di 'bá ídri fẽlépi 'bá ĩ'di ã'ị̃lépi rá rĩ 'baní nĩ rĩ 'i, ã'dusĩku ĩ'di 'bá ándrá Ãdróŋá 'bã ingalé angálépi 'bá drãlépi rá rĩ kí agá drị̃drị̃, sĩ adrujó ãko pírí kí 'bã ãmbógó ru rĩ 'i.
51001019	Ã'dusĩku Ãdróŋá itú ị́jọ́ Yẹ́sụ̃ Kúrísĩtõ ní ĩ'diní táni acájó 'bá ru rá tí, lẽ 'bã adru ĩ'di be trũtrũ gẹ̃rị̃ pírí sĩ.
51001020	Ãzíla Kúrísĩtõ sĩ Ãdróŋá ãlu 'dĩ icí ãko pírí ĩ'diní 'bãlé 'dĩ kí ĩ'di be, ãko ụ̃nọ́kụ́ drị̃ gá rĩ kí ãzíla 'bụ̃ gá rĩ kí abe. Idé ị́jọ́ 'dĩ íni la gẹ̃rị̃ Ngọ́pị̃ 'bã ãrí ní asujó ĩ'diní drãjó mũsãlá'bã sị́ gá rĩ sĩ.
51001021	Ĩmi 'bá ã'ị̃táŋá agá Kõlõsáyĩ gá 'dĩ, ĩminí ándrá drĩ Yẹ́sụ̃ ã'ị̃jó ku rĩ sĩ, ĩmi ándrá Ãdróŋá abe ndú-ndú, ãzíla ĩmi ándrá Ãdróŋá 'bã mẹ́rọ́'bá ru ĩmĩ ũrãtáŋá agá, ã'dusĩku ĩmĩ ádrízã ándrá ũnzí.
51001022	Wó ú'dî'da ĩ'diní ãma tị icíjó ĩ'di be rĩ sĩ, Ãdróŋá ají ásị́ ị̃gbẹ̃ ĩ'diní fẽjó la Ngọ́pị̃ Kúrísĩtõ 'bã acá ụrụ'bá trũ 'bá ru ãzíla drã ĩ'didrị́ rĩ sĩ. Ãdróŋá idé ị́jọ́ íni la sĩ ĩmi 'bãjó ãlá ru, ị́jọ́ ũnzî kóru ãzíla 'bá ãzí icó ĩmi tõlé ị́jọ́ ãzí sĩ ku benĩ.
51001023	Ị́jọ́ 'dĩ ị́jọ́ ãndá la ĩdrĩ pá tu ã'ị̃táŋá ĩmidrị̂ agá, 'dĩ ĩmĩ ã'ị̃táŋá 'bá ãzí 'bã icólé ujalé ku rĩ 'i, 'dĩ ásị́ 'bãŋá ĩmi ãni ị́jọ́ mgbã rĩ drị̃ gá rĩ 'i. 'Dĩ ị́jọ́ mgbã ĩminí arelé 'bo rĩ 'i, ị́jọ́ ũlũlé ãko pírí ụ̃nọ́kụ́ drị̃ gá 'dĩ 'baní rĩ 'i. Ma 'i Páwụ̃lọ̃ 'i má acá 'bá ãzị́ ngalépi ị́jọ́ 'dĩ ũlũŋá gá 'bá pírí 'baní rĩ rú.
51001024	Ma ú'dî'da ãyĩkõ sĩ mání ũcõgõ ịsụ́jó ĩmi ị́jọ́ sĩ rĩ sĩ. Ĩ'di ĩminí drị̃lẹ́ba rú, ãzíla álẽ ũcõgõ ịsụ́lé pírí íni la Kúrísĩtõ 'bã lẽjó má ịsụ́ ũcõgõ ụrụ'bá sĩ ĩ'di kẹ̃jị́ gá, sĩ kãnị́sã ĩ'di drị̂ ãzã kojó.
51001025	Má acá Ãdróŋá 'bã ãtí'bó ru sĩ ãzị́ ngajó ĩmi ãzã kojó, ã'dusĩku ãpẽ ma ị́jọ́ Ãdróŋá drị̃ gá rĩ ũlũjó pírí,
51001026	Ãdróŋá mba ị́jọ́ ĩ'di 'bã zị̃lé zị̃-zị̃ 'dĩ tã 'bá ándrá ídu rĩ 'baní cí, wó ú'dî'da fẽ ị́jọ́ ĩ'di 'bã itúlé rĩ nị̃lé 'bá ãlá ĩ'di ã'ị̃lépi rá 'dĩ 'banî.
51001027	'Bá pírí Ãdróŋá ãni 'dĩ 'baní pẽ ị́jọ́ ĩ'di ãni zị̃lé zị̃-zị̃ rĩ i'dajó ĩ'baní rá. Lẽ 'bá Yãhụ́dị̃ rú ku 'dĩ kí pírí 'bã nị̃ kí ị́jọ́ ĩ'di 'bã itúlé rĩ 'bã ãmbõgõ. Ị́jọ́ ĩ'di 'bã itúlé 'dĩ Yẹ́sụ̃ Kúrísĩtõ 'bã ị́jọ́, 'bã fi rú sĩ u'álé ĩmi agá ĩmi sĩ ásị́ 'bã ásị́ pírí sĩ dị̃zã Ãdróŋá 'bã ị́jọ́ azịlé rĩ ịsụ́jó.
51001028	Ãma ị́jọ́ Kúrísĩtõ drị́ gá rĩ ũlũ 'bá pírí 'banî, ãma kí bị́lẹ́ ị̃ndụ́ li sĩ Kúrísĩtõ ã'ị̃jó, ãzíla ãma kí imbá ũndũwã sĩ ãmaní icólé rĩ áni. Ã'dusĩku ãlẽ 'bã adru kí kpị Ãdróŋá drị̃lẹ́ gá kãkã ĩ'ba ãni Kúrísĩtõ trũ rĩ sĩ.
51001029	Ị́jọ́ 'dĩ bãsĩ mání sĩ ãzị́ ngajó ũkpó sĩ 'dĩ. Kúrísĩtõ la ãzị́ nga áma agá ũkpõ sĩ, ãzíla ma ũkpõ ĩ'di 'bã fẽlé mání 'dĩ ayú sĩ ị́jọ́ mgbã rĩ ũlũjó.
51002001	Álẽ ị̃nị̃ rá ma drĩ cị ásị́ pírí sĩ ĩmi ãzã kojó ĩmi Kũrĩsĩtíyánĩ Kõlõsáyĩ gá 'dĩ, ãzíla Kũrĩsĩtíyánĩ táwụ̃nị̃ Lãwũdíkĩyã gá 'dĩ kí abe, ãzíla 'bá pírí Kũrĩsĩtíyánĩ rú áma nị̃lépi ku 'dĩ abe.
51002002	Ma ị́jọ́ kî nga ũkpó sĩ íni la ĩminí ũkpõ fẽjó úríndí agá, ĩmi sĩ ĩmi lẽ ĩmi drĩdríŋĩ gá ị̃dị́-ị̃dị́, ãzíla gẹ̃rị̃ 'dĩ sĩ ĩmi dó sĩ ĩmi icí 'bá ãlu rú. Ị́jọ́ 'dĩ sĩ, ĩmi dó sĩ adru ãyĩkõ ãmbógó la sĩ, ãzíla ásị́ ãlu sĩ nị̃jó la rá ị́jọ́ Ãdróŋá ãni zị̃lé zị̃-zị̃ 'dĩ ĩ'di ị́jọ́ mgbã la 'dĩ Kúrísĩtõ 'i.
51002003	Ã'dusĩku Kúrísĩtõ lú 'bá icólépi fẽlépi ĩminí adrujó ũndũwã rú, ãzíla ị́jọ́ nị̃jó cé ị́jọ́ Ãdróŋá drị́ cécé málĩ áni rĩ drị̃ gá nĩ rĩ 'i.
51002004	Ájọ ĩminí ị́jọ́ 'dĩ íni la 'bá ãzí 'bã ulé rú sĩ ĩmi ímbátáŋá ãzí ĩnzõ rú, ĩ'bã kí imbálé indrélépi ĩminí kí 'bã rĩ ị́jọ́ mgbã la rĩ kí sĩ ku.
51002005	Ã'dusĩku mání táni adrujó ĩmi abe ụrụ'bá sĩ ku rá tí, ma ị́jọ́ ũrã ĩmi drị̃ gá ụ́'dụ́ pírí sĩ. Wó ma vâ ãyĩkõ sĩ arejó la ícíŋá ĩminí ĩmi icíjó ãngũ ãlu gá rĩ trũ ĩmi mụ drị̃ gá, ãzíla ĩmi vâ mụ ã'ị̃táŋá ĩmi ãni Kúrísĩtõ agá rĩ trũ drị̃ gá rĩ sĩ.
51002006	Ị́jọ́ 'dĩ sĩ, ĩminí Kúrísĩtõ Yẹ́sụ̃ ã'ị̃jó ĩmĩ Úpí ru rĩ áni, lẽ ĩmi idé ị́jọ́ kí ụ́'dụ́ pírí sĩ ĩ'di lẽlé rĩ áni, ĩminí ĩmi icíjó ĩ'di trũ ãlu rĩ sĩ.
51002007	Lẽ ĩtu pá ũkpó ru ã'ị̃táŋá ĩmidrị̂ agá cécé ife 'bã ízókí sulé vũ gá rĩ áni, ãzíla ị́jọ́ ĩminí ásị́ 'bãjó ĩ'di drị̃ gá rĩ 'bã mụ sĩ drị̃ gá. Lẽ ị́jọ́ Ĩpãfúrã 'bã imbálé ĩminí Kúrísĩtõ drị̃ gá rĩ ĩ'bã ĩ'di ũkpó ru, ãzíla ị́jọ́ 'dĩ la ĩmi fẽ ãwã'dĩfô fẽlé Ãdróŋá ní ụ́'dụ́ pírí.
51002008	Ĩmi adru mịfị̂ trũ! 'Bá ãzí 'bã ũŋmĩ ĩmi ị́jọ́ ĩnzõ rú ĩ'bã kí imbálé Ãdróŋá drị̃ gá rĩ kí ã'ị̃jó ku. Ị́jọ́ ĩ'bã kí imbálé rĩ icólé i'dálé ị́jọ́ mgbã rú, wó ĩ'di ĩnzõ ãzíla ífí kóru. Ị́jọ́ ĩ'bã kí imbálé rĩ kí ị́jọ́ 'bá 'bã kí itúlé nĩ rĩ kî, ãzíla kí fẽ 'bá 'baní ãzị́táŋá ụ̃nọ́kụ́ 'dĩ drị́ gá rĩ kí vú ũbĩlé ndẽ ị́jọ́ imbálé Yẹ́sụ̃ Kúrísĩtõ drị́ mgbã rĩ rá.
51002009	Ã'dusĩku Kúrísĩtõ ní acájó ụrụ'bá trũ 'bá ru rá tí, ĩ'di Ãdróŋá 'i.
51002010	Ãzíla ĩminí ĩmi icíjó Kúrísĩtõ trũ ãlu ã'ị̃táŋá sĩ rĩ sĩ, ãko pírí ĩminí lẽlé rĩ kí ĩmi ịsụ́ kí rá. Kúrísĩtõ ãmgbã rĩ la ũpĩ na, ãzíla ĩ'di 'bã ũkpõ úríndí 'bá kí drị̃ celépi rĩ kí drị̃ gá, ãzíla ũkpõ ĩ'badrị̂ kí abe pírí cí.
51002011	Ị́jọ́ 'dĩ sĩ, ĩminí ĩmi icíjó Kúrísĩtõ trũ ãlu rĩ sĩ, ĩmi acá dó cécé 'bá ĩtãrãlé rá rĩ kí áni, ãzíla útrũ ĩmi ũkpõ lẽtáŋá ị́jọ́ ũnzí drị̂ agá rá. Ị́jọ́ 'dĩ kí idé kí ru 'bání ĩmi ĩtãrãjó ụrụ'bá sĩ rĩ sĩ ku, wó Kúrísĩtõ trũ ĩmi ị́jọ́ ũnzí agá.
51002012	Ĩminí bãbụ̃tị́zị̃ bĩjó rĩ sĩ, ĩ'di ándrá cécé ĩdrã 'bã rĩ rá, ãzíla ị̂sị̃ 'bã rĩ ĩmi Kúrísĩtõ trũ, ãzíla înga ĩmi angájó ídri ú'dí rĩ agá rá rĩ áni. Ị́jọ́ 'dĩ idé ru ĩmi rụ́ 'dĩ 'bã áni la, ã'dusĩku ĩmi ã'ị̃ Ãdróŋá Kúrísĩtõ ingalépi ídri rĩ 'bã ũkpó cí sĩ ị́jọ́ ĩ'di angájó 'dĩ idéjó.
51002013	Ĩmi 'bá Yãhụ́dị̃ rú ku 'dĩ, ĩminí ándrá drĩ Kúrísĩtõ ã'ị̃jó ku rĩ sĩ, ĩmi ũdrã ándrá úríndí agá rá, ã'dusĩku ĩmi ándrá ị́jọ́ ũnzí agá, ãzíla ĩmĩ drị̃lẹ́mgbọ ándrá yụ ũkpó ị́jọ́ ũnzí drị́ ĩmi agá rĩ drị̃ gá. Wó Ãdróŋá inga ĩmi u'ájó ídri ú'dí agá Kúrísĩtõ trũ. Ãdróŋá trũ ãma ị́jọ́ ũnzí ãmadrị̂ kí agá pírí rá.
51002014	Idé ị́jọ́ 'dĩ 'i ĩ'di 'bã ị́jọ́ ũnzí ãmadrị̂ kí ịnị́jó bụ́kụ̃ sĩ ị́jọ́ ãmadrị́ ũnzí rĩ kí sĩjó rĩ agâlé rá rĩ sĩ. Nze bụ́kụ̃ 'dã 'i rá ị̃tụ́ 'bání Kúrísĩtõ ipajó mũsãlá'bã sị́ gá, ãzíla ĩ'di 'bã drãjó 'dã sĩ.
51002015	Ãdróŋá fẽ Ngọ́pị̃ Kúrísĩtõ ndẽ ũpĩ ãzíla úríndí ũnzí Sĩtánĩ drị́ 'bá kí rụlépi rĩ 'bã ũkpõ, i'da ĩ'di tọndọlọ 'bá pírí ní ụ́'dụ́ ĩ'di ipajó mũsãlá'bã sị́ gá, ãzíla ĩ'di 'bã drãjó 'dã sĩ.
51002016	Ị́jọ́ 'dĩ sĩ, 'bá ãzí 'bã 'bã ãzị́táŋá ĩmi drị̃ gá ị́jọ́ jọjó ĩminí íná ãzí kí najó ku, jõku ãko ãzí mvụlé mvụ̃-mvụ̃ rĩ 'bã ãzí kí mvụjó ku, ãzíla jõku ụ́'dụ́ ĩ'bã kí 'bãlé sĩ Ãdróŋá ị̃nzị̃jó 'dĩ kî, jõku ĩminí ãyĩkõ idéjó ĩ'ba abe sáwã ĩ'bã kí ĩmbá agálépi ú'dí rĩ ị̃nzị̃jó rĩ sĩ ku, jõku ĩminí Sãbátũ tãmbajó cécé ĩ'bã kí tã la mbajó rĩ áni rĩ sĩ ku.
51002017	Lẽ ĩmi are ị́jọ́ kí tị gá ku, ã'dusĩku ãzị́táŋá 'dĩ kí pírí índríléndri, Kúrísĩtõ Ãdróŋá 'bã tị ãpẽlé rĩ drị̃ gá rĩ. Kúrísĩtõ sĩ ị́jọ́ Ãdróŋá 'bã azịlé rĩ idé kí ru pírí, ị́jọ́ 'dĩ sĩ ãzị́táŋá 'dĩ kí dó ãzị̂ kóru.
51002018	Ĩfẽ 'bá ãzí 'bã 'bã ãzị́táŋá ĩmi drị̃ gá ĩminí sĩ ĩmi irijó vụ̃rụ́ sĩ mãlãyíkã kí ị̃nzị̃jó cécé ĩ'bã kí idélé rĩ áni la ku. Ĩdrĩ ị́jọ́ ĩ'bã kí imbálé rĩ kí 'dụ, ĩmi ũyá Ãdróŋá 'bã azịlé 'i fẽ la ĩminí rĩ ãvĩ rá. 'Bá ị́jọ́ 'dĩ ãni rĩ kí imbálépi rĩ la ị́jọ́ ĩ'didrị́ ĩ'di 'bã imbálé 'dã ũngúkú ãtị̃ urobí ĩ'di 'bã jọlé ũbĩ 'i rĩ sĩ. Ũrãtáŋá 'dĩ 'bã áni rĩ kí angá ĩ'di ásị́ gá, ãzíla kí ĩ'di fẽ acálé ãfó ru. Wó ị́jọ́ ãzí tá tí ĩ'diní sĩ adrujó ãfó sĩ la 'dáyụ.
51002019	'Bá 'dĩ 'bã áni rĩ ãsị̃ ị́jọ́ ãzíla ímbátáŋá Kúrísĩtõ drị̃lẹ́ Kũrĩsĩtíyánĩ drị̂ ã'ị̃ŋá sĩ rá. Drị̃kã 'bã ụrụ'bá tãmbalé rĩ 'bã áni, Kúrísĩtõ la 'bá pírí ĩ'di ã'ị̃lépi rá 'dĩ kí drị̃ ce sĩ ru icíjó ãlu cécé ị́sụ́ kí ĩzánáká abe ãma ụrụ'bá rụlé ãlu rĩ áni, 'dĩ bãsĩ gẹ̃rị̃ Ãdróŋá 'bã lẽjó kãnị́sã 'bã zo úríndí sĩ rĩ.
51002020	Ị́jọ́ 'dĩ cécé ĩminí drãjó Kúrísĩtõ trũ rĩ áni, ãzị́táŋá ụ̃nọ́kụ́ 'dĩ drị́ gá rĩ icó kí ãzị́ ngalé ĩmi drị̃ gá ku. Ị́jọ́ 'dĩ sĩ, ĩmi dó vâ ãzị́táŋá 'dĩ kí vú ũbĩ ụ̃nọ́kụ́ 'bã rĩ drĩ ĩmi drị̃ ce nĩ rĩ áni ã'du sĩ?
51002021	'Dĩ kí ãzị́táŋá jọlépi la, “Ĩrụ ãko 'dĩ ku! Ĩ'bị̃ íná 'dĩ ku! Ĩmi aló ãko 'dĩ ku!” rĩ kî.
51002022	Ãzị́táŋá 'dĩ kí ị́jọ́ jọ ãko u'álépi álị́ ku rĩ kí drị̃ gá. Ãdrĩ kí ayú 'bo, ála kí a'be rá. Lẽ ĩ'bã ásị́ ãzị́táŋá 'dĩ kí vú ũbĩlé ku, ã'dusĩku kí lú ãzị́táŋá, ãzíla ị́jọ́ 'bá 'bã ũrãlé nĩ rĩ kî.
51002023	Ãzị́táŋá 'dĩ kí ũndũwã i'dá, ímbátáŋá ĩ'ba ãni ị̃nzị̃táŋá drĩ ũkpó sĩ 'dĩ abe, kí ru iri vụ̃rụ́ ĩnzõ sĩ, ãzíla kí ru ụrụ'bá fẽ cãndí ịsụ́lé ã'dusĩku kí ũrã la kí ãyĩkõ fẽ Ãdróŋá nî. Wó ị́jọ́ mgbã sĩ ãzị́táŋá 'dĩ atrị 'bá kí ị́jọ́ ũnzí idé agá ku.
51003001	Ị́jọ́ 'dĩ sĩ, ú'dî'da Ãdróŋá ní ĩmi ingajó úríndí sĩ Kúrísĩtõ be ídri 'bo rĩ sĩ, ĩ'bã dó ĩmi ásị́ ị́jọ́ 'bụ̃ gá rĩ kí drị̃ gá, ãngũ Kúrísĩtõ 'bã sĩ rijó Ãdróŋá 'bã drị́ ãndá gá rĩ gá.
51003002	Ĩ'bã ĩmĩ ũrãtáŋá ị́jọ́ úríndí drị́ 'bụ̃ gá rĩ kí drị̃ gá, adru ị́jọ́ ũnzí ụ̃nọ́kụ́ ãni vũ drị̃ gá 'dĩ kí drị̃ gá ku.
51003003	Ã'dusĩku ĩmi ũdrã úríndí sĩ rá, ãzíla ú'dî'da ídri ĩmidrị́ gá rĩ úzị̃ ĩ'di Kúrísĩtõ be Ãdróŋá agá.
51003004	Wó Kúrísĩtõ ízókí ídri ĩmidrị́ ú'dî'da 'dĩ drị́ gá rĩ drị̂, drĩ i'dá tọndọlọ 'bá pírí ụ̃nọ́kụ́ 'dĩ drị̃ gá rĩ 'baní ụ́'dụ́ ĩ'diní ãgõjó 'dã sĩ 'bo, ĩmi i'dá ĩ'di trũ dị̃zã ĩ'didrị̂ agá, 'bá ĩ'di ãni ãlá kpị rĩ kí rú.
51003005	Ị́jọ́ 'dĩ sĩ, lẽ ĩ'dị ụrụ'bá ị́jọ́ ũnzí ụ̃nọ́kụ́ ãni 'dĩ drị́ gá rĩ rá. Lẽ ĩnga ãwụ̃ ku, lẽ ĩmi idé ị́jọ́ ãndị́ ru ũnzíkãnã 'dĩ kí ku, ãzíla lẽ ĩta ị́jọ́ ũnzí vị́ sĩ idéjó la ku. Lẽ ĩmi adru rọ̃mgbộ kóru. Rọ̃mgbọ́ ĩ'di cécé ĩminí ãdroŋa ĩnzõ rú rĩ kí ị̃nzị̃jó rĩ áni.
51003006	Ã'dusĩku ị́jọ́ ũnzí 'dĩ 'bã áni rĩ kí sĩ, Ãdróŋá 'bã âdrã a'dé 'bá ĩ'di tị gãlépi úmgbé 'dĩ kí drị̃ gá drị̃rịma rú.
51003007	Ĩmi ãmgbã 'bã kí ándrá drĩ Kúrísĩtõ ã'ị̃jó ku rĩ sĩ, ĩri ándrá vâ u'álé ídri ị́jọ́ ũnzí ãlu 'dĩ 'bã áni rĩ kí idéŋá gá.
51003008	Wó ú'dî'da ĩmi acá dó 'bá Yẹ́sụ̃ ã'ị̃lépi rá rĩ kî rú, ị́jọ́ 'dĩ sĩ lẽ ĩmi a'be ị́jọ́ ũnzí 'dĩ kí idéŋá pírí rá: lẽ ũmbã 'bã rụ ĩmi ku, jõku ĩfẽ ũmbã ĩmidrị́ gá rĩ 'bã ují ĩmi drị̃ nĩ ku, ãzíla ị́jọ́ ĩminí idélé jõku jọlé rĩ 'bã iza 'bá ãzí ásị́ ku, ãzíla ị́jọ́ tị ũnzí ãni la 'bã ãfũ ĩmi tị gá ku.
51003009	Ĩmi alị́ ĩnzõ ĩmi drĩdríŋĩ gá ku, ã'dusĩku ĩmi a'be ádrízã ĩmi ãni ũnzí ụ̃kụ rĩ kí 'bo, ãzíla gẹ̃rị̃ pírí ándrá ĩminí sĩ u'ájó ala gá rĩ abe.
51003010	Ãzíla ú'dî'da ĩmi ã'ị̃ Kúrísĩtõ 'bo, ĩmi acá dó sĩ 'bá ú'dí la kî rú. Ãdróŋá 'bã dó ádrízã ú'dí 'dĩ ĩmi agá, ãzíla ĩ'di ĩmi fẽ acálé ĩ'di áni ị̃dị́-ị̃dị́, ị́jọ́ 'dĩ sĩ, ĩmi dó ĩ'di nị̃ rá.
51003011	Ã'dusĩku Ãdróŋá 'bã dó ĩmi 'bá ú'dí ru 'bo, ị́jọ́ ĩmi 'bá Yãhụ́dị̃ rú yã jõku 'bá Yãhụ́dị̃ rú ku yã rĩ adru ũkpó ru ku, táni îtãrã ĩmi rá yã jõku yụ yã rĩ adru ị́jọ́ ũkpó ru ku. Ị́jọ́ ãzí ĩmi ãmị́yọ́ŋá yã jõku ĩmi angá 'bá ị́jọ́ nị̃lépi ku la kí agá, ãzíla ĩmi ãtí'bó ru yã jõku ãtí'bó ru ku yã rĩ adru kí ị́jọ́ ũkpó la ku. Kúrísĩtõ ĩ'di dó lú ãmbógó ị́jọ́ ũkpó ãndânĩ rĩ 'i, ãzíla ĩ'di u'á 'bá ĩ'didrị̂ kí agá pírí.
51003012	Ãdróŋá ũpẽ ĩmi 'bá ãlá ru ndú ĩ'di ãni, ãzíla lẽ ĩmi ambamba, ị́jọ́ 'dĩ sĩ, ma mãmálá 'bã ĩmi rụ́ u'ájó ádrízã 'dĩ kí sĩ: ĩko 'bá ũcõgõ gá 'dĩ kí ãzã, ĩmi adru ásị́ ị̃gbẹ̃ sĩ, ĩmi ásị́ 'bã ndrĩ-ndrĩ, ĩmi iri ĩmi ị́jọ́ sĩ vụ̃rụ́, ĩmi idé ị́jọ́ jã, ĩta ị́jọ́ tã-tã.
51003013	Ĩta jõ ĩmi drĩdríŋĩ gá tã-tã ãzíla ĩtrũ vâ 'bá ị́jọ́ ũnzí idélépi ĩmi rụ́ rĩ kí rá cécé Úpí 'bã ị́jọ́ ũnzí ĩmidrị̂ kî trũjó rĩ áni.
51003014	Ị́jọ́ 'dĩ kí drị̃ gâ sĩ pírí, ị́jọ́ ãmbógó lẽlé ĩmi idé rĩ ĩ'di lẽtáŋá ĩminí ĩmi lẽjó ĩmi drĩdríŋĩ gá rĩ 'i. Ã'dusĩku lẽtáŋá ĩminí ĩmi lẽjó ĩmi drĩdríŋĩ gá rĩ la fẽ ĩmi adru tị icíma múké rĩ agá.
51003015	Lẽ ásị́ ị̃gbẹ̃ Kúrísĩtõ 'bã fẽlé ĩminí 'dĩ 'bã ce ĩmi drị̃ ị́jọ́ pírí ĩminí igálé rĩ kí agá. Lẽ ĩmi idé ị́jọ́ 'dĩ kí íni la Ãdróŋá 'bã ĩmi ãlu-ãlu ũpẽjó sĩ u'ájó, ãzíla ãzị́ ngajó ãngũ ãlu gá ásị́ ị̃gbẹ́ sĩ 'bá ãlu rú rĩ sĩ 'dĩ ụrụ'bá Kúrísĩtõ drị́ gá rĩ 'i. Lẽ ĩfẽ ãwã'dĩfô Ãdróŋá ní ụ́'dụ́ pírí sĩ.
51003016	Ĩmi ũrã ị́jọ́ Kúrísĩtõ drị́ gá rĩ ụ́'dụ́ pírí sĩ, ĩ'di dó sĩ ĩmi drị̃ ce ị́jọ́ ĩminí idélé rĩ kí agá ị́jọ́ ĩminí ũrãlé rĩ abe. Ĩmi imbá 'bá kí ãzíla ĩmi uzá kí drị̃ gá ị́jọ́ Kúrísĩtõ drị́ gá rĩ sĩ ũndũwã sĩ. Ĩngo zãbụ́rị̃, ĩngo úngó Ãdróŋá drị̂ kí, ãzíla úngó Ãdróŋá ịcụ́jó úríndí 'bã imbálé rĩ kí abe. Ĩminí úngó 'dĩ kí ngo agá, ĩfẽ ãwã'dĩfô Ãdróŋá ní ị́jọ́ pírí ĩ'di 'bã idélé ĩminí 'dĩ kí sĩ.
51003017	Ị́jọ́ ĩminí idélé rĩ kí ãzíla jọlé rĩ kí abe, lẽ ĩnga kí rụ́ Úpí Yẹ́sụ̃ drị̂ sĩ, ãzíla ĩfẽ ãwã'dĩfô ãmã Átẹ́pị Ãdróŋá ní ĩ'di rụ̂ sĩ.
51003018	Ĩmi ũkú ã'ị̃táŋá agá 'dĩ, lẽ ĩmi are ĩmĩ ágóka kí tị, ã'dusĩku 'dĩ ãzị́ ĩminí adrujó Kũrĩsĩtíyánĩ rú rĩ.
51003019	Wó ĩmi ãgọbị ã'ị̃táŋá agá 'dĩ, lẽ ĩlẽ ĩmĩ ũkúka kí lẽlẽ, ĩfẽ ĩ'baní ũcõgõ ku.
51003020	Anzị, ĩmi are 'bá ĩmi tịlépi rĩ kí tị ị́jọ́ pírí kí agá, ã'dusĩku ị́jọ́ ĩminí idélé 'dĩ la ãyĩkõ fẽ Úpí Yẹ́sụ̃ nî.
51003021	Ĩmi átẹ́pịka rú 'dĩ, lẽ ĩmi uzá ĩmĩ anzị kí drị̃ gá ị́jọ́ ãlu-ãlu ĩ'bã kí idélé múké ku rĩ sĩ ku, ã'dusĩku ĩdrĩ idé la 'dĩ 'bã áni, ị́jọ́ kí adru ĩ'baní vị̂ kóru, kí u'á cãndí sĩ icó kí dó sĩ ị́jọ́ pịrị idélé ku.
51003022	Ĩmi 'bá ãti'bo rú 'dĩ, lẽ ĩmi are ãmbogo ĩmidrị́ ụ̃nọ́kụ́ gá 'dâ rĩ kí tị ụ́'dụ́ pírí. Ĩmi are kí tị adru lú ĩmi lẽjó 'bã jọ kí ĩminí ị́jọ́ múké rĩ sĩ la ku, wó rá la ĩnga ãzị́ ásị́ pírí sĩ ã'dusĩku ĩminí Ãdróŋá rujó rĩ sĩ.
51003023	Ãzị́ pírí ĩminí ngalé rĩ kí, lẽ ĩnga kí ásị́ pírí sĩ cécé ĩmi nga la Úpí Yẹ́sụ̃ ní rĩ áni adru 'bání rĩ áni ku.
51003024	Ĩ'bã ĩmi ásị́ gá Úpí la mụ ĩminí ũyá ĩ'di 'bã azịlé fẽlé 'bá pírí ní rĩ ịsụ́lé rá. Ã'dusĩku ị́jọ́ mgbã sĩ ĩmi íyóŋá iyó Kúrísĩtõ Úpí nî.
51003025	Wó ĩmi ãzí drĩ kí ị́jọ́ ũnzí idé siri, Ãdróŋá la drị̃rịma fẽ ũnzĩkãnã ĩ'ba ãni 'dã sĩ ádrízã ĩ'badrị̂ 'bã lẽlé rĩ áni, ã'dusĩku Ãdróŋá la ị́jọ́ lị uyaŋâ kóru.
51004001	Ĩmi ãmbogo ãti'bo 'badrị́ 'dĩ, ĩmba ãti'bo kí tã, ãzíla ĩmi idé kí múké-múké ã'dusĩku ĩ'bã ĩmi ásị́ gá ĩmi vâ íyóŋá iyó ãmbógó ĩmidrị́ 'bụ̃ gá rĩ nî.
51004002	Ĩminí rĩ gá, ĩfẽ ĩmi ásị́ pírí Ãdróŋá ã'ị̃ŋá drị̃ gá. Wó ĩminí Ãdróŋá ã'ị̃ agá, ĩmi adru mịfị́ trũ, ãzíla ĩfẽ ãwã'dĩfô Ãdróŋá ní ụ́'dụ́ pírí.
51004003	Ĩminí Ãdróŋá ã'ị̃ agá, ĩmi ã'ị̃ vâ ãmaní ĩndĩ, 'bã nzị̃ ãmaní kẹ̃jị́ sĩ mụjó ị́jọ́ Kúrísĩtõ drị́ ándrá ĩ'di 'bã i'dalé 'bá 'baní ídu tọndọlọ ku rĩ, 'bã ũlũŋâ trũ drị̃ gá. Wó ma ú'dî'da mãbụ́sụ̃ gá íni la mání ị́jọ́ ĩ'didrị́ gá 'dĩ ũlũjó rĩ sĩ.
51004004	Ĩmi ã'ị̃ mání Ãdróŋá ma sĩ ị́jọ́ ĩ'didrị́ gá 'dĩ ũlũ 'bá pírí 'baní tọndọlọ ụ̃rị̃ kóru, mání tá ũrãlé ma nga la rĩ áni.
51004005	Ĩmi u'á ũndũwã sĩ 'bá Úpí Yẹ́sụ̃ ã'ị̃lépi ku 'dĩ kí abe. Ĩmi ayú gẹ̃rị̃ pírí cí rĩ sĩ kí ãzã kojó.
51004006	Ụ́'dụ́ pírí sĩ ĩjọ ĩ'baní ị́jọ́ ásị́ ị̃gbẹ́ sĩ, kí dó sĩ adru ãvá trũ ị́jọ́ ĩminí jọlé rĩ arejó. Ị́jọ́ 'dĩ sĩ, 'bá ãzí drĩ ĩmi zị ị́jọ́ mgbã Yẹ́sụ̃ drị̂ sĩ ĩmi dó sĩ nị̃ kí umvi agá ũndũwã sĩ cé.
51004007	Tụ̃kị́kọ̃ la ĩminí ị́jọ́ ru idélépi má rụ́ 'dộ rĩ kí vú nze pírí. Ĩ'di má ádrị́pị Kúrísĩtõ agá mání lẽlé ambamba rĩ 'i. Ĩ'di 'bá ã'ị̃táŋâ trũ ãzị́ ngalépi ãzíla ãtí'bó drị́ Úpí má be ãlu rĩ 'i.
51004008	Ásị́sị́ŋá mání ĩ'di tị pẽjó ĩmi rụ̂lé rĩ, ĩmi dó sĩ ị́jọ́ ru idélépi ãma rụ́ 'dõlé rĩ kí ụ̃nị̃ ĩ'di rụ̂ sĩ, ãzíla ĩ'di vâ sĩ ĩmi ásị́ ũŋmĩ ũkpõ fẽjó ĩminí ã'ị̃táŋá ĩmidrị̂ agá.
51004009	Tụ̃kị́kọ̃ kí mụ Ũnésẽmũ be. Ũnésẽmũ 'dĩ ĩminí nị̃lé cé 'bá Yẹ́sụ̃ ã'ị̃lépi rá angálépi ĩmi rụ̂lé rĩ 'i. Ĩ'di 'bá ãmaní ásị́ 'bãjó drị̃ la gá rá rĩ 'i, ãzíla ãmaní lẽlé rá rĩ 'i. Kí ị̃rị̃ trá, kí mụ ĩminí ị́jọ́ ru idélépi ãma rụ́ 'dộ rĩ kí vú nzelé pírí nĩ.
51004010	Ãrĩsĩtãríkõ ã'ị̃táŋá agá, mãbụ́sụ̃ gá má be rĩ zị ĩminí cící. Mãrákõ Bãrãnábã 'bã kãká ru rĩ, zị ĩminí cící. Ĩmi ịsụ́ wárágã Mãrákõ drị̃ gá 'bo, drĩ ca ĩmi rụ́ Kõlõsáyĩ gâlé rá, ĩmi a'ị́ ĩ'di ãzíla ĩmba tã la múké-múké.
51004011	Yẹ́sụ̃ umvelé Jụ́sị̃tọ̃ 'i rĩ zị vâ ĩminí cící. 'Dĩ kí lú 'bá Yãhụ́dị̃ rú na ã'ị̃táŋá agá, ãzị́ ngalépi má be 'bá kí imbájó ị́jọ́ Sụ́rụ́ Ãdróŋá drị̂ sĩ rĩ kî. Imbá kí áma ásị́ ũkpó ru.
51004012	Ĩpãfúrã ĩmi ãzí ru ãtí'bó Kúrísĩtõ Yẹ́sụ̃ drị́ gá rĩ zị ĩminí cící. Ĩ'di ĩminí Ãdróŋá ã'ị̃ ãndẽŋâ kóru ụ́'dụ́ pírí sĩ. Ĩ'di ĩminí Ãdróŋá ã'ị̃ ĩminí sĩ adrujó úríndí agá ũkpó ru, ãzíla ĩmi dó sĩ ị́jọ́ pírí Ãdróŋá 'bã lẽlé ĩnga kí rĩ kí nga ásị́ ãlu sĩ.
51004013	Ĩpãfúrã ĩ'di má be 'dộ cí, ánị̃ ĩ'di 'bã ãzị́ ngaŋá ĩmi ị́jọ́ sĩ, ãzíla Kũrĩsĩtíyánĩ u'álépi táwụ̃nị̃ Lãwũdíkĩyã gá ãzíla Hị̃rãpọ́lị̃sị̃ gá rĩ 'baní ũkpó ru rĩ cé.
51004014	Ãmã wọ̃rị́ Lụ́kã, dãkĩtárĩ rú rĩ kí Dẽmásĩ be zị kí ĩmi vâ pírí cící.
51004015	Ĩzị ãmã ádrị́pịka ãzíla ãmã ámvọ́pịka ã'ị̃táŋá agá Lãwũdíkĩyã gá 'dĩ 'baní cící, ãzíla ĩzị vâ ãmã ámvọ́pị ã'ị̃táŋá agá Nĩmúfã ní, Kũrĩsĩtíyánĩ tị icílépi ĩ'didrị́ kogá 'dĩ abe pírí cící.
51004016	Ĩmi Kũrĩsĩtíyánĩ Kõlõsáyĩ gá 'dĩ, ĩminí wárágã mání sĩlé ĩminí 'dĩ lãjó 'bo rĩ 'bã vúlé gá, lẽ ĩpẽ 'bá ãzí tị 'bã mụ vâ ĩ'di lãlé Kũrĩsĩtíyánĩ Lãwũdíkĩyã gá rĩ 'baní rá. Lẽ ĩzị ãzíla ĩlã vâ wárágã ándrá mání sĩlé Kũrĩsĩtíyánĩ Lãwũdíkĩyã gá rĩ 'banî rĩ rá.
51004017	Ĩjọ Ãrị̃kị́pọ̃ ní, “Lẽ íde ãzị́ Úpí Yẹ́sụ̃ 'bã fẽlé mídrị́ rĩ rá.”
51004018	Ma Páwụ̃lọ̃ 'i, áde wárágã mání sĩlé ĩminí sĩ ĩmi zịjó cící 'dĩ 'i áma ãmgbã rĩ 'bã drị́ sĩ la, ĩmi dó sĩ nị̃ la rá wárágã 'dĩ angá mádrị́. Ĩmi ũrã ị́jọ́ áma drị̃ gá, ãzíla ĩzị mání Ãdróŋá mání adru agá mãbụ́sụ̃ gá 'dộ ĩndĩ. Lẽtáŋá uyaŋâ kóru Úpí ãma ãni Yẹ́sụ̃ Kúrísĩtõ drị̂ 'bã adru ĩmi abe.
52001001	Ma Páwụ̃lọ̃ 'i, Sílã 'i, ãzíla Tị̃mị̃tị́yọ̃ 'i ãzị ĩmi pírí cící ĩmi 'bá Yẹ́sụ̃ ã'ị̃lépi rá Tẹ̃sãlọ̃nị́kị̃ gá, acálépi Ãdróŋá ãmã Átẹ́pị 'bã 'bá ru rĩ, ãzíla Úpí Yẹ́sụ̃ Kúrísĩtõ 'bã 'bá ru 'dĩ. Lẽtáŋá uyaŋâ kóru ãzíla ásị́ ị̃gbẹ̃ Ãdróŋá drị́ gá rĩ 'bã adru ĩmi abe.
52001002	Ụ́'dụ́ pírí sĩ ãma ĩminí Ãdróŋá zị, ãma vâ ãwã'dĩfô fẽ Ãdróŋá ní ĩmi ị́jọ́ sĩ ãndẽŋâ kóru.
52001003	Ãmaní ãmã Átẹ́pị Ãdróŋá zị agá ĩmi ị́jọ́ sĩ, ãma ị́jọ́ ũrã gẹ̃rị̃ ĩminí ãzị́ ngajó Ãdróŋá ní ũkpó ru rĩ drị̃ gá, ã'dusĩku ĩminí Úpí Yẹ́sụ̃ ã'ị̃jó rá rĩ sĩ, ĩminí vâ ãzị́ ngajó 'bá ãzí 'baní ũkpó ru ĩminí kí lẽjó rá rĩ sĩ rĩ drị̃ gá, ãzíla ĩminí ásị́ 'bãjó Úpí Yẹ́sụ̃ Kúrísĩtõ 'bã ãgõŋá vúlé ị̃dị́ rĩ 'bã drị̃ gá rĩ sĩ. Ĩtu pá ũkpó ru ũcõgõ fẽlé ĩminí rĩ kí agá rá.
52001004	Ãmã ádrị́pịka ãzíla ãmã ámvọ́pịka Ãdróŋá 'bã lẽlé 'dĩ, ãfẽ ãwã'dĩfô Ãdróŋá ní ã'dusĩku ãnị̃ rá pẽ ĩmi adrujó ĩ'di 'bã 'bá ru 'bo,
52001005	ã'dusĩku ị́jọ́ mgbã Yẹ́sụ̃ Kúrísĩtõ drị́ ãmaní ũlũlé rĩ amụ́ lú tị sĩ ku, wó rá la ũkpó sĩ vâ Úríndí Ãlá rĩ trũ, ãzíla ãma ã'ị̃ ãma ásị́ gâlé ị́jọ́ ãmaní ũlũlé rĩ kí ị́jọ́ mgbã la kî rĩ gá rá. Ĩnị̃ vâ rá ãmaní ándrá u'ájó ĩmi abe rĩ sĩ, ãri u'álé lú ĩmi ãzã kojó.
52001006	Ĩminí ándrá ị́jọ́ Yẹ́sụ̃ drị́ ãmaní ũlũlé rĩ ã'ị̃jó 'bo rĩ sĩ, ĩmi ũbĩ ándrá ị́jọ́ ãmaní idélé rĩ kí vú, vâ ị́jọ́ Úpí Yẹ́sụ̃ Kúrísĩtõ 'bã idélé rĩ kí vú. 'Bá ãzí drĩ kí táni ĩminí ũcõgõ fẽ trẹ̃yị́ ĩminí ị́jọ́ ãmaní ũlũlé rĩ ã'ị̃jó rĩ sĩ rá tí, ĩmi ã'ị̃ ị́jọ́ 'dĩ ãyĩkõ Úríndí Ãlá rĩ 'bã fẽlé ĩminí rĩ sĩ.
52001007	Ị́jọ́ 'dĩ sĩ, 'bá Úpí Yẹ́sụ̃ ã'ị̃lépi rá ãngũ Mãkẽdónĩyã drị̂ agá, ãzíla ãngũ Ãkáyã drị̂ agá 'dĩ 'bã kí ĩmi ícétáŋá ru.
52001008	'Bá ãngũ ĩmi andre gá 'dãá rĩ are kí ị́jọ́ Úpí Yẹ́sụ̃ Kúrísĩtõ drị̂ ĩmi rụ̂ sĩ. 'Bá Mãkẽdónĩyã gá ãzíla Ãkáyã gá 'dĩ ãngũ Gị̃rị́kị̃ drị̂ agá 'dĩ are kí lú ị́jọ́ Yẹ́sụ̃ Kúrísĩtõ drị̂ á'dụ̂sĩ la ku, wó ị́jọ́ ã'ị̃táŋá ĩmidrị́ gá rĩ iré ãngũ pírí gá. Ị́jọ́ 'dĩ sĩ, ãma icó ị́jọ́ ãzí jọlé drị̃ la gá ku.
52001009	Be la rá la 'bá pírí ri kí ị́jọ́ jọlé mũkẽ ĩmĩ ãma a'ị́jó rĩ kí drị̃ gá. Ũlũ kí 'bá pírí 'baní ị́jọ́ ĩminí ãdroŋa ĩnzõ rú ĩmi ãni ídri kóru, 'dĩ kí a'bejó rá sĩ ãzị́ ngajó Ãdróŋá ídri rĩ nî rĩ kî.
52001010	Ũlũ kí vâ ị́jọ́ ĩminí ĩmi itújó Ãdróŋá Ngọ́pị drị̃ tẽjó, ụ́'dụ́ ĩ'di rú drụ́zị́ ãgõjó vúlé ụ̃nọ́kụ́ drị̃ gá 'dõlé angájó 'bụ̃ gâlé rĩ sĩ rĩ 'bá pírí 'banî. Ĩ'di Yẹ́sụ̃ ãlu 'dĩ 'i Ãdróŋá 'bã ingalé drã agá rá, ãzíla 'bá ãma apálépi Ãdróŋá 'bã ũmbã ĩ'di 'bã sĩ 'bá ị́jọ́ ũnzí idélépi rĩ kí cojó rĩ agá rá rĩ 'i.
52002001	Ãmã ádrị́pịka ãzíla ãmã ámvọ́pịka, ĩmi ãmgbã rĩ nị̃ kí rá, amụ́ŋá ándrá ãmã amụ́jó ĩmi rụ́ Tẹ̃sãlọ̃nị́kị̃ gá 'dõlé rĩ adru ándrá úyé ku, 'bá wẽwẽ rú ã'ị̃ kí ándrá Úpí Yẹ́sụ̃ 'i rá.
52002002	Cécé ĩminí nị̃lé 'bo rĩ áni, 'bá Fị̃lị́pị̃ gá Yẹ́sụ̃ ã'ị̃lépi ku 'dĩ fẽ kí ãmaní ũcõgõ, ãzíla u'dá kí ãma 'dĩ sĩ ãma acá drĩ ĩmi rụ́ Tẹ̃sãlọ̃nị́kị̃ gá 'dõlé ku rú. Wó ãma amụ́ ĩmi rụ́ Tẹ̃sãlọ̃nị́kị̃ gá 'dõlé, ĩminí ị́jọ́ mgbã Ãdróŋá drị́ gá rĩ ũlũlé ụ̃rị̃ kóru ãzã koma ĩ'didrị̂ sĩ, 'bá ũ'bí drĩ kí ándrá táni ãmaní ũcõgõ fẽ agá rá tí.
52002003	Ãma ũlũ ándrá ĩminí ị́jọ́ mgbã Úpí Yẹ́sụ̃ drị̂ ĩnzõ kóru, ị́jọ́ ãmaní jọlé rĩ tu kí pá ũrãtáŋá pịrị rĩ drị̃ gá, ãzíla ãma ulé 'bá ãzí ãluŋá la ku.
52002004	Be la rá la ãma ụ́'dụ́ pírí sĩ ị́jọ́ Ãdróŋá drị̂ ũlũ 'bá ĩ'di 'bã pẽlé ásị́ 'bãjó kí drị̃ gá ị́jọ́ ĩ'didrị́ ị́jọ́ mgbã rĩ ũlũjó rĩ kí áni. Ị́jọ́ 'dĩ sĩ, ũlũtáŋá ãmadrị̂ adru sĩ ãyĩkõ fẽjó 'bá nî la ku, wó rá la ãyĩkõ fẽjó Ãdróŋá ãma ásị́ ndrụ̃lépi ụ́'dụ́ pírí sĩ rĩ drị́.
52002005	Ĩnị̃ vâ rá ụ́'dụ́ ãma adrujó ĩmi abe rĩ sĩ, ãjọ ị́jọ́ ũnĩ-ambamba rĩ kí ĩmi drị̃ gá lú ĩminí ãyĩkõ fẽjó yã la ku. Ĩnị̃ vâ rá ãri ị́jọ́ kí ngalé sĩ ãmã rọ̃mgbọ́ drị̃ zị̃jó (atrịjó) íni la ku, ã'dusĩku ãma adru 'bá rọ̃mgbọ́ gá la ku. Ãdróŋá nị̃ ị́jọ́ ãmaní idélé rĩ kí rá.
52002006	Ãndrụ̃ ándrá ãrútáŋá ĩmi ãni la jõku 'bá ãzí 'bã ãni la ku. Wó ãmaní adrujó ụ̃pịgọŋa Kúrísĩtõ ãni rĩ sĩ, ãma ájẹ́ lẽ la ĩmi ãma tãmba cécé 'bá ãmbõgõ lẽlépi rĩ kí áni.
52002007	Be la rá la ụ́'dụ́ ãmaní u'ájó ĩmi abe rĩ sĩ, ã'dụ ĩmi cécé andre la ĩ'di 'bã anzị kí 'dụlé tãmbajó rĩ áni.
52002008	Ãmaní ĩmi lẽjó ambamba rĩ sĩ, fẽ ándrá ãma ũlũ ĩminí ị́jọ́ mgbã Ãdróŋá drị̂ á'dụ̂sĩ ku, wó ãma ándrá vâ ãyĩkõ sĩ ị́jọ́ pírí ãmaní icólé idélé rá rĩ kí idé agá ĩmi ãzã kojó.
52002009	Ãmã ádrị́pịka ãzíla ãmã ámvọ́pịka, ĩmi icó igálé la rá ãmaní adrujó ĩmi abe Tẹ̃sãlọ̃nị́kị̃ gá rĩ sĩ, ãnga ãzị́ ãmadrị́ sĩ ũkpó ru. Ị́jọ́ mgbã sĩ, ãnga ándrá ãzị́ ị̃tụ́ kí ị́nị́ be sĩ séndẽ ịsụ́jó sĩ ãko ãmaní ayúlé rĩ kí ĩgbãjó, ãfẽ sĩ ĩminí ị́jọ́ ũrãlé ãma drị̃ gá ụ́'dụ́ ándrá ãmaní ị́jọ́ Ãdróŋá drị́ mgbã rĩ ũlũjó ĩminí 'dã sĩ ku.
52002010	Ĩmi ãmgbã rĩ la ị́jọ́ ãma drị̃ gá rĩ vû nze Ãdróŋá be ĩmi 'i jọjó la ãma u'á ándrá ị́jọ́ pịrị sĩ ĩmi 'bá ã'ị̃táŋá agá 'dĩ abe. 'Bá ãzí icó dó sĩ ãbãlé ãzíla zịtáŋá zịlé ú'áŋá ãmaní u'ájó ĩmi abe ị́jọ́ pịrị sĩ ãzíla ị́jộ kóru rĩ sĩ.
52002011	Ãndá-ãndá ru ĩnị̃ rá ãri ándrá ĩmi tãmbalé cécé átẹ́pị la ĩ'di 'bã anzị kí tãmbalé rĩ áni.
52002012	Ãma imbá ándrá ĩmi ásị́ sĩ ĩminí ũkpó fẽjó, ãzíla ãma ũŋmĩ vâ ĩmi ásị́ sĩ ị́jọ́ idéjó ídri icólépi ãyĩkõ fẽlépi Ãdróŋá ní rá rĩ sĩ, ã'dusĩku ĩ'di 'bá ãlu ĩmi umvelépi acájó ĩ'di 'bã 'bá ru sĩ fijó Sụ́rụ́ ĩ'didrị́ dị̃zã ru 'bụ̃ gá rĩ gá rĩ 'i.
52002013	Ĩminí ị́jọ́ Ãdróŋá 'bã jọlé ãma tị gâ sĩ rĩ arejó sáwã ãmaní ĩminí ĩ'di ũlũjó rĩ sĩ rĩ sĩ, ĩmi ã'ị̃ ĩ'di ị́jọ́ Ãdróŋá drị́ rĩ rú adru 'bá drị́ rĩ áni ku, wó cécé ĩ'di 'bã adrulé pịrị rĩ áni. 'Dĩ bãsĩ ị́jọ́ ãmaní ãwã'dĩfô fẽŋá Ãdróŋá ní rĩ a'bejó ku rĩ 'i. Wó ị́jọ́ angálépi Ãdróŋá drị́ 'dĩ ĩ'di ãzị́ nga ĩmi 'bá Yẹ́sụ̃ Kúrísĩtõ ã'ị̃lépi rá 'dĩ kí ídri agá kpere ãndrũ.
52002014	Ãmã ádrị́pịka ãzíla ãmã ámvọ́pịka, ãko ị́jọ́ Ãdróŋá drị̂ la ãzị́ nga ĩmi ídri agá 'dĩ rĩ icélépi rĩ ĩ'di ị́jọ́ ándrá ru idélépi 'bá Kúrísĩtõ Yẹ́sụ̃ ã'ị̃lépi rá ãngũ Yụ̃dị́yã drị̂ agá rĩ 'ba rụ́ rĩ 'bã ru idéjó ĩmi ụrụ'bá gá ĩndĩ rĩ 'i. Ị́jọ́ ándrá ru idélépi 'dĩ ĩ'di ị́jọ́ ándrá 'bá ĩmĩ kãká ru Yẹ́sụ̃ ã'ị̃lépi ku ĩminí ũcõgõ fẽlépi cécé 'bá Yãhụ́dị̃ rú rĩ 'bã kí ándrá ũcõgõ fẽjó ĩ'bã 'bá kãká ru Yẹ́sụ̃ ã'ị̃lépi rá rĩ 'banî rĩ áni.
52002015	'Bá Yãhụ́dị̃ rú 'dĩ kí ándrá bãsĩ Úpí Yẹ́sụ̃ ãzíla Ãdróŋá 'bã nãbịya ãzí kí ụ'dị́lépi rĩ kî. Ĩ'di ándrá vâ 'bá Yãhụ́dị̃ rú 'dĩ kí vúŋá ándrá ãma adrolépi ãngũ pírí ãmaní sĩ ị́jọ́ ũlũjó rĩ kí agâ sĩ rá rĩ kî. Ị́jọ́ 'bá Yãhụ́dị̃ rú 'dĩ 'bã idélé 'bá Yẹ́sụ̃ ã'ị̃lépi rá 'dĩ 'ba rụ́ rĩ kí sĩ Ãdróŋá 'a ve ĩ'baní rá. 'Bá 'dĩ ã'ị̃ kí ị́jọ́ 'bá ãzí ãni la ku,
52002016	ụ̃'bị̃ kí ásị́ pírí sĩ ãma atrịlé ị́jọ́ ãmaní lẽlé lũlé 'bá Yãhụ́dị̃ rú ku 'dĩ 'baní, Ãdróŋá icó kí palé íngoní ru ị́jọ́ ũnzí ĩ'badrị̂ kí agá. 'Bá Yãhụ́dị̃ rú 'dĩ 'bã kí ị́jọ́ ũnzí idéjó ị̃dị́-ị̃dị́ rĩ sĩ, Ãdróŋá la ĩ'baní drị̃rịma fẽ ĩcẽŋâ kóru.
52002017	Ãmã ádrị́pịka ãzíla ãmã ámvọ́pịka, sáwã were vúlé gá, ála mụ ãma irélé ĩmi abe ndú-ndú ụrụ'bá sĩ (ãmaní táni ị́jọ́ ũrã agá ĩmi drị̃ gá ũgũgõ) rá tí, ãlẽ tá gõlé ĩmi ndrelé ásị́ pírí sĩ ị̃dị́ rá.
52002018	Ị́jọ́ 'dĩ ándrá íni la ãlẽ ándrá tí gõlé ĩmi rụ̂lé ị̃dị́, wó ma Páwụ̃lọ̃ 'i, má ụ̃'bị̃ pâlékó wẽwẽ rú gõlé ĩmi rụ̂lé wó Sĩtánĩ uga ãma ní úmgbé.
52002019	Wó ĩmi 'bá ãma sĩ ásị́ 'bãjó, vâ ãyĩkõ idéjó, ãzíla 'bá ãma fẽlépi adrujó ãfó sĩ ãzị́ ãmadrị́ Úpí Yẹ́sụ̃ 'bã drị̃lẹ́ gá drụ́zị́ ụ́'dụ́ ĩ'di 'bã ãgõjó rĩ sĩ kî. Ĩ'di ãndá, ĩ'di ĩmi 'i 'bá ãmaní sĩ ásị́ 'bãjó, ãyĩkõ idéjó ãzíla ãzị́ ngajó ãfó sĩ rĩ kî.
52002020	Ãndá-ãndá ru, ĩfẽ ãmaní adrujó ãfó sĩ ãzíla ãyĩkõ sĩ ĩmi ị́jọ́ sĩ.
52003001	Ãmaní icójó ị́jọ́ ãma kí adrujó ĩmi trũ ndú-ndú rĩ tajó ị̃dị́ ku rĩ sĩ, ãma ũrã acejó ãma sĩ á'dụ̂sĩ táwụ̃nị̃ Ãténĩyã gá.
52003002	Ãpẽ Tị̃mị̃tị́yọ̃ ãmã ádrị́pị Yẹ́sụ̃ agá ãzị́ Ãdróŋá drị̂ ngalépi, ị́jọ́ mgbã Yẹ́sụ̃ Kúrísĩtõ drị̂ ũlũlépi 'bá 'baní rĩ tị ĩmi rụ̂lé. Ãpẽ ĩ'di tị ĩmi rụ̂lé mụlé ĩmi ãzã kolé ã'ị̃táŋá ĩmidrị́ Yẹ́sụ̃ Kúrísĩtõ agá rĩ 'bã adru rú sĩ ũkpó ru, ãzíla ĩmi ásị́ imbájó sĩ ã'ị̃táŋá ĩmidrị́ Yẹ́sụ̃ agá rĩ a'bejó ku,
52003003	'bá ãzí 'bã ịgbẹ́ rú sĩ ĩmi ásị́ ã'ị̃táŋá ĩmidrị́ Yẹ́sụ̃ Kúrísĩtõ agá rĩ a'bejó rá ku, drĩ kí táni ĩminí ụ̃'bị̃táŋá fẽ 'dĩ áni rá tí. Wó lẽ ĩnị̃ lọ́lọ́ 'dĩ ị́jọ́ Ãdróŋá ãni fẽjó la ãmaní ụ̃'bị̃táŋá ịsụ́jó 'dĩ 'bã áni 'dĩ.
52003004	Ĩnị̃ ị́jọ́ 'dĩ rá la ã'dusĩku ãri ándrá ĩminí ị́jọ́ 'bá kí rú ãmaní ũcõgõ fẽ rá 'dĩ i'dalé. Cécé ĩmĩ nị̃lé 'bo rĩ áni ị́jọ́ 'dĩ uja ru idélé 'dã 'bã áni.
52003005	Mâ ĩminí ála ũcõgõ fẽ íngoní yã rĩ nị̃jó cé rĩ sĩ, mâ vâ icójó ĩmi u'á íngoní yã rĩ nị̃jó ku rĩ tajó ị̃dị́ ku rĩ sĩ, ápẽ Tị̃mị̃tị́yọ̃ tị mụlé ị́jọ́ ĩtu pá ã'ị̃táŋá Yẹ́sụ̃ Kúrísĩtõ agá rĩ ũkpó ru yã rĩ ndrelé. Má idé ị́jọ́ 'dĩ íni la ã'dusĩku ụ̃rị̃ fi áma ásị́ agá, má ũrã Sĩtánĩ 'bá 'bá kí ulélépi rĩ, ulé ãzî sĩ ĩmi ã'ị̃táŋá ĩmi ãni Yẹ́sụ̃ Kúrísĩtõ ã'ị̃jó rĩ a'bejó rá íni. Má ũrã vâ ãzị́ ándrá ãmaní ngalé fẽlépi la ĩminí Yẹ́sụ̃ Kúrísĩtõ ã'ị̃jó rĩ la mụ adrulé ụ̃rọ̃drị́ kóru.
52003006	Wó Tị̃mị̃tị́yọ̃ 'bã ãgõjó ãma rụ́ 'dõlé angájó ĩmi rụ̂lé rĩ sĩ, ũlũ ãmaní ị́jọ́ mgbã ã'ị̃táŋá ĩmidrị́ Yẹ́sụ̃ Kúrísĩtõ agá rĩ drĩ ũkpó ru, ãzíla lẽtáŋá ĩminí 'bá lẽjó rĩ drị̃ gá. Ũlũ vâ ãmaní ũrãtáŋá ĩmi ãni ãma drị̃ gá rĩ 'bã adrujó ãmbógó ru rĩ drị̃ gá ị́jọ́, ãzíla ũlũ vâ ãmaní ị́jọ́ ĩmi lẽjó ãma ndrejó ị̃dị́ cécé ãmã lẽjó ĩmi ndrejó ị̃dị́ rĩ drị̃ gá.
52003007	Ị́jọ́ Tị̃mị̃tị́yọ̃ 'bã ũlũlé ãmaní ĩmi drị̃ gá rĩ sĩ, má ádrị́pịka ãzíla má ãmvọpịka, ãdrĩ táni ũcõgõ ịsụ́ 'bá 'badrị́ rá tí, Tị̃mị̃tị́yọ̃ ũŋmĩ ãma ásị́ rá, ãma acá ũkpó ru ã'ị̃táŋá agá ĩmi ị́jọ́ sĩ.
52003008	Ãma dó nị̃jó la ĩtu pá ũkpó ru ã'ị̃táŋá ĩmi ãni ĩminí Úpí Yẹ́sụ̃ ã'ị̃jó rĩ agá rĩ sĩ, ãma ásị́ dó ũkpó ru.
52003009	Ãma dó ãwã'dĩfô fẽ Ãdróŋá ní íngõpí ãmaní ĩ'di zị agá ãyĩkõ ĩminí ajílé ãma ásị́ gá rĩ sĩ?
52003010	Ãma Ãdróŋá zị ị̃tụ́ kí ị́nị́ be lẽ 'bã fẽ ãmaní ũkpõ sĩ ĩmi ndrejó ị̃dị́. Wó ãdrĩ dó ĩmi ndre ị̃dị́ rá yã áni, ãma dó icó ĩmi ãzã kolé sĩ ã'ị̃táŋá ĩmi ãni Úpí Yẹ́sụ̃ Kúrísĩtõ ã'ị̃jó rĩ 'bãjó 'bã adru rú sĩ ũkpó ru.
52003011	Ãma Ãdróŋá ãmã Átẹ́pị rú ãzíla Úpí ãma ãni Yẹ́sụ̃ Kúrísĩtõ zị gẹ̃rị̃ nzị̃jó ãmaní sĩ mụjó ĩmi ndrejó ị̃dị́.
52003012	Ãma vâ Úpí zị 'bã fẽ lẽtáŋá ĩminí ĩmi lẽjó ĩmi drĩdríŋĩ gá, ãzíla 'bá pírí kí lẽjó rĩ 'bã zo ãmbógó ru, ãzíla 'bã ĩjãlã ru ị̃dị́ cécé lẽtáŋá ãmaní ĩmi lẽjó rĩ 'bã zojó ãmbógó ru, ãzíla ĩ'di 'bã ru ĩjãlãjó ị̃dị́ rĩ áni.
52003013	Ãma Ãdróŋá zị 'bã fẽ ĩminí ũkpõ ĩmi ásị́ gá, sĩ adrujó ị́jọ́ ũnzî kóru Ãdróŋá ãmã Átẹ́pị rú rĩ 'bã drị̃lẹ́ gá ụ́'dụ́ Úpí ãma ãni Yẹ́sụ̃ 'bã ãgõjó ụ̃nọ́kụ́ gá 'bá ãlá ĩ'di drị́ rĩ abe rĩ sĩ.
52004001	Ãmã ádrị́pịka ãzíla ãmã ámvọ́pịka, ãma imbá ándrá ĩmi ụ́'dụ́ ãmaní adrujó ĩmi abe rĩ sĩ ĩmi ídri la Ãdróŋá ní ãyĩkõ fẽ íngoní yã rĩ sĩ, wó 'dĩ dó bãsĩ gẹ̃rị̃ ĩminí sĩ u'ájó rĩ 'i. Ãmaní táni nị̃jó la ĩmi idé la ú'dî'da 'dĩ 'bã áni rá tí, ãma a'ị́ ĩmi 'bá Úpí Yẹ́sụ̃ ã'ị̃lépi rá 'dĩ, ãyĩkõ fẽjó Ãdróŋá ní ị̃dị́-ị̃dị́.
52004002	Ãma a'ị́ ĩmi ãyĩkõ fẽjó Ãdróŋá ní 'dĩ áni la, ã'dusĩku ĩnị̃ ị́jọ́ ándrá Úpí Yẹ́sụ̃ 'bã ũkpõ la fẽjó ãmaní, ãmã imbálé ĩminí 'dĩ sĩ ãma drĩ adrujó ĩmi abe rĩ sĩ rĩ kí rá.
52004003	Ị́jọ́ Ãdróŋá 'bã lẽlé rĩ lẽ, ĩmi adru ãlá ru lẽ ĩnga ãwụ̃ ku.
52004004	Ị́jọ́ ãmbógó rĩ, lẽ 'bá ãlu-ãlu 'bã ụ̃nị̃ ru ụrụ'bá tãmbajó gẹ̃rị̃ ãlá sĩ ãrútáŋá ru.
52004005	Ĩfẽ ãvá ị́jọ́ ụrụ'bá drị̂ 'bã adru ĩmĩ úpí ru cécé 'bá Ãdróŋá nị̃lépi ku rĩ kí áni ku,
52004006	ãzíla lẽ 'bá ãzí 'ba iza ádrị́pị̃ 'bã ũkú drị̃ ku. Ãmaní ándrá lũjó la ĩminí ũkpó ru ãmaní drĩ adrujó ĩmi abe rĩ sĩ rĩ áni, Úpí Yẹ́sụ̃ la drị̃rịma fẽ 'bá pírí ị́jọ́ 'dĩ 'bã áni rĩ kí idélépi rĩ 'baní rá.
52004007	Ã'dusĩku Ãdróŋá umve ándrá ãma sĩ ị́jọ́ ũnzí idéjó ku, wó ãma u'á sĩ ídri ãlá sĩ.
52004008	Ị́jọ́ 'dĩ sĩ, 'bá ãzí drĩ ị́jọ́ ãmaní imbálé 'dĩ gã sĩ, adru gã ị́jọ́ 'bá 'bá ru rĩ 'bã imbálé rĩ 'i la ku, wó ĩ'di ị́jọ́ Ãdróŋá 'bã jọlé rĩ gã, ã'dusĩku Ãdróŋá 'i ĩ'di 'bá ĩminí Úríndí Ãlá rĩ fẽlépi rĩ 'i.
52004009	Ãdróŋá 'bã ãmgbã rĩ 'bã ĩmi imbájó 'bá lẽŋá sĩ nĩ rĩ sĩ, ãma icó dó ị́jọ́ ãzí sĩlé ĩminí ĩlẽ ĩmĩ ádrị́pịka ãzíla ĩmĩ ámvọ́pịka Ãdróŋá agá 'dĩ kí íngoní ru yã rĩ gá ku.
52004010	Ị́jọ́ mgbã sĩ rĩ gá, ĩlẽ ĩmĩ ádrị́pịka ãzíla ĩmĩ ámvọ́pịka Úpí Yẹ́sụ̃ agá u'álépi ãngũ Mãkẽdónĩyã drị̂ agá rĩ kí rá. Wó Ãmã ádrị́pịka ãzíla ãmã ámvọ́pịka Yẹ́sụ̃ agá 'dĩ, lẽ ĩlẽ ĩmi 'bã ndẽ 'dĩ rá.
52004011	Ãma a'ị́ vâ ĩmi 'i ásị́ pírí sĩ u'ájó gẹ̃rị̃ múké icólépi 'bá ãzí ní ũcõgõ fẽlépi ku rĩ sĩ, ĩfi 'bá ãzí 'bã ị́jọ́ gá ágá sĩ ku, ãzíla lẽ ĩnga ãzị́ ĩmidrị́ sĩ ĩmi sĩ ãko ĩmi rĩ kí ịsụ́. Ụ́'dụ́ ãmaní ándrá adrujó ĩmi abe rĩ sĩ, ãma imbá ándrá ĩmi ị́jọ́ 'dĩ kí idéjó pírí,
52004012	'bá Úpí Yẹ́sụ̃ ã'ị̃lépi ku 'dĩ 'bã ndre kí rú sĩ ĩmi u'á ụ́'dụ́ pírí íngoní yã rĩ, kí rú sĩ ĩminí ãrútáŋá fẽ. Ị́jọ́ 'dĩ sĩ, ĩmi ãtị̃ rú sĩ ĩmi 'bá ãzí 'bã ụrụ'bá gá ku.
52004013	Ãmã ádrị́pịka ãzíla ãmã ámvọ́pịka, ãlẽ ĩnị̃ ã'du ị́jọ́ la drụ́zị́ mụ ru idélé 'bá ándrá ũdrãlépi Úpí Yẹ́sụ̃ ã'ị̃lépi rá 'dĩ 'ba rụ́ nĩ yã rĩ. Ãlẽ ĩmi awá 'bá ũdrãlépi Yẹ́sụ̃ agá 'dĩ kí cécé 'bá Yẹ́sụ̃ ã'ị̃lépi ku 'dĩ 'bã kí 'bá ũdrãlépi Yẹ́sụ̃ agá ku 'dĩ kí awálé rĩ áni ku, ã'dusĩku 'bã kí ásị́ drĩ kí drã 'bo, icó kí drụ́zị́ angálé ídri rú ị̃dị́ ku.
52004014	Ãma ã'ị̃ kí rá Yẹ́sụ̃ drã ándrá rá, angá vâ ándrá ídri rú ị̃dị́ rá. Ị́jọ́ 'dĩ sĩ, ãnị̃ rá ụ́'dụ́ drụ́zị́ Yẹ́sụ̃ 'bã ãgõjó ụ̃nọ́kụ́ drị̃ gá ị̃dị́ rĩ sĩ, Ãdróŋá la drụ́zị́ 'bá pírí ándrá ũdrãlépi Yẹ́sụ̃ agá, 'dĩ kí fẽ angálé amụ́lé adrulé Yẹ́sụ̃ trũ ãngũ ãlu gá.
52004015	Ị́jọ́ ãmaní jọlé ĩminí 'dĩ ándrá ị́jọ́ Úpí Yẹ́sụ̃ 'bã ãmgbã rĩ 'bã jọlé ãmaní rĩ 'i. Jọ ándrá ãma 'bá drĩ ídri rú ụ́'dụ́ Úpí Yẹ́sụ̃ 'bã drụ́zị́ ãgõjó ị̃dị́ rĩ sĩ rĩ, icó kí drị̃ ụfụlé ĩ'di trũ ku ịsụ́ 'bá ándrá ũdrãlépi ĩ'di ã'ị̃lépi ráká 'dĩ ụfụ kí drĩ drị̃ ĩ'di trũ ku rú ku.
52004016	Ị́jọ́ mgbã sĩ ị́jọ́ drụ́zị́ ru idélépi rĩ ĩ'di íni, Úpí Yẹ́sụ̃ la drụ́zị́ asị́ 'bụ̃ gâlé rĩ sĩ vụ̃rụ́ 'dõlé, 'bá kí ĩ'di are ãzị́táŋá fẽ agá ụ́'dụ́kọ́ ụrụgá sĩ, kí vâ mãlãyíkã 'bã drị̃lẹ́ are ị́jọ́ jọ agá, ãzíla kí mãlãyíkã Ãdróŋá drị̂ are gũká vu agá. 'Dã 'bã ũngúkú gá, 'bá ándrá ũdrãlépi Yẹ́sụ̃ Kúrísĩtõ agá 'dĩ kí angá ídri rú ị̃dị́.
52004017	'Dĩ 'bã ũngúkú gá, Ãdróŋá la ãma 'bá drĩ ídri rú 'dĩ kí atrá ĩ'ba abe, ĩ'di ãma agụ kî trũ pírí ụrụgá ũlí agâlé drị̃ fụlé Úpí Yẹ́sụ̃ trũ, sáwã 'dã sĩ ãma kí dó mụ acelé Úpí Yẹ́sụ̃ trũ ãsị̃ŋâ kóru.
52004018	Lẽ ĩmi imbá ĩmi ãlu-ãlu 'bã ásị́, sĩ ru igájó ị́jọ́ mání jọlé ĩminí 'dĩ kí sĩ.
52005001	Ãmã ádrị́pịka ãzíla ãmã ámvọ́pịka, adru dó ị́jọ́ ãzí ũkpó ru la ku ãmaní ĩminí ị́jọ́ sĩjó ã'ị̃táŋá ị́jọ́ lũjó ụ́'dụ́ Úpí Yẹ́sụ̃ la rú ãgõjó ị̃dị́ rĩ ã'dụtụ́ rĩ yã rĩ drị̃ gá.
52005002	Ãjọ ị́jọ́ 'dĩ íni la ã'dusĩku ĩnị̃ cé ụ́'dụ́ Úpí Yẹ́sụ̃ 'bã rú drụ́zị́ ãgõjó ị̃dị́ rĩ ĩ'di adru rụ̃gbụ́, cécé ụ̃gụ́'bá 'bã afíjó ị́nị́ sĩ ãko kí ụ̃gụ̃jó jó 'dị́pị ní nị̃ŋâ kóru sáwã ĩ'di 'bã ụ́'dụ́ kojó rĩ sĩ rĩ áni.
52005003	Ụ́'dụ́ 'bá 'bã kí ị́jọ́ ũrãjó ãzíla jọjó la, “Ụ̃nọ́kụ́ dó ú'dî'da ị̃gbẹ́ ru ãko ãzí ũnzí la dó yụ,” rĩ bãsĩ ụ́'dụ́ ĩ'bã kí ũcõgõ ãmbógó la ịsụ́jó kí ídri agá rĩ 'i. Ũcõgõ 'dã la i'dó rụ̃gbụ́ cécé ũkú 'a trũ rĩ ngọ́tị́ ãzá 'bã ĩ'di a'dụ́jó rĩ áni, wó 'bá icó kí apálé ũcõgõ ãmbógó 'dã sĩ ku.
52005004	Wó ĩmi ãmã ádrị́pịka ãzíla ãmã ámvọ́pịka, ĩmi adru ãngũ ịnị agá ku, ị́jọ́ 'dĩ sĩ ụ́'dụ́ drụ́zị́ Úpí Yẹ́sụ̃ 'bã ãgõjó rĩ icó dó sĩ ĩmi ịsụ́lé rụ̃gbụ́ cécé ụ̃gụ́'bá 'bã jó 'dị́pị ĩrũgbũjó rĩ áni ku.
52005005	Ájọ ị́jọ́ 'dĩ íni la ã'dusĩku ĩmi pírí 'bã adrujó 'bá u'álépi múké, ãzíla ị́jọ́ mgbã rĩ kí idélépi áyụ rĩ kí rĩ sĩ, 'dĩ bãsĩ cécé adrujó ãngũ imve agá ãzíla adrujó ị̃tụ́ agá rĩ áni. Ãma 'bá Úpí Yẹ́sụ̃ ã'ị̃lépi rá 'dĩ, ãma adru kí 'bá ị́jọ́ ũnzí idélépi ãzíla u'álépi gẹ̃rị̃ ị́jọ́ ũnzí ãrĩ kí agá rĩ kí la ku, 'dĩ cécé adrujó ị́nị́ agá ãzíla adrujó 'bá ụ̃nọ́kụ́ ị́jọ́ ũnzí trũ 'dĩ 'bã 'bá ru rĩ áni.
52005006	Ị́jọ́ 'dĩ sĩ, lẽ ãma adru kí 'bá Úpí Yẹ́sụ̃ ã'ị̃lépi ku ụ́'dụ́ gá, ã'du ị́jọ́ la mụ ru idélé nĩ yã rĩ nị̃lépi ku rĩ kí áni ku. Be la rá la ãma adru kí 'bá angálépi ụ́'dụ́ gá rĩ sĩ rá adrulépi bábá Úpí Yẹ́sụ̃ 'bã ãgõŋá ị̃dị́ rĩ tẽlépi rĩ kí áni, ãzíla lẽ ãmba kí ãma tã cénĩ-cénĩ,
52005007	ã'dusĩku 'bá kí ụ́'dụ́ ko ị́nị́ sĩ nị̃ kí dó ã'du ị́jọ́ la mụ ru idélé ĩ'ba abe nĩ yã rĩ gá ku, ãzíla kí adru 'bá ĩmẽrãlépi íwá sĩ nị̃lépi la ã'du la ru idé ĩ'di ụrụ'bá gá nĩ yã ku rĩ áni.
52005008	Wó ãmã kí adrujó 'bá ị́jọ́ mgbã rĩ kí idélépi ị̃tụ́ agá rĩ kí rĩ sĩ, lẽ ãmba kí ãma tã cénĩ-cénĩ rú. Lẽ ã'ị̃táŋá ãmadrị́ Úpí Yẹ́sụ̃ agá rĩ, ãzíla ãmã lẽtáŋá 'bá 'baní rĩ 'bã mba ãma tã cécé ãsĩkárĩ 'bã ru tãmbajó gọ́bẹ́rẹ́ sĩ, ru atrịjó ã'dị́ gá rĩ sĩ rĩ áni. Lẽ ã'bã kí ásị́ Yẹ́sụ̃ la ãma pa rá rĩ gá rá, 'dĩ la ãma tãmba cécé kõfíyã ãsĩkárĩ 'bã sulé drị̃kã gá ĩ'di drị̃ tãmbajó rĩ áni.
52005009	Ị́jọ́ 'dĩ kí íni la Ãdróŋá ũpẽ ãma adrujó ĩ'di 'bã 'bá ru, amụ́jó ị́jọ́ ũnzí lịjó ãma drị̃ gá 'bá ĩ'di 'bã amụ́jó drị̃rịma fẽjó ĩ'baní rĩ kí áni ku. Be la rá la fẽ ãmaní drị̃lẹ́ba sĩ ru pajó rá ị́jọ́ Úpí Yẹ́sụ̃ Kúrísĩtõ 'bã idélé ãmaní rĩ sĩ adru drị̃rịma ịsụ́jó ku.
52005010	Úpí Yẹ́sụ̃ drã ãzíla angá ándrá ídri rú ãma kẹ̃jị́ gá ãdrĩ táni adru ídri jõku ãma ũdrã kí táni sáwã ĩ'di rú drụ́zị́ ãgõjó ị̃dị́ rĩ sĩ rá tí, ãma drụ́zị́ mụ u'álé ĩ'di trũ ãngũ ãlu gá.
52005011	Ị́jọ́ 'dĩ sĩ, lẽ ĩmi imbá ĩmi ásị́ ãzíla lẽ ĩko ĩmi ãzã ĩmi drĩdríŋĩ gá cénĩ-cénĩ rú, pá tujó Yẹ́sụ̃ agá ũkpó ru ị̃dị́-ị̃dị́ cécé ĩminí ĩmi ásị́ imbájó ãzíla ĩminí ĩmi ãzã kojó ĩmi drĩdríŋĩ gá 'dĩ 'bã áni.
52005012	Ãmã ádrị́pịka ãzíla ãmã ámvọ́pịka, ãma a'ị́ ĩmi ãrútáŋá fẽjó 'bá drị̃lẹ́ ru ãzị́ ngalépi ásị́ pírí sĩ ĩmi Úpí Yẹ́sụ̃ ã'ị̃lépi rá rĩ kí drị̃lẹ́ gá lũjó la ĩminí ĩmi idé ị́jọ́ ũnzí ku rĩ 'banî.
52005013	Ĩfẽ ĩ'baní ị̃nzị̃táŋá ãzíla ĩlẽ kí ásị́ pírí sĩ ị́jọ́ ĩ'bã kí idélé ĩminí rĩ kí sĩ, lẽ ĩmi u'á 'bá pírí kí abe ásị́ ị̃gbẹ̃ sĩ.
52005014	Ãmã ádrị́pịka ãzíla ãmã ámvọ́pịka, ãma ĩmi a'ị́, lẽ ĩtre 'bá ũvú Yẹ́sụ̃ ã'ị̃lépi rá lẽlépi ãzị́ ngalépi ku 'dĩ kí. Lẽ 'bã nga kí ãzị́, ĩmi ũŋmĩ 'bá ụ̃rị́ 'dĩ kí ásị́, ĩko 'bá ũkpõ kóru ã'ị̃táŋá agá rĩ kí ãzã, ãzíla ĩta ị́jọ́ 'bá pírí 'bã rĩ kí ásị́ ị̃gbẹ́ sĩ.
52005015	Lẽ ĩfẽ ĩmi ãzí ãlu la 'bã umvi ị́jọ́ ũnzí 'bá ãzí 'bã idélé ĩ'di ụrụ'bá gá rĩ 'bã tị ị́jọ́ ũnzí sĩ ku. Be la rá la, ĩmi ụ̃'bị̃ ásị́ pírí sĩ 'bã Yẹ́sụ̃ ã'ị̃lépi rá, ãzíla 'bá pírí kí 'dụlé ásị́ ị̃gbẹ́ sĩ.
52005016	Ĩmi adru ãyĩkõ sĩ ụ́'dụ́ pírí sĩ.
52005017	Ĩzị Ãdróŋá 'i sáwã pírí sĩ ãndẽŋâ kóru.
52005018	Ĩfẽ ụ́'dụ́ pírí sĩ Ãdróŋá ní ãwã'dĩfô ị́jọ́ múké jõku ũnzí ru idélépi ĩmi rụ́ rĩ kí sĩ, ã'dusĩku ị́jọ́ 'dĩ kí pírí ị́jọ́ Ãdróŋá 'bã lẽlé ĩmi idé kí Kúrísĩtõ Yẹ́sụ̃ rụ̂ sĩ rĩ kí.
52005019	Ĩmi atrị Úríndí Ãdróŋá drị́ ãzị́ ngalépi ĩmi drĩdríŋĩ gá rĩ ku.
52005020	Ị́jọ́ ndẽlépi nĩ rĩ, lẽ ĩmi ide ị́jọ́ Úríndí Ãlá rĩ 'bã lũlé 'bá Yẹ́sụ̃ ã'ị̃lépi rá rĩ kí tị gâ sĩ rĩ kí ku.
52005021	Wó rá la lẽ ĩmi are ãzíla ĩco ị́jọ́ jọlé 'dã 'bã drĩdríŋĩ, sĩ nị̃jó la ãndá-ãndá ru ị́jọ́ 'dã angá Úríndí Ãlá rĩ drị́ yã jõku yụ. Kí jõ ị́jọ́ mgbã pịrị la, lẽ ĩmi ã'ị̃ kí.
52005022	Drĩ kí adru ị́jọ́ ũnzí la yã íni, lẽ ĩgã kí úmgbé.
52005023	Ma Ãdróŋá ásị́ ị̃gbẹ́ fẽlépi 'bá ĩ'di drị́ rĩ 'banî rĩ zị 'bã fẽ rú ĩminí acájó ãlá ru, 'ba atrị ĩmi úríndí, ãzíla ĩmi ụrụ'bá pírí ị́jọ́ ũnzí idéŋá gá cí, kpere ụ́'dụ́ drụ́zị́ ãmã Úpí Yẹ́sụ̃ Kúrísĩtõ 'bã ãgõŋá ị̃dị́ rĩ drị̂ gá.
52005024	Ị́jọ́ Ãdróŋá 'bã jọlé 'bo rĩ a'be ĩ'di idéŋâ kóru ku. Ĩ'di idé la rá ĩ'di 'bã adrujó ã'ị̃táŋâ trũ rĩ sĩ.
52005025	Ãmã ádrị́pịka ãzíla ãmã ámvọ́pịka, lẽ ĩzị ãmaní Ãdróŋá ĩndĩ.
52005026	Ĩzị ãmaní 'bá Yẹ́sụ̃ ã'ị̃lépi rá 'dĩ kí pírí cící.
52005027	Ãlẽ ĩlã wárágã 'dĩ 'bá pírí Yẹ́sụ̃ ã'ị̃lépi rá 'dĩ 'baní rá.
52005028	Lẽtáŋá uyaŋâ kóru Úpí ãma ãni Yẹ́sụ̃ Kúrísĩtõ drị̂ 'bã adru ĩmi abe.
53001001	Ãma Páwụ̃lọ̃, Sílã ãzíla Tị̃mị̃tị́yọ̃ trũ ãzị ĩmi 'bá Úpí Yẹ́sụ̃ Kúrísĩtõ ã'ị̃lépi rá Tẹ̃sãlọ̃nị́kị̃ gá acálépi Ãdróŋá ãmã Átẹ́pị rú rĩ 'bã 'bá ru, ãzíla Úpí Yẹ́sụ̃ Kúrísĩtõ 'bã 'bá ru 'dĩ pírí cící.
53001002	Lẽtáŋá uyaŋâ kóru ãzíla ásị́ ị̃gbẹ̃ Ãdróŋá ãmã Átẹ́pị ãzíla Úpí ãma ãni Yẹ́sụ̃ Kúrísĩtõ drị́ rĩ 'bã adru ĩmi abe.
53001003	Ãmã ádrị́pịka ãzíla ãmã ámvọ́pịka, lẽ ãfẽ ãwã'dĩfô Ãdróŋá ní ụ́'dụ́ pírí sĩ ĩmi ị́jọ́ sĩ. Ĩ'di ãmaní múké ị́jọ́ 'dĩ idéjó ã'dusĩku ĩmĩ ã'ị̃táŋá ĩmidrị́ Úpí Yẹ́sụ̃ Kúrísĩtõ agá rĩ ị̃drị̃jó ãzíla lẽtáŋá ĩminí ĩmi lẽjó ĩmi drĩdríŋĩ gá rĩ 'bã zojó ị̃dị́-ị̃dị́ rĩ sĩ.
53001004	Ị́jọ́ 'dĩ bãsĩ fẽlépi la ãngũ pírí ãmaní mụjó rĩ gá, ãma ị́jọ́ jọ ĩmi drị̃ gá múké, 'bá Ãdróŋá drị̂ 'baní lũjó la 'bá drĩ kí táni ĩminí ũcõgõ fẽ gẹ̃rị̃ ndú-ndú sĩ, fẽjó la ĩminí drị̃ cịjó ị́jọ́ ĩminí Úpí Yẹ́sụ̃ ã'ị̃jó rĩ sĩ rá tí. Ĩmi drĩ ta la ásị́ ị̃gbẹ́ sĩ, ãzíla ĩmĩ ã'ị̃táŋá ĩ'di drị̃ gá rĩ fũ drĩ ku.
53001005	Ị́jọ́ 'dĩ kí pírí i'da la 'bá 'baní tọndọlọ ị́jọ́ Ãdróŋá 'bã lịlé rĩ ĩ'di pịrị, ãzíla ị́jọ́ 'dĩ kí sĩ, Ãdróŋá la drụ́zị́ ĩmi lã pírí 'bá sụ́rụ́ ĩ'didrị́ agá ĩ'di 'bã drị̃ celé nĩ rĩ kí rú. Ị́jọ́ 'dĩ bãsĩ ĩminí sĩ drị̃cịjó 'dĩ.
53001006	Ãdróŋá 'bã ụ́'dụ́ pírí sĩ ị́jọ́ lịjó 'bá kí drị̃ gá ídétáŋá ĩ'badrị̂ vú sĩ rĩ sĩ, ĩ'di vâ ũcõgõ fẽ 'bá ándrá ũcõgõ fẽlépi ĩminí rĩ 'banî.
53001007	Ĩ'di vâ drụ́zị́ 'bá ũcõgõ fẽlépi ĩminí rĩ kí atrị ũcõgõ ĩ'bã kí fẽlé ĩminí rĩ kí agá cí, ãzíla ĩ'di vâ kí atrị ũcõgõ fẽŋá ãmaní rĩ sĩ cí. Ị́jọ́ 'dĩ kí drụ́zị́ ru idé sáwã Úpí Yẹ́sụ̃ 'bã ru i'dajó ũlí agá ụ́'dụ́ ĩ'di 'bã ãgõjó ụ̃nọ́kụ́ gá ị̃dị́ rĩ sĩ. Mãlãyíkã ĩ'di ãni ũkpó trũ rĩ kí adru ĩ'di trũ, ãzíla ãcí dị̃lépi dị̃-dị̃ rĩ la kí andre ce pírí cí.
53001008	Ĩ'di drị̃rịma fẽ 'bá Ãdróŋá 'bã ũkpõ sĩ 'bá kí drị̃ cejó rĩ ã'ị̃lépi ku rĩ 'baní, 'dĩ kí 'bá ị́jọ́ mgbã Úpí Yẹ́sụ̃ drị̂ ã'ị̃lépi ku rĩ kí.
53001009	Úpí Yẹ́sụ̃ la ĩ'baní drị̃rịma fẽ ãcí ukólépi ku rĩ sĩ. Ĩ'di kí dro ĩ'di mẹ́lẹ́tị gá rĩ sĩ rá, icó kí filé rilé dị̃zã, ĩ'didrị̂ agá ku.
53001010	Ị́jọ́ 'dĩ kí pírí ru idé sáwã Úpí Yẹ́sụ̃ 'bã amụ́jó 'bá kí sĩ ĩ'di ịcụ́jó ị́jọ́ ĩ'di 'bã idélé 'bá ĩ'di ã'ị̃lépi rá rĩ 'banî rĩ sĩ, ãzíla 'bá ĩ'di ã'ị̃lépi rá 'dĩ kí drụ́zị́ ụ̃sụ̃-ụ̃sụ̃ ị́jọ́ ĩ'di 'bã idélé rĩ kí sĩ. Ĩmi drụ́zị́ adru 'bá Yẹ́sụ̃ ãni la rú, ãzíla 'bá ĩ'di ã'ị̃lépi rá 'dĩ kí drĩdríŋĩ gá ĩndĩ ã'dusĩku ĩmi ã'ị̃ ándrá ị́jọ́ ãmaní ndrelé ãzíla ãmaní lũlé ĩminí ĩ'di drị̃ gá rĩ kí rá.
53001011	Ị́jọ́ 'dĩ sĩ, ĩminí drụ́zị́ adrujó 'bá Úpí Yẹ́sụ̃ ịcụ́lépi ụ́'dụ́ ĩ'di 'bã ãgõjó ụ̃nọ́kụ́ gá ị̃dị́ rĩ sĩ rĩ kí drĩdríŋĩ gá ĩndĩ rĩ sĩ, ãma ụ́'dụ́ pírí sĩ Ãdróŋá zị ĩminí. Ụ́'dụ́ Yẹ́sụ̃ 'bã ãgõjó rĩ sĩ, Ãdróŋá ãmadrị́ gá rĩ la drụ́zị́ ĩmi lã 'bá mgbã ándrá u'álépi gẹ̃rị̃ múké ĩ'di 'bã sĩ ĩmi umvejó ala gá nĩ rĩ kî rú. Ãma vâ Ãdróŋá zị 'bã ko ĩmi ãzã ũkpõ sĩ ị́jọ́ múké ĩminí lẽlé idélé rĩ kí idéjó, ãzíla ị́jọ́ pírí ã'ị̃táŋá ĩmidrị́ Yẹ́sụ̃ agá rĩ 'bã fẽlé ĩmi idé kí rĩ kí idéjó.
53001012	Ãma Ãdróŋá zị íni la 'bá 'ba ịcụ́ kí rú Úpí ãma ãni Yẹ́sụ̃ 'bã rụ́ ị́jọ́ ĩ'di 'bã idélé ĩminî rĩ kí sĩ, 'ba ịcụ́ kí rú vâ ĩmi. Ãdróŋá ãma ãni, ãzíla ãmã Úpí Yẹ́sụ̃ Kúrísĩtõ 'bã umvi kí rú sĩ Ãdróŋá ãmaní zịlé 'dĩ gẹ̃rị̃ múké ásị́ ị̃gbẹ̃ ĩ'didrị́ rĩ sĩ.
53002001	Ãlẽ ú'dî'da ĩminí ị́jọ́ sĩlé ụ́'dụ́ drụ́zị́ Úpí ãma ãni Úpí Yẹ́sụ̃ Kúrísĩtõ 'bã ãgõjó ụ̃nọ́kụ́ gá ị̃dị́ rĩ drị̃ gá, ãzíla ị́jọ́ drụ́zị́ Ãdróŋá la ãma atrájó ãngũ ãlu gá drị̃ ụfụjó ĩ'di trũ rĩ drị̃ gá. Ị́jọ́ 'dĩ drị̃ gá ãmã ádrị́pịka ãzíla ãmã ámvọ́pịka, ãma ĩmi a'ị́
53002002	'bá ãzí 'bã ĩbãbãŋã ĩmi sĩ ị́jọ́ 'bá 'bã kí jọlé, jõku sĩlé ĩminí jọjó la ụ́'dụ́ Úpí Yẹ́sụ̃ 'bã sĩ ãgõjó ụ̃nọ́kụ́ drị̃ gá ị̃dị́ rĩ acá 'bo rĩ angá ãmadrị́ rĩ sĩ ku.
53002003	Lẽ ĩfẽ 'bá ãzí 'ba ulé ĩmi gẹ̃rị̃ ãzí sĩ fẽjó la ĩminí ị́jọ́ ũrãjó ĩmi ásị́ gá jọjó la ị́jọ́ 'dĩ ãndá rĩ gá ku, ã'dusĩku ịsụ́ Úpí Yẹ́sụ̃ ãgõ drĩ ụ̃nọ́kụ́ gá ị̃dị́ ku, sáwã ãzí la adru cí, 'bá ũ'bí 'bã kí fũjó Ãdróŋá rụ́ rĩ sĩ ãmvé ĩ'di gãjó úmgbé la. Ị́jọ́ 'dã drĩ dó ru idé 'bo, 'bá Sĩtánĩ 'bã tị ãpẽlé nĩ rĩ la drụ́zị́ ãfũ nĩ. Ĩ'di 'bá drị̃ kolépi mụlépi ãcí ukólépi ku rĩ gá la.
53002004	Ĩ'di drụ́zị́ ị́jọ́ Ãdróŋá drị́ gá rĩ gã úmgbé, ãzíla ãko pírí 'bá 'bã kí umvelé Ãdróŋá ru ị̃nzị̃lé ị̃nzị̃ rĩ drị̃ gá, ĩ'di vâ ru 'bã índẽ Ãdróŋâ ũkpõ sĩ rá. Ị́jọ́ 'dĩ la fẽ ĩ'di ri jó Ãdróŋá drị̂ agá vụ̃rụ́ 'bá kí uléjó ru 'bãjó ĩ'baní 'i Ãdróŋá 'i.
53002005	Ĩ'di ãndá, ĩmi icó vâ ị́jọ́ 'dĩ igálé rá, sáwã ándrá mâ amụ́jó ĩmi abe rĩ sĩ, álũ ándrá ĩminí ị́jọ́ 'dĩ rá.
53002006	Wó ĩnị̃ ã'du la 'bá Sĩtánĩ 'bã tị ãpẽlé rĩ atrị amụ́ŋá gá kpere sáwã Ãdróŋá 'bã lẽlé rĩ gá nĩ yã rĩ gá rá.
53002007	Sĩtánĩ la ú'dî'da íni 'bá kí ulé ụ̃nọ́kụ́ drị̃ gá 'dĩ, kí drị̃ ịcị́jó sĩ Ãdróŋá gãjó úmgbé. Wó 'bá ãzí Ãdróŋá ãni la cí ĩ'di 'bá Sĩtánĩ 'bã tị ãpẽlé 'bá kí ụtrị́lépi ị́jọ́ Ãdróŋá drị́ rĩ gãjó úmgbé rĩ atrị 'bá kí ụtrị́ŋá gá cí, ãzíla ĩ'di vâ mụ kí atrịŋâ trũ drị̃lẹ́ gá drị̃lẹ́ gá kpere Ãdróŋá 'bã drụ́zị́ ĩ'di nze agá ãngũ 'dã agá 'dãá rĩ sĩ rá.
53002008	Ãdróŋá 'bã ĩ'di anzéjó 'bo rĩ 'bã ũngúkú gá, 'bá Sĩtánĩ 'bã tị ãpẽlé rĩ la dó ãfũ. Wó ụ́'dụ́ Úpí Yẹ́sụ̃ 'bã ãgõjó rĩ sĩ, ĩ'di 'bá Sĩtánĩ 'bã tị ãpẽlé rĩ andi ãvẹ̃vị̃ Ĩ'di tị gá rĩ sĩ, ãzíla Ĩ'di vâ 'bá Sĩtánĩ 'bã tị ãpẽlé rĩ andi dị̃zã Ĩ'di 'bã ãgõjó rĩ drị̂ sĩ.
53002009	Ụ́'dụ́ 'bá Sĩtánĩ 'bã tị ãpẽlé rĩ 'bã amụ́jó 'bo rĩ sĩ, ĩ'di amụ́ ũkpõ Sĩtánĩ drị́ gá rĩ sĩ. Ĩ'di sĩ tálí ĩnzõ rú wẽwẽ rú kí idé, ãzíla ĩ'di ãko ụ̃sụ̃táŋá ru fẽlépi la 'bá kí sĩ icójó ũrãjó la ị́jọ́ 'dĩ kí Ãdróŋá la kí idé nĩ rĩ kí idé.
53002010	Ĩ'di vâ gẹ̃rị̃ ndú-ndú pírí ũnzí 'dĩ kí ayú 'bá drị̃ kolépi sĩ mụjó ãcí ukólépi ku rĩ gá rĩ kí uléjó, ã'dusĩku ĩ'ba kí ị́jọ́ mgbã Úpí Yẹ́sụ̃ Kúrísĩtõ drị́ kí tá sĩ ru pa rá rĩ lẽjó ku rĩ sĩ, ála kí ivé ãcí sĩ rá.
53002011	Ị́jọ́ 'dĩ sĩ, Ãdróŋá la drụ́zị́ ũkpõ ị́jọ́ ũnzí drị̂ a'be kí uléjó 'bã ã'ị̃ kí rú sĩ ị́jọ́ ĩnzõ rú 'bá Sĩtánĩ 'bã tị ãpẽlé rĩ 'bã jọlé rĩ kí.
53002012	Ãdróŋá la drụ́zị́ ị́jọ́ lị kí drị̃ gá ĩ'baní ị́jọ́ mgbã Úpí Yẹ́sụ̃ Kúrísĩtõ drị́ gá rĩ ã'ị̃jó ku, ãzíla ĩ'bã kí gẹ̃rị̃ ĩ'ba ãni ị́jọ́ ũnzí ãrĩ kí lẽjó áyụ rĩ sĩ.
53002013	Ãmã ádrị́pịka ãzíla ãmã ámvọ́pịka Yẹ́sụ̃ agá ĩ'di ã'ị̃lépi rá 'dĩ, lẽ ụ́'dụ́ pírí sĩ ãfẽ ãwã'dĩfô Ãdróŋá ní ĩmi ị́jọ́ sĩ, Ãdróŋá lẽ ĩmi rá, ãzíla ũpẽ ĩmi 'bá drị̃drị̃ ĩ'di 'bã palé rá rĩ kí rú. Ũkpõ Úríndí Ãlá rĩ drị̂ fẽ ĩminí ị́jọ́ mgbã rĩ ã'ị̃lé, ãzíla lẽ ĩfẽ ĩmi ásị́ Ãdróŋâ drị̃ gá.
53002014	Ãdróŋá umve ĩmi gẹ̃rị̃ ị́jọ́ mgbã ándrá ãmaní ũlũlé ĩminí rĩ sĩ. Umve ándrá ĩmi ĩminí dị̃zã fẽjó cécé ĩ'di 'bã ándrá dị̃zã fẽjó Úpí ãma ãni Yẹ́sụ̃ Kúrísĩtõ ní rĩ áni.
53002015	Ị́jọ́ 'dĩ sĩ, ãmã ádrị́pịka ãzíla ãmã ámvọ́pịka Yẹ́sụ̃ agá 'dĩ, ĩtu pá ũkpó ru ãzíla ĩrụ ị́jọ́ ándrá ãmaní imbálé ĩminí tị sĩ, ãzíla sĩlé wárágã sĩ 'dĩ kí tã mgbemgbe.
53002016	Ãdróŋá ãmã Átẹ́pị 'i, ãzíla Úpí ãma ãni Yẹ́sụ̃ Kúrísĩtõ, ãma lẽlépi, ãzíla ásị́ ị̃gbẹ̃ ĩ'didrị́ sĩ ãmaní ásị́ imbáŋá ukólépi ku rĩ fẽlépi ásị́ 'bãŋá ũkpó rĩ be rĩ,
53002017	'bã imbá ĩmi ásị́, ãzíla 'bã ũŋmĩ ĩmi ásị́ ị́jọ́ múké rĩ kí jọjó, ãzíla idéjó ụ́'dụ́ pírí sĩ.
53003001	Ãmã ádrị́pịka ãzíla ãmã ámvọ́pịka, ĩzị ãmaní Ãdróŋá ị́jọ́ mgbã Úpí Yẹ́sụ̃ drị́ gá rĩ ûlũ ĩ'di, 'bã iré sĩ ru ãngũ pírí gá, ãzíla 'bá 'bã a'ị́ kí ĩ'di ị̃nzị̃táŋá sĩ cécé ándrá ĩminí a'ị́lé rĩ áni.
53003002	Ĩzị vâ ãmaní Ãdróŋá 'ba apá rú sĩ ãma 'bá ũnzí rĩ kí drị́ gá rĩ sĩ, 'bã idé kí sĩ ãma ũnzí ku, ã'dusĩku adru 'bá pírí ã'ị̃ kí ị́jọ́ mgbã Úpí Yẹ́sụ̃ drị̂ rá la ku.
53003003	Wó Úpí Yẹ́sụ̃ la ụ́'dụ́ pírí sĩ ị́jọ́ ĩ'di 'bã jọlé 'bo rĩ idé rá, ĩ'di ĩmi 'bã adrujó ã'ị̃táŋá agá ũkpó ru, ãzíla ĩ'di ĩmi tãmba 'bá ũnzí Sĩtánĩ 'bã tị ãpẽlé ĩmi fẽjó u'dejó ị́jọ́ ũnzí agá rĩ sĩ rĩ drị́ gá rá.
53003004	Ã'bã ásị́ Úpî ị́jọ́ sĩ ĩmi drị̃ gá rá, ãma ã'ị̃ rá ĩmi ị́jọ́ ándrá ãmaní lũlé ãzíla sĩlé ĩminí rĩ kí idé 'dĩ, ãzíla ĩmi vâ mụ kí idéŋâ trũ drị̃lẹ́ gá drị̃lẹ́ gá.
53003005	Úpí Yẹ́sụ̃ 'bã i'da ĩmi ásị́ gá Ãdróŋá lẽ ĩmi íngõpí yã rĩ, ãzíla 'bã i'da ĩminí ĩmi ũcõgõ 'bá 'bã kí fẽlé ĩminí rĩ ta íngoní yã rĩ, cécé ándrá Kúrísĩtõ 'bã talé rĩ áni.
53003006	Ãmã ádrị́pịka ãzíla ãmã ámvọ́pịka Yẹ́sụ̃ agá 'dĩ, ũkpõ Úpí Yẹ́sụ̃ Kúrísĩtõ drị́ ĩ'di 'bã fẽlé ãmaní rĩ sĩ, ãfẽ ĩminí ãzị́táŋá lẽ ĩmi icí ĩmi 'bá ãzí Yẹ́sụ̃ ã'ị̃lépi rá wó ũvú ãzị́ ngalépi ku, vâ ị́jọ́ ándrá ãmã imbálé ĩminí 'bo rĩ kí vú ũbĩlépi ku 'dĩ kí abe ku.
53003007	Ĩmi ãmgbã rĩ nị̃ vâ lọ́lọ́, lẽ ĩmi idé ị́jọ́ kí cécé ándrá ãmaní idélé rĩ áni. Ụ́'dụ́ ãmã ándrá adrujó ĩmi abe rĩ sĩ, ãma adru ándrá ũvú ku.
53003008	Ãna ándrá 'bá ãzí 'bã ãkónã ãzị́ la ngaŋâ kóru ku la ku. Be la rá la ãnga ándrá ãzị́ ị̃tụ́ kí ị́nị́ be, ãfẽ ándrá sĩ 'bá ãzíní ũcõgõ ku.
53003009	Ãnga ándrá ãzị́ ũkpó ru ãmadrị́ sĩ íni la adru ãmã ũkpõ ándrá ĩmi a'ị́jó ãmaní íná fẽjó yụ la ku, wó ãlẽ ándrá ĩminí ícétáŋá múké rĩ a'belé vú bĩlé.
53003010	Ãmã ándrá vâ adrujó ĩmi abe rĩ sĩ, ãjọ ándrá ĩminí, “Lẽ 'bá ũvú ãzị́ ngalépi ku rĩ, úfẽ ĩ'diní íná nalé ku.”
53003011	Wó ãmaní ị́jọ́ 'dĩ jọ agá 'dĩ 'bã áni rá tí, ãma are 'bá ãzí kí ĩmi agá 'dĩ kí ũvú nga kí ãzị́ ku, rá la kí mụ 'bá kí drị̃ ịcị́ trũ ãzị́ ĩ'bã ãrĩ kí tị gá.
53003012	Ũkpõ Úpí Yẹ́sụ̃ Kúrísĩtõ drị́ ĩ'di 'bã fẽlé ãmaní rĩ sĩ, ãfẽ 'bá 'dĩ 'baní ãzị́táŋá 'ba i'dó kí ãzị́ ngalé kí drị́ sĩ kí sĩ ãkónã ĩ'bã kí nalé sĩ adrujó ídri rĩ kí ịsụ́.
53003013	Ãmã ádrị́pịka ãzíla ãmã ámvọ́pịka ãzí 'dĩ, ájọ ĩminí lẽ ĩmi ãndẽ ãzị́ múké rĩ ngaŋá sĩ ku.
53003014	Lẽ ĩnị̃ 'bá ị́jọ́ ãmã sĩlé wárágã 'dĩ agá rĩ kí gãlépi úmgbé rĩ kí cé (lọ́lọ́). Ĩmi icí ĩmi ĩ'ba abe ãluŋá la ku, drị̃nzá 'bã rụ rú sĩ kí, 'ba uja kí rú sĩ ru ídri múké benĩ.
53003015	Ĩ'dụ kí mẹ́rọ́ ru ku wó rá la ĩjọ ĩ'baní ị́jọ́ kí trejó ádrị́pị rú.
53003016	Úpí Yẹ́sụ̃ Kúrísĩtõ 'bã fẽ ĩminí ásị́ ị̃gbẹ̃, ãzíla 'bã mba ĩmi tã ụ́'dụ́ pírí.
53003017	Ma Páwụ̃lọ̃ 'i, ásĩ ĩminí ị́jọ́ 'dĩ kí zịtáŋá ĩmi zịjó cící rĩ abe áma ãmgbã rĩ 'bã drị́ sĩ. Ma wárágã pírí mání sĩlé ma 'i rĩ kí de drị́ tị̃ŋá 'dĩ sĩ 'bá pírí kí sĩ nị̃ la wárágã 'dã angá má drị́.
53003018	Lẽtáŋá uyaŋâ kóru Úpí ãma ãni Yẹ́sụ̃ Kúrísĩtõ drị̂ 'bã adru ĩmi pírí abe.
54001001	Wárágã 'dĩ angá ma 'i Páwụ̃lọ̃ ụ̃pị́gọ́ŋá Kúrísĩtõ Yẹ́sụ̃ drị́ rĩ drị́, 'bá pẽlé ãzị́táŋá Ãdróŋá 'bá Palépi rĩ drị̂ sĩ, ãzíla Kúrísĩtõ Yẹ́sụ̃ 'Bá ãma Palépi ãmaní sĩ ásị́ tị̃jó rĩ 'i.
54001002	Ásĩ ĩ'di mâ ngọ́pị ã'ị̃táŋá agá mgbã Tị̃mị̃tị́yọ̃ nî: má a'ị́ Ãdróŋá ãmã Átẹ́pị ãzíla Kúrísĩtõ Yẹ́sụ̃ Úpí ãmadrị̂ 'bã fẽ míní lẽtáŋá uyaŋâ kóru, ásị́ ị̃gbẹ̃ ími ãzã 'bã agájó ĩ'diní rĩ 'i.
54001003	Mâ ándrá lẽjó mụjó Mãkẽdónĩyã gá rĩ sĩ, má azị ándrá mí adru jõ Ĩfésõ gá 'dâ, mi sĩ 'bá ãzí lã'bĩ ĩnzõ rú 'dĩ kí imbálépi rĩ kí igá.
54001004	'Bã 'bã kí ásị́ ị́jọ́ ãzí ífí kóru 'dĩ kí drị̃ gá, ãwí nzeŋá sĩ á'bị́ ũlãjó ãzo rú 'dĩ kí drị̃ gá ku. Ị́jọ́ 'dĩ 'bã áni 'dĩ kí fẽ 'bá 'baní ãgátã gajó alị ị́jọ́ Ãdróŋá drị́ rĩ tãmbajó ã'ị̃táŋá sĩ rĩ rá, mání sĩ ị́jọ́ la i'dajó 'dĩ.
54001005	Ãzị́táŋá 'dĩ 'bã ásị́sị́ŋá ãmbógó rĩ ĩ'di, lẽtáŋá angálépi ásị́ ãlá agá, ãzíla ũrãtáŋá kpị la agá ã'ị̃táŋá mgbã rĩ sĩ rĩ.
54001006	'Bá ãzí rĩ a'be kí ị́jọ́ mgbã 'dĩ rá, uja kí ru ị́jọ́ jọlé ífí kóru rĩ kí agá.
54001007	'Bá 'dĩ lẽ kí adrulé imba'ba ãzị́táŋá Mụ́sã drị̂ kí imbálépi rĩ kî rú, wó nị̃ kí ị́jọ́ ĩ'bã kí jọlé rĩ ku, jõku ị́jọ́ ĩ'bã kí ã'ị̃lé mgbã rĩ ku.
54001008	Ãnị̃ rá údrĩ ãzị́táŋá ayú gẹ̃rị̃ pịrị sĩ ĩ'di múké.
54001009	Ãnị̃ rá ú'bã ãzị́táŋá 'bá mũkẽ idélépi rĩ 'baní ku, be la rá la 'bá ãzị́táŋá ũnũlépi, 'bá Ãdróŋá gãlépi úmgbé, 'bá ũnzí, 'bá 'bá kí ụ'dị́lépi, átẹ́pị kí ụ'dị́lépi andre trũ, ãzíla 'bá u'álépi ũnzĩkãnã sĩ rĩ 'banî.
54001010	Ú'bã ãzị́táŋá 'bá ãwụ́'bá ru, ágọ́bị́ ru lalépi ágọ́bị́ ãzí sĩ, 'bá 'bá kí ị̃tụ̃ndãlépi 'bá ãzí 'baní, 'bá ĩnzó'bá ru, ãzíla 'bá ímbátáŋá pịrị rĩ usalépi rĩ 'baní.
54001011	Ị́jọ́ mgbã dị̃zã rú fẽlé mádrị́ ũlũlé rĩ angá Ãdróŋá dị̃zã rú ãzíla ịcụ́lé ịcụ̂ rĩ drị̃.
54001012	Áfẽ ãwã'dĩfô Úpí ãmadrị́ Kúrísĩtõ Yẹ́sụ̃ ní. Fẽ mání ũkpõ ãzị́ mádrị̂ ngajó, ã'dusĩku pẽ ma 'bã ásị́ áma drị̃ gá rá.
54001013	Ári ándrá ị́jọ́ ujọ́lé ũnzí ú'dáŋâ trũ ụrụ'bá la gá, áma ásị́ ándrá ũnzí. Wó ásị́ la ndrĩ mání rá ã'dusĩku ánị̃ ándrá ị́jọ́ mâ idélé rĩ kí ku, ãzíla á'bã ándrá ã'ị̃táŋá drị̃ la gá ku.
54001014	Úpí ãmadrị́ rĩ ũsũ lẽtáŋá uyaŋâ kóru rĩ mâ drị̃ gá ĩyõ rú, wi sụ̃sụ́ ã'ị̃táŋá mádrị̂ drị̃ gá, lẽ dó sĩ ma 'bá ĩ'di ãni la rú Kúrísĩtõ Yẹ́sụ̃ agá.
54001015	Kúrísĩtõ Yẹ́sụ̃ amụ́ ụ̃nọ́kụ́ gá 'bá ũnzí kí palé. Ị́jọ́ ru jọlépi 'dĩ ị́jọ́ mgbã la lẽ 'bá pírí 'bã ã'ị̃ kí ĩ'di rá. Ma dó ala gá 'dâ 'bá ị́jọ́ izalépi ũnzi ãndânĩ rĩ 'i!
54001016	Mâ dó adrujó 'bá izalépi ãndânĩ rĩ sĩ, Ãdróŋá ásị́ ndrĩ dó mání, ãzíla fẽ ma adrujó ícétáŋá ru ásị́ teŋá Kúrísĩtõ Yẹ́sụ̃ drị́ ukólépi ku rĩ i'dajó, 'bá ĩ'di ã'ị̃lépi rá rĩ 'ba ịsụ́ kí sĩ ídri ukólépi ku rĩ ĩ'di sĩ.
54001017	Ãrútáŋá ãzíla ị̃nzị̃táŋá 'bã adru Ãdróŋá ní jã 'dâ, Úpí ãma ãni ídri ukólépi ku rĩ agá, drãlépi ku, ndrelé mịfị́ sĩ ku, ĩ'di Ãdróŋá ru nĩ á'dụ̂sĩ. Ámĩnã.
54001018	Mâ ngọ́pị Tị̃mị̃tị́yọ̃, 'dĩ kí ị́jọ́ mâ azịlé míní rĩ kí, ị́jọ́ ándrá ru jọlépi ídu nábị̃ tị sĩ ími ị́jọ́ sĩ rĩ drị̃ gá. Ị́jọ́ 'dĩ 'bã fẽ míní ásị́ ũkpó sĩ ã'dị́ Úpí drị̂ kí 'dịjó ãlá ru.
54001019	Mí ĩbĩ mi ã'ị̃táŋá mî Yẹ́sụ̃ ã'ị̃jó rĩ agá, ími úŋmĩ 'bã adru ũrãtáŋá múké sĩ. 'Bá ãzí rĩ gã kí ị́jọ́ mgbã rĩ ã'ị̃lé úmgbé ã'ị̃táŋá ĩ'badrị̂ ãrị̃ kí mẹ́lị̃ 'bã ãrị̃lé ị̃yị́ agá írã sĩ rĩ áni.
54001020	Hãyĩménã kí Ãlẽkĩzéndã be ị̃rị̃ trá ícétáŋá la rú. Áfẽ dó kí Sĩtánĩ drị́ 'bã ụ̃nị̃ kí ị́jọ́ sĩ Ãdróŋá u'dájó ku.
54002001	Má a'ị́ mi drị̃drị̃ la Ãdróŋá ã'ị̃jó 'bá pírí 'banî, 'bã wi sụ̃sụ́ 'bá pírí 'baní, ífẽ vâ ãwã'dĩfô Ãdróŋá ní 'bá kí sĩ pírí.
54002002	Mí ã'ị̃ Ãdróŋá ũpi 'bání, ãzíla 'bá ãmbogo ũkpõ trũ 'dĩ 'baní ála dó sĩ u'á dríŋá ídri múké sĩ, ásị́ ị̃gbẹ́ sĩ ãmaní Ãdróŋá ị̃nzị̃ agá ãzíla ĩ'di rụ agá.
54002003	Ãrútáŋá 'dĩ áni rĩ ĩ'di múké, ãzíla ĩ'di ãyĩkõ fẽ Ãdróŋá ãma Palépi rĩ nî.
54002004	Ãdróŋá lẽ 'bá pírí 'bã pa kí ru rá, ãzíla 'bã nị̃ kí ị́jọ́ mgbã pịrị rĩ 'i.
54002005	Ãdróŋá 'bãngá lú ãlu, ãzíla lé'di 'bá icílépi Ãdróŋá be rĩ lú ãlu, 'dĩ Kúrísĩtõ Yẹ́sụ̃ 'i,
54002006	fẽ ru ídri mgbã rĩ ãma unzejó pírí. Ãdróŋá i'da ị́jọ́ 'dĩ ãngũ drị̃ gá 'dâ 'bá pírí ní sáwã múké rĩ gá.
54002007	Má alị́ ĩnzõ ku ma ị́jọ́ mgbã jọ Ãdróŋá pẽ ma ụ̃pị́gọ́ŋá ru, ãzíla 'bá ị́jọ́ ũlũlépi rĩ rú ị́jọ́ 'dĩ ũlũlé 'bá Yãhụ́dị̃ rú ku 'dĩ 'baní kí imbájó ã'ị̃táŋá agá ãzíla ị́jọ́ mgbã rĩ sĩ.
54002008	Álẽ 'bá pírí ãngũ pírí agá ĩ'baní Ãdróŋá ã'ị̃ agá, 'bã inga kí drị́ ãlá 'dĩ kí ụrụgâlé ru ũmbã ãzíla ãgátã kóru.
54002009	Álẽ vâ ũkú 'bã sụ̃ kí ru ãlá ru bõngó múké la kí sĩ. 'Bã sụ̃ kí ru bõngó ãjẹ̃ rú ãzíla drị̃'bị́ cãŋá nzírí-nzírí ãfó ru, ŋálíká gólũdĩ rú ãjẹ̃ rú 'dĩ kí agá ku,
54002010	wó rá la ị́jọ́ idélé múké rĩ sĩ, icólépi ũkú ã'ị̃táŋá ĩ'badrị̂ kí sĩ Ãdróŋá ị̃nzị̃jó rĩ i'dajó.
54002011	Ũkú 'bã are kí ị́jọ́ ãzíla 'bã ụ̃nị̃ kí ị́jọ́ kírí-kírí ru 'bã adru kí dríŋá.
54002012	Lẽ ũkú 'ba imbá kí ãgọbị kí ku, 'bã adru kí ãmbógó ru kí drị̃lẹ́ gá ku, 'ba are kí ị́jọ́ kírí-kírí ru.
54002013	Ú'bã ándrá Ádãmũ drị̃drị̃, vúlé la gá Ị́vã 'i.
54002014	Úlé ándrá Ádãmũ ku, rá la ũkû Ị́vã 'i kpere ĩ'diní a'dé agá ị́jọ́ ũnzí agá.
54002015	Wó ũkú kí ru pa rá la ngọ́tị́ tĩŋá sĩ, drĩ kí pá tu ã'ị̃táŋá sĩ, lẽtáŋá, ásị́ ãlá ãzíla ásị́ ị̃gbẹ́ agá jã 'dâ rĩ agá rĩ gá.
54003001	Ị́jọ́ jọlé 'dĩ ĩ'di ị́jọ́ mgbã la, 'bá drĩ ru ásị́ 'bã adrujó kãnị́sã 'bã drị̃lẹ́ ru, ĩ'di ãzị́ ãrútáŋá ru ũnĩ-ambamba la.
54003002	'Bá kãnị́sã 'bã drị̃lẹ́ ru rĩ 'bã adru ị́jộ kóru, ị́jọ́ 'bã ndẽlé ku, ũkú trũ ãlu, ásị́ ị̃gbẹ́, ru tãmbalépi, ũndũwã rú, 'bá 'baní rụlé rũrũ la. 'Ba a'ị́ vâ ãmụ́ kí ĩ'didrị́kogá ãyĩkõ sĩ ãzíla 'ba imbá vâ 'bá kí ĩndĩ.
54003003	'Bã ĩmẽrã íwá sĩ ku, 'bã co ãcóŋá ku, 'bá adru ũmbã kóru. 'Bã adru 'bá ásị́ ị̃gbẹ́ la, 'bá ũmbã lẽlépi ku la, vâ 'bá séndẽ lẽlépi ambamba ku la.
54003004	'Bã adru 'bá lị́cọ́ ĩ'didrị̂ drị̃ celépi múké la, anzị 'bã kí tị arelé vâ rụlé rũrũ la.
54003005	'Bá drĩ dó nị̃ lị́cọ́ ĩ'didrị̂ drị̃ ce sĩ ku, ĩ'di dó kãnị́sã Ãdróŋá drị̂ tãmba íngoní ru?
54003006	'Bá drị̃lẹ́ ru rĩ 'bã adru 'bá ã'ị̃táŋá agá ú'dí la ku, ã'dusĩku ĩ'di mụ acálé ãfó ru ĩ'di pẽjó drị̃lẹ́ ru mbẽlẽ rĩ sĩ, ãzíla ĩ'di a'dé ị́jọ́ lịŋá drị̃ gá cécé Sĩtánĩ drị̂ áni.
54003007	'Bã adru 'bá 'bá ã'ị̃táŋá agá ku rĩ 'bã kí ị́jọ́ jọjó drị̃ la gá múké íni la, 'ba a'dé rú sĩ ímbá Sĩtánĩ drị̂ agâ sĩ ĩ'diní drị̃nzá ịsụ́jó ku.
54003008	Gẹ̃rị̃ ãlu 'dĩ sĩ, dị́kọ̃nị̃ 'bã adru 'bá rulé rũrũ ãzíla 'bá ị́jọ́ kpị jọlépi la. 'Bã adru kí 'bá ĩmẽrãlépi íwá sĩ ku, ãzíla rọ̃mgbọ́ ru séndẽ sĩ ku la.
54003009	'Bã adru kí 'bá ásị́ 'bãlépi ị́jọ́ ã'ị̃táŋá ãni i'dalé ĩ'baní rĩ tãmbalépi ásị́sị́ŋá ãlá sĩ rĩ rú.
54003010	'Bã adru kí 'bá ụ̃'bị̃lé icólépi rá ị́jộ kóru la kî. 'Bá ãzí drĩ ị́jọ́ ají kí ụrụ'bá gá ũnzí ku, icó kí dó ãzị́ drị̃lẹ́ drị̂ ngalé rá.
54003011	Ũkú drị̃lẹ́ ru rĩ 'bã adru kí 'bá ãrútáŋâ trũ la, 'bã ndro kí 'bá ãzí kí, kí rụ́ jọjó ũnzí ku. 'Bã adru kí 'bá ru tãmbalépi ã'ị̃táŋá sĩ ị́jọ́ pírí ĩ'baní idélé rĩ kí agá la.
54003012	'Bá drị̃lẹ́ ru kãnị́sã ãzã kolépi rĩ 'bã adru ũkú trũ ãlu, ãzíla 'bã ce 'bá ĩ'didrị́kogá rĩ kí drị̃ anzị ĩ'didrị̂ kí abe múké-múké.
54003013	Wó 'bá ãzị́ ãzã kolépi drị̃lẹ́ ru múké rĩ ála ĩ'di ũfẽ ị̃nzị̃táŋá sĩ, ãzíla ásị́ 'bãŋá ĩ'didrị́ ã'ị̃táŋá Kúrísĩtõ Yẹ́sụ̃ drị̃ gá rĩ la zozõ.
54003014	Ásĩ ị́jọ́ 'dĩ kí míní ú'dî'da íni la táni mání ásị́ 'bã agá cajó mí rụ̂lé mbẽlẽ rú tí,
54003015	ádrĩ sĩ ĩcẽ were rú rá, mi sĩ ị́jọ́ 'bá (ã'ị̃táŋá agá rĩ) kí u'á jó Ãdróŋá drị̂ agá gbíyã íngõ sĩ yã rĩ nị̃ cé. Kãnị́sã 'dĩ Ãdróŋá ídri rĩ drị́ gá rĩ, ĩ'di ị́dị́ŋá ágófe rú ị́jọ́ mgbã rĩ 'bã sĩ pa tujó rĩ 'i.
54003016	'Bá ãzí icó ãgátã galé ị́jọ́ zị̃lé zị̃-zị̃ ãmbógó 'dĩ sĩ ku, Yẹ́sụ̃ i'dá ándrá ụrụ'bá gá rá, î'da ĩ'di 'bá ãlá ru la Úríndí sĩ, mãlãyíkã ndre kí vâ ĩ'di rá. Úlũ vâ ị́jọ́ ĩ'didrị̂ mgbọ rú sụ́rụ́ pírí 'baní rá, 'bá ã'ị̃ kí ị́jọ́ ĩ'didrị̂ ãngũ drị̃ gá 'dâ rá, ú'dụ dó ĩ'di ũpĩ nalé Ãdróŋá be 'bụ̃ gá.
54004001	Úríndí Ãlá rĩ lũ dó ãmaní ú'dî'da tọndọlọ 'bo, ụ́'dụ́ ãsị̃ŋá gâlé ru rĩ gá, 'bá kí ã'ị̃táŋá a'be rá. Kí úríndí ũnzí 'bã ímbátáŋá are ĩnzõ ĩ'baní kí uléjó rĩ abe.
54004002	Ímbátáŋá 'dĩ kí ĩnzõ rú ãzíla mũlũmbẽ rú. Kí ru 'bã 'bá Ãdróŋá ãni la rú, wó íni 'dĩ ũrãtáŋá ĩ'badrị́ Ãdróŋá drị̃ gá rĩ drã rá.
54004003	Kí jọ la îgbã ũkú ãzíla, ãkónã Ãdróŋá 'bã 'bãlé ãzí rĩ kí 'bá ã'ị̃táŋâ trũ ị́jọ́ mgbã nị̃lépi cé rĩ 'bã na kí kí ku.
54004004	Wó ãko pírí Ãdróŋá 'bã 'bãlé 'dĩ kí múké, lẽ ãgã kí ãzí ku. Ãma ã'ị̃ kí nalé la ãyĩkõ sĩ, ãmaní Ãdróŋá ní ãwã'dĩfô fẽ agá ãma ásị́ gá,
54004005	ã'dusĩku ãnị̃ rá ị́jọ́ Ãdróŋá drị̂ 'bã ĩ'di ãlá ru ãzíla Ãdróŋá ã'ị̃ŋá sĩ.
54004006	Ídrĩ ị́jọ́ 'dĩ vú nze mí ádrị́pịka 'baní mí ámvọ́pịka abe, mi íni la ãzị́ míní adrujó Kúrísĩtõ Yẹ́sụ̃ 'bã ụ̃pị́gọ́ŋá ru ãlá rĩ nga, mi 'bá izólé ị́jọ́ mgbã ã'ị̃táŋá drị̂ 'bã ímbátáŋá vú ũbĩlépi rĩ 'i.
54004007	Mí iza sáwã ãgátã gajó ị́jọ́ Ãdróŋá drị̂ sĩ ku, ãzíla ị́jọ́ ũnzí ũkú delépi rá 'dĩ 'bã kí ujọ́lé rĩ agá ku. Mí ímbá mi ũkpó ru úríndí agá ádrízã Ãdróŋá rujó rĩ sĩ.
54004008	Ụrụ'bá imbájó ũkpó ru rĩ ĩ'di ụ̃rọ̃drị́ ru rá, wó ru imbájó ũkpó ru úríndí sĩ Ãdróŋá ị̃nzị̃jó rĩ ĩ'di ụ̃rọ̃drị́ ru ị́jọ́ pírí agá, ị́jọ́ azịlé ídri ú'dî'da rĩ agá ídri rú amụ́lépi ĩndõ rĩ agá rĩ 'bã ũyá ũfẽjó.
54004009	Ị́jọ́ jọlé 'dĩ ĩ'di ị́jọ́ mgbã la, ãzíla lẽ 'bá pírí 'bã ã'ị̃ kí ásị́ pírí sĩ.
54004010	Ãma ãma ĩcãndĩ ãzị́ ngalé ũkpõ sĩ ị́jọ́ 'dĩ sĩ, ãmaní ãma ásị́ 'bãjó ị̃dụ́ ru Ãdróŋá ídri rĩ drị̃ gá ambamba 'Bá 'bá pírí ã'ị̃táŋâ trũ rĩ kí upalépi rĩ drị̃ gá.
54004011	Mí imbá ị́jọ́ 'dĩ, mí azị vâ ĩ'di ãzị́táŋá ru ĩndĩ.
54004012	'Bá ãzí 'bã avá rú sĩ mî adrujó kãrị́lẹ̃ ru rĩ sĩ ku, mí adru 'bá ã'ị̃lépi rá 'dĩ 'baní ícétáŋá ru ị́jọ́ jọŋá sĩ, lẽtáŋá sĩ, ã'ị̃táŋá sĩ, ásị́ ãlá sĩ, ãzíla ádrízã ãlá sĩ.
54004013	Má amụ́ drĩ ku rú, í'bã ími ásị́ bụ́kụ̃ Ãdróŋá drị̂ lãjó, ũlũjó la, ãzíla 'bá kí imbájó ĩndĩ.
54004014	Mí ãvĩ ị́jọ́ úríndí ãni fẽlé míní ími agá míní ịsụ́lé nábị̃ kí tị gâ sĩ, 'bá kãnị́sã 'bã drị̃lẹ́ ru 'dĩ 'bã kí míní ãmbõgõ fẽjó ãzíla drị́ ụ̃tị̃jó ími drị̃ gá rĩ sĩ rĩ ku.
54004015	Í'bã ími ásị́ pírí ị́jọ́ 'dĩ kí drị̃ gá, ífẽ mi pírí ala gá, 'bá pírí 'bã ndre kí sĩ ị́jọ́ zojó rĩ.
54004016	Ímba ími ídri tã, ímbátáŋá mî ịsụ́lé rĩ kí sĩ, mí adru kí agá jã 'dâ. Míní ị́jọ́ 'dĩ kí nga agá 'dâ, mi ími ãmgbã rĩ pa 'bá ími tị arelépi 'dĩ kí abe.
54005001	Mí uzá 'bá ãmbá drị̃ gá ku, be la rá la íjọ ĩ'diní ị́jọ́ jãjã rú cécé mî jọlé mí átẹ́pị ní rĩ áni, íjọ vâ kãrị́lẹ̃ 'baní ị́jọ́ cécé mî jọlé mí ádrị́pị ní rĩ áni.
54005002	Ũkú ãmbá 'dĩ kí í'dụ kí mî ãndrẽ áni, ũkú ú'dí 'dĩ kí í'dụ kí mî ámvọ́pịka kí áni ádrízã ãlá sĩ.
54005003	Kãnị́sã 'bã mba ãwụ́zị́ mgbã lị́kị́cọ́ ru rĩ kí tã.
54005004	Wó drĩ adru anzị trũ jõku anzị 'bã anzị kí abe, ãzị́ ĩ'badrị́ drị̃drị̃ rĩ ĩ'di ru kí Ãdróŋá rá rĩ i'dajó, 'bá kí tịlépi rĩ kí tãmbajó, áyị́pị̃ kí ị̃dẹ́pị̃ abe. Ị́jọ́ 'dĩ la Ãdróŋá ní ãyĩkõ fẽ ambamba.
54005005	Ũkú ãwụ́zị́ ru mgbã rĩ ĩ'di lị́kị́cọ́ ru ásị́ 'bãlépi Ãdróŋá drị̃ gá ị́jọ́ pírí sĩ, ị́nị́ kí ị̃tụ́ be Ãdróŋá zịlépi ãzãkoma ĩ'didrị̂ kí sĩ, ãzíla sáwã fẽlépi ãndá la Ãdróŋá ã'ị̃jó rĩ.
54005006	Ãwụ́zị́ ásị́ 'bãlépi ãyĩkõ ụrụ'bá drị̂ drị̃ gá á'dụ̂sĩ rĩ, drã rá úríndí agá.
54005007	Ĩfẽ ímbátáŋá 'dĩ kí kãnị́sã 'baní újọ rú sĩ ãwụ́zị́ ĩ'baní tãmbalé rĩ kí ụrụ'bá gá ị́jọ́ ũnzí la ku.
54005008	'Bá kãká ĩ'badrị̂ kí tãmbalépi ku, ambamba la 'bá ĩ'badrị̂ kogá 'dĩ kí gã kí ã'ị̃táŋá mgbã rĩ úmgbé, ũnzĩkãnã sĩ ndẽ kí 'bá ã'ị̃táŋâ kóru rĩ kí rá.
54005009	Ãwụ́zị́ rụ́ sĩlé 'bá ãzãkolé rĩ kí agá rĩ 'bã adru ũkú ílí calépi kãlị́ ázíyá rá íni la, ándrá vâ ágô ã'ị̃lépi rá la.
54005010	'Bã adru 'bá 'bá pírí 'baní ị̃nzị̃lé ị̃nzị̃ ị́jọ́ múké ĩ'diní idélé rĩ sĩ la. Anzị ĩ'didrị̂ kí izólépi ídri mgbã sĩ la, ásị́ ị̃gbẹ́ 'bá ã'ị̃táŋá agá rĩ kí ãzã kolépi, 'bá 'bá ị́jọ́ 'bã ịsụ́lé rĩ kí ãzã kolépi, ãzíla ụ́'dụ́ pírí sĩ bábá ị́jọ́ múké rĩ idélépi rĩ.
54005011	Ãwụ́zị́ ãráŋá 'dĩ kí lẽ úsĩ kí rụ́ ãwụ́zị́ ru ku, ã'dusĩku ị́jọ́ ágó lẽjó rĩ drĩ angá rá, ĩ'di ũkpõ ị́jọ́ Kúrísĩtõ ã'ị̃jó rĩ drị̂ uga rá, kí dó sĩ lẽ ágó rụlé áyụ.
54005012	Iị́jọ́ 'dĩ sĩ, kí ị́jọ́ lịŋá ají kí drị̃ gá cénĩ-cénĩ rú, ĩ'baní ã'ị̃táŋá ĩ'badrị́ drị̃drị̃ rĩ a'bejó rá rĩ sĩ.
54005013	Ị́jọ́ 'dĩ sĩ, kí acá ũvũ rú acị́jó ngara 'bá 'bã lị́cọ́ tị pi trũ, mụjó ị́jọ́ jọ trũ 'bá 'ba rụ́, ufíjó ị́jọ́ gá mị́rị̃ rú vâ sĩ ị́jọ́ tá lẽlé újọ ku rĩ kí ujọ́ trũ.
54005014	Ị́jọ́ mâ jọlé ãwụ́zị́ ãráŋá 'dĩ 'baní rĩ, lẽ 'bã rụ kí ágó, 'bã tị kí anzị, 'bã mba kí sĩ lị́cọ́ ĩ'badrị̂ kí tã, lẽ 'bã fẽ kí mẹ́rọ́'bá (Sĩtánĩ) ní kẹ̃jị́ sĩ ị́jọ́ jọjó kí ụrụ'bá gá ku.
54005015	Áma ásị́ mvu rá 'bá ãzí rĩ uja kí ru vúlé Sĩtánĩ vú bĩjó.
54005016	'Bá ã'ị̃táŋá agá ãgọbị rú ãzíla ũkú ru ĩ'bã kãká kí sĩ adrujó ãwụ́zị́ ru 'dĩ, 'bã gũ kí ị́jọ́ kí tãmbajó rĩ kãnị́sã drị̃ gá ku. Kãnị́sã dó sĩ ãwụ́zị́ mgbã lị́kị́cọ́ rĩ kí tãmba áyụ.
54005017	'Bá Yẹ́sụ̃ ã'ị̃lépi rá 'dĩ 'bã fẽ kí ãrútáŋá 'bá ãmbogo kãnị́sã 'bã drị̃lẹ́ ru ãzị́ ngalépi múké ị́jọ́ Ãdróŋá drị̂ ũlũlépi, ãzíla kí imbálépi sĩ ị́jọ́ Ãdróŋá drị̂ tãmbajó 'dĩ 'banî.
54005018	Ị́jọ́ sĩlé bụ́kụ̃ Ãdróŋá drị̂ agá rĩ jọ, “Mí umbé mánị̃gọ́ ãná tulépi rĩ 'bã tị cí ĩ'di atrịjó ãná naŋá gá ku.” Ị́jọ́ ãzí vâ sĩlé bụ́kụ̃ 'dĩ agá rĩ, “'Bá drĩ ãzị́ nga 'bo, lẽ ûfẽ ĩ'di 'bã ũyá rá.”
54005019	Mí ã'ị̃ ị́jọ́ 'bá ãlu 'bã jọlé 'bá kãnị́sã 'bã drị̃lẹ́ ru rĩ ụrụ'bá gá iza ị́jọ́ ũnzí rĩ cọtị ku, kpere 'bá ị̃rị̃ jõku 'bá na 'bã kí jọ agá la ĩndre 'bá drị̃lẹ́ ru 'dã ũnzí idé gá cé rĩ gá.
54005020	'Bá ãzí ãlu Yẹ́sụ̃ ã'ị̃lépi rá la drĩ ị́jọ́ ũnzí idé, mí uzá ĩ'di drị̃ gá kãnị́sã agá 'bá kí drị̃ gâ sĩ. Mi ị́jọ́ 'dĩ idé íni la 'bá ãzí 'dĩ 'bã idé kí rú sĩ ị́jọ́ ũnzí Ãdróŋá mẹ́lẹ́tị gá ku.
54005021	Má azị míní ị́jọ́ 'dĩ 'i Ãdróŋá mẹ́lẹ́tị gá, ãzíla Kúrísĩtõ Yẹ́sụ̃ mẹ́lẹ́tị gá ãzíla vâ mãlãyíkã pẽ lé ãlápítí 'dĩ kí mẹ́lẹ́tị gá ị́jọ́ 'bá kí trejó 'dĩ ngajó ásị́ pírí sĩ uyaŋâ kóru. Ílị ị́jọ́ ị̃ndụ́ la ndrụ̃ŋâ kóru ku.
54005022	Íyã drị́ tị̃ŋá ãmbõgõ fẽjó 'bá ũpẽlé kãnị́sã 'bã drị̃lẹ́ ru rĩ 'baní rĩ sĩ gbõrú ku. Ífi 'bá ãzí 'bã ị́jọ́ ũnzí agá ku. Ímba ími tã adrujó ãlá ru ị́jọ́ ũnzî kóru.
54005023	Ímvụ lú ị̃yị́ á'dụ̂sĩ ku, wó rá la, ímvụ wáyĩnĩ were írúwá ru ími ífí azálépi ụ́'dụ́ pírí 'dĩ ịgbẹjó.
54005024	Ị́jọ́ mâ jọjó la lẽ íyã drị́ tị̃ŋá ãmbõgõ fẽjó 'bá ũpẽlé kãnị́sã 'bã drị̃lẹ́ ru rĩ 'baní rĩ sĩ ku rĩ, ã'dusĩku ị́jọ́ ũnzí 'bá ãzí rĩ 'bã rĩ kí indré mgbọ rú cé, ãzíla 'bá kí vâ nị̃ la ála mụ ị́jọ́ lịlé kí drị̃ gá rá rĩ gá rá. Wó ị́jọ́ ũnzí 'bá ãzí rĩ 'bã rĩ kí amụ́ ru i'dalé vúlé vúlé ru.
54005025	Ĩ'di vâ cécé 'dĩ 'bã áni, ị́jọ́ múké 'bá ãzí rĩ 'bã kí idélé rĩ, 'bá pírí kí nị̃ la cé, wó ị́jọ́ múké 'bá ãzí rĩ 'ba kí idélé ndrelé ku rĩ ĩ'di amụ́ ru i'dalé vúlé vúlé ru rá.
54006001	'Bá pírí Yẹ́sụ̃ ã'ị̃lépi rá, ãzị́ ngalépi 'bá ãzí drị́ ãti'bo rú rĩ, 'bã ị̃nzị̃ kí ãmbogo ĩ'badrị̂ kí sáwã pírí sĩ ị̃nzị̃-ị̃nzị̃. 'Bã idé kí ị́jọ́ 'dĩ íni la, 'bá Yẹ́sụ̃ ã'ị̃lépi ku rĩ 'bã jọ kí rú sĩ ị́jọ́ Ãdróŋá rụ́ drị̃ gá ũnzí ku, ãzíla 'bã jọ kí rú vâ sĩ ímbátáŋá ãmaní fẽlé 'dĩ ĩ'di ũnzí la ku.
54006002	Ãti'bo ĩ'bã ãmbogo kí sĩ adrujó 'bá Yẹ́sụ̃ ã'ị̃lépi rá rĩ kí rĩ, lẽ 'bã 'bã kí kí idemará ru ku. Be la rá la, lẽ 'bã nga kí ãzị́ ũkpó sĩ ásị́ pírí sĩ, ã'dusĩku ị́jọ́ ĩ'baní idélé íni rĩ sĩ, kí 'bá Yẹ́sụ̃ ã'ị̃lépi rá rĩ kí ãzã ko ãzị́ ĩ'baní ngalé ũkpó sĩ rĩ sĩ. Tị̃mị̃tị́yọ̃, mí imbá ị́jọ́ mâ lũlé míní 'dĩ 'bá pírí Yẹ́sụ̃ ã'ị̃lépi rá 'dĩ 'banî, ãzíla mí imbá kí ásị́ ị́jọ́ 'dĩ kí idéjó.
54006003	'Bá ãzí ímbátáŋá ĩnzõ rú imbálépi rĩ, icó kí ị́jọ́ Ãdróŋá drị́ mgbã 'dĩ kí ã'ị̃lé ku, wó ị́jọ́ mání lũlé míní 'dĩ kí ímbátáŋá kpị Úpí Yẹ́sụ̃ Kúrísĩtõ drị̂ kî, ãzíla ímbátáŋá 'dĩ kí vâ sĩ 'bá imbájó u'ájó ídri Ãdróŋá drị̂ agá rĩ kí.
54006004	'Bá ímbátáŋá ĩnzõ rú 'dĩ kí imbálépi rĩ kí 'bá ãfó ru, vâ ị́jọ́ nị̃lépi ku la kî. 'Bá 'dĩ áni rĩ lẽ kí ru ãgátã gaŋá ị́jọ́ sĩlé bụ́kụ̃ Ãdróŋá drị̂ agá rĩ kí sĩ ambamba. Ị́jọ́ 'dĩ áni 'dĩ la kí drĩdríŋĩ gá ãgátã gaŋá sĩ ru u'dájó, ru cojó, ru ngụ̃jó ũnzí, ãzíla ị́jọ́ ũrãjó ũnzí 'bá ãzí drị̃ gá rĩ ají.
54006005	'Bá 'dĩ kí ụ́'dụ́ pírí sĩ ị́jọ́ ũcõgõ fẽjó 'bání rĩ kí i'dó. Kí úŋmĩ ga tré pírí ĩnzõ sĩ, ãzíla kí tị jọ ị́jọ́ mgbã kpị rĩ ku. Ũrãtáŋá ĩ'badrị̂ agá, dị́nị̃ sĩ, ála acá kụ́rẹ́nị́ ru.
54006006	Ãdróŋá tị arejó rĩ la fẽ mi acá kụ́rẹ́nị́ ru, ãko mí trũ adrujó were rĩ drĩ kí ca míní rá rĩ gá.
54006007	Ãmaní ándrá amụ́jó ụ̃nọ́kụ́ drị̃ gá rĩ sĩ, ãma amụ́ kí ándrá ãko ãzí kóru, ãma kí jõ vâ drụ́zị́ gõ Ãdróŋá rụ̂lé, ãma gõ drị́ drị́ ru.
54006008	Ị́jọ́ 'dĩ sĩ, íná drĩ kí adru ãmaní bõngó trũ cí, ca ãmaní rá.
54006009	'Bá lẽlépi acálépi kụ́rẹ́nị́ ru rĩ kí a'dé ụ̃'bị̃táŋá agá ãzíla kí gbã mãtégõ gá, ị́jọ́ ũnzí ĩ'ba ãni aza rú ĩ'baní lẽlé 'dĩ kí kí agụ drã gá ãzíla ị̃lị̃kị̃jó.
54006010	Lẽtáŋá séndẽ lẽjó rĩ ĩ'di ízókí ị́jọ́ ũnzí pírí 'badrị́ rĩ 'i. 'Bá séndẽ lẽlépi ịsụ́lépi ambamba rĩ kí ndrụ̃ la gẹ̃rị̃ ũnzí sĩ. Ị́jọ́ 'dĩ fẽ a'be kí ã'ị̃táŋá Yẹ́sụ̃ agá rĩ rá, ũcõgõ la kí ásị́ lị, kí dó ú'dî'da drị̃ cị ị́jọ́ ũnzí drị́.
54006011	Wó mi 'i, Tị̃mị̃tị́yọ̃, 'bá Ãdróŋá ãni 'dĩ, lẽ mí apá ị́jọ́ ũnzí 'dĩ kî sĩ pírí apá-apâ. Be la rá la, lẽ mí adro ị́jọ́ mgbã rĩ vú, ídri u'ájó Ãdróŋá 'bã 'bá ru rĩ abe, ã'ị̃táŋâ trũ, lẽtáŋá 'bá lẽjó rĩ trũ, ị́jọ́ kí tajó ásị́ ị̃gbẹ́ sĩ rĩ trũ, ãzíla vâ 'bá 'baní ị́jọ́ kí jọjó ásị́ ị̃gbẹ́ sĩ.
54006012	Í'dị ã'dị́ ã'ị̃táŋá drị́ rĩ. Írụ ị́jọ́ ídri ukólépi ku, ándrá Ãdróŋá 'bã sĩ ími umvejó ala gá 'bá wẽwẽ rú kí drị̃lẹ́ gá, ụ́'dụ́ mî ị́jọ́ mídrị́ múké rĩ kí vú nzejó 'bá wẽwẽ rú kí drị̃lẹ́ gá rĩ mgbemgbe.
54006013	Má azị mi Ãdróŋá ídri fẽlépi ãko pírí 'baní rĩ drị̃lẹ́ gá, ãzíla Kúrísĩtõ Yẹ́sụ̃ ị́jọ́ mgbã ĩ'didrị́ gá rĩ vú nzelépi Pọ̃nị̃tị́yọ̃ Pĩlátõ drị̃lẹ́ gá rĩ drị̃lẹ́ gá,
54006014	ímba ị́jọ́ Ãdróŋá drị̂ tã ị́jọ́ ũnzî kóru. 'Bá ãzí icó sĩ ị́jọ́ ũnzí ãzí ịsụ́lé ími ụrụ'bá gá ú'dî'da cajó kpere ụ́'dụ́ Úpí ãma ãni Yẹ́sụ̃ Kúrísĩtõ 'bã ãgõjó drụ́zị́ ị̃dị́ rĩ gá ku.
54006015	Ãdróŋá ásị́ ị̃gbẹ̃ fẽlépi ãzíla Ãdróŋá ãlu ịcụ́lé ịcụ́ Úpí ru, Úpí ũpi 'bã drị̂, la rú amụ́ Yẹ́sụ̃ i'dalé 'bụ̃ gá 'dãá sáwã múké ĩ'di 'bã idélé ĩ'diní rĩ agá.
54006016	Ĩ'di Ãdróŋá icólépi drãlépi ku u'álépi jã 'dâ rĩ 'i, ĩ'di u'á dị̃zã 'bá ãzí 'bã sĩ cajó ala gá ku íni rĩ agá. 'Bá ãzí ãlu ĩ'di ndrelépi rá la yụ. Ị̃nzị̃táŋá 'bã adru ĩ'diní ũkpõ ukólépi ku rĩ trũ. Ámĩnã.
54006017	Íjọ 'bá ụ̃nọ́kụ́ drị̃ gá 'dâ kụ́rẹ́nị́ ru 'dĩ 'baní, 'ba u'á kí ãfó sĩ ku, ãzíla 'bã 'bã kí ásị́ málĩ ĩ'ba ãni drụ́zị́ ukólépi rá rĩ kí drị̃ gá ku. Wó 'bã 'bã kí ru ásị́ Ãdróŋá ídri rú, ãko pírí ãmaní lẽlé rĩ kí fẽlépi ãmaní sĩ ãyĩkõ idéjó rĩ 'bã ị́jọ́ arejó.
54006018	Mí imbá kí ị́jọ́ mgbã múké rĩ idéjó, málĩ ĩ'badrị̂ kí ayújó gẹ̃rị̃ múké Ãdróŋá 'bã ã'ị̃lé rá rĩ sĩ, 'bã adru kí 'bá ãko fẽlépi ãvá sĩ, ãzã koma fẽlépi 'bá ãzãkoma lẽlépi rĩ nî.
54006019	Ị́jọ́ ĩ'bã kí idélé 'dĩ áni rĩ sĩ, kí málĩ ĩ'badrị̂ kí tãmba ãngũ drụ́zị́ kí sĩ mụjó kí ịsụ́jó ĩndõ rĩ agá, kí dó sĩ mụ ídri mgbã u'ájó jã 'dâ rĩ ịsụ́lé.
54006020	Tị̃mị̃tị́yọ̃, ímba ãko Ãdróŋá 'bã fẽlé mídrị́ rĩ kí tã múké-múké. Mí uná mi 'bá ru 'bãlépi kí nị̃táŋâ trũ ãgátã galépi ífí kóru 'dĩ kí sĩ uná-unâ.
54006021	'Bá ãzí rĩ 'bã kí ásị́ pírí ị́jọ́ ụ̃nọ́kụ́ drị́ imbálé ĩnzõ rú 'dĩ kí drị̃ gá, a'be kí gẹ̃rị̃ Ãdróŋá drị́ ã'ị̃táŋá drị̂ rá. Lẽtáŋá uyaŋâ kóru Ãdróŋá drị̂ 'bã adru ĩmi abe pírí.
55001001	Wárágã 'dĩ angá ma Páwụ̃lọ̃ Ãdróŋá 'bã pẽlé ụ̃pị́gọ́ŋá Kúrísĩtõ Yẹ́sụ̃ ãni la rú, sĩ ị́jọ́ mgbã Ãdróŋá 'bã azịlé 'bá pajó ídri ịsụ́jó Yẹ́sụ̃ Kúrísĩtõ agá rĩ drị́.
55001002	Mâ ngọ́pị Tị̃mị̃tị́yọ̃, mâ lẽlé ambamba rĩ: má a'ị́ Ãdróŋá ãmã Átẹ́pị ãzíla Kúrísĩtõ Yẹ́sụ̃ Úpí ãmadrị̂ 'bã fẽ míní lẽtáŋá uyaŋâ kóru, ásị́ ị̃gbẹ̃ ími ãzã 'bã agájó ĩ'diní rĩ 'i.
55001003	Tị̃mị̃tị́yọ̃, ma ãwã'dĩfô fẽ Ãdróŋá ní mî sĩ, Ãdróŋá mání ãzị́ ngajó ĩ'diní ásị́sị́ŋá ãlá pírí sĩ, cécé ándrá má áyị́pịka 'bã kí idélé ĩ'diní rĩ ní rĩ nî. Ma ụ́'dụ́ pírí sĩ Ãdróŋá ã'ị̃ ími ị́jọ́ sĩ ị̃tụ́ kí ị́nị́ be.
55001004	Álẽ tí ími ndrelé gbõrú ị̃dị́, ã'dusĩku má igá ị́jọ́ ándrá mî mị́ndrẹ ũsũjó ãmaní ãma awajó mí be rĩ sĩ rĩ 'i, ãyĩkõ la mụ galé áma ásị́ gá tré ãdrĩ dó ãma ịsụ́ mí be ị̃rị̃ trá ãngũ ãlu gá ị̃dị́ rĩ gá.
55001005	Ã'dusĩku ánị̃ í'bã ími ásị́ Úpí Yẹ́sụ̃ Kúrísĩtõ drị̃ gá ã'ị̃táŋá mgbã la sĩ ãndá-ãndá ru rĩ gá rá. Ã'ị̃táŋá mídrị́ 'dĩ ĩ'di ã'ị̃táŋá mí ãndrẽ Yụ́nẹ̃kẹ̃ drị̂ áni ãzíla mí ị̃dẹ́pị Lọ́yị̃sị̃ drị̂ áni rĩ 'i.
55001006	Ị́jọ́ 'dĩ sĩ, má igá mi 'i, lẽ í'bã ãcí úríndí drị́ gá Ãdróŋá 'bã fẽlé míní, ándrá mâ sĩ drị́ tị̃jó ími drị̃ gá rĩ 'bã kokõ.
55001007	Ãdróŋá fẽ ãmaní úríndí sĩ idéjó ụ̃rị̃ sĩ ku la, wó fẽ ãmaní úríndí adrujó ũkpó ru, lẽtáŋá ãvá sĩ rĩ, ãzíla ru tãmbajó ásị́ ị̃gbẹ́ sĩ rĩ 'i.
55001008	Ị́jọ́ 'dĩ sĩ, mí idé drị̃nzá sĩ ị́jọ́ Úpí drị̂ lũjó 'bá 'baní ku, ãzíla mí idé vâ ụ̃rị̃ sĩ áma ị́jọ́ sĩ ku ádrĩ táni adru mãbụ́sụ̃ gá ị́jọ́ Úpí Yẹ́sụ̃ drị̂ sĩ. Kẹ̃jị́ la gá, mí ã'ị̃ ũcõgõ ịsụ́lé ị́jọ́ mgbã rĩ sĩ, Ãdróŋá 'bã ũkpó la fẽjó míní rĩ sĩ.
55001009	Ĩ'di Ãdróŋá ãma palépi rĩ, ũpẽ ãma adrujó 'bá ĩ'di ãni la rú, adru ị́jọ́ ãmaní idélé rĩ sĩ ku, wó ị́jọ́ ĩ'di 'bã lẽlé nĩ ásị́ ị̃gbẹ̃ ĩ'didrị́ gá rĩ sĩ rĩ sĩ. Fẽ ãmaní ásị́ ị̃gbẹ̃ 'dĩ gẹ̃rị̃ Kúrísĩtõ Yẹ́sụ̃ rụ̂ sĩ údu i'dóŋá gâlé 'dã.
55001010	Wó ú'dî'da, i'da dó ãmaní ị́jọ́ 'dĩ kí gẹ̃rị̃ 'Bá 'bá Palépi Kúrísĩtõ Yẹ́sụ̃ 'bã drã 'bã ũkpó ndẽjó rá rĩ sĩ, i'da dó sĩ ãmaní gẹ̃rị̃ ídri ukólépi ku rĩ drị́ rĩ ị́jọ́ mgbã ĩ'didrị́ gá rĩ sĩ.
55001011	Ị́jọ́ 'dĩ sĩ, Ãdróŋá ãpẽ ma adrujó ĩ'di 'bã ụ̃pị́gọ́ŋá ru, ãzíla 'bá 'bá imbálépi ị́jọ́ mgbã 'dĩ ũlũlépi rĩ rú.
55001012	Ma bãsĩ ũcõgõ ịsụ́ ị́jọ́ 'dĩ kí sĩ. Wó tí, má u'á drị̃nzá sĩ ku, ã'dusĩku ánị̃ 'bá mání ã'ị̃lé rĩ rá, ãzíla má ã'ị̃ rá icó ídri mádrị̂ tãmbalé rá kpere ụ́'dụ́ ĩ'diní ãgõjó rĩ gá.
55001013	Ímbátáŋá pịrị míní arelé mádrị́ 'dĩ ímba tã la cécé mání imbálé míní rĩ áni ã'ị̃táŋá sĩ, ãzíla lẽtáŋá sĩ Kúrísĩtõ Yẹ́sụ̃ agá.
55001014	Ímba ị́jọ́ mgbã Ãdróŋá drị́ ãlápítítí 'dĩ tã ũkpó Úríndí Ãlá u'álépi ãma agá rĩ drị̂ sĩ.
55001015	Mî nị̃lé 'bo rĩ áni, 'bá Ásĩyã gá rĩ a'be kí ma rá, ala gá Fĩgẽlásĩ kí Hãmũgénĩ be mụ kí rá.
55001016	Lẽ ásị́ ị̃gbẹ̃ Ãdróŋá drị̂ 'bã adru lị́cọ́ Ũnẽsẽfórõ drị̂ ní 'bá ĩ'didrị́ kogá rĩ abe, ri amụ́lé áma ndrelé, áma ásị́ imbájó, drị̃nzá rụ vâ ĩ'di ku táni mání adrujó mãbụ́sụ̃ gá tí.
55001017	Ĩ'di 'bã amụ́jó Rụ́mị̃ gá rĩ sĩ, i'dó áma ndrụ̃lé kpere ĩ'di 'bã áma ịsụ́ agá.
55001018	Lẽ Ãdróŋá 'bã i'da ĩ'diní ásị́ ị̃gbẹ̃ ụ́'dụ́ Yẹ́sụ̃ 'bã ãgõjó rĩ sĩ. Ínị̃ vâ ko áma ãzã Ĩfésõ gá íngõpí yã rĩ gá rá.
55002001	Mâ ngọ́pị Tị̃mị̃tị́yọ̃, mí adru ũkpó ru ásị́ ị̃gbẹ̃ Ãdróŋá 'bã fẽlé míní Kúrísĩtõ Yẹ́sụ̃ agá rĩ sĩ.
55002002	Ị́jọ́ míní arelé mâ imbálé míní ũ'bí wẽwẽ rú kí drị̃lẹ́ gá 'dĩ kí, mí imbá kí 'bá mgbã icólépi kí imbálépi 'bá ãzí 'baní ĩndĩ rá rĩ 'banî.
55002003	Mí ã'ị̃ ũcõgõ ịsụ́lé má be ãsĩkárĩ ũkpó Kúrísĩtõ Yẹ́sụ̃ drị̂ áni.
55002004	Ãsĩkárĩ ãzí filépi ị́jọ́ 'bá ídri ãsĩkárĩ rú ku rĩ 'badrị̂ kí agá la yu, ã'dusĩku icó ãyĩkõ fẽlé ãmbógó ĩ'di sĩlépi ãsĩkárĩ rú rĩ ní ku, ĩ'di tị la are sĩ ãyĩkõ fẽjó ĩ'dinî.
55002005	Mí ũbĩ ãzị́táŋá Úpí drị̂ kí vú cécé 'bá ụ́ngụ́lẹ́ cẹ̃lépi ãbálá gá rĩ 'bã áni. Drĩ ãzị́táŋá nũ rá icó agalé ku, ịsụ́ vâ ũyá 'bãlé rĩ ku.
55002006	Ámvụ́ 'dị́pị ãzị́ ngalépi ũkpó sĩ rĩ, lẽ 'bã i'dó ũri ãfũlépi drị̃drị̃ rĩ kí nalé nĩ.
55002007	Mí ũrã ị́jọ́ mâ jọlé míní 'dĩ kí múké-múké. Ãdróŋá la míní úŋmĩ fẽ sĩ kí ífí nị̃jó nĩ.
55002008	-
55002009	Mí ãvĩ Yẹ́sụ̃ Kúrísĩtõ ãfũlépi úpí Dãwụ́dị̃ 'bã ũri rú, angálépi ídri, 'bá drãlépi rá rĩ kí drĩdríŋĩ gá rĩ 'bã ị́jọ́ ku. Ị́jọ́ mgbã Yẹ́sụ̃ drị́ mání ũlũlé 'dĩ bãsĩ mání ũcõgõ ịsụ́jó, áma umbéjó nõrórõ sĩ 'bá ị́jọ́ ũnzí idélépi mãbụ́sụ̃ rú rĩ áni 'dĩ. Wó ị́jọ́ Ãdróŋá drị́ rĩ ícó umbélé la nõrórõ sĩ ku.
55002010	Má ã'ị̃ dó sĩ ị́jọ́ pírí talé drĩ patáŋá ají, ãzíla dị̃zã ukólépi ku Kúrísĩtõ Yẹ́sụ̃ drị̂ fẽlé 'bá Ãdróŋá 'bã ũpẽlé rĩ 'baní rĩ gá.
55002011	Ị́jọ́ jọlé 'dĩ ĩ'di ị́jọ́ mgbã la: Ãdrĩ drã ĩ'di be, ãma vâ u'á ídri rú ĩ'di be.
55002012	Ãdrĩ ị́jọ́ ũkpó rĩ kí ta ĩ'di be, ãma ũpĩ na ĩ'di be. Ãdrĩ ĩ'di gã úmgbé, ĩ'di vâ ãma gã úmgbé.
55002013	Ãdrĩ adru ã'ị̃táŋâ kóru, ĩ'di ace ã'ị̃táŋâ trũ, icó ru gãlé úmgbé ku.
55002014	Tị̃mị̃tị́yọ̃, íri 'bá kí igálé ị́jọ́ 'dĩ kí sĩ, mí azị ĩ'baní Ãdróŋá rụ́ sĩ, ãwãjó ị́jọ́ ífí kóru rĩ kí sĩ ku. Ãwãŋá 'dĩ áni 'dĩ kí ífí kóru, ĩ'di 'bá kí arelépi rĩ kí iza rá.
55002015	Ínga ãzị́ ũkpó sĩ Ãdróŋá la dó sĩ ími ã'ị̃ rá. Mí adru 'bá ãzị́ ngalépi múké, 'bá ãzí ĩ'diní drị̃nzá fẽjó ku la, ãzíla 'bá ị́jọ́ mgbã rĩ 'bã ífí icélépi rĩ.
55002016	Mí uná mi ị́jọ́ jọlé 'bá 'bá 'dĩ kí sĩ, ãgátã gâlé ífí kóru 'dĩ kí 'bá drị̃ se ị́jọ́ ũnzí anzújó.
55002017	Ị́jọ́ jọlé 'dĩ áni rĩ kí iré 'bá ụrụ'bá gá cécé ãkõzá gbãnákã rú celépi 'bá ụrụ'bá gá rĩ áni. Hãyĩménã kí Fĩlétõ be ícétáŋá ị́jọ́ 'dĩ drị̂ kí.
55002018	A'be kí gẹ̃rị̃ ị́jọ́ mgbã rĩ drị̂ rá, jọ kí, ángáŋá 'bá drãlépi rá rĩ 'bã angájó ídri rĩ idé ru 'bo, ãzíla iza kí 'bá ãzí 'bã ã'ị̃táŋá rá.
55002019	Wó ị́jọ́ mgbã Ãdróŋá drị̂ tu pá mgbemgbe cécé bõrõ ị̃ndụ́ írã sĩ rĩ áni, ị́jọ́ sĩlé 'dĩ trũ: “Ãdróŋá nị̃ 'bá ĩ'didrị̂ kí rá,” ãzíla “'Bá jọlépi la kí Úpí ãni rĩ 'bã a'be kí ị́jọ́ ũnzí idéŋá cã.”
55002020	Jó ãmbógó agá, ãkójó adru ãlu idélé gólũdĩ sĩ ãzíla sílĩvã sĩ la ku, ãzí rĩ kí ídé kí báwũ sĩ ãzíla ũdrí sĩ. Ãkójó ãjẹ̃ rú rĩ kí ála kí ayú ị́jọ́, ãzíla ụ́'dụ́ ãmbogo-ãmbogo rĩ kí agá. Tá ãjẹ̃ were rĩ kí ála kí ayú ị́jọ́ ụ́'dụ́ pírí rĩ drị̂ kí agá.
55002021	Ídrĩ ími tãmba ãlá ru, mi adru ãkójó Ãdróŋá 'bã ayúlé ị́jọ́ ĩ'didrị̂ kí agá rĩ 'i. Mi adru ãlá ru, ãzíla mi adru bábá iyólé iyô ãzị́ Úpí drị́ pírí múké rĩ kí agá.
55002022	Mí apá ĩlí ũnzí kãrị́lẹ̃ drị́ ndú-ndú 'dĩ kí sĩ rá, índrụ̃ ị́jọ́ fẽlépi mi mũkẽ idé áyụ rĩ kî. Índrụ̃ ã'ị̃táŋá, lẽtáŋá ãzíla ásị́ ị̃gbẹ̃, u'ájó ãlu 'bá Úpí ã'ị̃lépi ásị́ ãlá sĩ 'dĩ abe.
55002023	Ájọ míní ífi ãgátã gâlé aza rú ãzíla ũndũwã kóru ãcóŋá fẽlépi 'dĩ kí agá ku.
55002024	Ãtí'bó Úpí drị̂ ãwã 'bá kí abe ku, ĩ'di rá la u'á ásị́ ị̃gbẹ́ sĩ 'bá pírí abe. Ĩ'di 'bá imbá múké ásị́ ị̃gbẹ́ sĩ, ĩ'di vâ 'bá drị̃-ũnzĩ rú 'dĩ kí ta.
55002025	Ãtí'bó Úpí drị̂ la 'bá ị́jọ́ mgbã gãlépi úmgbé 'dĩ kí imbá jãjã rú, Ãdróŋá nõ vâ kí ásị́ uja sĩ ị́jọ́ mgbã rĩ ã'ị̃jó rá íni.
55002026	Drĩ kí ị́jọ́ mgbã rĩ ũrã rá, ãzíla kí sĩ apá mãtégõ Sĩtánĩ 'bã 'bãlé ĩ'baní sĩ kí rụjó ngúlú ru sĩ kí 'bãjó mãbụ́sụ̃ gá rĩ agá rá.
55003001	Tị̃mị̃tị́yọ̃, lẽ ínị̃ ị́jọ́ 'dĩ kí cé, ụ́'dụ́ drụ́zị́ ãsị̃jó 'dã kí sĩ, ị́jọ́ kí adru ũkpó-ũkpó.
55003002	'Bá kí ru vúŋá lẽ áyụ, ãzíla kí vâ adru rọ̃mgbọ́ ru séndẽ sĩ. Kí vâ ru ịpị́ ãfó sĩ, kí ru lẽ ú'dáŋá sĩ, ru kí 'bá kí tịlépi rĩ kí ku, ị́jọ́ múké rĩ sĩ fẽ kí ãwã'dĩfô ku, ãzíla kí ásị́ ãlá kóru.
55003003	Kí adru 'bá lẽtáŋâ kóru, 'bá 'bá trũlépi ku, 'bá 'bá kí usúlépi rĩ rú, 'bá ru tãmbalépi cénĩ ku, ãzíla 'bá ásị́ ũnzí, vâ ị́jọ́ múké lẽlépi ku 'dĩ kî.
55003004	Kí ĩ'bã wọ̃rị́ka kí mẹ́lẹ́ mbe sĩ kí ụ'dị́jó, kí 'bá bị́lẹ́ kóru asílépi ị́jọ́ sĩ ku, 'bá ãfó ru, ãyĩkõ ụ̃nọ́kụ́ drị̂ lẽlépi áyụ wó ị́jọ́ Ãdróŋá drị̂ ã'ị̃lépi ku 'dĩ kî.
55003005	Kí ị́jọ́ idé cécé lẽ kí 'bã rĩ Ãdróŋá 'bã ị́jọ́ rá rĩ áni, wó gã kí ũkpó ĩ'didrị́ kí sĩ adrujó Ãdróŋá 'bã 'bá ru rĩ úmgbé. Lẽ mí u'á 'bá 'dĩ áni rĩ kí abe ãni rú ku.
55003006	'Bá 'dĩ áni 'dĩ kí acị́ lị́cọ́ tị pi trũ, kí sĩ mụ ũkú ulélé ĩnzõ sĩ gbõrú, ĩlí ũnzí 'bã drị̃ celé nĩ 'dĩ kí ụ'dụ trũ.
55003007	Ũkú 'dĩ kí ụ́'dụ́ pírí sĩ mvu ị́jọ́ ú'dí ụ̃nị̃lé, wó icó kí ị́jọ́ mgbã rĩ nị̃lé ku.
55003008	Yánẽ kí Yámbẽrẽ be ĩ'bã kí Mụ́sã drị̃ arụ́lé ãgátã sĩ rĩ áni, ímbá'bá 'dĩ áni 'dĩ kí ãgátã ga sĩ ị́jọ́ mgbã rĩ drị̃ ụtrị́jó. Ị́jọ́ ĩ'bã kí ũrãlé rĩ kí ũnzí-ũnzí, jõ wókõ ã'ị̃táŋá sĩ rĩ gá, úgã kí úmgbé.
55003009	Icó kí mụlé ị́jọ́ ĩ'ba ãni 'dĩ trũ álị́ ku, ã'dusĩku ụ́'dụ́ ãzí sĩ, 'bá pírí kí amụ́ ãzá ĩ'badrị̂ nị̃lé cécé ándrá Yánẽ 'badrị́ Yámbẽrẽ be rĩ áni.
55003010	Mi Tị̃mị̃tị́yọ̃, ínị̃ ímbátáŋá mâ imbálé rĩ rá, ídri mádrị̂, ị́jọ́ mâ ásị́ 'bã lẽlé idélé rĩ abe, índre ã'ị̃táŋá mádrị̂, ásị́ teŋá, lẽtáŋá ãzíla ị́jọ́ taŋá jã rĩ.
55003011	Ínị̃ ũcõgõ mádrị̂ kí pírí ãzíla cãndí mâ ịsụ́lé vâ mâ talé ru idélépi mání Ãnị̃tị́yọ́kị̃ gá, Ĩkónĩyãmũ gá ãzíla Lị́sị̃trã gá rĩ kí pírí, Úpí pa ma ala gá pírí nĩ.
55003012	'Bá pírí lẽlépi u'álépi Ãdróŋá 'bã 'bá ru, ídri Kúrísĩtõ Yẹ́sụ̃ drị̂ sĩ rĩ, kí ũcõgõ ịsụ́ rá.
55003013	Wó 'bá ũnzí ãzíla ĩnzó'bá ru 'dĩ kí mụ ũnzĩ trũ drị̃ gá, kí 'bá kí ulé ãzíla ála vâ kí ulé ĩndĩ.
55003014	Wó mî rú rĩ, ítu pá ũkpó ru ị́jọ́ míní arelé, ãzíla ã'ị̃lé ími ásị́ mgbã sĩ 'bo rĩ agá, míní 'bá ími imbálépi rĩ kí nị̃jó kí ã'di kí yã rĩ gá cé rĩ sĩ.
55003015	Ímbá míní ị́jọ́ Ãdróŋá drị́ sĩlé ãlá rĩ i'dójó ãnzị̃rị̃ŋã sĩ, ãzíla fẽ kí míní ũndũwã sĩ patáŋá amụ́lépi ã'ị̃táŋá sĩ Kúrísĩtõ Yẹ́sụ̃ rụ́ sĩ rĩ ịsụ́jó.
55003016	Ị́jọ́ sĩlé ãlá 'dĩ angá ãvá Ãdróŋá 'bã vulé drị̃ la gá nĩ rĩ sĩ, ĩ'di ụ̃rọ̃drị́ ru 'bá imbájó ị́jọ́ mgbã rĩ sĩ, uzájó 'bá drị̃ gá ị́jọ́ ũnzí sĩ, 'bá itújó ị́jọ́ izalé rĩ agá ãzíla 'bá imbájó ị́jọ́ u'ájó ádrízã Ãdróŋá 'bã lẽlé rĩ sĩ.
55003017	Ị́jọ́ 'dĩ sĩ, 'bá Ãdróŋá drị́ rĩ 'bã adru bábá ãko pírí trũ sĩ ãzị́ pírí múké rĩ kí ngajó.
55004001	Má azị mi Ãdróŋá drị̃lẹ́ gá, ãzíla Kúrísĩtõ Yẹ́sụ̃ drụ́zị́ amụ́lépi 'bá ídri rĩ kí ị́jọ́ lịlépi 'bá drãlépi rá rĩ abe, ãzíla drụ́zị́ i'dálépi Úpí ru ũpĩ ĩ'didrị̂ agá rĩ drị̃lẹ́ gá.
55004002	Mí ũlũ ị́jọ́ Ãdróŋá drị̂, mí itú mi bábá, 'bá drĩ kí táni lẽ la arelé la rá, jõku drĩ kí táni lẽ la arelé ku, mí ũlũ ĩ'baní ị́jọ́ mgbã rĩ, íza kí drị̃ gá, mí itú kí, ãzíla mí imbá kí ásị́ jãjã rú ásị́ ị̃gbẹ̃ sĩ.
55004003	Ụ́'dụ́ ãzí la amụ́ lé 'dĩ, 'bá kí drụ́zị́ ímbátáŋá mgbã rĩ gã úmgbé. Kí ị́jọ́ ĩ'baní lẽlé rĩ kí idé áyụ, ãzíla kí ímbá'bá ị́jọ́ ĩ'bã kí lẽlé arelé rĩ kí ũlũlépi áyụ rĩ kí tra wẽwẽ rú.
55004004	Kí ị́jọ́ mgbã rĩ gã úmgbé, be la kí ru uja ãwí ĩnzõ rú 'dĩ kí arelé.
55004005	Wó mi 'i Tị̃mị̃tị́yọ̃, ímba ími tã ị́jọ́ pírí agá, íta ũcõgõ, ínga ãzị́ ị́jọ́ Ãdróŋá drị́ mgbã rĩ ũlũjó rĩ, íde ãzị́ fẽlé mídrị́ ngalé rĩ rá.
55004006	Drĩ adru ma 'i, ídri mádrị̂ úsũ ĩ'di ídétáŋá ru Ãdróŋá ní 'bo. Ụ́'dụ́ mádrị́ mâ ími a'bejó rĩ acá rá.
55004007	Á'dị ã'dị́ ị́jọ́ mgbã rĩ drị̂ 'bo, áde ãbálá ụ́ngụ́lẹ́ ídri drị̂ 'bo, ámba vâ ã'ị̃táŋá ídri mádrị̂ drị̂ tã 'bo.
55004008	Úpí ị́jọ́ lịlépi pịrị-pịrị rĩ mba ú'dî'da mání ũyá ị́jọ́ kpị drị́ gá rĩ tã 'bụ̃ gâlé 'dã. Ĩ'di mụ mání fẽlé la ụ́'dụ́ 'dã sĩ, adru mání á'dụ̂sĩ ku, wó vâ 'bá pírí ĩ'di drị̃ tẽlépi ụ́'dụ́ ĩ'di 'bã ru i'dajó 'dã sĩ rĩ 'baní ĩndĩ.
55004009	Tị̃mị̃tị́yọ̃, mí ũbĩ drĩ ásị́ pírí sĩ amụ́lé má rụ́ 'dõlé mbẽlẽ rú,
55004010	ã'dusĩku Dẽmásĩ a'be ma ĩ'di 'bã ị́jọ́ ụ̃nọ́kụ́ 'dõ drị̂ lẽjó áyụ rĩ sĩ, mụ Tẹ̃sãlọ̃nị́kị̃ gá 'bo. Kẽrẽsénĩ mụ Gãlãtị́yã gá, ãzíla Tị́tọ̃ mụ Dãlãmãtị́yã gá.
55004011	'Bá acelépi má be rĩ dó lú Lụ́kã 'i á'dụ̂sĩ. Mí ají Mãrákõ 'i mí be ĩndĩ, ã'dusĩku ĩ'di amụ́ áma ãzã kolé ãzị́ Ãdróŋá drị̂ sĩ.
55004012	Ápẽ Tụ̃kị́kọ̃ tị Ĩfésõ gá.
55004013	Mî amụ́ agá, mí ají mâ bõngó ụrụ'bá 'bejó ị̃gbẹ̃ sĩ mâ a'belé Kãrị́pọ̃ drị́ Trõwásĩ gá rĩ ĩndĩ, ãzíla mâ bụ́kụ̃ kí, íníríkó tralé kãrãtásĩ sĩ wárágã sĩjó rĩ kí ĩndĩ.
55004014	Ãlẽkĩzéndã ãlị́gọ́ ru úká dịlépi rĩ idé ma ũnzí trẹ̃yị́. Úpí Yẹ́sụ̃ la dó ĩ'di ũfẽ ị́jọ́ ĩ'diní idélé má rụ́ 'dĩ kí sĩ nĩ.
55004015	Ínzị̃ mịfị́ ĩ'di sĩ, ã'dusĩku ga ãgátã ũkpó ru ị́jọ́ ãmaní jọlé rĩ kí sĩ.
55004016	Mâ pá tujó kẹ́sị̃ drị̃lẹ́ gá drị̃drị̃, mâ ị́jọ́ áma tõjó rĩ kí umvijó rĩ sĩ, 'bá pírí Yẹ́sụ̃ ã'ị̃lépi rá 'dĩ a'be kí ma á'dụ̂sĩ. Lẽ Ãdróŋá 'bã lã ị́jọ́ 'dĩ kí drị̃ gá ị́jọ́ ũnzí ru ku.
55004017	Wó Úpí tu pá má benĩ, fẽ vâ ũkpó mání sĩ ị́jọ́ mgbã Ãdróŋá drị̂ ũlũjó mgbọ rú 'bá Yãhụ́dị̃ rú ku 'dãá rĩ 'baní sĩ arejó la, pa vâ ma drã sị́ gá rá.
55004018	Úpí la mụ áma palé ị́jọ́ ũnzí rĩ kí agá, ãzíla ĩ'di vâ áma tãmba fijó Sụ́rụ́ ĩ'didrị́ 'bụ̃ gá rĩ gá rá. Dị̃zã 'bã adru Ãdróŋá ní jã 'dâ. Ámĩnã.
55004019	Ízị mání Pĩrĩsílã kí Ãkúwílã be, ãzíla 'bá Ũnẽsẽfórõ drị́ko gá ri kí abe.
55004020	Ĩrásĩtõ ace ándrá Kọ̃rị̃nị́tọ̃ gá, ãzíla má a'be ándrá Trọ̃fị́mọ̃ 'i ãyánĩ rú Mị̃lẹ́tụ̃ gá.
55004021	Mí ụ̃'bị̃ ásị́ pírí sĩ acájó 'dĩ sĩ ãngũ ị̃gbẹ́ kị́lị́mgbọ́rọ̃ŋá drị̂ acá drĩ ku rú. Yụ̃bụ́lọ̃ 'i, Pũdénĩ 'i, Lị́nọ̃ 'i, Kị̃lãwụ̃dị́yã 'i ãzíla ãmã ádrị́pịka kí ãmã ámvọ́pịka abe pírí, zị kí míní cící.
55004022	Úpí 'bã adru mí be, 'bã mba ími úríndí tã. Lẽtáŋá uyaŋâ kóru Ãdróŋá drị̂ 'bã adru mí be.
56001001	Wárágã 'dĩ angá mádrị́ ma Páwụ̃lọ̃ 'i ãtí'bó Ãdróŋá drị̂ ãzíla ụ̃pị́gọ́ŋá Yẹ́sụ̃ Kúrísĩtõ drị́ rĩ. Yẹ́sụ̃ pẽ áma tị ã'ị̃táŋá patáŋá ịsụ́jó rĩ agụlé 'bá Ãdróŋá 'bã ũpẽlé rĩ 'banî, sĩ kí imbájó ị́jọ́ mgbã rĩ lũjó ãzíla ídri Ãdróŋá 'bã lẽlé u'ájó ãlá rĩ i'dajó ĩ'banî.
56001002	Ị́jọ́ mgbã 'dĩ la fẽ ĩ'baní ásị́ 'bãlé ídri ukólépi ku, Ãdróŋá 'bã ị́jọ́ azịlé ĩ'baní 'dĩ sĩ ú'bã drĩ ụ̃nọ́kụ́ ku rĩ drị̃ gá, Ãdróŋá alị́ ala gá ĩnzõ ku.
56001003	I'da ị́jọ́ mgbã ĩ'didrị́ 'dĩ sáwã múké rĩ agá, 'dĩ ãzị́táŋá Ãdróŋá ãma Palépi rĩ 'bã fẽlé mádrị́ ũlũjó la rĩ 'i.
56001004	Ásĩ wárágã 'dĩ mâ ngọ́tị́ mgbã ãma sĩ adrujó ã'ị̃táŋá agá ãlu Tị́tọ̃ nî! Lẽtáŋá uyaŋâ kóru ãzíla ásị́ ị̃gbẹ̃ Ãdróŋá ãmã Átẹ́pị rú ãzíla Kúrísĩtõ Yẹ́sụ̃ 'Bá ãma Palépi rĩ.
56001005	Ị́jọ́ mání ími a'bejó Kụ̃rẹ́tị̃ gá rĩ, mi rú sĩ ị́jọ́ Kụ̃rẹ́tị̃ gá 'dãá itúlé ãzíla delé ku 'dãá rĩ kí itú, 'bá kãnị́sã 'bã drị̃lẹ́ ru rĩ kí ũpẽjó táwụ̃nị̃ ãlu-ãlu gâ sĩ, cécé ándrá mâ míní lũlé rĩ áni.
56001006	'Bá kãnị́sã 'bã drị̃lẹ́ ru rĩ 'bã adru kí 'bá ãzí ị́jọ́ ũnzí jọjó kí ụrụ'bá gá ku la, ũkú trũ ãlu, ãzíla anzị ĩ'didrị̂ 'bã adru kí 'bá Ãdróŋá ã'ị̃lépi la, drị̃-ũnzĩ kóru ãzíla bị́lẹ́ trũ.
56001007	'Bá kãnị́sã 'bã drị̃lẹ́ ru ãzị́ Ãdróŋá drị̂ fẽjó ĩ'didrị́, undrélépi la rĩ 'bã adru ị́jọ́ ũnzî kóru. 'Bã adru 'bá ãfó ru ku, ũmbã rú ku, ĩmẽrãlépi íwá sĩ ku, ásị́ ũnzíkãnã ku, ãzíla rọ̃mgbọ́ ru séndẽ sĩ ku íni la.
56001008	Be la rá la, 'bã adru 'bá ãmụ́ ã'ị̃lépi múké íni la, 'bá ị́jọ́ múké Ãdróŋá drị̂ kí lẽlépi idélépi la, 'bá ásị́ ị̃gbẹ́ vâ ị́jọ́ mgbã idélépi áyụ la, adrulépi ị́jọ́ ũnzî kóru, ru tãmbalépi ị́jọ́ pírí agâ sĩ gẹ̃rị̃ pírí sĩ rĩ 'i.
56001009	Lẽ 'bã rụ ị́jọ́ ĩ'diní imbálé mgbã 'dĩ mgbemgbe, 'ba uja ĩ'di ku, 'ba imbá sĩ 'bá kí ásị́ ímbátáŋá kpị rĩ sĩ, 'ba i'da dó sĩ ị́jọ́ ũnzí 'bá ãgátã galépi ị́jọ́ Ãdróŋá drị̂ sĩ 'dĩ 'badrị́ rĩ kî.
56001010	Ájọ ị́jọ́ 'dĩ íni la ã'dusĩku 'bá idemará ũnzí rĩ kí wẽwẽ rú, 'bá ị́jọ́ sĩ 'bá uléjó rĩ jọlépi 'dĩ kî trũ, ambamba la 'bá ru ĩtãrãlépi rá lã'bĩ Yãhụ́dị̃ drị̂ trũ 'dĩ kí.
56001011	Ímbátáŋá ĩnzõ rú rĩ sĩ, kí 'bá kí uja sĩ ã'ị̃táŋá mgbã rĩ a'bejó, ímbá'bá 'dĩ 'bã áni rĩ lẽ kí lú séndẽ ĩmidrị́ gá rĩ kí áyụ, lẽ ĩfẽ 'bã ĩyãŋã kí tú.
56001012	'Bá ãzí ãlu kí agá 'dãá ĩ'bã kí ũrãlé nábị̃ rú la jọ, “'Bá Kụ̃rẹ́tị̃ gá rĩ kí ụ́'dụ́ pírí sĩ ĩnzó'bá, ũmbã rú cécé ãnãkpá ásé agá rĩ kí áni, ãzíla kí ũvú'bá, vâ 'bá rọ̃mgbọ́ ru la kî.”
56001013	Ị́jọ́ jọlé 'dĩ ĩ'di ị́jọ́ mgbã la, Tị́tọ̃. Ị́jọ́ 'dĩ sĩ, mí uzá 'bá 'dĩ kí drị̃ gá ũkpó sĩ 'bã tu kí rú sĩ pá ã'ị̃táŋá agá ũkpó ru.
56001014	'Bã 'bã kí rú sĩ ásị́ ãwí 'bá Yãhụ́dị̃ rú 'dĩ 'bã kí nzelé ãzíla ãzị́táŋá ãfũlépi 'bá 'badrị̂ sĩ ị́jọ́ mgbã rĩ gãjó úmgbé 'dĩ kí drị̃ gá ku.
56001015	'Bá ásị́ ãlá rĩ ní ị́jọ́ múké rĩ ĩ'di ngá múké, wó 'bá ásị́ ũnzí rĩ ní ị́jọ́ ãlá rĩ icó ã'ị̃lé la ku, ã'dusĩku ásị́ ĩ'badrị̂ kí ũrãtáŋá ĩ'badrị́ abe kí ru iza rá.
56001016	'Bá 'dĩ kí ru 'bã nị̃ kí Ãdróŋâ cé, wó ị́jọ́ ĩ'bã kí idélé rĩ la i'da la nị̃ kí Ãdróŋá ku rĩ gá nĩ. Kí 'bá ngụ̃ ũnzí, ãzíla are kí ị́jọ́ ku, icó kí dó sĩ ị́jọ́ múké la idélé ku.
56002001	Wó Tị́tọ̃ mî rú rĩ gá, mí itú ú'áŋá ru icílépi ímbátáŋá ã'ị̃táŋá drị̂ i'dalépi rĩ áyụ.
56002002	Mí imbá ãgọbị mbalépi 'bo 'dĩ kí ru tãmbajó ị́jọ́ pírí ũnzí rĩ kí sĩ, 'bá 'bã ị̃nzị̃ kí ị̃nzị̃-ị̃nzị̃, 'bã adru kí ã'ị̃táŋâ trũ ũkpó ru, lẽtáŋâ trũ, ãzíla 'bá ị́jọ́ talépi ásị́ ị̃gbẹ́ sĩ la kî.
56002003	Mí imbá vâ ũkú mbalépi 'bo 'dĩ kí cécé 'dĩ 'bã áni, 'bã adru kí ãrútáŋá ru gbíyã ĩ'badrị̂ agá, 'bã adru kí 'bá 'bá rụ́ jọlépi ũnzí ku, ãzíla 'bá ĩmẽrãlépi íwá sĩ rĩ kí rú ku. Kẹ̃jị́ la gá 'ba imbá kí 'bá ãzí rĩ kí ị́jọ́ múké rĩ sĩ.
56002004	Ũkú mbalépi 'bo rĩ 'ba imbá kí ũkú ú'dí 'dĩ kí ĩ'bã ágó kí lẽjó ĩ'bã anzịŋá kí abe,
56002005	'bã mba kí ru tã lị́cọ́ ĩ'badrị̂ abe ãlá ru, 'bã nga kí ãzị́ lị́cọ́ gá rĩ kí ũkpó sĩ, ásị́ la 'bã adru kí ị̃gbẹ́ ru, ãzíla 'bã ru kí vâ sĩ ĩ'bã ágó kí ị́jọ́ ĩ'bã kí jọlé rĩ kí abe cí. Ị́jọ́ 'dĩ sĩ, 'bá ãzí 'bã u'dá dó sĩ ị́jọ́ Ãdróŋá drị̂ kí ị́jọ́ sĩ ku.
56002006	Mí imbá ãgọbị ú'dí 'dĩ kí 'bã mba kí ru tã cénĩ.
56002007	Mí adru ĩ'baní ícétáŋá ru ị́jọ́ pírí múké mî idélé rĩ kí sĩ. Ímbátáŋá mídrị́ rĩ 'bã adru ĩnzõ kóru ãzíla ũkpó ru,
56002008	'bá ãzí 'bã ide ị́jọ́ mî jọlé rĩ ku, 'bá ãgátã galépi mí be rĩ 'bã ịsụ́ kí rú sĩ drị̃nzá, ã'dusĩku ĩ'baní ị́jọ́ ũnzí icójó jọjó ãma ụrụ'bá gá ku rĩ sĩ.
56002009	Mí imbá ãti'bo kí ãrútáŋá idéjó ãmbogo ĩ'badrị̂ kí ụrụ'bá gá ị́jọ́ pírí sĩ, ãyĩkõ fẽjó ĩ'banî, ị́jọ́ ụ'dụjó ãmbogo kí tị gá ku.
56002010	'Bã ụ̃gụ̃ kí ãmbogo ĩ'badrị̂ 'bã ãko kí ku. Wó 'ba i'da kí ru 'bá mgbã múké la, ãzíla 'bá ásị́ tị̃jó kí drị̃ gá rá la rú, 'dĩ la dó sĩ ímbátáŋá múké Ãdróŋá ãma Palépi rĩ drị́ gá rĩ fẽ adrulé ãjị́ trũ 'bá pírí 'banî.
56002011	Ásị́ ị̃gbẹ̃ Ãdróŋá drị́ lẽtáŋá ĩ'di 'bã lẽjó 'bá pajó rĩ, i'da dó ru 'bá pírí ní 'bo.
56002012	Ĩ'di ãma imbá ị́jọ́ ũnzí ụ̃nọ́kụ́ drị̂ kí gãjó ũlẽ ĩ'didrị̂ abe úmgbé, ãma sĩ ãma tãmba pá tujó ũkpó ru ị́jọ́ kpị sĩ ị́jọ́ ụ̃nọ́kụ́ ú'dî'da 'dĩ drị̂ kí agá,
56002013	ãmaní drĩ drị̃lẹ́ba ásị́ 'bãjó drị̃ la gá rĩ tẽ agá 'dĩ ụ́'dụ́ ị́jọ́ dị̃zã, rú drụ́zị́ Ãdróŋá ãmadrị́ ãmbõgõ Yẹ́sụ̃ Kúrísĩtõ 'Bá 'bá Palépi rĩ, 'bã ru i'dajó rĩ sĩ.
56002014	Fẽ ru ãma unzejó ị́jọ́ ũnzí pírí agá, ãma ũjĩjó ãlá ru, ãma 'bãjó ĩ'di 'bã 'bá ru ãmaní sĩ ãma 'bãjó ị́jọ́ kpị idéjó.
56002015	Lẽ mí imbá 'bá kí ásị́ ị́jọ́ 'dĩ kí idéjó, kí itújó ị́jọ́ ítúŋá lẽlépi rĩ sĩ ãzị́táŋá 'bã lẽlé rĩ áni. 'Bá ãzí 'bã avá rú sĩ ũkpõ mídrị̂ rĩ sĩ ku.
56003001	Tị́tọ̃, mí igá 'bá mídrị́ 'dĩ kí ãrútáŋá idéjó 'bá kí drị̃lẹ́ gá rĩ kí ụrụ'bá gá, ãzị́táŋá ĩ'badrị̂ kí ị̃nzị̃jó sĩ adrujó bábá sĩ ị́jọ́ múké rĩ idéjó.
56003002	Ílũ ĩ'baní 'bã jọ kí ị́jọ́ ũnzí 'bá ãzí ụrụ'bá gá ku, 'bã ãwã kí 'bá kí abe ku, 'bã ndre kí 'bá 'bã ízákĩzã ãzíla 'bã rụ kí 'bá kí ị́jọ́ jã sĩ.
56003003	Ãma ándrá aza sĩ ị́jọ́ ũnzí kí idé agá drị̃ ũnzí sĩ, ãma acá dó ãtí'bó ru ũlẽ ị́jọ́ ũnzĩ idéjó rĩ áni. Ãri sáwã izalé ídri ãmadrị̂ agá 'bá kí ngụ̃jó ãzíla 'bá kí ndrejó mịfị́ ũnzí sĩ. Ị́jọ́ 'dĩ sĩ, 'bá ãzí rĩ ngụ̃ kí ãma ũnzí ãngũ vâ kí ũnzí.
56003004	Wó ásị́ ị̃gbẹ̃ ãzíla lẽtáŋá Ãdróŋá ãma Palépi rĩ drị́ rĩ la mụ ru i'dalé 'bo,
56003005	pa ãma rá, adru ãmaní ị́jọ́ múké idélé rĩ sĩ ku, wó ásị́ ị̃gbẹ̃ ĩ'didrị́ gá rĩ sĩ. Ũjĩ ị́jọ́ ũnzí ãmadrị̂ kí ãzíla fẽ ãmaní ídri ú'dí Úríndí Ãlá rĩ sĩ.
56003006	Ãdróŋá ũsũ Úríndí Ãlá 'dĩ ãma drị̃ gá Yẹ́sụ̃ Kúrísĩtõ 'Bá ãma Palépi rĩ sĩ.
56003007	Ị́jọ́ 'dĩ sĩ, 'bã dó ãma ãlá ru ásị́ ị̃gbẹ̃ ĩ'didrị́ ãmbógó rĩ sĩ, ã'bã ásị́ ãma dó mụ ídri ukólépi ku rĩ nalé ĩ'di trũ ãlu.
56003008	Ị́jọ́ mâ jọlé míní 'dĩ kí ị́jọ́ mgbã la, álẽ íjọ ị́jọ́ 'dĩ kí ũkpó ru, 'bá ásị́ 'bãlépi ị́jọ́ Ãdróŋá drị̂ drị̃ gá rĩ 'bã adru kí mịfị́ trũ, sĩ ru ásị́ 'bãjó pírí ị́jọ́ múké rĩ kí idéjó. Ị́jọ́ 'dĩ kí múké ãzíla ụ̃rọ̃drị́ ru 'bá pírí 'banî.
56003009	Ífi ãgátã galé, ãzíla ãwí ífí kóru á'bị́ ũlãjó, jõku ãwãŋá ãzíla ãcóŋá cojó, ãzị́táŋá 'bá Yãhụ́dị̃ rú 'dĩ 'badrị̂ kí agá ku. Ị́jọ́ 'dĩ 'bã áni 'dĩ kí ãzị̂ kóru ãzíla kí sáwã iza.
56003010	'Bá 'bá kí awalépi rĩ íli bị́lẹ́ ị̃ndụ́ la pâlé ị̃rị̃, 'dã 'bã ũngúkú gá drĩ gã úmgbé, mí a'be ĩ'di cã.
56003011	Lẽ ínị̃ cé 'bá 'dĩ 'bã áni rĩ iza kí ru ị́jọ́ ũnzí sĩ rá, ũnzĩkãnã ĩ'badrị́ gá rĩ la ị́jọ́ lị kí drị̃ gá nĩ.
56003012	Má itú ma Ãtémã 'i jõku Tụ̃kị́kọ̃ tị pẽlé mí rụ̂lé, kí ãzí drĩ acá mí rụ́ 'dâ 'bo, mí ụ̃'bị̃ ásị́ pírí sĩ calé má rụ́ táwụ̃nị̃ Nị̃kọ̃pọ́lị̃ gâlé gbõŋáŋá ru, ã'dusĩku ápẽ ãngũ ị̃gbẹ́ rĩ tẽjó 'dãá.
56003013	Mí ụ̃'bị̃ Zénã jájĩ rú rĩ kí ãzã kolé Ãpọ́lọ̃ be ãko pírí sĩ ãcị̃ ĩ'badrị̂ agá 'bã ĩcẽ kí ãko ãzí ĩ'ba kí lẽlé la sĩ ku.
56003014	'Bá ãmadrị̂ 'bã ụ̃nị̃ kí ru fẽjó pírí ị́jọ́ múké idéjó, sĩ ãko fẽjó ị́jọ́ lẽlé idélé ụ́'dụ́ pírí rĩ kí ãzã kojó, 'bã adru kí ũvũ rú ku.
56003015	'Bá pírí má rụ́ 'dõlé rĩ zị kí ĩmi pírí cící ãzíla 'bá ãma lẽlépi ã'ị̃táŋá 'dĩ agá 'dĩ kí ĩzị kí cící. Lẽtáŋá uyaŋâ kóru Ãdróŋá drị̂ 'bã adru ĩmi abe pírí.
57001001	Wárágã 'dĩ angá mádrị́ ma Páwụ̃lọ̃ umbélé mãbụ́sụ̃ gá ị́jọ́ Kúrísĩtõ Yẹ́sụ̃ drị̂ ũlũŋá sĩ rĩ 'i, ãzị ĩmi ãmã ádrị́pị Tị̃mị̃tị́yọ̃ be cící. Ásĩ wárágã 'dĩ Fị̃lị̃mọ́nã ãmã ádrị́pị ãmã lẽlé ambamba ãzị́ ngalépi ãma abe rĩ nî,
57001002	ãmã ámvọ́pị Ãfíyã, ãzíla Ãrị̃kị́pọ̃ ãsĩkárĩ rú ãma abe rĩ, ãzíla 'bá Yẹ́sụ̃ ã'ị̃lépi rá, ru tralépi mí drị́ko gá 'dĩ 'banî.
57001003	Lẽtáŋá uyaŋâ kóru ãzíla ásị́ ị̃gbẹ̃ Ãdróŋá ãmã Átẹ́pị ãzíla Úpí ãma ãni Yẹ́sụ̃ Kúrísĩtõ drị́ rĩ 'bã adru ĩmi abe.
57001004	Ma ụ́'dụ́ pírí sĩ Ãdróŋá ní ãwã'dĩfô fẽ mání ĩ'di zị agá míní Fị̃lị̃mọ́nã,
57001005	ã'dusĩku ári ị́jọ́ arelé ã'ị̃táŋá mí ãni Úpí ãma ãni Yẹ́sụ̃ drị̃ gá ãzíla mî lẽtáŋá 'bá pírí Ãdróŋá ãni 'dĩ kí ụrụ'bá gá rĩ drị̃ gá.
57001006	Ma Ãdróŋá zị, tị icíma ãma ãni ĩmi abe ĩmi 'bá ã'ị̃táŋâ trũ 'dĩ 'badrị̂ 'bã zo drị̃ gá drị̃ gá ị́jọ́ idélé múké rĩ agâ sĩ. Ị́jọ́ idélé íni 'dĩ 'bã fẽ dị̃zã Kúrísĩtõ nî.
57001007	Áma ãmgbã ịsụ́ ãyĩkõ ãmbógó, ãzíla ásị́ ũŋmĩŋá mgbã la, lẽtáŋá mídrị́ sĩ, má ádrị́pị, ásị́ ị̃gbẹ̃ mídrị̂ fẽ ãyĩkõ 'bá Ãdróŋá drị̂ kí ásị́ gá rá.
57001008	Ị́jọ́ 'dĩ sĩ, má icó tá míní ị́jọ́ jọlé drị̃ ũkpó sĩ, mî ádrị́pị Kúrísĩtõ agá rĩ áni, ãzíla fẽjó la mí idé ãko mâ lẽlé mí idé rĩ.
57001009	Wó má a'ị́ dó mi áma tị arejó ị́jọ́ 'dĩ gá 'dâ lẽtáŋá sĩ, ma Páwụ̃lọ̃, ãmbá ru, sáwã 'dĩ sĩ mãbụ́sụ̃ gá ị́jọ́ Kúrísĩtõ Yẹ́sụ̃ drị́ gá rĩ sĩ rĩ 'i.
57001010	Má a'ị́ mi 'i adrujó mâ ngọ́pị Ũnésẽmũ Yẹ́sụ̃ Kúrísĩtõ agá rĩ ní ásị́ ị̃gbẹ́ sĩ, ã'dusĩku ĩ'di dó mâ ngọ́tị́ mgbã Yẹ́sụ̃ agá rĩ 'i, má acá ĩ'diní átẹ́pị rú úríndí sĩ mání adrujó mãbụ́sụ̃ gá rĩ sĩ.
57001011	Ũnésẽmũ ándrá míní ãzị̂ kóru, wó ú'dî'da acá dó 'bá múké ãzị́ ãni la rú ãmaní mí be ị̃rị̃ trá.
57001012	Ma ĩ'di tị pẽ mí rụ̂lé 'dĩ, nze áma ásị́ 'dụlé ĩndĩ.
57001013	Álẽ tí ĩ'di tãmbalé má rụ́ 'dõlé ũgũgõ, ĩ'di dó sĩ áma ãzã ko ími kẹ̃jị́ gá, mâ drĩ adru agá mãbụ́sụ̃ gá nõrórõ trũ drị́ gá ị́jọ́ mgbã Yẹ́sụ̃ drị̂ ũlũŋá sĩ rĩ gá.
57001014	Wó álẽ ị́jọ́ idélé ími tị kóru ku, ãzãkoma mî fẽlé mání rĩ 'bã adru ími ũŋmĩŋá sĩ ku, rá la 'ba angá ími ásị́ gá mî lẽtáŋá sĩ.
57001015	Ũnésẽmũ apá nõ bãsĩ mí rụ̂lé íni rá la, mí ịsụ́ rú sĩ mî ngá vúlé jã 'dâ íni.
57001016	Adru dó ú'dî'da rĩ gá ãtí'bó ru íni á'dụ̂sĩ ku, wó alị 'dĩ drị̃ gâ sĩ rá, ĩ'di dó ãmã ádrị́pị lẽlé Yẹ́sụ̃ agá rĩ, mání rĩ gá ị́jọ́ la ãmbógó ru, ĩ'di ị́jọ́ la adru míní ãmbógó ru adru ĩ'di 'bã adrujó ãtí'bó ru rĩ sĩ á'dụ̂sĩ ku, wó ĩ'di 'bã adrujó mí ádrị́pị ãzí ru Úpí Yẹ́sụ̃ agá rĩ sĩ.
57001017	Ídrĩ áma ã'ị̃ ími ãzí ru rá, mí a'ị́ vâ ĩ'di cécé mî tá áma a'ị́lé mídrị́ kogá rĩ 'bã áni.
57001018	Drĩ ị́jọ́ ãzí iza mí rụ́ rá, jõku ụ̃gụ̃ mí ãko ãzí yã áni, mí a'ị́ ĩ'di mádrị́, ma ũfẽ la ma 'i.
57001019	Ma Páwụ̃lọ̃ 'i, ásĩ wárágã 'dĩ áma mgbã rĩ 'bã drị́ sĩ, ma tị la ũfẽ rá. Ádrĩ ájẹ́ ími ãzã ko agá ku, mí icó ájẹ́ ídri ú'dí Yẹ́sụ̃ agá 'dĩ ịsụ́lé ku, ị́jọ́ 'dĩ sĩ, ími ídri ĩ'di mâ ãko rú.
57001020	Má ádrị́pị, mí ã'ị̃ mání ị́jọ́ ãlu 'dĩ idélé, Úpí 'bã ị́jọ́ sĩ, ísũ ị̃yị́ ị̃gbẹ́ áma ásị́ gá Kúrísĩtõ sĩ.
57001021	Áma ásị́ ũkpó ru mâ wárágã 'dĩ sĩ agá, ã'dusĩku ánị̃ rá mi ị́jọ́ mâ a'ị́lé 'dĩ idé ĩ'di ị́jọ́ má a'ị́lé 'dĩ ndẽ rá.
57001022	Má a'ị́ mí idé mání ị́jọ́ 'dĩ 'i, mí idé jõ mání ãngũ sĩ ũmvu sujó la rá, ã'dusĩku á'bã áma ásị́ gá, Ãdróŋá la mî zịtáŋá umvi áma ujajó mí rụ̂lé gbõrú rá.
57001023	Ĩpãfúrã mâ mãbụ́sụ̃ ãzí Kúrísĩtõ Yẹ́sụ̃ agá rĩ, zị mi cící,
57001024	ãzíla 'bá ãmã ãzị́ ngajó ĩ'ba abe Mãrákõ 'i, Ãrĩsĩtãríkõ kí Dẽmásĩ trũ ãzíla Lụ́kã 'i, zị kí mí ĩndĩ.
57001025	Lẽtáŋá uyaŋâ kóru Úpí ãma ãni Yẹ́sụ̃ Kúrísĩtõ drị̂ 'bã adru ĩmi drị̃ gá pírí.
58001001	Ándrá ídu rĩ sĩ Ãdróŋá jọ ị́jọ́ pâlé wẽwẽ rú gẹ̃rị̃ ndú-ndú sĩ ãma áyị́pịka 'baní nãbịya 'bã rụ̂ sĩ,
58001002	wó ụ́'dụ́ ãsị̃ŋá gá 'dĩ kí agâlé ru ri ị́jọ́ jọlé ĩ'di 'bã Ngọ́pị rụ̂ sĩ, 'dĩ Ngọ́pị̃ ĩ'di 'bã pẽlé adrujó ãko pírí 'bã drị̃lẹ́ ru rĩ 'i, ãzíla ĩ'di rụ̂ sĩ Ãdróŋá 'bã ãko pírí ụ̃nọ́kụ́ gá 'dĩ kî.
58001003	Ãdróŋá Ngọ́pị 'dĩ ĩ'di dị̃zã lẽrẽlẽrẽ Ãdróŋá drị̂ i'dalépi rĩ 'i, i'da Ãdróŋá ãmgbã 'bã gbíyã, ãzíla ĩ'di ãko pírí kí tãmbalépi ị́jọ́ ĩ'di 'bã jọlé ũkpõ ĩ'didrị́ gá rĩ sĩ 'i. Ãdróŋá Ngọ́pị 'dĩ ĩ'diní ị́jọ́ ũnzí trũjó 'bo rĩ vúlé gá ri dó Ãdróŋá Ũkpó 'Dị́pị ị̃nzị̃lé ị̃nzị̃ 'bụ̃ gá rĩ 'bã drị́ ãndá rĩ gá.
58001004	Ị́jọ́ 'dĩ sĩ, acá dó ãmbógó ru ãndânĩ ndẽ mãlãyíkã kí rá cécé rụ́ Ãdróŋá 'bã ị̃drị̃lé ĩ'diní rĩ 'bã ndẽlé ãmbõgõ sĩ rá rĩ áni.
58001005	Ĩlũ mání, Ãdróŋá jọ ándrá mãlãyíkã íngõ ní ị́jọ́ 'dĩ rá la nĩ: “Mi mâ Ngọ́pị 'i, ãndrũ má acá mî Átẹ́pị rú?” Jõku jọ vâ, “Ma adru ĩ'di 'bã Átẹ́pị, ãzíla ĩ'di dó mụ adrulé mâ Ngọ́pị?”
58001006	Ãdróŋá la mụ ĩ'di 'bã Ngọ́pị Kãyú rĩ tị ãpẽlé ụ̃nọ́kụ́ gá 'dõlé 'bo, jọ, “Lẽ mãlãyíkã pírí Ãdróŋá drị̂ 'bã ị̃nzị̃ kí ĩ'di 'i.”
58001007	Wó ị́jọ́ ĩ'di 'bã jọlé mãlãyíkã kí drị̃ gá rĩ jọ, “Má idé mãlãyíkã kí ãlụ́kụ́kụ̃ áni, ãzíla ãtí'bó ĩ'didrị̂ kí ãcí 'bã idrakátị áni.”
58001008	Wó Ngọ́pị̃ drị̃ gá jọ, “Ãdróŋá, úmvúke mídrị̂ la mụ adrulé jã 'dâ, ãzíla ị́jọ́ lịŋá kpị rĩ la adru gbéréke ũpĩ ãni míní sĩ Sụ́rụ́ mídrị̂ drị̃ cejó rĩ áni.
58001009	Ílẽ ị́jọ́ kpị rĩ áyụ ãzíla ígã ị́jọ́ ũnzí rĩ úmgbé, ị́jọ́ 'dĩ sĩ, Ãdróŋá, Ãdróŋá mídrị̂ ũ'bã mi 'bá míní adrujó ĩ'ba abe 'dĩ kí drị̃lẹ́ gá, ĩ'di 'bã ími drị̃ gá ãdu ãyĩkõ drị̂ ũsũjó rĩ sĩ.”
58001010	Ãdróŋá jọ vâ, “Í'dóŋá gâlé, Úpí la, í'bã ándrá ụ̃nọ́kụ́ ị̃ndụ́ mi 'i, ãzíla 'bụ̃ ĩ'di ãzị́ drị́mvụ́ mídrị́ gá rĩ 'bã idélé rĩ 'i.
58001011	Kí ị̃lị̃kị̃ rá, wó mi ace mi 'i, kí de rá cécé bõngó sụ̃lé sụ̃sụ̃ rĩ áni.
58001012	Mi mụ kí tralé cécé bõngó áni, mi mụ kí 'belé ásé gá cécé bõngó delépi rá rĩ 'bejó ásé gá rĩ áni. Wó mi ace ími vúŋá sĩ, ãzíla mi mụ u'álé jã 'dâ.”
58001013	Ãdróŋá jọ mãlãyíkã íngõ ní, “Íri áma drị́ ãndá gá 'dâ, kpere mání mẹ́rọ́'bá mídrị̂ kí 'bã agá ími pálé gá” ?
58001014	Mãlãyíkã pírí adru kí úríndí tị ãpẽlé amụ́lépi ãzị́ ngalépi 'bá Ãdróŋá 'bã mụlé palé rĩ 'banî ku yã?
58002001	Ị́jọ́ 'dĩ sĩ, lẽ ã'bã ãma ásị́ ũkpó ru ị́jọ́ arejó, ị́jọ́ mgbã ãmaní arelé 'bo rĩ drị̃ gá, ị́jọ́ 'bã agba rú sĩ ãma ku.
58002002	Ã'dusĩku ị́jọ́ ándrá mãlãyíkã 'bã kí jọlé rĩ drĩ adru mgbã ũkpó ru, wó ị́jọ́ 'dĩ izajó ãzíla arejó la ku rĩ drĩ ándrá drị̃rịma mgbã la ịsụ́,
58002003	ãma icó apálé íngoní-íngoní ru ãdrĩ ị́jọ́ patáŋá ãmbógó 'dĩ 'bã áni rĩ 'bã ị́jọ́ 'bã ápãrákã rú? 'Dĩ patáŋá Úpí 'bã ándrá ị́jọ́ la azịjó drị̃drị̃ nĩ rĩ 'i, ãzíla acá ãma rụ́ 'dõlé 'bá ándrá ị́jọ́ 'dĩ arelépi Úpí tị gâ sĩ rĩ 'bã rụ̂ sĩ.
58002004	Ãdróŋá nze vâ ãmaní vú la ícétáŋá kî sĩ, ị́jọ́ ụ̃sụ̃táŋá ru 'dĩ kî sĩ, ãzíla tálí wẽwẽ rú 'dĩ kí abe ãzíla fẽtáŋá Úríndí Ãlá rĩ drị́ ĩ'di 'bã awalé ĩ'di 'bã lẽtáŋá sĩ rĩ sĩ.
58002005	Ãdróŋá ũ'bã mãlãyíkã kí ụ̃nọ́kụ́ ãmaní ị́jọ́ jọjó drị̃ la gá amụ́lépi 'dĩ 'bã drị̃lẹ́ ru ku.
58002006	Wó ị́jọ́ sĩlé rĩ 'bã ãzí gá 'bá ãzí nze ị́jọ́ vú, “'Bá ĩ'di ã'di 'i míní ị́jọ́ ũrãjó drị̃ la gá, ngọ́tị́ 'bádrị̂ ĩ'di íngoní ru míní tã la mbajó?
58002007	Í'bã Yẹ́sụ̃ vụ̃rụ́lẹ́ mãlãyíkã kí vúlé gá sáwã were sĩ, ífẽ ĩ'diní dị̃zã Ũpĩ drị́ gá rĩ 'i ãzíla ị̃nzị̃táŋá drị́ gá rĩ,
58002008	ãzíla í'bã ãko pírí kí ĩ'di pálé gá.” Ãdróŋá ní ãko pírí kí 'bãjó ĩ'di pálé gá rĩ sĩ, ãko ãzí Ãdróŋá 'bã a'belé ĩ'didrị́ ku la 'dáyụ. Wó ú'dî'da ãndre kí ãko pírí kí ĩ'di pálé gá rĩ gá ku.
58002009	Wó Yẹ́sụ̃ ãma ndrelé rĩ Ãdróŋá 'bã ándrá ĩ'di vụ̃rụ́lẹ́ mãlãyíkã kí vúlé gá, ú'dî'da úsu ĩ'di drị̃ gá dị̃zã Ũpĩ drị̂ 'i, ị̃nzị̃táŋâ trũ ã'dusĩku ịsụ́ ũcõgõ drã sĩ rá, ị́jọ́ 'dĩ sĩ ásị́ ị̃gbẹ̃ Ãdróŋá drị̂ sĩ Yẹ́sụ̃ 'bã ụ̃'bị̃ drã 'bã ãjị́ 'bá pírí 'bã ị́jọ́ sĩ.
58002010	Ãko pírí kí Ãdróŋá ãni, ãzíla ũ'bã ãko pírí kí ĩ'di 'bã ũkpó sĩ. Ị́jọ́ 'dĩ sĩ, Ãdróŋá idé ị́jọ́ ũnĩ-ambamba la ĩ'di 'bã Yẹ́sụ̃ 'bãjó ãlá ru ĩ'diní ũcõgõ ịsụ́jó rĩ sĩ rĩ sĩ, cécé Yẹ́sụ̃ 'bã anzị wẽwẽ rú Ãdróŋá drị̂ kí ajíjó dị̃zã ĩ'didrị̂ agá ãzíla kí pajó rĩ áni.
58002011	Yẹ́sụ̃ 'bá kí 'bãlépi ãlá ru rĩ ãzíla 'bá ĩ'di 'bã 'bãlé ãlá ru rĩ kí abe ãfũ kí 'bá ãlu rú, Átẹ́pị ĩ'di pírí ãlu. Ị́jọ́ 'dĩ sĩ, idé dó sĩ drị̃nzá sĩ 'bá kí umvejó ĩ'di 'bã ádrị́pịka rú ku.
58002012	Jọ vâ Ãdróŋá ní, “Ma mụ ími rụ́ ũlũlé mâ ádrị́pịka 'dĩ 'banî, ãzíla ma mụ úngó ími rụ́ ịcụ́jó rĩ kí ngolé ũ'bí ru tralépi rĩ kí drị̃lẹ́ gá.”
58002013	Jọ vâ, “Ma mụ áma ásị́ 'bãlé Ãdróŋá drị̃ gá.” Ãzíla jọ vâ, “Ma 'dõ, anzị Ãdróŋá míní fẽlé mádrị́ rĩ kí abe.”
58002014	Anzị 'bã kí adrujó ụrụ'bá ãzá trũ ãzíla ãrí trũ rĩ sĩ, Yẹ́sụ̃ acá vâ ĩ'bã ãzí ru, uja dó sĩ 'bá ũkpõ drã drị́ gá rĩ rụlépi rĩ ũkpó kóru 'dĩ Sĩtánĩ 'bá ị́jọ́ ũsõlépi rĩ 'i,
58002015	ãzíla ũtrũ 'bá pírí ụ̃rị̃ drã drị̂ 'bã umbélé ãtí'bó ru ídri ĩ'badrị̂ agá 'dĩ kî.
58002016	Ị́jọ́ 'dĩ sĩ, mgbã rĩ gá Yẹ́sụ̃ amụ́ mãlãyíkã kí ãzã kolé la ku wó drị̃lẹ́ Ịbụrahị́mụ̃ drị̂ kî.
58002017	Ị́jọ́ 'dĩ sĩ, ú'bã dó ĩ'di adrujó cécé ĩ'di 'bã ádrị́pịka ãzíla ámvọ́pịka kí áni ị̃nzị̃táŋá ru gẹ̃rị̃ pírí sĩ, 'bã acá dó sĩ átáló ãmbógó ãndânĩ ásị́ ị̃gbẹ̃ ãni ãzíla ã'ị̃táŋá drị́ ãzị́ Ãdróŋá drị̂ ngalépi, ãzíla ị́jọ́ ũnzí 'bá 'badrị̂ kí idélépi rĩ rú.
58002018	Ã'dusĩku Yẹ́sụ̃ 'bã mgbã rĩ 'bã alịjó ũcõgõ agâ sĩ sáwã ĩ'di ụ̃'bị̃jó rĩ sĩ rá rĩ sĩ, icó dó 'bá ụ̃'bị̃lé rĩ kí ãzã kolé rá.
58003001	Ị́jọ́ 'dĩ sĩ, ãmã ádrị́pịka ãzíla ámvọ́pịka ãlá Ãdróŋá 'bã umvelé sụ́rụ́ ĩ'didrị́ 'bụ̃ gá rĩ alelépi 'dĩ, ĩ'bã ã'ị̃táŋá ĩmidrị̂ Yẹ́sụ̃ Ụ̃pị́gọ́ŋá ru rĩ drị̃ gá ãzíla átáló ãmbógó ãndânĩ ãmaní i'dalé ãma tị sĩ rĩ 'i.
58003002	Ã'dusĩku, Yẹ́sụ̃ are ándrá Ãdróŋá ĩ'di tị ãpẽlépi rĩ tị rá, cécé Mụ́sã 'bã Ãdróŋá tị arejó sĩ ãzị́ ngajó jó Ãdróŋá drị̂ agá pírí rĩ áni.
58003003	Yẹ́sụ̃ ịsụ́ rụ́kụma ndẽ Mụ́sã rá, cécé 'bá jó sịlépi rĩ 'bã rụ́kụma ịsụ́lé ndẽ jó 'bã mgbã ĩ'diní sịlé nĩ rĩ rá rĩ áni.
58003004	Ã'dusĩku jó pírí kí ãko 'bá 'bã sịlé nĩ, wó ãko pírí kí Ãdróŋá 'bã kí nĩ.
58003005	Mụ́sã ándrá ãtí'bó Ãdróŋâ tị arelépi jó Ãdróŋá drị̂ agá pírí rĩ, ãzíla ri ị́jọ́ vú nzelé ị́jọ́ Ãdróŋá 'bã mụlé jọlé drị̃lẹ́ gâlé rĩ kí drị̃ gá.
58003006	Wó Kúrísĩtõ ĩ'di cécé Ngọ́tị́ ã'ị̃táŋâ trũ 'bá Ãdróŋá drị̂ 'bã 'dị́pị rú rĩ, ãma dó bãsĩ 'bá ĩ'didrị̂ kî, ãdrĩ ásị́ 'bã ũkpó ru, ãma dó sĩ ãma ũnũ ãfó sĩ ãma ásị́ 'bãjó ĩ'di drị̃ gá rĩ sĩ.
58003007	Ị́jọ́ 'dĩ sĩ, cécé Úríndí Ãlá rĩ 'bã jọlé ị́jọ́ sĩlé rĩ agá rĩ áni, “Ãndrũ ĩdrĩ Ãdróŋá 'bã ụ́'dụ́kọ́ are rá,
58003008	ĩ'bã ĩmi ásị́ ũkpó ru cécé ĩminí idélé ụ́'dụ́ ĩminí Ãdróŋá tị gajó úmgbé rĩ sĩ rĩ áni ku, ụ́'dụ́ sáwã ụ̃'bị̃táŋá drị́ ãngũ kõtórõ rú rĩ agá 'dã sĩ rĩ áni.
58003009	Ãngũ ándrá ĩmi áyị́pịka 'bã kí áma ụ̃'bị̃jó, ãzíla ndre kí ị́jọ́ mání idélé ílí kãlị́ sụ 'dĩ agá rĩ kí rá.
58003010	'Dĩ bãsĩ ị́jọ́ áma ásị́ 'bã azájó ũmbã sĩ anzị 'dĩ kí ị́jọ́ sĩ rĩ 'bá sáwã 'dã agá rĩ abe rĩ 'i, ãzíla ájọ rá, ‘'Bá 'dĩ 'bã kí ásị́ ị́jọ́ mání jọlé rĩ kí drị̃ gá ku, ãzíla gã kí áma tị arelé úmgbé.’
58003011	Ị́jọ́ 'dĩ sĩ, ũmbã mádrị̂ sĩ ána ũyõ cí, ‘Icó kí filé ãngũ mádrị́ avị́jó rĩ agá ku.’”
58003012	Má ádrị́pịka ãzíla má ámvọ́pịka ã'ị̃táŋá agá 'dĩ, ĩmi adru mịfị́ trũ ĩmi ãzí ãlu la 'bã adru ásị́ ũnzí, ãzíla ásị́ ã'ị̃táŋâ kóru sĩ ru ujajó Ãdróŋá ídri rĩ a'be jó rá la ku.
58003013	Wó ĩmi ũŋmĩ ĩmi ásị́ ụ́'dụ́ pírí cécé ĩ'di adrulé ụ́'dụ́ umvelé Ãndrũ rĩ 'bání, 'bá ãzí 'bã ásị́ 'bã mba rú ị́jọ́ ũnzí sĩ ku.
58003014	Ị́jọ́ 'dĩ sĩ, ãdrĩ adru ã'ị̃táŋâ trũ kpere ãsị̃ŋá gá, ásị́ 'bãjó ũkpó ru Ãdróŋá drị̃ gá ándrá ãmaní ã'ị̃jó la drị̃drị̃ i'dóŋá gá rĩ áni ãma mụ pírí ãko Kúrísĩtõ drị̂ kí alelé.
58003015	Cécé tá ị́jọ́ sĩlé rĩ 'bã jọlé rĩ áni, “Ãndrũ, ídrĩ Ãdróŋá 'bã ụ́'dụ́kọ́ are rá, ĩ'bã ĩmi ásị́ ũkpó ru, cécé ándrá ĩmi áyị́pịka 'bã kí Ãdróŋá tị gajó úmgbé rĩ sĩ rĩ áni ku.”
58003016	'Bá ándrá ụ́'dụ́kọ́ Ãdróŋá drị̂ arelépi rá ãzíla Ãdróŋá tị galépi úmgbé rĩ kí ándrá ã'di kí yã? Adru kí 'bá pírí ándrá Mụ́sã 'bã iyálé angájó ãngũ Mị̃sị́rị̃ drị̂ agâlé rĩ kí ku yã?
58003017	Ãdróŋá ti ándrá ũmbã ílí kãlị́ sụ̃ ã'di abe yã? Adru 'bá ị́jọ́ ũnzí idélépi Ãdróŋá 'bã ụ'dị́lé ĩ'bã ãvũ kí sĩ u'dejó ãngũ kõtórõ rú rĩ agá rĩ kí ku yã?
58003018	Ãzíla Ãdróŋá na ũyõ ũkpó ru ã'di be ĩ'baní sĩ fijó ãngũ ĩ'didrị́ avị́jó rĩ gá ku, adru kí 'bá ĩ'di tị gãlépi rĩ kî ku yã?
58003019	Ị́jọ́ 'dĩ sĩ, ãndre kí rá icó kí ándrá filé ku ã'ị̃táŋá ãkõ ĩ'badrị̂ sĩ.
58004001	Ị́jọ́ 'dĩ sĩ, Ãdróŋá azị ãmaní fijó ãngũ ĩ'didrị̂ avị́jó rĩ agá rĩ tu drĩ pá cí 'dã 'baní, lẽ ãma adru kí mịfị́ trũ 'bá ãzí 'bã ĩcẽ sĩ fijó ãngũ ĩ'didrị̂ avị́jó rĩ agá ku.
58004002	Ã'dusĩku úlũ vâ ãmaní ị́jọ́ mgbã rĩ rá, cécé lũlé ĩ'baní rĩ áni, wó ị́jọ́ ándrá ĩ'baní arelé rĩ 'bã kí ĩ'di ụ̃rọ̃drị́ kóru ã'dusĩku 'bá ị́jọ́ 'dã arelépi rĩ ã'ị̃ kí ĩ'di ã'ị̃táŋá sĩ ku.
58004003	Ú'dî'da ãma 'bá ã'ị̃táŋâ trũ 'dĩ ãma mụ filé ãngũ Ãdróŋá drị́ avị́jó 'dã agá ãma 'i cécé Ãdróŋá 'bã jọlé rĩ áni, “Ị́jọ́ 'dĩ sĩ, ũmbã mádrị̂ sĩ ána ũyõ cí, ‘Icó kí filé ãngũ mádrị́ avị́jó rĩ agá ku.’” Ãzíla ãzị́ ĩ'di 'bã 'bụ̃ kí 'bãjó ụ̃nọ́kụ́ be rĩ ukó ándrá nĩ.
58004004	Ã'dusĩku ị́jọ́ sĩlé rĩ agá Ãdróŋá jọ ị́jọ́ ụ́'dụ́ ázị̂rị̃ rĩ drị̃ gá ị́jọ́ 'dĩ kí sĩ, “Ãzíla ụ́'dụ́ ázị̂rị̃ rĩ sĩ avị́ dó ãzị́ ĩ'di 'bã 'bụ̃ kí 'bãjó ụ̃nọ́kụ́ be rĩ vúlé gá.”
58004005	Ãzíla jọ vâ ị́jọ́ ãlu 'dĩ 'bã vúŋá ị̃dị́, “Icó kí filé ãngũ mádrị́ avị́jó rĩ agá ku.”
58004006	Ị́jọ́ 'dĩ sĩ, Ị́jọ́ 'dĩ ace 'bã gá 'dã 'bã áni, ãngũ Ãdróŋá drị́ avị́jó rĩ ace drĩ 'bá ãzí 'baní sĩ fijó rá, wó 'bá ị́jọ́ mgbã rĩ arelépi drị̃drị̃ rá rĩ ĩcẽ kí fijó ala gâlé rá ã'dusĩku ĩ'bã kí Ãdróŋá tị arejó ku rĩ sĩ.
58004007	Ị́jọ́ 'dĩ sĩ, Ãdróŋá pẽ ụ́'dụ́ ãzí ị̃dị́, umve ĩ'di Ãndrũ, ụ́'dụ́ ãzí vúlé gá alịlépi 'bo 'dã kí agâlé jọ ị́jọ́ Dãwụ́dị̃ tị gâ sĩ, ĩ'di 'bã jọlé bụ́kụ̃ ĩ'didrị̂ agá rĩ áni, “Ãndrũ, ídrĩ Ãdróŋá 'bã ụ́'dụ́kọ́ are rá, ĩ'bã ĩmi ásị́ ũkpó ru ku.”
58004008	Yósũwã drĩ ándrá ĩ'baní ávị́ŋá fẽ rá, Ãdróŋá icó ị́jọ́ ãzí jọlé vúlé vúlé ru ụ́'dụ́ ãzí avị́jó rĩ drị̃ gá ị̃dị́ ku.
58004009	Ị́jọ́ 'dĩ sĩ, ụ́'dụ́ Sãbátũ drị́ avị́jó rĩ ace drĩ 'bá Ãdróŋá drị̂ 'baní cí.
58004010	Ã'dusĩku 'bá filépi ãngũ ávị́ŋá drị́ Ãdróŋá drị̂ agá 'bo rĩ, ĩ'di vâ avị́ ãzị́ ĩ'didrị̂ kí agá cécé Ãdróŋá 'bã ándrá avị́lé ãzị́ ĩ'didrị̂ kí vúlé gá rĩ áni.
58004011	Ị́jọ́ 'dĩ sĩ, Lẽ ãma ụ̃'bị̃ kí ásị́ pírí sĩ fijó ãngũ ávị́ŋá drị́ 'dĩ agá, ãma ãzí 'bã ĩcẽ ã'ị̃táŋá ãko sĩ mụjó ala gâlé rĩ sĩ, cécé 'bá 'dã 'bã ãzí kí ándrá idélé drị̃-ũnzĩ ĩ'badrị̂ sĩ rĩ áni ku.
58004012	Ã'dusĩku ị́jọ́ Ãdróŋá drị́ gá rĩ ĩ'di ídri ãzíla ũkpó trũ sị́ la ci cécé ménéŋá sị́ trũ ị̃rị̃ rĩ drị̂ áni, ĩ'di ídri kí drĩdríŋĩ awa úríndí be álụ ãzíla úsã ĩfãkã agá rĩ trũ, ĩ'di ũrãtáŋá 'bá ásị́ agâlé rĩ kí nị̃ ị́jọ́ ĩ'di 'bã lẽlé rĩ abe cé.
58004013	Ãko ãzí zị̃lé Ãdróŋá drị̃lẹ́ gá la 'dáyụ. Ãko pírí kí i'dá ĩ'di mịfị́ gá tọndọlọ, ĩ'di 'bá ãma sĩ ị́jọ́ ãmadrị̂ kí vú nzejó ĩ'di drị̃lẹ́ gá rĩ 'i.
58004014	Ị́jọ́ 'dĩ sĩ, ãma adrujó átáló ãmbógó ãndânĩ ndẽlépi rá 'dĩ Yẹ́sụ̃ Kúrísĩtõ Ãdróŋá Ngọ́pị 'i, ĩ'di 'bã fijó 'bụ̃ gá 'bo rĩ sĩ, lẽ ãrụ kí ã'ị̃táŋá ãmã kí i'dalé rĩ mgbemgbe.
58004015	Átáló ãmbógó ãndânĩ ndẽlépi rá ãma ãni 'dĩ nị̃ ũkpó ãkõ ãmadrị̂ kí ị́jọ́ rá, ã'dusĩku alị ị́jọ́ ãma ụ̃'bị̃jó 'dĩ kí agâ sĩ pírí rá, wó idé ị́jọ́ ũnzí ku.
58004016	Lẽ ãma asé kí ãma úmvúke Ãdróŋá drị́ ásị́ ị̃gbẹ̃ drị̂ gá ásị́ ũkpó sĩ, ị́jọ́ 'dĩ sĩ, ãma dó sĩ ásị́ ị̃gbẹ̃ ịsụ́ ãzíla ãma dó sĩ ãma ãzã ko ụ́'dụ́ ãma ĩ'di drị̃ tẽjó rĩ agá.
58005001	Átáló ãmbógó ãndânĩ rĩ kí ála kí ãpẽ angájó 'bá kí agá ãzíla ála kí pẽ 'bá kí kẹ̃jị́ gá ị́jọ́ 'bá kí drĩdríŋĩ gá Ãdróŋá be rĩ agá, kí pá tu ãwã'dĩfô kí fẽjó Ãdróŋá nî ãzíla ídétáŋá idéjó ị́jọ́ ũnzí 'bádrị̂ kí sĩ.
58005002	Ị́jọ́ 'dĩ sĩ, ĩ'di 'bã vâ adrujó ũkpó kóru gẹ̃rị̃ wẽwẽ rú kí sĩ rĩ sĩ, icó adrulé ásị́ ị̃gbẹ̃ sĩ 'bá ị́jọ́ nị̃lépi ku ãzíla 'bá ãvĩlépi gẹ̃rị̃ sĩ rá 'dĩ 'baní rá.
58005003	'Dĩ bãsĩ ị́jọ́ ĩ'di 'bã ị́jọ́ ũnzí ĩ'didrị̂ kí idéjó ãzíla ị́jọ́ ũnzí 'bá ãzí rĩ 'badrị̂ kí idéjó ídétáŋá sĩ rĩ 'i.
58005004	'Bá ãzí icó ị̃nzị̃táŋá 'dụlé 'bãlé ĩ'di drị̃ gá ku, lẽ Ãdróŋá 'bã umve ĩ'di nĩ cécé ĩ'di 'bã ándrá Ãrọ́nị̃ umvejó rĩ áni.
58005005	Gẹ̃rị̃ ãlu 'dĩ sĩ, Kúrísĩtõ 'dụ ándrá dị̃zã 'bãlé ĩ'di drị̃ sĩ acájó átáló ãmbógó ãndânĩ rĩ rú cénĩ-cénĩ ku. Wó Ãdróŋá jọ ĩ'diní, “Mi mâ Ngọ́pị 'i, ãndrũ má acá mî Átẹ́pị rú.”
58005006	Ãdróŋá jọ vâ ị́jọ́ sĩlé rĩ 'bã ãzí gá rá, “Mi átáló jã 'dâ rĩ 'i, cécé Mẹ̃lẹ̃kị̃zẹ̃dẹ́kị̃ áni.”
58005007	Ụ́'dụ́ Yẹ́sụ̃ 'bã adrujó ụ̃nọ́kụ́ gá ídri rĩ sĩ ri Ãdróŋá zịlé mãmálá 'bãjó áwáŋâ trũ, mị́ndrẹ trũ 'bá ãlu icólépi ĩ'di palépi drã agá rá rĩ drị́, ru ándrá Ãdróŋá ásị́ pírí sĩ ãzíla Ãdróŋá are ĩ'di rá.
58005008	Yẹ́sụ̃ 'bã táni ándrá adrujó Ãdróŋá Ngọ́pị 'i tí, cãndí ĩ'didrị̂ agâ sĩ ụ̃nị̃ Ãdróŋá tị arejó rá ị́jọ́ ĩ'di 'bã drị̃cịjó rĩ kí agá.
58005009	Ĩ'di mụ ị́jọ́ 'dĩ kí 'bãlé múké 'bo, Yẹ́sụ̃ acá dó 'bá ídri fẽlépi 'bá kí sĩ ru pa jã 'dâ rĩ rú drĩ kí pírí ĩ'di ti are,
58005010	ãzíla Ãdróŋá 'bã dó Yẹ́sụ̃ acájó átáló ãmbógó ãndânĩ rĩ rú cécé Mẹ̃lẹ̃kị̃zẹ̃dẹ́kị̃ áni.
58005011	Ma ị́jọ́ trũ wẽwẽ rú jọlé Mẹ̃lẹ̃kị̃zẹ̃dẹ́kị̃ drị̃ gá, wó ífí la icéjó ĩ'di ị́jọ́ ãzí ũkpó la, ã'dusĩku ĩmi ị́jọ́ nị̃ŋá 'bã adrujó jã íni rĩ sĩ.
58005012	Ị́jọ́ mgbã sĩ sáwã 'dĩ sĩ lẽ ĩmi adru 'bá 'bá kí imbálépi rĩ rú wó ĩlẽ drĩ vâ 'bá ãzí 'bã imbá ĩmi ị́jọ́ Ãdróŋá drị̂ sĩ ị̃dị́ yã? Ĩmi cécé anzị níríŋá kí áni, ĩlẽ lẹ́sụ́ ãzíla ĩminí íná ũkpó rĩ najó rĩ kẹ̃jị́ gá ĩlẽ lẹ́sụ́ mvụlé áyụ.
58005013	'Bá u'álépi lẹ́sụ́ sĩ rĩ ĩ'di drĩ ngọ́tị́ŋá, ịsụ́ drĩ ímbátáŋá acájó 'bá kpị rĩ rú rĩ drị̂ ku.
58005014	Wó íná ũkpó rĩ ĩ'di 'bá mbalépi rá rĩ 'bã ãni, 'dĩ kí 'bá ị́jọ́ múké rĩ kí nị̃lépi awa sĩ ị́jọ́ ũnzí rĩ be rá rĩ kî.
58006001	Ị́jọ́ 'dĩ sĩ, lẽ ãma ãsị̃ kí ímbátáŋá ãmaní ịsụ́lé drị̃drị̃ Kúrísĩtõ drị̃ gá rĩ kî sĩ ku, ãzíla lẽ ãmụ kí ímbátáŋá fẽlépi la ãma sĩ zo mbajó ũkpó ru úríndí agá 'dĩ kî trũ drị̃ gá. Lẽ ãma adru kí 'bá lẽlépi la 'bá ãzí 'bã imbá ãma, ị́jọ́ ásị́ ujajó ị́jọ́ ũnzí a'bejó ãzíla ã'ị̃táŋá 'bãjó Ãdróŋá agá rĩ kí sĩ nĩ ku,
58006002	ímbátáŋá bãbụ̃tị́zị̃ drị̃ gá, drị́ tị̃ŋá 'bá drị̃ gá, angáŋá ídri drã agá rĩ ãzíla ị́jọ́ lịŋá ukólépi ku drị̃lẹ́ gâlé rĩ ku.
58006003	Ãzíla ãmụ kí drị̃ gá, ị́jọ́ 'dĩ ãma mụlé idélé rĩ, Ãdróŋá drĩ ã'ị̃ la rá.
58006004	Ĩ'di ị́jọ́ ãzí ũkpó la 'bá ị́jọ́ Ãdróŋá drị̂ nị̃lépi rá, ãzíla fẽtáŋá Ãdróŋá drị̂ 'bụ̃ gá rĩ 'bã ãjị́ ụ̃'bị̃lépi rá vâ Úríndí Ãlá rĩ alelépi ã'ị́lépi la rá,
58006005	ãzíla 'bá ị́jọ́ Ãdróŋá drị̂ 'bã ãjị́ múké rĩ ụ̃'bị̃lépi ráká, ãzíla ũkpõ ị́jọ́ ílí amụ́lépi rĩ 'badrị̂ abe.
58006006	'Bá 'dĩ 'bã áni rĩ drĩ a'dé rá, ĩ'di ũkpó-ũkpó kí ajíjó vúlé ásị́ ujajó ã'dusĩku ị́jọ́ ĩ'bã ãvĩjó rĩ sĩ kí Ãdróŋá Ngọ́pị fẽ ipalé mũsãlá'bã sị́ gá ị̃dị́-ị̃dị́ ãzíla ĩ'bã kí drị̃nzá fẽjó ĩ'diní ũ'bí kí drị̃lẹ́ gá rĩ sĩ.
58006007	Ụ̃nọ́kụ́ uzogó 'bã 'dịjó drị̃ la gá rĩ mvụlépi ãkónã sĩ ka múké rĩ áni, ĩ'di ụ̃rọ̃drị́ ru 'bá ámvụ́ sõlépi rĩ nî ã'dusĩku ĩ'di ásị́ ị̃gbẹ̃ Ãdróŋá drị̂ ịsụ́.
58006008	Wó ụ̃nọ́kụ́ drĩ dụ ụ̃cị́kị́ ru ãzíla ãváŋá ru, ụ̃rọ̃drị́ la 'dáyụ. Ĩ'di fi ũcõgõ agá ị́jọ́ ĩ'di wãjó rá rĩ sĩ. Ãsị̃ŋá gá ála mụ ĩ'di ivélé ãcí sĩ.
58006009	Wó mâ wọ̃rị́kâ mání lẽlé ambamba 'dĩ, ãdrĩ táni ị́jọ́ jọ 'dĩ 'bã áni, ã'bã ásị́ ĩmi drị̃ gá. Ãma ásị́ ũkpó ru ãmã nị̃jó la rá patáŋá 'bã adrujó ĩmi ãni rĩ sĩ.
58006010	Ãdróŋá 'bá ị́jọ́ lịlépi pịrị ku la ku icó sĩ ãzí mídrị̂ ãvĩlé ku, ãzíla lẽtáŋá míní i'dalé ị́jọ́ ĩ'didrị̂ agâ sĩ 'bá ãlá rĩ kí ãzã kojó, kpere míní idélé ú'dî'da rĩ áni mụjó drị̃ gâlé ru.
58006011	Álẽ ĩmi i'da ũndũwã 'bá lẽjó 'dĩ kpere ãsị̃ŋá gá ã'dusĩku ị́jọ́ ĩminí sĩ ásị́ 'bãjó rĩ dó sĩ ru i'da ãndá-ãndá ru.
58006012	Álẽ ĩmi adru ũvú ku, wó lẽ ĩmi ũbĩ 'bá ándrá ã'ị̃táŋá agá ãzíla ásị́ tẽŋâ trũ 'dĩ kí vú ịsụ́ kí ãko ándrá Ãdróŋá 'bã azịlé ĩ'baní rĩ rá.
58006013	Ãdróŋá la mụ azịŋá azịlé Ịbụrahị́mụ̃ ní 'bo, na ũyõ ị́jọ́ ĩ'di 'bã azịlé rĩ kí idéjó rá. 'Bá ãzí 'bã adrujó ĩ'di drị̃lẹ́ gá ĩ'diní ãndânĩ yụ rĩ sĩ, na dó sĩ ũyõ ĩ'didrị̂ kí ĩ'di 'bã rụ́ sĩ.
58006014	Ãdróŋá jọ, “Ána ũyõ ma míní sụ̃sụ́ wi ma míní drị̃lẹ́ kí fẽ wẽwẽ rú cécé lẽlẽgó ụrụ gá rĩ kî áni jõku cínákí mĩrĩ tị gá rĩ áni.”
58006015	Ị́jọ́ 'dĩ sĩ, Ịbụrahị́mụ̃ tẽ dó ásị́ ị̃gbẹ́ sĩ, ãzíla ịsụ́ dó ị́jọ́ Ãdróŋá 'bã azịlé ĩ'diní rĩ rá.
58006016	'Bá kí ũyõ na 'bá ĩ'baní ãndânĩ rĩ kí rụ́ sĩ, ãzíla ũyõ la ị́jọ́ jọlé rĩ fẽ pá tulé ũkpó ru ãzíla ĩ'di ãgátã pírí kí fẽ ukólé rá.
58006017	Ã'dusĩku Ãdróŋá lẽ ándrá ũkpõ ĩ'di ãni ru ujalépi ku rĩ 'bã ãzị́ 'bãlé tọndọlọ rú 'bá ĩ'di 'bã sĩ ị́jọ́ azịjó rĩ 'banî, icé ị́jọ́ la ũyõ sĩ.
58006018	Ãdróŋá idé ị́jọ́ 'dĩ íni la ã'dusĩku ị́jọ́ ị̃rị̃ 'dĩ icó kí ru ujalé ku ãzíla Ãdróŋá icó ĩnzõ alị́lé kí agá ku. Ị́jọ́ 'dĩ sĩ, ãma gápi apálépi ĩ'di rụ́ ásị́ 'bãŋá fẽlé ãmaní 'dĩ 'dụlépi ãma ãni rú 'dĩ kî dó sĩ ásị́ ũŋmĩŋá ịsụ́.
58006019	Ásị́ 'bãŋá 'dĩ dó ãmaní cécé kị̃lị̃mgbọ̃rọ̃ áni ãzíla ĩ'di ãma úríndí rụ ũkpó sĩ pá tujó ụ̃rị̃ kóru. Yẹ́sụ̃ 'bá ãmaní sĩ ásị́ 'bãjó rĩ mụ ãngũ ãlápítí Ãdróŋá drị̂ gá cécé átáló ãmbógó ãndânĩ rĩ 'bã mụjó bõngó jó 'a alịjó rĩ 'bã ũngúkú gá agâlé ãngũ Ãdróŋá ị̃nzị̃jó rĩ gá,
58006020	Yẹ́sụ̃ fi drị̃lẹ́ gâlé ãma ị́jọ́ sĩ. Acá dó átáló ãmbógó ãndânĩ rĩ rú jã 'dâ cécé Mẹ̃lẹ̃kị̃zẹ̃dẹ́kị̃ áni.
58007001	Mẹ̃lẹ̃kị̃zẹ̃dẹ́kị̃ 'dĩ ándrá úpí Sãlémũ drị́ gá rĩ 'i, ãzíla átáló Ãdróŋá Ụrụgá Ãndânĩ ndẽlépi ãmbõgõ sĩ nĩ rĩ drị́ gá rĩ 'i. Ịbụrahị́mụ̃ ụfụ kí drị̃ ĩ'di be ĩ'diní ãgõ agá ũpi kí ndẽjó rĩ gâlé, ãzíla wi dó Ịbụrahị́mụ̃ ní sụ̃sụ́,
58007002	ãzíla Ịbụrahị́mụ̃ fẽ ĩ'diní ãko pírí ĩ'didrị̂ 'bã ãzí ãlu mụdrị́ drị̂ kî. Drị̃drị̃ rĩ sĩ rụ́ Mẹ̃lẹ̃kị̃zẹ̃dẹ́kị̃ 'dĩ 'bã ífí, “Úpí ị́jọ́ kpị drị́ gá rĩ 'i,” ãzíla úpí Sãlémũ drị́ gá rĩ 'bã ífí, “Úpí ásị́ ị̃gbẹ̃ drị́ gá rĩ 'i.”
58007003	Mẹ̃lẹ̃kị̃zẹ̃dẹ́kị̃ ĩ'di átẹ́pị kóru jõku andre kóru ãwí kóru, ụ́'dụ́ ĩ'di tịjó ãzíla drãjó rĩ kóru, ãzíla ídri la 'bã ãsị̃ŋá 'dáyụ cécé Ãdróŋá Ngọ́pị 'bã acelé átáló rú jã 'dâ rĩ áni.
58007004	Ĩmi ũrã drĩ 'bá 'dĩ 'bã áni rĩ 'bã ãmbõgõ íngõpí yã? Táni Ịbụrahị́mụ̃ ãmã áyị́pị rú ãko ãlu mụdrị́ drị́ ĩ'di 'bã apálé ã'dị́ gâlé rĩ fẽjó ĩ'diní rĩ.
58007005	Ú'dî'da ãzị́táŋá lẽ drị̃lẹ́ 'bá Lẹ́vị̃ drị́ acálépi átáló rú 'dĩ 'baní 'bá ãko ãlu mụdrị́ drị́ rĩ trajó ĩ'badrị́ 'dĩ ĩ'bã ádrị́pịka 'badrị́ drĩ kí táni adru drị̃lẹ́ ãfũlépi Ịbụrahị́mụ̃ rú rĩ kî.
58007006	Mẹ̃lẹ̃kị̃zẹ̃dẹ́kị̃ 'bã táni adrujó Lẹ́vị̃ 'bã ílá ku tí, Ịbụrahị́mụ̃ fẽ ĩ'diní ãko ãlu mụdrị́ drị̂ rá, ãzíla Mẹ̃lẹ̃kị̃zẹ̃dẹ́kị̃ wi sụ̃sụ́ Ịbụrahị́mụ̃ Ãdróŋá 'bã azịjó ĩ'diní rĩ nî.
58007007	Ãzíla ãbãŋâ kóru 'bá ĩmbíráŋá rĩ la 'bá ãmbógó rĩ ní sụ̃sụ́ wi nĩ.
58007008	Ãtalo ãko ãlu mụdrị́ drị́ gá rĩ tralépi 'dĩ kí 'bá drãlépi drã-drã 'dĩ kî, wó Mẹ̃lẹ̃kị̃zẹ̃dẹ́kị̃ ĩ'di ĩ'baní ãmbógó ru ãndânĩ ã'dusĩku ĩ'di 'bã ngá ídri.
58007009	Ãma icó vâ jọlé la 'dĩ 'bã áni 'bá Lẹ́vị̃ drị́ ãko ãlu mụdrị́ drị̂ tralépi 'dĩ kí fẽ kí ãko ãlu mụdrị́ drị̂ ĩ'bã áyị́pị Ịbụrahị́mụ̃ 'bã ãko ãlu mụdrị́ drị̂ fẽjó Mẹ̃lẹ̃kị̃zẹ̃dẹ́kị̃ ní rĩ sĩ,
58007010	ã'dusĩku Mẹ̃lẹ̃kị̃zẹ̃dẹ́kị̃ la mụ drị̃ ụfụlé Ịbụrahị́mụ̃ be 'bo, ịsụ́ 'dĩ sĩ Lẹ́vị̃ ãfũ drĩ ũri Ịbụrahị́mụ̃ drị̂ agá ku.
58007011	Ãdróŋá drĩ ándrá 'bá lã 'bá kpị rú ãzị́ ãtalo angálépi ínátị Lẹ́vị̃ drị̂ agá rĩ 'bã kí ngalé rĩ sĩ ãzị́táŋá Mụ́sã drị̂ 'bã jọlé rĩ áni, ị́jọ́ ĩ'di 'bã lẽjó átáló ndú la 'bãjó Mẹ̃lẹ̃kị̃zẹ̃dẹ́kị̃ áni adru angájó ínátị Ãrọ́nị̃ drị̂ agá ku rĩ ã'du ị́jọ́?
58007012	Ujatáŋá drĩ adru ãzị́ ãtalo 'badrị̂ kí agá cí, lẽ vâ ujatáŋá 'bã adru ãzị́táŋá ãtalo 'badrị̂ kí agá cí.
58007013	'Bá ị́jọ́ 'dĩ kí jọjó drị̃ la gá rĩ ĩ'di 'bá sụ́rụ́ ndú gá la, ãzíla 'bá ãzí ãlu sụ́rụ́ 'dã agá ãzị́ ngalépi ãlĩtárĩ gá átáló ru la 'dáyụ.
58007014	Ã'dusĩku i'da tọndọlọ Úpí ãmadrị̂ 'bã drị̃lẹ́ angá Yụ́dã agá, ãzíla ị́jọ́ sụ́rụ́ 'dã drị́ gá rĩ sĩ Mụ́sã jọ ị́jọ́ ãtalo kí ãfũ sụ́rụ́ 'dã agá la drị̃ gá ku.
58007015	Ị́jọ́ ãma jọlé rĩ ĩ'di tọndọlọ rú, átáló cécé Mẹ̃lẹ̃kị̃zẹ̃dẹ́kị̃ áni la ãzí drĩ ru i'da rá rĩ gá.
58007016	'Bá acá átáló rú ãzị́táŋá lã'bĩ ĩ'di 'bã á'bị́ drị̂ sĩ ku, wó rá la gẹ̃rị̃ ũkpõ ídri icólépi andilépi ku rĩ drị́ gá rĩ sĩ.
58007017	Ã'dusĩku ị́jọ́ ĩ'di drị̃ gá rĩ únze vú la íni, “Mi átáló jã 'dâ rĩ 'i, cécé Mẹ̃lẹ̃kị̃zẹ̃dẹ́kị̃ áni.”
58007018	Ãzị́táŋá ándrá ídu 'dĩ kí â'be dó kí bụ́lụ́ gá, ã'dusĩku acá kí ũkpó kóru,
58007019	ã'dusĩku ãzị́táŋá 'bã ãko ãzí ãlá ru ku, ãzíla ásị́ 'bãŋá mgbã rĩ i'da ru 'bo, ãmaní sĩ ãma aséjó Ãdróŋá rụ́ ãni rú.
58007020	Ãdróŋá na ándrá ũyõ 'bá ãzí rĩ 'bã kí acájó ãtalo rú rĩ sĩ ku,
58007021	wó Yẹ́sụ̃ acá átáló ũyõ Ãdróŋá 'bã nalé rĩ sĩ, ĩ'di 'bã jọjó la ĩ'diní, “Úpí na ũyõ 'bo, ãzíla icó ru úŋmĩ ujalé ku. ‘Mi átáló jã 'dâ rĩ 'i.’”
58007022	Ã'dusĩku ũyõ naŋá 'dĩ sĩ Yẹ́sụ̃ acá dó 'bá tị icíma ãlá ndẽlépi rá rĩ 'bã sĩ pá tujó rĩ.
58007023	Ãtalo 'dã 'bã áni rĩ kí ándrá wẽwẽ rú, ã'dusĩku drã uga ĩ'baní ãzị́ trũ mụjó drị̃ gá rĩ úmgbé,
58007024	wó Yẹ́sụ̃ 'bã adrujó ídri jã 'dâ rĩ sĩ, ĩ'di dó átáló jã 'dâ rĩ 'i.
58007025	Ị́jọ́ 'dĩ sĩ, icó dó 'bá pírí amụ́lépi Ãdróŋá rụ́ 'dõlé ĩ'di rụ̂ sĩ 'dĩ kí palé rá, ã'dusĩku Yẹ́sụ̃ la ụ́'dụ́ pírí sĩ mãmálá 'bã ĩ'ba sĩ.
58007026	Átáló ãmbógó ãndânĩ 'dĩ icó ị́jọ́ ãmadrị̂ kí sĩ rá la nĩ, ĩ'di 'bá ãzí ãlu ãlá, ị́jọ́ ũnzî kóru, 'bá mgbã, pẽlé ndú 'bá ũnzí kí agá rĩ, úfẽ ĩ'diní ãngũ ãrútáŋá ãni ãndânĩ ụrụgá 'bụ̃ gâlé 'dã.
58007027	Yẹ́sụ̃ adru 'bã ngá cécé átáló ãmbógó ãndânĩ ídétáŋá idélépi ụ́'dụ́ pírí 'dĩ kí áni ku. Kí ị́jọ́ 'dĩ kí idé íni la ị́jọ́ ũnzí ĩ'badrị̂ kí sĩ ãzíla 'bá ãzí 'badrị̂ kí sĩ, wó idé ị́jọ́ 'dĩ pâlé ãlu ĩ'diní ru fẽjó ídétáŋá ru mũsãlá'bã sị́ gá 'dãá rĩ sĩ.
58007028	'Bá ándrá pẽlé átáló ãmbógó ãndânĩ rĩ rú ãzị́táŋá Mụ́sã drị̂ sĩ 'dĩ kí ándrá ũkpó kóru, wó ũyõ Ãdróŋá 'bã nalé ãzị́táŋá vúlé gá rĩ sĩ pẽ Ngọ́pị̃ adrujó 'bá kpị rĩ rú jã 'dâ.
58008001	Ị́jọ́ ífí ãmaní ị́jọ́ jọjó drị̃ la gá rĩ 'dĩ: ãmã átáló ãmbógó ãndânĩ la cí rilépi úmvúke Ãdróŋá Ũkpó 'Dị́pị drị̂ 'bã wókõ drị́ ãndá gá 'bụ̃ gâlé rĩ gá,
58008002	ãzíla ãzị́ ngalépi ãngũ ãlápítí Ãdróŋá drị̂ agá 'dĩ hémã Ãdróŋá ị̃nzị̃jó mgbã Úpí 'bã sịlé nĩ adru 'bá 'bã sịlé nĩ ku rĩ 'i.
58008003	Átáló ãmbógó ãndânĩ 'dĩ kí pírí ála kí pẽ ãko ãwã'dĩfô rú rĩ kí fẽlé ãzíla ãko ídétáŋá ru 'dĩ kí abe, ãzíla átáló 'dĩ 'bã adru vâ ãko ĩ'di 'bã fẽlé rĩ trũ cí.
58008004	Drĩ tá u'á agá ụ̃nọ́kụ́ gá 'dâ la, icó tá adrulé átáló la rú ku, ã'dusĩku 'bá átáló ru ãko ãwã'dĩfô rú ãzị́táŋá 'bã lẽlé rĩ áni la kí cí.
58008005	Ãtalo 'dĩ kí ãzị́ nga agá ãngũ ãlápítí Ãdróŋá drị̂ agá ícétáŋá ru ãzíla i'dá 'bụ̃ gá rĩ 'badrị̂ kî. 'Dĩ bãsĩ ị́jọ́ Mụ́sã bị́lẹ́ ị̃ndụ́ lijó 'bã sị jõ hémã Ãdróŋá ị̃nzị̃jó rĩ 'i. Ĩ'diní lẽ agá ãngũ Ãdróŋá ị̃nzị̃jó rĩ sị agá, Ãdróŋá jọ ĩ'diní, “Mí idé jõ ãko 'dĩ kí pírí gbíyã i'dalé míní 'bé drị̃ gâlé rĩ kí vú sĩ.”
58008006	Wó ãzị́ fẽlé Kúrísĩtõ ní rĩ ndẽ ãmbõgõ sĩ ãtalo 'dã 'badrị̂ kí rá cécé tị icíma ú'dí Yẹ́sụ̃ 'bã 'bá kí tị icíjó Ãdróŋá be rĩ la ĩ'badrị̂ kí ndẽjó rá rĩ áni, ãzíla tu pá ị́jọ́ azịlé múké rĩ kí sĩ.
58008007	Ã'dusĩku ị́jọ́ ũnzí drĩ ájẹ́ adru agá tị icíma drị̃drị̃ rĩ agá yụ, tị icíma ị̃rị̃ rĩ icó ájẹ́ ãngũ ịsụ́lé ku.
58008008	Wó Ãdróŋá ịsụ́ ị́jọ́ ũnzí 'bá 'ba rụ́ ãzíla jọ, “Ụ́'dụ́ ãzí la amụ́ rá, ma mụ tị icíma ú'dí la icílé 'bá Ịsịrayị́lị̃ 'badrị̂ abe, ãzíla 'bá Yụ́dã drị̂ abe.
58008009	Tị icíma ú'dí 'dĩ icó adrulé ándrá mâ icílé ĩmĩ áyị́pịka abe mâ kí rụjó drị́ gâ sĩ kí drị̃ acéjó ãfũjó ãmvé ãngũ Mị̃sị́rị̃ drị̂ gâlé rĩ áni ku, ã'dusĩku 'bã kí ándrá ásị́ tị icíma mádrị̂ ĩ'ba abe rĩ drị̃ gá ku, ị́jọ́ 'dĩ sĩ, má a'be dó kí rá, Úpí jọ rá.
58008010	'Dĩ tị icíma mâ mụlé icílé 'bá Ịsịrayị́lị̃ drị̂ abe ụ́'dụ́ drị̃lẹ́ gá rĩ agá rĩ, Úpí jọ rá. Ma ãzị́táŋá mádrị̂ kí 'bã kí ũrãtáŋá gá, ãzíla kí sĩ kí ásị́ gá. Ma adru Ãdróŋá ĩ'badrị̂ 'i, ãzíla kí adru 'bá mádrị̂ kî.
58008011	'Bá ãzí icó dó ĩ'di 'bã jĩránĩ imbálé jõku ĩ'di 'bã ádrị́pị 'i, sĩ jọjó la ĩ'diní, lẽ ínị̃ Ãdróŋá 'i íni la ku; ã'dusĩku kí pírí áma nị̃ cé, i'dójó 'bá nírí kí sĩ cajó 'bá ãmbogo rĩ 'bã rụ́.
58008012	Ã'dusĩku mâ mụjó ị́jọ́ ũnzí ĩ'badrị̂ kî trũjó rá rĩ sĩ, ãzíla má icó ị́jọ́ ũnzí ĩ'badrị̂ kí ị́jọ́ agálé ị̃dị́ ku.”
58008013	Ĩ'diní tị icíma 'dĩ umvelé ú'dí rĩ sĩ, Ãdróŋá 'bã dó tị icíma drị̃drị̃ rĩ ụ̃kụ rú 'bo, ị́jọ́ 'dĩ sĩ, ãko delépi 'bo ãzíla acálépi ụ̃kụ rú 'bo rĩ ĩ'di mụ ãvĩlé mbẽlẽ rú rá.
58009001	Ú'dî'da tị icíma drị̃drị̃ rĩ agá ãzị́táŋá sĩ Ãdróŋá ị̃nzị̃jó la kí ándrá cí ãzíla ãngũ ãlá ãndânĩ Ãdróŋá drị̂ vâ ụ̃nọ́kụ́ gá 'dộ cí.
58009002	Úsị dó sĩ hémã Ãdróŋá ị̃nzị̃jó rĩ rá. Hémã 'bã 'a alịlé drị̃drị̃ rĩ ála umve la Ãngũ Ãlá, ala gá ãngũ sĩ tárã 'bãjó rĩ, méjã ãzíla mũkátĩ 'bãlé ndú Ãdróŋá ní rĩ kî.
58009003	Bõngó jó 'a alịjó rĩ 'bã ũngúkú gâlé ru jó 'a ãzí umvelé Ãngũ Ãlá Ãndânĩ rĩ 'i.
58009004	Ala gâlé, ãlĩtárĩ gólũdĩ rú sĩ ãko ngụ̃lépi ãjị̂ trũ vĩrĩ rĩ kí ivéjó rĩ 'i, sãndụ́kụ̃ ụrụ'bá aselé gólũdĩ sĩ umvelé sãndụ́kụ̃ tị icíma drị́ rĩ 'i, jágĩ idélé gólũdĩ sĩ mãnã 'bãjó ala gá rĩ, túré Ãrọ́nị̃ drị́ i'dálépi ĩ'di 'bã rĩ bị́ trũ rĩ 'i, ãzíla írã 'bara ị̃rị̃ sĩ Ãzị́táŋá Mụdrị́ rĩ kí sĩjó drị̃ la gá rĩ kî.
58009005	Sãndụ́kụ̃ 'bã drị̃ gá Kẹ̃rụ́bị̃ dị̃zã drị́ gá rĩ índríkã fẽjó ãngũ ãlá Ãdróŋá 'bã sĩ ị́jọ́ ũnzí trũjó rĩ akujó rĩ. Wó ãma icó ị́jọ́ icélé ãko 'dĩ kí drị̃ gá ú'dî'da tị gá la ku.
58009006	Ála mụ ãko pírí kí ụ̃tị̃lé 'dĩ 'bã áni 'bo, ãtalo 'dĩ kí fi hémã Ãdróŋá ị̃nzị̃jó rĩ 'bã wókõ la ãmvélé-ãmvélé rĩ gá ụ́'dụ́ pírí sĩ ãzị́ ĩ'badrị́ átáló drị̂ ngajó.
58009007	Wó lú átáló ãmbógó ãndânĩ rĩ la fi ãngũ agâlé ru 'dã gá nĩ á'dụ̂sĩ pâlé ãlu ílí ãlu agá, ãzíla fi ãrí kóru ku, ãri ĩ'di 'bã fẽlé ídétáŋá ru ị́jọ́ ũnzí ĩ'didrị̂ kí sĩ, ãzíla ị́jọ́ ị́jọ́ ũnzí 'bá 'bã kí idélé ị́jọ́ nị̃ŋá ãkõ sĩ rĩ kí sĩ.
58009008	Úríndí Ãlá rĩ la ándrá ị́jọ́ 'dĩ i'da agá 'dĩ 'bã áni la gẹ̃rị̃ mụjó Ãngũ Ãlá Ãndânĩ rĩ gâlé rĩ 'bã ándrá drĩ i'dájó ku hémã Ãdróŋá ị̃nzị̃jó drị̃drị̃ rĩ 'bã drĩ adrujó cí rĩ sĩ.
58009009	Ị́jọ́ 'dĩ ícétáŋá ru ú'dî'da icéjó la ídétáŋá ãzíla fẽtáŋá abe icó kí ándrá ị́jọ́ ũnzí 'bá Ãdróŋá ị̃nzị̃lépi rĩ 'badrị̂ kí ịnị́lé ku.
58009010	'Dĩ kí ị́jọ́ ãkónã ãni ãzíla ãko mvụlé mvụ̃-mvụ̃ ãzị́táŋá lã'bĩ ãni sĩ ụrụ'bá ãmvé rĩ ũjĩjó 'bání azịlé 'dĩ sĩ sáwã ị́jọ́ ú'dí rĩ drị̂ acá drĩ ku rĩ.
58009011	Kúrísĩtõ 'bã amụ́jó átáló ãmbógó ãndânĩ rĩ rú ãko múké bábá 'dâ 'dĩ kí sĩ 'bo rĩ sĩ, fi hémã Ãdróŋá ị̃nzị̃jó ãmbógó ndẽlépi rá ãzíla mgbã ãndânĩ adru 'bá 'bã kí sịlé drị́ sĩ nĩ ku, sĩ jọjó la, adru ãko Ãdróŋá 'bã 'bãlé 'dĩ 'bã ãzí ku rĩ agá sĩ rĩ 'i.
58009012	Yẹ́sụ̃ fi ala gâlé adru ị̃ndrị́ ãrí sĩ ku, ãzíla kãjóŋá ãrí sĩ ku, wó fi Ãngũ Ãlá Ãndânĩ rĩ gâlé pâlé ãlu ĩ'di 'bã mgbã rĩ 'bã ãrí sĩ, sĩ ãma unzejó jã 'dâ.
58009013	Ándrá ídu rĩ sĩ, ị̃ndrị́ ãrí jõku mánị̃gọ́ ãrí ãzíla úfóró kãjóŋá ãni ayilé 'bá ãlá ru ku ị́jọ́ lã'bĩ drị̂ sĩ rĩ kí drị̃ gá rĩ, idé ĩ'bã ị́jọ́ ũnzí ku rá la ĩ'di kí 'bã ãlá ru ụrụ'bá ãmvé rĩ gá.
58009014	Kúrísĩtõ ị́jọ́ ũnzî kóru ru rĩ fẽ ru Ãdróŋá ní ídétáŋá ru ũkpó Úríndí Ãlá ukólépi ku rĩ drị̂ sĩ, ãrí ĩ'didrị́ gá rĩ ĩ'di ũkpó trũ ãmã ũrãtáŋá ị́jọ́ ũnzí trũ drã fẽlépi 'dĩ kí 'bãjó ãlá ru, ãma dó sĩ ãzị́ nga Ãdróŋá ídri rĩ nî!
58009015	Ị́jọ́ 'dĩ sĩ, Kúrísĩtõ dó 'bá ãma icílépi Ãdróŋá be tị icíma ú'dí rĩ sĩ rĩ 'i, 'bá umvelé ú'dî'da 'dĩ 'bã ịsụ́ kí dó sĩ azịŋá ídri jã 'dâ rĩ drị̂ benĩ. Kúrísĩtõ fẽ ru ídri 'bá ũ'bí kí unzejó ị́jọ́ ũnzí ĩ'bã kí idélé sáwã tị icíma drị̃drị̃ rĩ drị́ gá rĩ sĩ.
58009016	Drĩ adru ị́jọ́ 'bá drãlépi rá rĩ 'bã azịlé ịsụ́ drã drĩ ku rú rĩ sĩ, ĩ'di ị́jọ́ ũkpó lẽjó nị̃jó la 'bá 'dĩ drã rá yã rĩ 'i,
58009017	ã'dusĩku ị́jọ́ ĩ'di 'bã azịlé rĩ la adru ũkpó ru la lú 'bá la drĩ dó drã 'bo rĩ gá, azịŋá 'dĩ 'bã áni rĩ icó ãzị́ ngalé ku 'bá la azịlépi la rĩ 'bã drĩ adru agá ídri 'dĩ gá 'dĩ.
58009018	'Dĩ dó bãsĩ vâ ị́jọ́ ífí tị icíma drị̃drị̃ rĩ 'bãjó ãzị́ ngajó ãrí kóru ku rĩ 'i.
58009019	Mụ́sã la mụ ị́jọ́ ãzị́táŋá drị̂ kí ũlũlé 'bá 'baní ãzị́táŋá 'bã lẽlé rĩ áni 'bo, 'dụ dó ãrí kãjóŋá drị̂ ị̃yị́ be, bõngó ika la trũ ãzíla ũdúgó bị́ trũ ũyã dó kí bụ́kụ̃ tralé rĩ drị̃ gá ãzíla 'bá pírí kí drị̃ gá.
58009020	Mụ́sã jọ, “'Dĩ ãrí tị icíma drị́ gá Ãdróŋá 'bã azịlé ĩminí ĩmba tã la rĩ 'i.”
58009021	Gẹ̃rị̃ ãlu 'dĩ 'bã vúŋá sĩ, Mụ́sã ũyã ãrí 'dĩ hémã Ãdróŋá ị̃nzị̃jó rĩ gá ãzíla ãko pírí ayúlé ụ̃mụ̃ 'dã agá rĩ kí drị̃ gá.
58009022	Ị́jọ́ mgbã ãzị́táŋá 'bã jọlé rĩ sĩ, lẽ ú'bã ãko pírí kí ãlá ru ãrí sĩ, ãzíla ãrí asuŋâ kóru trũtáŋá ị́jọ́ ũnzí ãni la 'dáyụ.
58009023	Ãko 'bụ̃ gá rĩ kí 'bã í'dá vụ̃rụ́ ụ̃nọ́kụ́ gá 'dõlé 'dĩ kí, ú'bã ándrá kí ãlá ru ídétáŋá ãnãkpá ãrí sĩ rĩ sĩ, wó 'bụ̃ gâlé rĩ kí lẽ idé kí ídétáŋá ãrí ãnãkpá drị̂ ndẽlépi álị́ rá rĩ sĩ.
58009024	Ã'dusĩku Kúrísĩtõ fi ándrá ãngũ ãlápítí Ãdróŋá drị́ 'bá 'bã sịlé drị́ sĩ í'dá ru mgbã rĩ agá ku, ú'dî'da fi 'bụ̃ 'bã mgbã rĩ gá mụlé ru i'dalé Ãdróŋá mẹ́lẹ́tị gá ãma ị́jọ́ sĩ.
58009025	Jõku fi 'bụ̃ gâ sĩ ru fẽjó ídétáŋá ru ị̃dị́-ị̃dị́ la ku, cécé átáló ãmbógó ãndânĩ rĩ 'bã fijó Ãngũ Ãlá Ãndânĩ rĩ gá ílí vú sĩ ãrí trũ adru ãrí ĩ'didrị̂ sĩ ku rĩ áni.
58009026	Drĩ ájẹ́ adru 'dĩ 'bã áni, Kúrísĩtõ tá drị̃ cị pâlé wẽwẽ rú ándrá i'dójó ụ̃nọ́kụ́ ị̃ndụ́ 'bãjó rĩ sĩ. Wó ú'dî'da i'da ru pâlé ãlu kpere ụ̃nọ́kụ́ 'bã ãsị̃ agá, ĩ'di 'bã mgbã fẽ ru ídétáŋá ru sĩ ị́jọ́ ũnzí wụ̃jó.
58009027	Cécé 'bání drãjó pâlé ãlu sĩ fijó ị́jọ́ lịŋá gá rĩ áni,
58009028	gẹ̃rị̃ ãlu 'dĩ sĩ, Kúrísĩtõ fẽ ru ídétáŋá ru pâlé ãlu sĩ 'bá wẽwẽ rú 'bã ị́jọ́ ũnzí kí wụ̃jó, ãzíla ĩ'di 'bã í'dáŋá pâlé ị̃rị̃ rĩ amụ́jó patáŋá fẽjó 'bá ĩ'di drị̃ tẽlépi 'dĩ 'banî adrujó ị́jọ́ ũnzí 'bã ị́jọ́ sĩ ku.
58010001	Ãzị́táŋá Mụ́sã drị̂ ĩ'di lú índréléndri ãko mgbã amụ́lépi rĩ drị̂ 'i, adru ãko 'bã mgbã rĩ drị́ gá rĩ 'i ku. Ị́jọ́ 'dĩ sĩ, ídétáŋá idélé ị́jọ́ ãlu 'dĩ sĩ ị̃dị́ ílí vú sĩ ílí vú sĩ ukóŋâ kóru 'dĩ sĩ ícó dó 'bá ru asélépi ãni rú Ãdróŋá ị̃nzị̃jó 'dĩ kí 'bãlé kpịmgbịlị́kị ku.
58010002	Ídétáŋá 'dã drĩ ándrá icó agá rá, icó kí tá ãsị̃lé idéŋá sĩ ku yã? Ã'dusĩku 'bá ándrá Ãdróŋá ị̃nzị̃lépi 'dã kí ála ándrá kí 'bã ãlá ru pâlé ãlu ãzíla icó kí tá ị́jọ́ ũnzí ĩ'badrị̂ kí ũrãlé ị̃dị́ ku.
58010003	Wó ídétáŋá 'dã kí ándrá ílí vú sĩ íni la sĩ 'bá kí igájó ị́jọ́ ũnzí sĩ,
58010004	ã'dusĩku ãrí mánị̃gọ́ ãni ãzíla ị̃ndrị́ ãrí icó ị́jọ́ ũnzí 'bádrị̂ kí ũjĩlé ku.
58010005	Ị́jọ́ 'dĩ sĩ, Kúrísĩtõ 'bã amụ́jó ụ̃nọ́kụ́ gá 'dõlé rĩ sĩ jọ Ãdróŋá ní: “Ídétáŋá kí ãwã'dĩfô abe ílẽ kí ku, wó ụrụ'bá míní idélé mání ídétáŋá ru rĩ 'i,
58010006	ã'dusĩku mí u'á ãyĩkõ sĩ ídétáŋá ivélé ivê rĩ sĩ ãzíla ídétáŋá sĩ ị́jọ́ ũnzí idéjó rĩ kí sĩ ku.
58010007	Ájọ dó sĩ, ‘Ma dó 'dõ, úsĩ ị́jọ́ áma drị̃ gá bụ́kụ̃ tralé trã rĩ agá. Má amụ́ ị́jọ́ míní azịlé rĩ idélé, Úpí Ãdróŋá.’”
58010008	Drị̃drị̃ rĩ sĩ Kúrísĩtõ jọ, “Ídétáŋá kí ãwã'dĩfô be, ídétáŋá ivélé ivê ãzíla ídétáŋá sĩ ị́jọ́ ũnzí idéjó 'dĩ kí ílẽ kí ku, mí u'á ãyĩkõ sĩ kí sĩ ku,” (ãzị́táŋá Mụ́sã drị̂ táni ándrá lẽjó 'bá 'bã idé kí ru rá rĩ gá rá tí).
58010009	Jọ dó sĩ, “Ma dó 'dõ, má amụ́ ị́jọ́ míní azịlé rĩ idélé.” Ị́jọ́ 'dĩ sĩ, lị ídétáŋá ándrá drị̃drị̃ rĩ rá, kẹ̃jị́ la gá 'bã dó ídétáŋá ĩ'didrị́ gá rĩ áyụ.
58010010	Ị́jọ́ Ãdróŋá 'bã azịlé rĩ sĩ, ú'bã dó ãma ãlá ru ụrụ'bá Yẹ́sụ̃ Kúrísĩtõ drị́ ĩ'di 'bã fẽlé ídétáŋá ru pâlé ãlu rĩ sĩ.
58010011	Ụ́'dụ́ ãlu-ãlu vú sĩ átáló la pá tu ãzị́ ĩ'didrị́ ídétáŋá drị̂ ngajó; ĩ'di ídétáŋá 'dĩ kí idé ị̃dị́-ị̃dị́, wó icó kí ị́jọ́ ũnzí ũjĩlé ku.
58010012	Wó Kúrísĩtõ la mụ ru fẽlé pâlé ãlu ídétáŋá ru ị́jọ́ ũnzí sĩ 'bo, ri dó Ãdróŋá 'bã drị́ ãndá rĩ gá.
58010013	I'dójó sáwã 'dã sĩ, ĩ'di mẹ́rọ́'bá ĩ'didrị̂ kí tẽ Ãdróŋá 'bã kí 'bã agá ĩ'di pálé gá.
58010014	Ã'dusĩku ídétáŋá ĩ'di 'bã idélé pâlé ãlu 'dĩ sĩ 'bã dó sĩ 'bá kí adrujó kpị ãzíla ãlá ru jã 'dâ.
58010015	Úríndí Ãlá rĩ nze vâ ãmaní ị́jọ́ ị́jọ́ 'dĩ drị̃ gá drị̃drị̃ rĩ gá jọ:
58010016	“‘'Dĩ tị icíma mâ mụlé icílé 'bá Ịsịrayị́lị̃ drị̂ abe ụ́'dụ́ drị̃lẹ́ gá rĩ agá rĩ,’ Úpí jọ rá. ‘Ma ãzị́táŋá mádrị̂ kí 'bã kí ásị́ gá, ãzíla kí sĩ kí ũrãtáŋá gá.’”
58010017	Ũ'bãjó la drị̃ la gá jọ, “Ị́jọ́ ũnzí ĩ'badrị̂ kí ãzíla ị́jọ́ ĩ'ba kí áma tị gãjó úmgbé rĩ abe, má icó ị́jọ́ agálé kí drị̃ gá ị̃dị́ ku.”
58010018	Údrĩ ị́jọ́ ũnzí trũ rá, ídétáŋá ị́jọ́ ũnzí idéjó la ị̃dị́ 'dá yu.
58010019	Ị́jọ́ 'dĩ sĩ, má ádrị́pịka ãzíla má ámvọ́pịka ãma ásị́ la adru ũkpó ru la ãrí Yẹ́sụ̃ drị́ rĩ sĩ, sĩ fijó Ãngũ Ãlá Ãndânĩ rĩ agá.
58010020	Ã'dusĩku 'dĩ gẹ̃rị̃ nzị̃lé ãmaní ú'dí, ãzíla gẹ̃rị̃ ídri, ãmaní fijó ala gá bõngó jó 'a alịjó ụrụ'bá Kúrísĩtõ drị́ gá rĩ,
58010021	ãmaní adrujó átáló ãmbógó ndẽlépi rá 'bá Ãdróŋá drị̂ kí drị̃lẹ́ gá rĩ trũ rĩ sĩ.
58010022	Lẽ ãma asé kí ãma ãni rú Ãdróŋá rụ́ 'dõlé ásị́ mgbã galépi tré ã'ị̃táŋâ trũ rĩ sĩ, 'dĩ ãma ũyãjó ãrí Kúrísĩtõ drị́ gá rĩ sĩ sĩ ãma ụrụ'bá 'bãjó ãlá ru, ãzíla ãma ũrãtáŋá ũjĩjó ị̃yị́ mgbã sĩ ãlá ru.
58010023	Lẽ ãrụ kí ásị́ 'bãŋá ãmadrị́ ãmaní ã'ị̃lé rĩ mgbemgbe, ã'dusĩku Ãdróŋá la ị́jọ́ ĩ'di 'bã azịlé rĩ nga rá,
58010024	ãzíla lẽ ã'bã kí ị́jọ́ ãmã ádrị́pịka kí ásị́ imbájó rĩ ãma ásị́ gá ãmbógó ru, ãmaní sĩ ãma ãzã kojó ãma drĩdríŋĩ gá lẽtáŋá i'dajó ãzíla ị́jọ́ múké rĩ idéŋá sĩ.
58010025	Lẽ ãma a'be kí traŋá ãmaní ãma trajó ãngũ ãlu gâ sĩ tị icíjó Ãdróŋá ị̃nzị̃jó rĩ ku, cécé 'bá ãzí rĩ 'bã kí idélé rĩ áni, wó lẽ ãma ũŋmĩ kí ãma ásị́ ãma drĩdríŋĩ gá. Ã'dusĩku ndẽlépi rá rĩ ĩ'di ĩminí ndrejó la Ụ́'dụ́ Úpí 'bã amụ́jó rĩ 'bã acájó ãni rú rĩ sĩ.
58010026	Ãdrĩ kí mụ ị́jọ́ ũnzí idéŋâ trũ drị̃ gá círí ru ãmaní ị́jọ́ mgbã rĩ nị̃jó 'bo rĩ vúlé gá ídétáŋá ị́jọ́ ũnzí trũjó rĩ ace ị̃dị́ ku,
58010027	kẹ̃jị́ la gá ãko acelépi drĩ tẽlé rĩ ụ̃rị̃ ị́jọ́ lịŋá drị́ amụ́lépi rĩ ãzíla ãcí ukólépi ku 'bá Ãdróŋá 'bã idélépi rĩ kí ivélépi rĩ.
58010028	'Bá ãzị́táŋá Mụ́sã drị̂ kí vú ũbĩlépi ku rĩ ála ĩ'di 'dị ásị́ ị̃gbẹ̃ kóru ị́jọ́ vú nzeŋá 'bá sãdínĩ rú ị̃rị̃ jõku na rĩ kí tị gá rĩ sĩ.
58010029	Mí ũrã 'bá Ãdróŋá Ngọ́pị 'bãlépi pâlé ru, ãrí ĩ'didrị́ tị icíma drị́ ĩ'di 'bãlépi ãlá ru rĩ 'bãlépi ũnzĩkãnã ru, ãzíla Úríndí Ãlá ãmaní ásị́ ị̃gbẹ̃ fẽlépi rĩ u'dálépi rĩ la mụ drị̃rịma ịsụ́lé íngõpí yã?
58010030	Ã'dusĩku ãnị̃ Ãdróŋá jọlépi la, “Ma ãrígótị ũfẽ ma 'i, ãrígótị ũfẽjó rĩ ị́jọ́ la má ãni,” rĩ cé. Ãzíla Ãdróŋá jọ vâ ị̃dị́, “Úpí la 'bá ĩ'didrị̂ kí ị́jọ́ lị rá rĩ nĩ.”
58010031	A'déjó Ãdróŋá ídri rĩ drị́ alé gá rĩ ĩ'di ị́jọ́ ãzí ụ̃rị̃ rú trẹ̃yị́ la.
58010032	Ĩmi ũrã drĩ ị́jọ́ ándrá ĩmĩ ị́jọ́ Yẹ́sụ̃ drị̂ ịsụ́jó 'dã 'i, ĩminí ándrá sĩ pá tujó ũkpó ru sáwã ĩminí ũcõgõ ịsụ́jó 'dã sĩ rĩ 'i.
58010033	Sáwã ãzí sĩ u'dá ándrá ĩmi ãzíla úfẽ ĩminí ũcõgõ ũ'bí kí drị̃lẹ́ gá, sáwã ãzí sĩ ĩtu ándrá pá ũkpó ru 'bá ũcõgõ ịsụ́lépi 'dĩ kí bụ́lụ́ gá.
58010034	Ĩcị ándrá drị̃ 'bá mãbụ́sụ̃ gá 'dĩ kí abe, ãzíla ĩmi u'á ándrá ãyĩkõ sĩ ãko ĩmidrị̂ kí rajó rĩ sĩ ã'dusĩku ĩnị̃ cé ãko ĩminí trũ adrujó rĩ kí ãko ndẽlépi mũkẽ sĩ rá adrulépi jã 'dâ rĩ kî.
58010035	Ị́jọ́ 'dĩ sĩ, lẽ ĩmi ãvĩ ásị́ ũkpõ ĩmidrị̂ gá rĩ ku, ã'dusĩku ásị́ ũkpõ ĩmidrị̂ la ĩminí ũyá ãmbógó la ají.
58010036	Lẽ ĩta ị́jọ́ tã ã'dusĩku ĩdrĩ dó ị́jọ́ Ãdróŋá 'bã lẽlé rĩ idé 'bo, ĩmi dó ị́jọ́ ĩ'di 'bã azịlé rĩ ịsụ́ rá.
58010037	Ị́jọ́ sĩlé rĩ 'bã jọlé rĩ áni: “Ace sáwã were Ãdróŋá la amụ́ rá ãzíla icó ru drị̃ ịcị́lé ku.
58010038	Wó 'bá má ãni ãlá rĩ la u'á ídri rú la ã'ị̃táŋá sĩ. Ãzíla drĩ ĩtrĩ gõjó vúlé ị́jọ́ ũnzí idélé, má u'á ãyĩkõ sĩ ĩ'di 'bã ị́jọ́ sĩ ku.”
58010039	Ãma adru 'bá ĩtrĩlépi gõlépi vúlé, ãzíla mụlépi lị́kị̃ gá rĩ kî ku, wó 'bá ã'ị̃táŋâ trũ ãzíla ru palépi rá 'dĩ kî.
58011001	Ã'ị̃táŋá ĩ'di ãko ãma ásị́ 'bãlépi ũkpó ru ị́jọ́ ãmaní ásị́ 'bãjó rĩ la ru idé rá rĩ 'i, ãzíla ĩ'di ãma ásị́ imbá ãko ãmaní ndrelé ku 'dĩ kí drị̃ gá ásị́ 'bãjó rá.
58011002	Ị́jọ́ 'dĩ bãsĩ Ãdróŋá 'bã 'bá ándrá ãma áyị́pịka rú rĩ kí vú nzejó ũnĩ-ambamba rú ã'ị̃táŋá ĩ'badrị̂ sĩ 'dĩ.
58011003	Ã'ị̃táŋá sĩ ãnị̃ rá Ãdróŋá 'bã 'bụ̃ kí ụ̃nọ́kụ́ be ị́jọ́ ĩ'di 'bã jọlé tị sĩ rĩ sĩ. Ã'dusĩku ãko i'dalépi cé 'dĩ kí idé kí ãko i'dalépi ku la kí agá.
58011004	Ã'ị̃táŋá sĩ Hãbị́lị̃ fẽ Ãdróŋá ní ãko ídétáŋá ru ndẽ Kãyị́nị̃ 'bã fẽlé rĩ rá. Ã'ị̃táŋá sĩ únze Hãbị́lị̃ vú 'bá kpị la ru, Ãdróŋá ní ị́jọ́ jọjó fẽtáŋá ĩ'di 'bã fẽlé rĩ drị̃ gá rĩ sĩ. Ãzíla ã'ị̃táŋá sĩ Hãbị́lị̃ drĩ táni drã agá rá tí, ĩ'di drĩ kpere ị́jọ́ ũlũ.
58011005	Ã'ị̃táŋá sĩ ú'dụ Ínõkã 'i ídri rú, ị́jọ́ 'dĩ sĩ, 'bị̃ drã ãjị́ ku, úndre vâ ĩ'di ị̃dị́ ku, ã'dusĩku Ãdróŋá 'bã ĩ'di 'dụjó nị̃ rĩ sĩ. Ã'dusĩku ú'dụ drĩ ĩ'di ku rú, únze ĩ'di 'bã ị́jọ́ vú ĩ'di 'bá ãlu ãyĩkõ fẽlépi Ãdróŋá ní rá rĩ rú.
58011006	Wó ã'ị̃táŋâ kóru 'bá ãzị́ icó ãyĩkõ fẽlé Ãdróŋá ní ku, ã'dusĩku 'bá amụ́lépi Ãdróŋá rụ́ 'dõlé rĩ lẽ 'bã ã'ị̃ ĩ'di cí ãzíla ĩ'di ũyá ũfẽ 'bá ĩ'di ndrụ̃lépi ásị́ pírí sĩ rĩ 'baní rá.
58011007	Ã'ị̃táŋá sĩ Ãdróŋá 'bã Núwã bị́lẹ́-ị̃ndụ́ li agá ị́jọ́ ndrelé ku rĩ kí sĩ, ụ̃rị̃ ãlá rĩ sĩ Núwã sị í'bó sĩ 'bá ĩ'didrị́ lị́cọ́ gá rĩ kí pajó. Núwã 'bã ã'ị̃táŋá sĩ lị ị́jọ́ ụ̃nọ́kụ́ drị̂ rá, ãzíla acá dó 'bá kpị azịjó ĩ'diní rĩ rú ã'ị̃táŋá sĩ.
58011008	Ã'ị̃táŋá sĩ Ịbụrahị́mụ̃ Ãdróŋá la mụ ĩ'di umvelé 'bo, mụ ãngũ ĩ'di 'bã mụlé ịsụ́lé ãwítã rú rĩ gá, ã'ị̃ rá, ãzíla mụ rá, ĩ'diní táni nị̃ agá ĩ'di mụ íngõlé yã rĩ gá ku rĩ gá.
58011009	Ã'ị̃táŋá sĩ Ịbụrahị́mụ̃ sị lị́cọ́ ĩ'didrị́ gá rĩ ãngũ azịlé ĩ'diní rĩ gá cécé 'bá amụ́lépi ãngũ ãzí gá ãmị́yọ́ŋá ru sụ́rụ́ ãzí gá rĩ áni, ri u'álé jó hémã rú rĩ kí agá, cécé Ĩsákã ãzíla Yãkó'bõ 'bã kí adrujó ĩ'di 'bã drị̃lẹ́ rú ị́jọ́ azịlé ĩ'baní ãlu 'dĩ sĩ rĩ sĩ.
58011010	Ã'dusĩku ri ãngũ ndrelé drị̃lẹ́ gá lị́cọ́ táwụ̃nị̃ ãmbógó Ãdróŋá 'bã ị̃ndụ́ 'bãlé ãzíla sịlé nĩ rĩ drị̃ gá.
58011011	Ã'ị̃táŋá sĩ Ịbụrahị́mụ̃ 'bã ílí drĩ táni alị agá rá tí ãzíla Sárã 'bã mgbã drị̃ táni tị ku, ịsụ́ ngọ́tị́ Ịbụrahị́mụ̃ be rá fẽjó la Ịbụrahị́mụ̃ ní acájó átẹ́pị ru ã'dusĩku ĩ'di 'bã ásị́ 'bãjó ã'ị̃táŋá sĩ Ãdróŋá ándrá azịŋá 'dĩ azịlépi rĩ drị̃ gá rĩ sĩ.
58011012	Ị́jọ́ 'dĩ sĩ, angájó 'bá ãlu 'dĩ rụ̂ sĩ 'bá drãlépi rá rĩ áni tí drị̃lẹ́ ãfũ kí ĩ'di rụ̂ sĩ wẽwẽ rú cécé lẽlẽgó 'bụ̃ gá 'dĩ kí áni ãzíla cécé cínákí kãlãfe lãlé ku mĩrĩ tị gá rĩ áni.
58011013	'Bá 'dĩ ri kí u'álé ídri ã'ị̃táŋá agá kpere drã tị gá. 'Bá 'dĩ ịsụ́ kí ãko Ãdróŋá 'bã azịlé ĩ'baní rĩ kí ku, ndre kí kí ãzíla ã'ị̃ kí ị́jọ́ 'dĩ kí rárá ru. Ãzíla ã'ị̃ kí rá kí 'bá ãmị́yọ́ŋá amụ́lépi amụ̂ ãzíla ụ̃nọ́kụ́ gá 'dâ.
58011014	'Bá ị́jọ́ 'dĩ 'bã áni rĩ jọlépi rĩ kí i'dá tọndọlọ kí sụ́rụ́ ĩ'bã kí umvelé ĩ'ba ãni rĩ ndrụ̃.
58011015	Drĩ kí ándrá ị́jọ́ ũrã agá sụ́rụ́ ĩ'ba kí a'belé rĩ drị̃ gá, ịsụ́ kí tá nõ drị̃lẹ́ba gõjó vúlêlé rá.
58011016	Kẹ̃jị́ la gá ri kí ásị́ 'bãlé sụ́rụ́ múké la drị̃ gá 'dĩ Sụ́rụ́ 'Bụ̃ gá rĩ gá. Ị́jọ́ 'dĩ sĩ, Ãdróŋá u'á dó sĩ drị̃nzá sĩ ĩ'di umvejó ĩ'bã Ãdróŋá ru ku. Ã'dusĩku idé ĩ'baní táwụ̃nị̃ ãmbógó la.
58011017	Ã'ị̃táŋá sĩ Ịbụrahị́mụ̃ 'i Ãdróŋá la mụ ĩ'di ụ̃'bị̃lé ã'ị̃ Ĩsákã fẽjó ídétáŋá ru rá. Ịbụrahị́mụ̃ ịsụ́ ị́jọ́ azịŋá ĩ'di ãni rú rĩ ĩ'di 'bã lẽ agá ngọ́tị́ ĩ'di ãni ãlu ãzíla kílímgbí rĩ fẽ agá ídétáŋá ru 'dĩ gá 'dĩ.
58011018	Táni Ãdróŋá 'bã jọ agá Ịbụrahị́mụ̃ ní, ị́jọ́ azịŋá Ãdróŋá ãmadrị́ Ịbụrahị́mụ̃ mí be rĩ gá, “Drị̃lẹ́ mídrị̂ kí ãfũ Ĩsákã rụ̂ sĩ.”
58011019	Ịbụrahị́mụ̃ ũrã ị́jọ́ Ãdróŋá la 'bá drãlépi rá rĩ ínga ídri, ị́jọ́ jọlé 'dĩ 'bã ífí ãndá á'ị́ Ĩsákã vúlé ídri angájó drã agá.
58011020	Ã'ị̃táŋá sĩ Ĩsákã wi sụ̃sụ́ Yãkó'bõ 'baní Ị́sãwụ̃ be, azị ị́jọ́ drị̃lẹ́ gá rĩ kí.
58011021	Ã'ị̃táŋá sĩ Yãkó'bõ 'bã lẽ agá drã agá, wi sụ̃sụ́ Yụ̃sụ́fụ̃ ngọ́pịka 'banî, ãzíla ị̃nzị̃ Ãdróŋá 'i kpere ĩ'diní acị́ agá gbẹ̃lẹ́kẹ sĩ.
58011022	Ã'ị̃táŋá sĩ Yụ̃sụ́fụ̃ la mụ ndrelé la ụ́'dụ́ ĩ'didrị́ drãjó rĩ kí ãni rú, nze ị́jọ́ drụ́zị́ Ãdróŋá 'bã sĩ 'bá Ịsịrayị́lị̃ drị̂ kí ũfũjó Mị̃sị́rị̃ gá rĩ drị̃ gá, ãzíla azị ị́jọ́ ĩfãkã ĩ'didrị̂ kí drị̃ gá.
58011023	Ã'ị̃táŋá sĩ 'bá Mụ́sã tịlépi rĩ ụ̃zị̃ kí ĩ'di ĩmbá na ĩ'di tịjó 'bo rĩ vúlé gá, ĩ'bã kí ndrejó la ĩ'di ngọ́tị́ ãzí ndrĩlépi ambamba la rĩ sĩ, idé kí ụ̃rị̃ sĩ úpí 'bã ãzị́táŋá kí sĩ ku.
58011024	Ã'ị̃táŋá sĩ Mụ́sã la mụ zolé 'bo, gã ru umvelé Fãráwũ 'bã ị̃zẹ́pị 'bã ngọ́tị́ ru úmgbé.
58011025	Mụ́sã pẽ ũcõgõ ịsụ́jó 'bá Ãdróŋá drị́ Ịsịrayị́lị̃ rú rĩ abe ndẽ ãyĩkõ ịsụ́lé ị́jọ́ ũnzí sĩ sáwã were agá 'dĩ rá.
58011026	Ndre ãngũ drị̃ gâlé ĩ'di múké drị̃nzá ịsụ́jó Kúrísĩtõ sĩ ĩ'di ụ̃rọ̃drị́ ãzí ãmbógó la ndẽ málĩ Mị̃sị́rị̃ gá rĩ kí rá, ã'dusĩku ĩ'di ãngũ ndre agá drị̃lẹ́ gâlé ụ̃rọ̃drị́ ịsụ́jó.
58011027	Ã'ị̃táŋá sĩ Mụ́sã a'be ãngũ Mị̃sị́rị̃ drị́ gá rĩ rá, idé ụ̃rị̃ sĩ ku, Mụ́sã 'bã ị́jọ́ 'dĩ ũkpó ru ĩ'di ásị́ gá ã'dusĩku ĩ'di 'bã Ãdróŋá ndrelé ku rĩ ndrejó rá rĩ sĩ.
58011028	Ã'ị̃táŋá sĩ mba ị́jọ́ azịŋá ụ̃mụ̃ alịjó 'bá drị̃ gâ sĩ ãzíla ãrí ũyãjó rĩ tã, ị́jọ́ 'dĩ sĩ, mãlãyíkã drã drị́ 'bá kãjãní rĩ kí ụ'dị́lépi 'bã aló rú anzị 'bá Ịsịrayị́lị̃ rú rĩ 'badrị̂ kí ku benĩ.
58011029	Ã'ị̃táŋá sĩ 'bá Ịsịrayị́lị̃ drị̂ alị kí mĩrĩ ika rĩ agâ sĩ cécé ãngũ ã'í gâ sĩ rĩ áni, wó 'bá Mị̃sị́rị̃ gá rĩ kí mụ ụ̃'bị̃lé afílé kí vú gâ sĩ, ịmvụ́ kí rá.
58011030	Ã'ị̃táŋá sĩ bõrõ Yẹ̃rị́kọ̃ drị̂ a'dé rá 'bá Ịsịrayị́lị̃ drị̂ 'bã kí acị́jó ãga la gâ sĩ trộkị́lịrị pâlé ázị̂rị̃ rĩ sĩ.
58011031	Ã'ị̃táŋá sĩ ũkú ãwụ́'bá ru Rãhábụ̃ pa ru drã agá 'bá Ãdróŋâ tị gãlépi úmgbé rĩ kí agá rá la ĩ'di 'bã 'bá Ịsịrayị́lị̃ drị́ ãngũ undrélépi rĩ kí ã'ị̃jó tãmbajó rĩ sĩ.
58011032	Ị́jọ́ ãzí mâ jọlé ị̃dị́ rĩ íngõ 'i? Sáwã mání 'dáyụ, ị́jọ́ nzejó Gị́dị̃yọ̃nị̃ 'i, Bãrákĩ 'i, Sámísõnĩ 'i, Yéfĩtã 'i, Dãwụ́dị̃ 'i, Sámụ̃wẹ̃lị̃ 'i ãzíla nãbịya kí drị̃ gá.
58011033	Ã'ị̃táŋá sĩ 'dị kí ã'dị́ ndẽ kí kí sụ́rụ́ abe rá, rụ kí 'bá kí ị́jọ́ kpị sĩ ãzíla ịsụ́ kí ị́jọ́ azịlé rĩ rá ãzíla amvu kí kẹ̃mị̃ 'bã tị kí cí,
58011034	anụ́ kí ãcí idraká velépi bẹ̃kụ̃-bẹ̃kụ̃ rĩ ãzíla pa kí ru ménéŋá sị́ gá, ũkpó ãkõ ĩ'badrị̂ uja ru ĩ'baní ũkpõ rú, ãzíla acá kí ũkpó ru ã'dị́ gá ãzíla iré kí ãmị́yọ́ŋá 'bã ãsĩkárĩ kí rá.
58011035	Ã'ị̃táŋá sĩ ũkú kí înga ĩ'bã 'bá drãlépi rá rĩ kí vúlé kí ídri rú ị̃dị́. Ãzí rĩ kí îcãndĩ kí rá ã'ị̃ kí ru trũlé ku, ĩ'baní sĩ angáŋá ídri rú múké ãndânĩ rĩ ịsụ́jó benĩ.
58011036	'Bá ãzí rĩ ịsụ́ kí îde kî, ãzí rĩ kí úgụ kí ãzíla úco kí, úmbé ãzí rĩ kí nõrórõ sĩ ãzíla úsú kí mãbụ́sụ̃ gá.
58011037	'Bá ãzí rĩ kí ú'bé kí írã sĩ, ãzí rĩ kí âsi kí mũsũménõ sĩ ị̃rị̃ ãzí rĩ kí ụ́'dị́ kí ménéŋá sĩ. Ãzí rĩ kí ãko ãkõ sĩ ri kí kãbĩlõ íníríkó sụ̃ ãzíla ị̃ndrị́ íníríkó trũ, kí lẽmẽrĩ ĩ'badrị̂ kí sĩ ĩ'baní ũcõgõ ãzíla idé ị́jọ́ ũnzí la kí kí ụrụ'bá gá,
58011038	ụ̃nọ́kụ́ 'bã mũkẽ ĩ'baní 'dáyụ. 'Bá 'dĩ ri kí acị́lé ru ụ̃zị̃lé ãngũ kõtórõ rú rĩ agâ sĩ, 'bé agâ sĩ, ãzíla ụ̃jị́gọ́ kí agâ sĩ ãngũ 'bụ́ ru vũ gá rĩ kí agâ sĩ.
58011039	'Bá 'dĩ kí pírí Ãdróŋá nze ị́jọ́ ĩ'badrị̂ kí vú múké la ã'ị̃táŋá ĩ'badrị̂ sĩ. Wó ĩ'bã ãzí ãlu ị́jọ́ Ãdróŋá 'bã azịlé 'dĩ ịsụ́lépi rá la 'dáyụ.
58011040	Ị́jọ́ 'dĩ sĩ, Ãdróŋá itú ãmaní ãko ãzí múké la rá, ĩ'di dó sĩ kí 'bã kpị ãma abe ãngũ ãlu gá.
58012001	Ị́jọ́ 'dĩ sĩ, ú'dî'da 'bá ũ'bí sãdínĩ rú wẽwẽ rú ã'ị̃táŋá ĩ'badrị̂ kí vú nzelépi 'dĩ 'bã kí ándrá ãma andre cejó trộkị́lịrị rĩ sĩ, lẽ ãma u'bé kí ãko pírí ãma ugalépi úmgbé 'dĩ kí, ị́jọ́ ũnzí ãma umbélépi cí 'dĩ kí abe rá, ãzíla ãcẹ̃ kí ụ́ngụ́lẹ́ ásị́ teŋá sĩ ãbálá 'bãlé ãma drị̃lẹ́ gá 'dĩ 'i kpere deŋá gá.
58012002	Lẽ ã'bã kí mịfị́ ãmadrị́ gá rĩ Yẹ́sụ̃ drị̃ gá ĩ'di 'bá ã'ị̃táŋá ãmadrị́ 'bã ị̃ndụ́ i'dólépi ãzíla 'bãlépi la pịrị-pịrị rĩ 'i, ãyĩkõ 'bãlé ĩ'di drị̃lẹ́ gá rĩ sĩ 'dụ ũcõgõ ĩ'di ipajó mũsãlá'bã sị́ gá rĩ ásị́ teŋá sĩ rá así vâ drị̃nzá la 'bã ị́jọ́ sĩ ku ãzíla ri vụ̃rụ́ úmvúke Ãdróŋá drị̂ 'bã wókõ ãndá gá rĩ gá.
58012003	Ĩmi ũrã drĩ ị́jọ́ 'bá ũnzí 'bã kí Yẹ́sụ̃ ngụ̃jó ĩ'di 'bã talé 'dĩ 'i, Ị́jọ́ 'dĩ sĩ, lẽ ĩmi ásị́ 'bã ãndẽjó sĩ a'déjó ku.
58012004	Ĩminí ã'dị́ 'dị agá ị́jọ́ ũnzí be, ĩ'dị drĩ ã'dị́ ị́jọ́ ũnzí drị̃ ụtrị́jó kpere ĩmi ãrí ní asu agá ku.
58012005	Ĩmi ãvĩ ãzî sĩ ị́jọ́ sĩlé sĩ ĩmi ásị́ imbájó jọlépi la ĩminí, “Má anzị 'dĩ, lẽ ĩ'dụ ị́jọ́ Úpí 'bã ĩmi cojó ímbátáŋá ru rĩ ị́jọ́ ápãrákã rú ku, ãzíla drĩ uzá ĩmi drị̃ gá ị́jọ́ 'dĩ 'bã fẽ ĩminí ãvá ãkõ ásị́ gá ku.
58012006	Ã'dusĩku Úpí la 'bá ĩ'di 'bã lẽlé rá 'dĩ kí ị̃ndụ́ co ímbátáŋá ru lẽtáŋá sĩ, ãzíla 'bá ĩ'di 'bã ã'ị̃lé ĩ'di bã anzị rú rá 'dĩ kí ĩ'di ĩ'baní drị̃rịma fẽ rá.”
58012007	Ĩta ị́jọ́ ũkpó 'bání sĩ ĩmi cojó ímbátáŋá ru 'dĩ 'i, Ãdróŋá la ĩmi idé cécé anzị ĩ'didrị̂ kí áni. Ã'dusĩku ngọ́tị́ŋá átẹ́pị̃ 'bã ị̃ndụ́ colé ímbátáŋá rụ ku rĩ íngõ 'i?
58012008	Údrĩ ĩmi co ímbátáŋá ru ku (ãzíla 'bá ãlu-ãlu la ali coŋá ímbátáŋá ru rĩ agâ sĩ rá) ífí la ĩmi anzị tịlé ãzị́táŋá 'bã lẽlé rĩ áni ku rĩ kî, ĩmi adru anzị mgbã rĩ kí ku.
58012009	Ị́jọ́ 'dĩ 'bã drị̃ gâ sĩ, ãmã átẹ́pị ãma tịlépi ụrụ'bá sĩ 'dĩ kí vâ ãma co ímbátáŋá ru rá, ãma vâ kí ị̃nzị̃ ị́jọ́ la sĩ rá. Lẽ tá ị́jọ́ mgbã sĩ ãfẽ ị̃nzị̃táŋá ãmaní ãma fẽjó pírí Átẹ́pị ãma ãni úríndí drị́ ãzíla sĩ adrujó ídri rĩ ní íngõpí yã?
58012010	Ãmã átẹ́pịka co kí ãma ímbátáŋá ru sáwã were sĩ cécé ĩ'ba kí ũrãlé ĩ'baní múké rĩ áni, wó Ãdróŋá la ãma co ímbátáŋá ru ãmaní sĩ adrujó múké. Ị́jọ́ 'dĩ sĩ, ãma dó sĩ icó ídri ĩ'didrị̂ ãlá rĩ alelé benĩ.
58012011	Coŋá ãma cojó ímbátáŋá ru rĩ adru ãmaní sáwã ú'dî'da 'dĩ agá 'dâ múké ku, wó ãzá-ãzá. Wó vúlé vúlé ru ĩ'di ífí ị́jọ́ kpị ãzíla ị́jọ́ ásị́ ị̃gbẹ̃ drị̂ ka 'bá imbálé ị́jọ́ 'dĩ sĩ rĩ 'badrị̂ kí agá.
58012012	Ị́jọ́ 'dĩ sĩ, ĩmi imbá ĩmidrị́ ĩzíŋá ũkpõ kóru 'dĩ kí ũkpó ru, ãzíla ĩmi ãja ũkpõ kóru 'dĩ kí ũkpó ru.
58012013	“Ĩmi idé gẹ̃rị̃ kpị ĩminí sĩ acị́jó.” 'Bá ãcá trũ rĩ 'bã acá kí rú sĩ ku, wó rá la 'bã adrí kí rú sĩ adrí adrî.
58012014	Lẽ ĩndrụ̃ ásị́ pírí sĩ u'ájó ásị́ ị̃gbẹ̃ sĩ 'bá pírí abe, ãzíla adrujó ãlá ru; ã'dusĩku ásị́ ãlá kóru 'bá ãzí icó Úpí ndrelé ku.
58012015	Lẽ ĩndre múké-múké 'bá ãzí 'bã ĩcẽ jõ ásị́ ị̃gbẹ̃ Ãdróŋá drị́ 'dĩ ku, ãzíla ĩndre ị́jọ́ ũnzí 'bã ízókí 'bã agbẹ́ zolé sĩ ũnzĩkãnã ajíjó sĩ ũ'bí kí 'a usajó ku.
58012016	Lẽ ĩndre ĩmi ãzí 'bã adru ãwụ́'bá ru ku, ị́jọ́ Ãdróŋá drị̂ ã'ị̃lépi ku cécé Ị́sãwụ̃ áni ị́jọ́ ĩ'di 'bã adrujó 'bã kãyú ru rĩ ị̃tụ̃ndãlépi lú íná nalé pâlé ãlu 'dĩ sĩ rĩ áni ku.
58012017	Wó 'dã 'bã vúlé gá ínị̃ rá ĩ'diní lẽ agá ị́jọ́ ásị́ ị̃gbẹ̃ kãyú drị̂ ịsụ́ agá, úgã ĩ'di úmgbé. Ị́jọ́ 'dĩ sĩ, Ị́sãwụ̃ icó ị́jọ́ ĩ'di 'bã idélé 'dã ujalé ku, ĩ'diní táni lẽ agá ásị́ ị̃gbẹ̃ ịsụ́ agá áwáŋá sĩ ãzíla mị́ndrẹ trũ tị́.
58012018	Ĩmi amụ́ drĩ 'bé Sĩnáyĩ icólé alólé rá, velépi ãcí sĩ, ụ̃rụ́'bụ̃ ịnịbịrịcịcị, ãngũ nịlépi kpákpá, ãzíla ãlụ́kụ́kụ̃ ãmbógó rĩ abe cécé 'bá Ịsịrayị́lị̃ drị̂ 'bã kí ándrá amụ́jó rĩ áni ku.
58012019	Ĩmi are gũká 'bã áwáŋá jõku ụ́'dụ́kọ́ Ãdróŋá drị́ ị́jọ́ jọlépi rĩ ku, 'bá arelépi la rá rĩ a'ị́ kí ĩ'di ĩ'baní ị́jọ́ jọjó 'dã 'bã ãni ku,
58012020	ã'dusĩku icó kí ị́jọ́ jọlé ĩ'baní 'dã kí talé ku: “Drĩ táni adru ãnãkpá aló 'bé 'dã 'bã ụrụ'bá nĩ ála ĩ'di u'bé írã sĩ káyĩ.”
58012021	Ãko 'bá 'dã 'bã kí ndrelé rĩ i'dá kí mẹ́lẹ́tị gá ụ̃rị̃ rú trẹ̃yị́ Mụ́sã jọ, “Áma ụrụ'bá la yã-yã ụ̃rị̃ sĩ.”
58012022	Wó ĩmi acá dó 'bé Zị̃yọ́nị̃ gá 'bo, 'dĩ Yẹ̃rụ́sãlẹ́mụ̃ 'bụ̃ gá rĩ, táwụ̃nị̃ ãmbógó Ãdróŋá ídri rĩ 'bã sĩ u'ájó rĩ 'i. Ĩmi amụ́ ãngũ Mãlãyíkã álĩfũ-álĩfũ 'bã kí ru trajó 'bo ãyĩkõ sĩ rĩ gá.
58012023	'Dĩ kãnị́sã 'bá kãjãní rĩ 'badrị́ gá rĩ, 'dĩ kí 'bá rụ́ sĩlé 'bụ̃ gâlé rá rĩ kî. Ĩmi amụ́ Ãdróŋá ru, Ãdróŋá 'bá pírí kí ị́jọ́ lịlépi rĩ 'i ãzíla ĩ'di úríndí 'bá mgbã rĩ 'badrị̂ kí 'bãlépi kpị rĩ 'i.
58012024	Ĩmi amụ́ Yẹ́sụ̃ 'bá ãma icílépi Ãdróŋá be tị icíma ú'dí rĩ sĩ, ãzíla ãrí ĩ'didrị̂ ũyãlé rĩ 'bã ị́jọ́ jọjó múké ndẽ ãrí Hãbị́lị̃ drị̂ rá rĩ rú.
58012025	Ĩndre múké-múké lẽ ĩgã jõ Ãdróŋá ị́jọ́ jọlépi rĩ 'bã tị ku. 'Bá ándrá ị́jọ́ Ãdróŋá drị́ Mụ́sã 'bã jọlé rĩ gãlépi úmgbé ụ̃nọ́kụ́ gá 'dâ rĩ drĩ kí ándrá icó apálé ku, wó ãma icó dó apálé íngoní ru ãdrĩ dó 'bá angálépi 'bụ̃ gá rĩ tị gã arelé úmgbé rĩ gá?
58012026	Ụ́'dụ́ 'dã sĩ ụ́'dụ́kọ́ Ãdróŋá drị̂ aya ụ̃nọ́kụ́ rá, wó ú'dî'da Ãdróŋá azị vâ, “Ace pâlé ãlu ma vũ aya á'dụ̂sĩ ku wó ma 'bụ̃ aya ĩndĩ.”
58012027	Ị́jọ́ jọlé, “Ace pâlé ãlu,” rĩ icé ãko icólé ayalé rá 'dĩ kí ã'du? 'Dĩ kí ãko 'bãlé 'bã 'bã 'dĩ kí ị́jọ́ 'dĩ sĩ ãko icólé ayalé ku 'dĩ kí mụ acelé nĩ.
58012028	Ị́jọ́ 'dĩ sĩ, lẽ ãfẽ kí ãwã'dĩfô Ãdróŋá ní ãzíla ãma ị̃nzị̃ kí ĩ'di ãyĩkõ fẽjó ĩ'diní ãrútáŋá sĩ ãzíla ụ̃rị̃ trũ, ã'dusĩku Sụ́rụ́ ĩ'di 'bã fẽlé ãmaní rĩ 'bã icójó ru ayajó ku rĩ sĩ.
58012029	Ãma ị́jọ́ 'dĩ idé íni la ã'dusĩku “Ãdróŋá ãmadrị̂ ĩ'di ãcí ãngũ ivélépi 'i.”
58013001	Lẽ ĩlẽ ĩmi ĩmi drĩdríŋĩ gá cécé ádrị́pị rú ãzíla ámvọ́pị ru.
58013002	Ĩmi ũrã ị́jọ́ ãmụ́ a'ị́jó ĩmidrị́ ko gá rĩ ãmbógó ru. Ị́jọ́ ãmụ́ a'ị́jó idélé 'dĩ 'bã áni rĩ sĩ 'bá ãzí a'ị́ kí ándrá mãlãyíkã ĩ'baní nị̃ŋá la kóru.
58013003	Ĩmi ũrã 'bá mãbụ́sụ̃ gá rĩ kí ị́jọ́ cécé ĩmi 'bã rĩ mãbụ́sụ̃ gá ĩ'ba abe rĩ áni, 'bá 'bání ũcõgõ fẽjó rĩ kí cécé ĩmi 'bã rĩ ũcõgõ 'dã agá ĩndĩ rĩ áni.
58013004	Ị́jọ́ ũkú ĩgbãjó rĩ 'bã adru ãrútáŋá ru 'bá pírí 'banî, ãzíla ãgọbị kí ũkú kí abe 'bã ã'ị̃ kí 'bã u'á kí ã'ị̃táŋá sĩ kí drĩdríŋĩ gá, ã'dusĩku Ãdróŋá la ị́jọ́ lị ãwụ́'bá kí drị̃ gá 'bá mi ãcí idélépi rĩ abe rá.
58013005	Ĩmba ídri ĩmidrị̂ tã ị́jọ́ sĩlíngĩ lẽjó ambamba rĩ sĩ, lẽ ãko ĩmi trũ adrujó rĩ 'bã ca kí ĩminí rá. Ã'dusĩku Ãdróŋá jọ rá, “Má icó ĩmi a'belé ku, ãzíla má icó ĩmi ãzã kolé ku la ku.”
58013006	Ị́jọ́ 'dĩ sĩ, ma jọ la drĩ ũkpó sĩ, “Úpí ĩ'di 'bá áma ãzã kolépi rĩ 'i, má icó idélé ụ̃rị̃ sĩ ku. 'Bá icó má rụ́ ã'du idélé?”
58013007	Ĩmi ũrã ị́jọ́ 'bá ándrá ĩmi drị̃lẹ́ ru ị́jọ́ Ãdróŋá drị̂ ũlũlépi 'dĩ kí ị́jọ́. Ĩmi ũrã drĩ ị́jọ́ vúlé ándrá ĩ'bã kí sĩ u'ájó ãzíla adrujó rĩ ĩmi andré ã'ị̃táŋá ĩ'badrị́ 'dã 'i.
58013008	Ã'dusĩku Yẹ́sụ̃ Kúrísĩtõ uja ru ku i'dójó ájệ, ãndrũ kpere jã 'dâ.
58013009	Lẽ ĩfẽ ĩmi drị̃ celé ímbátáŋá ndú-ndú sĩ ku, ĩminí sĩ gẹ̃rị̃ mgbã pịrị rĩ a'bejó ku. Ĩ'di múké ãndânĩ ãma ásị́ ní ũkpõ ịsụ́jó ásị́ ị̃gbẹ̃ Ãdróŋá drị̂ sĩ ndẽ ãmaní ãzị́táŋá íná najó rĩ kí vú ũbĩjó, wó íni 'dĩ 'bá ãzị́táŋá 'dĩ kí vú ũbĩlépi rĩ ãzị́táŋá 'dĩ ko kí kí ãzã ku.
58013010	Ãtalo ãzị́ ngalépi jó hémã rú Ãdróŋá ị̃nzị̃jó rĩ agá rĩ 'baní ãzị́táŋá ã'ị̃ ãko fẽlé ídétáŋá ru ãlĩtárĩ ãmadrị̂ drị̃ gá rĩ kí nalé ku.
58013011	Átáló ãmbógó ãndânĩ rĩ la ãrí ãnãkpá drị̂ agụ Ãngũ Ãlá Ãndânĩ rĩ gá fẽlé ídétáŋá ị́jọ́ ũnzí idéjó rĩ rú, wó ála ĩzá la ivé ãngũ kámbĩ gá ãmvé rĩ gá.
58013012	Gẹ̃rị̃ ãlu 'dĩ sĩ, Yẹ́sụ̃ drã ándrá vâ táwụ̃nị̃ ãmbógó rĩ 'bã kẹ̃jị́tị gá ãmvé, sĩ 'bá kí 'bã jó ãlá ru ãrí ĩ'di 'bã mgbã rĩ drị̂ sĩ.
58013013	Lẽ dó ãmụ kí sĩ ãmvé kámbĩ gá 'dâ rĩ sĩ Yẹ́sụ̃ rụ̂lé, drị̃nzá ĩ'di 'bã ịsụ́lé rĩ ịsụ́lé.
58013014	Ã'dusĩku táwụ̃nị̃ ãmaní mụjó u'ájó rĩ adru ụ̃nọ́kụ́ gá 'dâ ku, wó ãma ãngũ ndre drị̃ gá táwụ̃nị̃ drụ́zị́ ãmaní mụjó u'ájó ala gá jã 'dâ amụ́lépi ĩndõ rĩ gá.
58013015	Ị́jọ́ 'dĩ sĩ, lẽ ãfẽ kí ídétáŋá sĩ Ãdróŋá ịcụ́jó rĩ Yẹ́sụ̃ rụ̂ sĩ 'dĩ ífí ãma tị 'bã sĩ i'dajó la Ãdróŋá ĩ'di Úpí 'i.
58013016	Wó lẽ ĩmi ãvĩ ị́jọ́ múké idéjó ãzíla ãko ĩmĩ trũ adrujó rĩ kí alejó 'bá ãzí kí abe rĩ ku. Ị́jọ́ 'dĩ 'bã áni rĩ kí ãyĩkõ fẽ Ãdróŋá ní cécé ídétáŋá idejó ĩ'diní rĩ áni.
58013017	Ĩmi are 'bá ĩmi drị̃lẹ́ ru rĩ kí tị ãzíla ĩmi ũbĩ ãzị́táŋá ĩ'badrị̂ kí vú. Kí ĩmi tãmba ãndẽŋâ kóru ã'dusĩku kí drụ́zị́ ị́jọ́ vú nze Ãdróŋá drị̃lẹ́ gá rá. Ĩmi are kí tị ãzị́ ĩ'baní ngalé rĩ la sĩ adru ãyĩkõ rú, 'bã adru ĩ'baní tẹ́rị́ ru ku, icó kí sĩ adrulé ĩminí ụ̃rọ̃drị́ ru ku.
58013018	Ĩzị ãmaní Ãdróŋá 'i. Ãma ásị́ gá ãndá-ãndá ru ãma ásị́sị́ŋá ãlá ru, ãzíla ãlẽ u'álé ị́jọ́ kpị sĩ gẹ̃rị̃ pírí sĩ.
58013019	Ma mgbã rĩ a'ị́ ĩmi Ãdróŋá zịjó mání sĩ mâ ujajó ĩmi rụ̂lé vúlé gbõrú.
58013020	Ãdróŋá ásị́ ị̃gbẹ̃ 'dị́pị, Úpí ãmadrị́ Yẹ́sụ̃ 'bá ãmbógó kãbĩlõ ucélépi rĩ ingalépi drã agá rá, ãzíla azịŋá ĩ'didrị́ ãrí ĩ'di ãni tị icíma drị́ ukólépi ku rĩ ajílépi rĩ,
58013021	'bã fẽ ĩminí ãko pírí múké sĩ ãzị́ ĩ'di 'bã lẽlé rĩ ngajó ãzíla 'bã nga ãzị́ ãma agá ị́jọ́ ĩ'diní ãyĩkõ fẽlépi Yẹ́sụ̃ Kúrísĩtõ agá rĩ sĩ, dị̃zã 'bã adru ĩ'diní jã 'dâ. Ámĩnã.
58013022	Má ádrị́pịka ãzíla má ámvọ́pịka ã'ị̃táŋá agá 'dĩ, má a'ị́ ĩmi ásị́ 'bãjó ị́jọ́ mâ sĩlé ĩminí ĩmi ásị́ imbájó 'dĩ drị̃ gá, ã'dusĩku ásĩ lú ĩminí wárágã ãlị́ŋá ru.
58013023	Álẽ ĩnị̃ rá ãma ádrị́pị Tị̃mị̃tị́yọ̃ útrũ ĩ'di 'bo, drĩ amụ́ gbõrú rá ma mụ mụlé ĩ'di be ĩmi ndrejó rá.
58013024	Ĩzị 'bá ĩmi drị̃lẹ́ ru 'dĩ kí pírí cící ãzíla 'bá Ãdróŋá drị́ 'dĩ kí abe. 'Bá pírí Ítãlĩ gá rĩ zị kí ĩmi pírí cící.
58013025	Lẽtáŋá uyaŋâ kóru Ãdróŋá drị̂ 'bã adru ĩmi abe.
59001001	'Dĩ wárágã angálépi Yãkó'bõ Ụ̃pị́gọ́ŋá Ãdróŋá ãni ãzíla Úpí Yẹ́sụ̃ Kúrísĩtõ drị́ rĩ, zị sĩ sụ́rụ́ mụdrị́ drị̃ ị̃rị̃ 'bá Yẹ́sụ̃ ã'ị̃lépi rá, ru irélépi ụ̃nọ́kụ́ drị̃ gá 'dĩ kí pírí cící.
59001002	Má ádrị́pịka ãzíla má ámvọ́pịka, ĩdrĩ táni ũcõgõ ịsụ́ ĩmĩ Yẹ́sụ̃ ã'ị̃jó rĩ sĩ gẹ̃rị̃ ndú-ndú sĩ rá tí, ĩmi adru ãyĩkõ sĩ,
59001003	ĩnị̃ rá ã'ị̃táŋá ĩmidrị́ gá rĩ sĩ, ĩdrĩ ụ̃'bị̃táŋá ĩmi ụ̃'bị̃jó rĩ 'bã ũkpõ ndẽ rá, ĩmi ásị́ ị̃gbẹ̃ ị́jọ́ tajó rĩ ịsụ́ rá.
59001004	Ĩfẽ ásị́ ị̃gbẹ̃ ĩmi sĩ ị́jọ́ tajó rĩ 'bã nga ãzị́ ĩmi agá ãsị̃ŋâ kóru, ĩmi ĩcẽ rú sĩ ãko ãzí ãlu la sĩ ku benĩ.
59001005	Wó 'bá ãzí ĩmi drĩdríŋĩ gá la drĩ ũndũwã ndrụ̃ sĩ ị́jọ́ Ãdróŋá 'bã lẽlé 'bã idé rĩ nị̃jó, 'bã zị Ãdróŋá ãko pírí fẽlépi 'bání ĩndrã kóru, ãzíla vâ ị́jọ́ mî zịlé rĩ ngụ̃lépi ũnzí ku rĩ 'i, ĩ'di fẽ la 'bá pírí ní rá.
59001006	Wó 'bã zị ã'ị̃táŋá sĩ ãbãŋâ kóru, ásị́sị́ŋá ãbãŋâ trũ rĩ ĩ'di cécé mĩrĩ 'bã ị̃yị́ umvúlépi ãlụ́kụ́kụ̃ sĩ agbalépi agba-agbâ rĩ áni.
59001007	'Bá 'dĩ 'bã áni rĩ 'bã ũrã ĩ'di 'bã ásị́ gá, ĩ'di ãko ãzí ịsụ́ Úpí drị́ rá íni la ku,
59001008	ã'dusĩku ĩ'di 'bã ásị́ la ru awajó ũrãtáŋá ị̃rị̃ trũ rĩ sĩ.
59001009	'Bá Yẹ́sụ̃ ã'ị̃lépi rá lẽmẽrí ru Ãdróŋá 'bã ingalé ụrụgá rĩ 'bã u'á kí ãyĩkõ sĩ, Ãdróŋá 'bã kí ingajó ụrụgá rĩ sĩ.
59001010	Ãzíla 'bá Yẹ́sụ̃ ã'ị̃lépi rá, málĩ trũ rĩ 'bã u'á kí ãyĩkõ sĩ Ãdróŋá drĩ kí iri vụ̃rụ́ rĩ gá. 'Bá málĩ trũ rĩ kí drụ́zị́ zõ vũ gâlé cécé ife fũ 'bã zõjó rĩ áni.
59001011	Ị̃tụ̂ drĩ ãfũ ãcí ru 'bo, ĩ'di fẽ ife fũ kí nụ rá, kí zõ vụ̃rụ́, ũnĩ ĩ'badrị́ gá rĩ la ãvĩ rá. Wó 'bá málĩ trũ rĩ kí mụ ị̃lị̃kị̃lé ácị́ŋá ĩ'badrị́ málĩ ndrụ̃jó rĩ agá cécé 'dĩ 'bã áni.
59001012	'Bá ụ̃'bị̃táŋá ndẽlépi ã'ị̃táŋá sĩ rĩ, kí drị̃lẹ́ba rú, ã'dusĩku drĩ kí ụ̃'bị̃táŋá sĩ kí ụ̃'bị̃jó rĩ ndẽ 'bo, ála ĩ'baní ídri ukólépi ku Ãdróŋá 'bã azịlé 'bá ĩ'di lẽlépi rĩ 'baní rĩ fẽ.
59001013	Ị́jọ́ 'dĩ 'bã áni 'dĩ drĩ kí 'bá kí ụ̃'bị̃ ị́jọ́ ũnzí idéjó, lẽ 'bã jọ kí, “Ị́jọ́ ãma ụ̃'bị̃jó 'dĩ angá Ãdróŋá drị́,” íni la ku. Ã'dusĩku ãko ãzí ụ̃'bị̃ Ãdróŋá ị́jọ́ ũnzí sĩ ku, ãzíla Ãdróŋá ụ̃'bị̃ 'bá ãzí sĩ ị́jọ́ ũnzí idéjó ku.
59001014	Wó ũlẽ 'bá ãlu-ãlu drị́ rĩ la ĩ'di bị́lẹ́ iwí, sĩ ĩ'di sejó ị́jọ́ ũnzí gá nĩ.
59001015	Ũlẽ ị́jọ́ ũnzí drị̂ drĩ mba 'bá ãrí gá 'bo, ĩ'di 'bá agụ ị́jọ́ ũnzí idélé, wó ị́jọ́ ũnzí idéjó rĩ la dó drã ají.
59001016	Ị́jọ́ 'dĩ sĩ, má ádrị́pịka ãzíla má ámvọ́pịka mání lẽlé 'dĩ, 'bá ãzí 'bã ulé ĩmi ku.
59001017	Ãko pírí múké fẽtáŋá ru 'dĩ angá kí Ãdróŋá drị́ 'bụ̃ gâlé, 'dĩ Ãdróŋá dị̃zã rú ãko pírí kí ũ'bãlépi nĩ, ru ujalépi ujâ índríléndri áni ku rĩ 'i.
59001018	Ĩ'di 'bã ásị́ 'bã lẽjó la nĩ rĩ sĩ, pẽ ãma ị́jọ́ mgbã sĩ, adrujó ĩ'di 'bã 'bá ũri rú, ãko ĩ'di 'bã 'bãlé 'dĩ kí drị̃lẹ́ gá pírí.
59001019	Má ádrị́pịka ãzíla má ãmvọpịka mání lẽlé 'dĩ, lẽ ĩnị̃ ị́jọ́ 'dĩ 'i, ĩmi pírí 'bã adru kí 'bá ị́jọ́ arelépi mbẽlẽ rú, wó gbágbá kóru, ãzíla idélépi ũmbã sĩ mbẽlẽ ku íni la kî.
59001020	Ũmbã ĩmidrị́ gá rĩ icó ị́jọ́ Ãdróŋá 'bã lẽlé idélé múké rĩ ajílé nĩ ku.
59001021	Ị́jọ́ 'dĩ sĩ, ĩmi a'be ị́jọ́ ãndị́ ru ãzíla ũnzíkãnã ĩmi agá rĩ kí pírí rá. Be la rá la, ĩmi ã'ị̃ ị́jọ́ mgbã 'bání sĩlé ĩmi ásị́ gá icólépi úríndí ĩmi agá rĩ palépi rá rĩ 'i.
59001022	Ĩmi adru 'bá ị́jọ́ arelépi bị́lẹ́ sĩ á'dụ̂sĩ, ru ulélépi ĩnzõ sĩ 'dĩ 'bã ãzí ru ku, be la rá la, ĩmi adru 'bá ị́jọ́ idélépi rĩ kî rú.
59001023	'Bá drĩ adru 'bá ị́jọ́ arelépi bị́lẹ́ sĩ á'dụ̂sĩ wó idélépi la ku rĩ, ĩ'di cécé 'bá ru mẹ́lẹ́tị ndrelépi mãráyã agá rĩ áni.
59001024	Drĩ ru mẹ́lẹ́tị ndre 'bo, ĩ'di mụ rá cọtị mẹ́lẹ́tị la tá i'dá agá íngoní yã rĩ la uja ãvĩlé ĩ'diní rá.
59001025	Wó ĩdrĩ ãzị́táŋá pịrị Ãdróŋá drị́, 'bá trũlépi rĩ tãmba múké-múké, ãzíla ĩnga vâ ị́jọ́ ĩ'di 'bã jọlé rĩ kí áyụ, ĩmi drị̃ ãvĩ vâ ị́jọ́ ĩmĩ arelé rĩ kí sĩ ku, Ãdróŋá la ĩminí sụ̃sụ́ wi ị́jọ́ ĩmĩ idélé rĩ kí agá pírí.
59001026	'Bá ãzí drĩ ũrã la 'i dị́nị̃ mgbã rĩ agá, mba jõ ru ĩdra tã ku, ĩ'di ru vúŋá 'dĩ ulé, dị́nị̃ ĩ'didrị́ gá rĩ ífí kóru.
59001027	Dị́nị̃ Ãdróŋá ãmã átẹ́pị 'bã ã'ị̃lé rá ãlá, ãzíla ị́jọ́ ũnzî kóru ĩ'diní ãyĩkõ fẽlépi rĩ ĩ'di 'dĩ 'i: ĩmvú kí tãmbajó ãwụzị kí abe, kí ãzã kojó ị́jọ́ kí ndẽlépi rĩ kí agá, ãzíla ĩ'diní ru tãmbajó ị́jọ́ ụ̃nọ́kụ́ drị́ ũnzí 'dĩ kí sĩ rĩ 'i.
59002001	Má ádrị́pịka ãzíla má ámvọ́pịka, ã'ị̃táŋá ĩmĩ Úpí Yẹ́sụ̃ Kúrísĩtõ dị̃zã rú rĩ ã'ị̃jó rá rĩ sĩ, ĩmi uya 'bá kí índréŋá ĩ'badrị̂ sĩ ku.
59002002	'Bá ãzí drĩ afí ãngũ ũ'bí 'bã kí ru trajó Ãdróŋá ị̃nzị̃jó rĩ agá, sụ̃ bõngó ãlápítítí ũnĩ-ambamba la, drọ̃nọ́ ãjẹ̃ rú drị́mváŋá gá la trũ, wó 'bá lẽmẽrí la drĩ afí bõngó ãndị́ ru la trũ 'dãá,
59002003	ĩmi 'bá bõngó ũnĩ-ambamba rĩ sụ̃lépi 'dĩ a'ị́ mgbãmgbã rú, ĩmi ĩ'diní jọ la, “Mí amụ́ rilé ãngũ múké 'dõ gá 'dộ,” wó 'bá lẽmẽrí rĩ ní ĩmi jọ la, “Ítu pá 'dâ, jõku mí ámụ rilé vũ gá áma andre gá 'dộ.”
59002004	'Dĩ adru drĩ ĩmi 'bá uya-uyâ la ku yã? Ĩmi acá drĩ 'bá ị́jọ́ lịlépi ásị́ ũnzĩ sĩ rĩ kí rú ku yã?
59002005	Ĩmi are má ádrị́pịka ãzíla má ámvọ́pịka, Ãdróŋá ũpẽ 'bá lẽmẽrí rĩ kí ụ̃nọ́kụ́ gá 'dâ íni adrujó kụ́rẹ́nị́ ru ã'ị̃táŋá agá, vâ Sụ́rụ́ ĩ'didrị́ 'bụ̃ gá rĩ najó, ĩ'di 'bã azịlé 'bá ĩ'di lẽlépi rĩ 'baní rĩ áni.
59002006	Wó ĩmi a'dụ́ 'bá lẽmẽrí 'dĩ kí idemará ru. Adru 'bá kụ́rẹ́nị́ ru rĩ kí ĩmi ĩkpã ãmbõgõ sĩ ãko ĩmidrị́ rĩ kí najó ũkpó sĩ, ãzíla kí vâ ĩmi ují kẹ́sị̃ drị̃lẹ́ gá nĩ ku yã?
59002007	'Bá 'dĩ áni 'dĩ u'dá kí rụ́ Yẹ́sụ̃ drị́ kụlépi kụ̃kụ̃ múké sĩ ĩmi umvejó rĩ ní ku yã?
59002008	Ĩdrĩ ãzị́táŋá sụ́rụ́ Úpí ãmadrị̂ drị́ rĩ tãmba múké-múké, ị́jọ́ sĩlé sĩ-sĩ rĩ agá jọlépi la, “Ílẽ mî jĩránĩ cécé míní ími lẽlé rĩ áni,” ị́jọ́ míní idélé 'dĩ múké la.
59002009	Wó ĩdrĩ uyaŋá idé 'bá kí 'bã índréŋá ãmvé ãmvélé ru rĩ sĩ, ĩmi ị́jọ́ ũnzí idé ãzíla ị́jọ́ ndẽ ĩmi 'bo, ĩminí ãzị́táŋá nũjó rĩ sĩ.
59002010	Ị́jọ́ 'dĩ sĩ, 'bá ãzí drĩ ãzị́táŋá tãmba pírí múké, drĩ mụ ãlu la nũlé rá, 'bá 'dĩ 'bã áni rĩ acá 'bá ị́jọ́ izalépi rĩ rú.
59002011	Ã'dusĩku Ãdróŋá jọlépi la “Ínga ãwụ̃ ku rĩ,” jọ vâ “Í'dị 'bá ku.” Ídrĩ ãwụ̃ nga ku, wó ídrĩ 'bá 'dị rá, mi acá 'bá ãzị́táŋá nũlépi rĩ rú.
59002012	Ĩjọ ị́jọ́ kí ãzíla idé kí cécé 'bá Ãdróŋá 'bã sĩ mụjó ị́jọ́ lịjó kí drị̃ gá, ãzị́táŋá ĩ'di ãni ãma trũlépi rá rĩ sĩ rĩ áni,
59002013	ã'dusĩku Ãdróŋá icó ásị́ ị̃gbẹ̃ i'dalé ĩ'diní ị́jọ́ lị agá 'bá ásị́ ị̃gbẹ̃ kóru rĩ ní ku. Wó ásị́ ị̃gbẹ̃ ndẽ ị́jọ́ lịŋá rá.
59002014	Má ádrị́pịka ãzíla má ámvọ́pịka, múké rĩ íngõ 'i, 'bá ãzí drĩ ru 'bã 'i ã'ị̃táŋâ trũ wó ĩ'di 'bã 'etáŋá 'dáyụ, mũkẽ ĩ'didrị́ gá rĩ íngõlé yã? Ã'ị̃táŋá icó kí palé rá yã?
59002015	Ícétáŋá sĩ, mî ádrị́pị jõku mî ámvọ́pị ãzí drĩ adru bõngó kóru, ãkónã kóru ụ́'dụ́ pírí.
59002016	Ĩmi ãzí drĩ jọ la ĩ'diní, “Ímụ, mí acị́ múké, ímụ ími ụrụ'bá imilé ãcí gá, mí aga vâ ãkónã sĩ,” wó mí idé ị́jọ́ múké ĩ'di 'bã ụrụ'bá ãzã kolépi la ku, ị́jọ́ múké míní idélé rĩ íngõ 'i yã?
59002017	Ã'ị̃táŋá á'dụ̂sĩ ídétáŋâ kóru rĩ ĩ'di cécé ãko ãzí drãlépi rá rĩ áni.
59002018	Wó 'bá ãzí icó jọlé la, “Ma ã'ị̃táŋâ trũ,” ãzí rĩ la jọ la, “Ma ị́jọ́ mádrị̂ kí nga ídétáŋá sĩ.” Ị́jọ́ mâ umvilé rĩ, “Mí i'da mání ã'ị̃táŋá mídrị́ ídétáŋâ kóru rĩ. Ma míní ã'ị̃táŋá mádrị̂ i'da ị́jọ́ mání ã'ị̃lé rĩ kí ngaŋá sĩ.”
59002019	Mí idé múké míní ã'ị̃jó la Ãdróŋá ĩ'di ãlu rĩ sĩ, úríndí ũnzí ã'ị̃ kí vâ cécé 'dĩ 'bã áni, ụrụ'bá la kí vâ yã-yã.
59002020	Mi 'bá azalépi azâ 'dĩ, ínị̃ ã'ị̃táŋá ídétáŋâ kóru rĩ ĩ'di ãko ãzí ụ̃rọ̃drị́ kóru la ku yã?
59002021	Úlã ándrá ãmã áyị́pị Ịbụrahị́mụ̃ 'i 'bá mgbã rú ídétáŋá ĩ'didrị̂ sĩ, ĩ'di 'bã ngọ́pị̃ Ĩsákã fẽjó Ãdróŋá ní ídétáŋá ru ãlĩtárĩ drị̃ gá rĩ sĩ ku yã?
59002022	Índre ã'ị̃táŋá ĩ'didrị̂ nga ãzị́ pírí ãlu ídétáŋá ĩ'didrị̂ abe, ã'ị̃táŋá ĩ'didrị̂ sĩ ị́jọ́ ĩ'di 'bã idélé rĩ acá dó pịrị-pịrị.
59002023	Wó ị́jọ́ sĩlé rĩ jọ, “Ịbụrahị́mụ̃ ã'ị̃ Ãdróŋá 'i rá, lã dó sĩ ĩ'di 'bá mgbã rú.” Ị́jọ́ 'dĩ idé ru 'dĩ 'bã áni ãndá ãzíla ûmve dó sĩ ĩ'di Ãdróŋá 'bã wọ̃rị́ ru.
59002024	Índre ála ãma lã 'bá mgbã rú Ãdróŋá drị̃lẹ́ gá ị́jọ́ ãmã idélé rĩ kí sĩ, adru ã'ị̃táŋá sĩ á'dụ̂sĩ ku.
59002025	Rãhábụ̃ ũkú ãwụ́'bá ru rĩ, úlã ĩ'di 'bá mgbã rú la ĩ'di 'bã ándrá 'bá ũní-ũníŋá gá rĩ kí tãmbajó vâ kí tị pẽjó gẹ̃rị̃ ãzí gâ sĩ rĩ sĩ.
59002026	Ụrụ'bá úríndí kóru rĩ 'bã drãlé rá rĩ áni, ị́jọ́ 'dĩ sĩ ã'ị̃táŋá ãzí ngaŋâ kóru rĩ drã vâ rá.
59003001	Má ádrị́pịka ãzíla má ámvọ́pịka, adru ĩmi pírí lẽ 'bã adru kí ímbá'bá ru íni la ku, ã'dusĩku 'bá ímbá'bá ru 'dĩ kí ála kí ị́jọ́ lị ũkpó ru ãndânĩ ndẽ 'bá ímbá'bá rú ku 'dĩ kí rá.
59003002	Ãma kí pírí ị́jọ́ iza gẹ̃rị̃ ũ'bí sĩ. Wó 'bá drĩ ĩdra tãmba múké rá, ĩ'di vâ icó ru ụrụ'bá tãmbalé gẹ̃rị̃ pírí sĩ múké rá.
59003003	Ãma kí aya su kãyĩnõ tị gá cí la, 'bã nga kí rú sĩ ị́jọ́ ãmaní lẽlé 'bã nga kí kí rĩ kí, ãzíla ãma sĩ kí drị̃ ụtrị́ 'bã mụ kí sĩ ãngũ ãmaní lẽlé rĩ gá.
59003004	Índre ú'dụ drĩ mẹ́lị̃ ícétáŋá ru, ĩ'di ãko ãzí ãmbógó mgbọ íni la, wó ãlụ́kụ́kụ̃ ũkpó la drĩ táni ĩ'di dro agá nĩ tí, dẽrébã la drị̃ la ují ị̃yẹ́gọ́ ĩmbíráŋá la sĩ, ãngũ ĩ'di 'bã lẽjó 'bã mụ rĩ gá.
59003005	Ĩdra ĩ'di ụrụ'bá 'bã wókõ ãzí ĩmbíráŋá la, ĩ'di ru ịpị́ ũkpó ru ãfó sĩ. Índre jõ drĩ, mị̃rị́ ãmbógó 'dĩ la akó velé ãcíkúlú ĩmbíráŋá 'dĩ drị́.
59003006	Ĩdra ĩ'di cécé ãcí áni, ĩ'di ụrụ'bá 'bã wókõ galépi ị́jọ́ ũnzí sĩ tré rĩ 'i, ĩ'di 'bá 'bã mgbã rĩ iza pírí. Ĩ'di 'bá 'bã ídri ãcí su ãcí ukólépi ku rĩ sĩ rá.
59003007	'Bá icó ãnãkpá ũví pírí; ãriŋa, ãko ãgãlépi kụ̃bụ̃drị̃ sĩ, ãzíla ãko pírí u'álépi ị̃yị́ agá rĩ kí abe, tãmbalé rá.
59003008	Wó 'bá ãzí ãlu icólépi ĩdra tãmbalépi rá la 'dáyụ, ĩ'di ũnzí, ícó drị̃ la ụtrị́lé ku, ĩ'di ãdrákĩ ũnzí la.
59003009	Ãma kí ĩ'di sĩ Úpí Ãdróŋá ãmã Átẹ́pị rụ́ ịcụ́, ãma vâ sĩ 'bá Ãdróŋá 'bã 'bãlé ĩ'di 'bã gbíyã sĩ 'dĩ kí alụ́.
59003010	Tị ãlu 'dĩ agâ sĩ ị́cụ́ŋá kí ãfũ álụ́ŋâ trũ. Má ádrị́pịka ãzíla má ámvọ́pịka, lẽ ị́jọ́ 'dĩ 'bã idé ru íni ku.
59003011	Kídí ãlu agá ị̃yị́ ãlá rĩ icó kí agálé ị̃yị́ ũká ã'ị́ ru rĩ be ãngũ ãlu gá ku.
59003012	Má ádrị́pịka, úlúgó icó ụ́cịkị́ kalé ku, wộmbẹ̃ icó úlúgó kalé ku, ãzíla ị̃yị́ ã'ị́ ru ũká rĩ icó ru ujalé ãlá ru ị̃lị́-ị̃lị́ ru ku.
59003013	'Bá ãzí ĩmi drĩdríŋĩ gá ũndũwã ru ị́jọ́ Ãdróŋá drị̂ sĩ rĩ ã'di 'i? 'Ba i'da ĩ'di gbíyã ĩ'di 'bã ru majó fụ́, ị́jọ́ idéjó ũndũwã sĩ rĩ sĩ.
59003014	Wó ĩmi ásị́ drĩ dra ũká ru ãjã sĩ ãzíla ĩndrã sĩ, lẽ ĩmi ịpị́ ĩmĩ ũndũwã sĩ, ị́jọ́ mgbã rĩ atrịjó ĩnzõ sĩ ku.
59003015	Ũndũwã 'dĩ 'bã áni rĩ angá 'bụ̃ gá Ãdróŋá drị̂lé ku, ĩ'di ị́jọ́ ũnzí ụ̃nọ́kụ́ ãni úríndí ũnzí 'bã kí fẽlé nĩ la.
59003016	Ã'dusĩku ãngũ ãjã 'bã kí fijó ãwãŋâ trũ rĩ gá, 'bá kí ãwã kí drĩdríŋĩ gá, ãzíla kí ị́jọ́ ũnzí pírí kí idé 'dãá.
59003017	Ũndũwã angálépi Ãdróŋá drị́ 'bụ̃ gâlé rĩ ĩ'di ndú, 'bá ũndũwã 'dĩ trũ rĩ ídri la adru ũnzí ku. Ĩ'di adru 'bá ásị́ ị̃gbẹ̃ lẽlépi rĩ, ĩ'di u'á dríŋá, ĩ'di lẽtáŋá ru, ásị́ la ị̃dụ́ ru. Ĩ'di ị́jọ́ múké idé áyụ, jọ 'bání ị́jọ́ vúlé gá ku, ãzíla ĩ'di mũlũmbẽ kóru.
59003018	'Bá ásị́ ị̃gbẹ̃ ajílépi 'bá kí drĩdríŋĩ gá rĩ, kí ũri ásị́ ị̃gbẹ̃ drị̂ rĩ, ãzíla kí drụ́zị́ ị́jọ́ múké ásị́ ị̃gbẹ̃ drị̂ kí lã ãná áni Ãdróŋá mẹ́lẹ́tị gá.
59004001	Ã'du la ã'dị́ ãzíla ãwãŋá ají ĩmi drĩdríŋĩ gá nĩ yã? Angá kí ũlẽ ã'dị́ 'dịlépi ĩmi agá rĩ kí sĩ ku yã?
59004002	Ĩmi ãko ãzí lẽ rá, wó ĩmi icó ịsụ́lé la ku. Ĩmi ũlẽ la ãgã ãzíla ĩmi lẽ ĩmi ụ'dị́lé ãko ãzí sĩ, ĩmi icó ãko ĩmi lẽlé 'dã ịsụ́lé ku. Ĩ'di fẽ ĩmi dó sĩ ãwã-ãwã vâ ãcóŋá co, wó ĩmi ịsụ́ ãko la ku, ã'dusĩku ĩmi a'ị́ Ãdróŋá drị̂lé ásị́ mgbã sĩ ku.
59004003	Ĩdrĩ táni a'ị́ la rá, ĩmi icó ịsụ́lé la ku, ã'dusĩku ĩmi a'ị́jó la ũrãtáŋá gọ́'dọ́ la trũ rĩ sĩ, ĩmi lẽjó la ãko ĩmĩ ịsụ́lé rĩ kí ayújó ãyĩkõ ĩmi ãni ĩminí lẽlé rĩ kí agá rĩ sĩ.
59004004	Ĩmi 'bá Ãdróŋá ã'ị́lépi ásị́ pírí sĩ ku 'dĩ, ĩnị̃ cé ụ̃nọ́kụ́ 'dĩ lẽjó rĩ la fẽ ĩmi Ãdróŋá ngụ̃ ũnzí. 'Bá wọ̃rị̃ 'bãlépi ụ̃nọ́kụ́ be rĩ la acá Ãdróŋá 'bã mẹ́rọ́'bá ru.
59004005	Wó ĩmi ũrã ị́jọ́ sĩlé jọlépi la, “Úríndí Ãdróŋá 'bã 'bãlé u'álépi ãma agá rĩ ĩ'di ãjã sĩ ị́jọ́ ãma idélé rĩ sĩ,” lẽ ãma adru ã'ị̃táŋâ trũ.
59004006	Wó ĩ'di ãmaní ásị́ ũkpó sĩ pá tujó ũkpó ru ị́jọ́ ũnzí ndẽjó rĩ fẽ. Ị́jọ́ 'dĩ bãsĩ ị́jọ́ sị̃lé sĩ rĩ 'bã jọlé rĩ áni: “Ãdróŋá la 'bá ãfó ru rĩ ịsị́ vụ̃rụ́, wó ĩ'di ásị́ ị̃gbẹ̃ fẽ 'bá ru irilépi vụ̃rụ́ rĩ nî.”
59004007	Ị́jọ́ 'dĩ sĩ, ĩfẽ ĩmi Ãdróŋá ní pírí, ĩmi atrị Sĩtánĩ ãzíla ĩ'di dó sĩ apá ĩmi rụ́ 'dâ rá.
59004008	Ĩmi asé ĩmi Ãdróŋá rụ́ 'dõlé ãni rú, ãzíla Ãdróŋá vâ sĩ ru asé ĩmi rụ́ 'dõlé ãni rú, ĩmi 'bá ị́jọ́ ũnzí idélépi 'dĩ, ĩmi itú ĩmi ídri ãlá ru, ãzíla ĩmi idé ĩmi ásị́ ãlá ru ĩmi 'bá ásị́ ị̃rị̃ trũ 'dĩ.
59004009	Mị́ndrẹ 'bã ra ĩmi mịfị́ gá ị́jọ́ ũnzí ĩmi idélé rĩ kí sĩ, ĩmi ásị́ 'bã adru ãnzị rú ũcõgõ sĩ, ãgụ́ŋá ĩmidrị̂ 'bã uja ru áwáŋá ru, ãyĩkõ ĩmidrị̂ 'bã uja ru mị́ndrẹ ũsũŋá ru.
59004010	Ĩ'bã ĩmi vụ̃rụ́ Úpî mẹ́lẹ́tị gá ásị́ ị̃gbẹ́ sĩ, ĩ'di ĩmi ĩdrẽ ụrụgá rá.
59004011	Má ádrị́pịka, ĩndro ĩmi ĩmi vúlé gá ku. 'Bá ádrị́pị̃ rụ́ ndrolépi vúlé gá rĩ vâ ị́jọ́ lị drị̃ la gá, jọ ị́jọ́ ũnzí ãzị́táŋá drị̃ gá, lị vâ ị́jọ́ drị̃ la gá ĩndĩ. Wó ídrĩ ị́jọ́ 'bá ãzí drị̂ lị, mí adru 'bá ãzị́táŋá vú ũbĩlépi rĩ 'i ku, wó rá la 'bá ị́jọ́ lịlépi rĩ 'i.
59004012	Ãdróŋá la lú ãzị́táŋá fẽ nĩ, ãzíla ị́jọ́ lị kpị la nĩ, ĩ'di icólépi 'bá palépi rá ãzíla 'bá 'dịlépi nĩ rĩ 'i. Wó mi dó ã'di 'i ị́jọ́ lịlépi mî ádrị́pị drị̃ gá rĩ?
59004013	Ĩmi are, ĩmi 'bá jọlépi la, “Ãndrũ jõku drụ̃sị̃ ãma mụ táwụ̃nị̃ 'dã gá, jõku ãzị́ 'dã gá u'ájó cajó ílí ãlu tũjárĩ idéjó sĩ séndẽ ịsụ́jó,” 'dĩ.
59004014	Ĩmi icó nị̃lé la drụ̃sị̃ ã'du la mụ ru idélé ídri ĩmidrị̂ gá nĩ yã rĩ gá ku. Ídri ĩmi agá 'dĩ ã'di ãni yã? Ĩmi cécé ũfú 'delépi i'dalépi sáwã wereŋá sĩ ãzíla ãvĩlépi rá rĩ áni.
59004015	Kẹ̃jị́ la gá, lẽ tá ĩjọ, “Úpí drĩ lẽ la rá, ãdrĩ adru ídri ãma icó dó ãko 'dĩ kí idélé 'dã abe.”
59004016	Cécé 'dĩ áni, ĩmi ĩmi ũnũ ãzíla ịpị́ ãfó sĩ, ị́pị́ŋá 'dĩ 'bã áni rĩ ị́jọ́ ũnzí drị̂ 'i.
59004017	'Bá ị́jọ́ múké rĩ nị̃lépi rá tá tí 'bã idé rá, wó idélépi la ku rĩ, idé ị́jọ́ ũnzí.
59005001	Ĩmi are ĩmi 'bá málĩ trũ 'dĩ, ĩmi awá ãzíla ĩ'be ụ̃lụ́lụ́, ũcõgõ drụ́zị́ amụ́lépi ĩmi drị̃ gá rĩ sĩ.
59005002	Málĩ ĩmidrị̂ ŋma kí rá, ãzíla ụ̃dụ̃dụ̃ mbe vâ bõngó ĩmidrị̂ kí rá.
59005003	Gólũdĩ ĩmidrị̂ kí sílĩvã abe uka kí rá. Ukaŋá ĩ'badrị̂ la ị́jọ́ vú nze ĩmi ụrụ'bá gá, ãzíla málĩ ĩmĩ tralé 'dĩ kí abe kí ĩmi ĩzá ivé ãcí áni ụ́'dụ́ ãsị̃jó rĩ sĩ.
59005004	Ĩmi are áwáŋá 'bá ãzị́ ngalépi ĩmidrị́ ámvụ́ agá, ĩminí ũnzãlé 'dĩ 'badrị́ ĩminí sĩ kí ũfẽjó ku, 'dĩ la fi ími ụrụ'bá gá. Áwáŋá 'bá ãzị́ ngalépi ĩmidrị́ ámvụ́ agá ãkónã kí ũkũnãlépi rĩ 'badrị̂ Ãdróŋá Ũkpó 'Dị́pị are dó 'bo.
59005005	Ĩmi u'á ándrá ụ̃nọ́kụ́ drị̃ gá 'dâ ãyĩkõ agá ị́jọ́ ĩmĩ ásị́ 'bã lẽlé rĩ kí agá kí idéjó, ị́jọ́ ĩmi lẽlé rĩ kí abe, ú'dî'da ĩmi ásị́ acá dó múké ãzíla ĩmi use dó úsã sĩ bábá mánị̃gọ́ lẽlé lịlé lị̃lị̃ rĩ áni.
59005006	Ĩlị ándrá ị́jọ́, ĩmi ụ'dị́ vâ ándrá 'bá múké 'dĩ kí, ãzíla ũkpõ kóru icólépi ru palépi ĩmidrị́ gá ku 'dĩ kí rá.
59005007	Má ádrị́pịka ãzíla ma ámvọ́pịka, ĩmi adru ásị́ ị̃gbẹ́ sĩ cajó kpere ụ́'dụ́ Úpí ní ãgõjó rĩ agá. Ĩndre drĩ 'bá ámvụ́ sõlépi rĩ 'bã kí uzogó áyi drị̂ tẽ agá ásị́ ị̃gbẹ́ sĩ. Kí dó sĩ ũri kalépi ãjẹ̃ ãmbógó ajílépi rĩ tẽ ka agá.
59005008	Ĩtu pá ũkpó ru vâ ásị́ ị̃gbẹ́ sĩ ĩndĩ, ã'dusĩku Úpí 'bã ãgõŋá ace ãni rú.
59005009	Má ádrị́pịka, ĩmi unu ĩmi drĩdríŋĩ gá ku, ĩdrĩ unu rá Ãdróŋá la ị́jọ́ lị ĩmi drị̃ gá rá, ĩndre ãmbógó ị́jọ́ lịlépi rĩ la amụ́ 'dĩ, acá ãni rú 'bo.
59005010	Má ádrị́pịka ãzíla má ámvọ́pịka, ĩndre ásị́ ũkpõ, ũcõgõ ãzíla drị̃cịŋá taŋá, nãbịya ị́jọ́ Úpí drị̂ ũlũlépi rĩ 'badrị́.
59005011	Ĩndre drĩ, ãma 'bá ũcõgõ ịsụ́lépi ásị́ ũkpó trũ rĩ, umve 'bá drị̃lẹ́ba rú. Ĩmi are ị́jọ́ ũcõgõ Yọ́'bụ̃ drị́ gá rĩ 'bã ị́jọ́ rá, ãzíla ásị́ ị̃gbẹ̃ ĩ'didrị́ sĩ ũcõgõ 'dã tajó rĩ rá. Ĩndre vâ ị́jọ́ Úpí 'bã idélé ãsị̃jó icéjó la Úpí 'bã ásị́ ị̃gbẹ̃ ambamba, ĩ'di vâ 'bá 'bã ízákĩzã ndre ĩndĩ rĩ.
59005012	Wó má ádrị́pịka, 'dĩ kí drị̃lẹ́ gâ sĩ pírí, ĩna ũyõ 'bụ̃ sĩ jõku ụ̃nọ́kụ́ sĩ, jõku ị́jọ́ pírí ãzí 'dĩ kí sĩ ku. Ị́jọ́ ĩmĩ ã'ị̃lé rá rĩ 'bã adru ị́jọ́ ĩmĩ ã'ị̃lé rá rĩ, ãzíla ị́jọ́ ĩmĩ ã'ị̃lé ku rĩ 'bã adru ị́jọ́ ĩmĩ ã'ị̃lé ku rĩ, ĩmi mụ filé ị́jọ́ lịŋá agá ku.
59005013	'Bá ãzí ĩmi agá 'dâ ũcõgõ trũ la cí yã? Lẽ 'bã ã'ị̃ Ãdróŋá 'i. 'Bá ãzí ásị́ ãyĩkõ rú la cí yã? Lẽ 'bã ngo úngó Ãdróŋá ịcụ́jó rĩ kî.
59005014	'Bá ãzí ĩmi agá 'dâ ãvũ rú la cí yã? Lẽ 'bã umve 'bã drị̃lẹ́ ru kãnị́sã drị́ gá rĩ kî ĩ'diní Ãdróŋá zịjó, ãzíla 'bã uní kí ĩ'di ãdu sĩ Úpí 'bã rụ́ sĩ.
59005015	Ãdróŋá zịŋá ã'ị̃táŋá sĩ rĩ la 'bá ãvũ rú rĩ adrí rá. Ãdróŋá vâ 'bá 'dã trũ ị́jọ́ ũnzí gá rá. Ãdróŋá la ĩ'di inga rá, drĩ táni ị́jọ́ ũnzí idé agá rá tí.
59005016	Ị́jọ́ 'dĩ sĩ, ĩmi i'da ị́jọ́ ũnzí ĩmidrị̂ kí ĩmi drĩdríŋĩ gá, ĩzị vâ Ãdróŋá ĩmi ãlu-ãlu 'baní, ãyánĩ ĩmidrị̂ 'baní sĩ icójó wajó, Ãdróŋá ã'ị̃ŋá 'bá ãlá ị́jọ́ ũnzî kóru rĩ 'bã kí ã'ị̃lé rĩ, ĩ'di ũkpõ trũ, ãzíla ĩ'di ãzị́ nga rá.
59005017	Ĩlíyã ándrá 'bá ãma áni la, wó zị Ãdróŋá ũkpó ru uzogó ní 'dịjó ku, cajó ílí na drị̃ la gá ĩmbá ázíyá uzogó 'dị ụ̃nọ́kụ́ drị̃ gá ku.
59005018	Vúlé la gá á'ị́ Ãdróŋá 'i 'bụ̃ tị nzị̃jó uzogó fẽjó, ụ̃nọ́kụ́ ní ãkónã kajó.
59005019	Má ádrị́pịka, 'bá ãzí ĩmi drĩdríŋĩ gá 'dâ la drĩ ãvĩ ị́jọ́ mgbã rĩ a'bejó, lẽ ájí ĩ'di vúlé.
59005020	Ĩmi ũrã ị́jọ́ ị́jọ́ 'dĩ drị̃ gá, 'bá 'bá ũnzí ãbãlépi rĩ ajílépi vúlé rĩ, pa úríndí ĩ'didrị̂ drã agá, ãzíla ají trũtáŋá Ãdróŋá 'bã sĩ 'bá trũjó ị́jọ́ ũnzí ũ'bí agá pírí rĩ 'i.
60001001	Wárágã 'dĩ angá Pétẽrõ ụ̃pị́gọ́ŋá Yẹ́sụ̃ Kúrísĩtõ drị́ rĩ drị́. Ásĩ wárágã 'dĩ 'bá Ãdróŋá 'bã ũpẽlé u'álépi ãmị́yọ́ŋá ru Pọ̃nị̃tásị̃ gá, Gãlãtị́yã gá, Kãpãdókĩyã gá, Ásĩyã gá, ãzíla Bị̃tị́nị̃yã gá rĩ 'banî.
60001002	Ãdróŋá ãmã átẹ́pị ũpẽ ándrá ĩmi údu, Úríndí Ãlá rĩ 'bã dó sĩ ĩmi ndú ãlá ru. Ị́jọ́ 'dĩ sĩ, ĩmi are Úpí Yẹ́sụ̃ Kúrísĩtõ tị rá, ũjĩ dó sĩ ĩmi ãlá ru ãrí ĩ'didrị̂ sĩ. Lẽtáŋá uyaŋâ kóru ãzíla ásị́ ị̃gbẹ̃ Úpí ãmaní Yẹ́sụ̃ drị́ gá rĩ 'bã adru ĩmi abe ãmbógó ru.
60001003	Lẽ ị́cụ́ kí Ãdróŋá 'i, 'dĩ Átẹ́pị ãmã Úpí Yẹ́sụ̃ Kúrísĩtõ drị́ rĩ 'i, ã'dusĩku ĩ'di 'bã ásị́ ị̃gbẹ́ ãmbógó rĩ sĩ, fẽ ãmaní drị̃lẹ́ba ãmaní ãma ujajó ú'dí ru, ásị́ tị̃ŋá ãmadrị̂ ãma adru ídri ru rá la Yẹ́sụ̃ Kúrísĩtõ 'bã angájó ídri drã agá rá rĩ sĩ.
60001004	Ãdróŋá mba ãwítã ãzí tã 'bụ̃ gâlé anzị ĩ'didrị̂ 'baní ãlá ru, ũnzõ ru ku, ícó calé ĩ'di ujajó ku, ãzíla ŋma vâ ku.
60001005	Ãdróŋá la tã la mba ũkpõ ĩ'didrị́ ãmbógó rĩ sĩ ĩminí kpere ĩmĩ patáŋá 'dĩ ịsụ́ agá, ĩminí ásị́ tị̃jó drị̃ la gá rĩ sĩ. Ála ĩ'di i'da ụ́'dụ́ ãsị̃jó rĩ sĩ, 'bá pírí kí ĩ'di ndre rá.
60001006	Ĩmi u'á ãyĩkõ sĩ ị́jọ́ 'dĩ sĩ, ãyĩkõ ãzí ãmbógó ru drị̃lẹ́ gâlé 'dĩ, ĩdrĩ táni mụ drị̃ cịlé ị́jọ́ mụlépi ĩmi ụ̃'bị̃lépi 'dĩ kí sĩ ụ́'dụ́ were rá tí.
60001007	Ụ̃'bị̃táŋá 'dĩ kí ã'ị̃táŋá ĩmidrị̂ kí uyajó, i'dajó la ĩ'di ũkpó ru ãzíla ãlá ru yã rĩ. Ála ĩ'di ụ̃'bị̃ cécé gólũdĩ ụ̃'bị̃jó, ãzíla uyajó la rĩ 'bã áni, ã'ị̃táŋá ĩmidrị̂ ndẽ ãjẹ̃ sĩ gólũdĩ ụ̃'bị̃lé ãcí sĩ rĩ rá. Ã'ị̃táŋá ĩmidrị̂ drĩ pá tu ũkpó ru ụ̃'bị̃táŋá ãcí ru 'dĩ kí agá, ĩ'di rụ́kụma fẽ, ãzíla ị̃nzị̃táŋá dị̃zã rú, ãrútáŋá ãmbógó ru rĩ ají ụ́'dụ́ Yẹ́sụ̃ Kúrísĩtõ i'dajó wụ́drị̃kụ́rụ̃ pírí ní rĩ sĩ.
60001008	Ĩdrĩ táni ĩ'di ndre agá ku, ĩlẽ ĩ'di rá. Ĩminí táni ĩ'di ndrejó ku rá tí, ĩmi ã'ị̃ ĩ'di rá, ĩmi vâ ãyĩkõ ãzí dị̃zã ru ãmbógó jõ drĩ ĩmĩ ĩtrĩkãlé ku la trũ ĩyõ rú.
60001009	Ã'dusĩku ụ̃rọ̃drị́ ĩminí ịsụ́lé ã'ị̃táŋá ĩmidrị̂ sĩ rĩ, ĩ'di patáŋá ĩmĩ úríndí ní ru pajó rĩ 'i.
60001010	Patáŋá 'dĩ ándrá ãko ãzí nãbịya 'bã kí lẽlé ị́jọ́ nị̃jó drị̃ la gá ĩyõ rú la. Ũlũ kí ị́jọ́ lẽtáŋá uyaŋâ kóru 'dĩ 'bã amụ́jó ĩmi rú rĩ, ndrụ̃ kí ĩ'di ásị́ pírí sĩ, ãzíla ũkpó ãmbógó la sĩ.
60001011	Ụ̃'bị̃ kí ị́jọ́ Úríndí Kúrísĩtõ 'bã jọlé kí agâ sĩ drị̃lẹ́ gâlé ru, Kúrísĩtõ 'ba ịsụ́ cãndí ráká, 'bã fi dó ũnĩ dị̃zã rú rĩ gâlé ĩndõ rĩ drị̃ gá rĩ ndrụ̃lé ásị́ pírí sĩ. Ĩ'di ru idé ã'dụtụ́, wó ĩ'di ru idé ã'di ụrụ'bá gá yã rĩ ịsụ́jó.
60001012	Úlũ ĩ'baní ị́jọ́ 'dĩ idé kí ru sáwã ĩ'badrị̂ gá ku, rá la kí ru idé ílí ũ'bí vúlé gá sáwã ĩmidrị̂ agá. Ú'dî'da ị́jọ́ mgbã 'dĩ úyú ĩ'di 'bo, 'bá ị́jọ́ la ũlũlépi ĩminí rĩ, ịsụ́ kí ũkpó Úríndí Ãlá rĩ 'bã fẽlé ĩ'baní angájó 'bụ̃ gâlé rĩ 'i. Ĩ'di vâ ị́jọ́ ãmbógó ụ̃sụ̃táŋá ru la, átã mãlãyíkã lẽ kí vâ ị́jọ́ ru idélépi 'dĩ kí ndrelé ásị́ pírí sĩ.
60001013	Ị́jọ́ 'dĩ sĩ, ĩmi itú ĩmi ásị́sị́ŋá sĩ ãzị́ ngajó, ĩtị̃ ásị́ pírí ásị́ ị̃gbẹ̃ Ãdróŋá 'bã mụlé fẽlé ĩminí ụ́'dụ́ Yẹ́sụ̃ Kúrísĩtõ i'dajó rĩ sĩ rĩ drị̃ gá.
60001014	Anzị 'bá tị arelépi rĩ kí áni, ĩmi andị́ ĩmi ũlẽ fẽlépi la ĩminí ị́jọ́ ũnzí lẽjó, ĩmi sĩ adrujó ala gá rĩ sĩ ku.
60001015	'Bá ĩmi umvelépi rĩ 'bã adrujó ãlá ru rĩ áni, ĩmi adru vâ ãlá ru, ị́jọ́ pírí ĩmĩ idélé rĩ kí agá.
60001016	Ị́jọ́ sĩlé 'bo rĩ áni, “Ĩmi adru ãlá ru ã'dusĩku ma ãlá ru.”
60001017	'Bá ĩmĩ umvelé átẹ́pị rú rĩ 'bã 'bá kí ị́jọ́ lịjó uyaŋâ kóru rĩ sĩ, lẽ ĩmi u'á gbíyã 'bá amụ́lépi amụ̂ rĩ drị̂ áni rĩ sĩ, ãrútáŋá sĩ ãzíla vâ ụ̃rị̃ sĩ.
60001018	Lẽ ĩnị̃ rá ûnze ándrá ĩmi ãko ãzí ru izalépi izâ cécé sílĩvã jõku gólũdĩ áni la kí sĩ, angájó ádrízã ífí kóru, ĩmĩ á'bị́ 'bã kí imbálé rĩ kí agá la ku,
60001019	rá la ãrí Kúrísĩtõ drị́ gá ãjẹ̃ ãmbógó rĩ sĩ, cécé kãbĩlõmvá gbẽtí kóru rĩ sĩ.
60001020	Úpẽ ándrá ĩ'di údu 'dĩ sĩ ú'bã drĩ ụ̃nọ́kụ́ ị̃ndụ́ ku, wó î'da ĩ'di ụ́'dụ́ vúlé ãsị̃jó 'dĩ kí sĩ la ĩmi ị́jọ́ sĩ.
60001021	Ĩmi adru ĩ'di sĩ ã'ị̃táŋá sĩ Ãdróŋá ĩ'di ingalépi 'bá drãlépi rá rĩ kí agá rá ĩ'diní dị̃zã fẽlépi rĩ rụ́, ã'ị̃táŋá ĩmidrị̂ kí ásị́ tị̃ŋá abe 'bã adru kí dó sĩ Ãdróŋâ drị̃ gá.
60001022	Ú'dî'da ĩmi idé ĩmi ãlá ru 'bo, ĩminí ị́jọ́ mgbã rĩ arejó rĩ sĩ, lẽtáŋá ádrị́pị lẽjó rĩ 'bã adru úlétáŋâ kóru, ĩlẽ dó sĩ ĩmi ĩmi drĩdríŋĩ gá vị́ sĩ, ãzíla ásị́ pírí sĩ.
60001023	Ị́jọ́ Ãdróŋá drị́ ídri vâ jã 'dâ rĩ sĩ, útị dó sĩ ĩmi ú'dí ũri ŋmalépi rá rĩ sĩ ku, wó ŋmalépi ku rĩ sĩ.
60001024	Ị́jọ́ mgbã Ãdróŋá drị̂ 'bã jọlé rĩ áni, “'Bá pírí 'bá ru 'dĩ kí 'bãngá cécé ásé áni, ũnĩ ĩ'didrị̂ pírí cécé ásé fũ áni, ásê la nụ rá, ãzíla fũ la la zõ rá,
60001025	wó ị́jọ́ Úpí drị́ rĩ 'bãngá adru jã 'dâ.” Ị́jọ́ 'dĩ bãsĩ ị́jọ́ mgbã ũlũlé ĩminí rĩ 'i.
60002001	Ị́jọ́ 'dĩ sĩ, ĩmi a'be ásị́ ũnzí pírí cã, ĩnzõ abe, mũlũmbẽ trũ, ãjã ãzíla 'bá kí rụ́ jọjó ũnzí rĩ abe pírí.
60002002	Lẽ ĩlẽ lẹ́sụ́ ãlá úríndí drị́ rĩ, ĩmi sĩ zo ãmbógó ru patáŋá ĩmidrị̂ gá. Ĩmi awá dó sĩ ũrekeŋá kí awájó lẹ́sụ́ sĩ rĩ áni,
60002003	ú'dî'da ĩmi Úpí 'bã ãjị́ ị̃lị́-ị̃lị́ 'bị̃jó 'bo rĩ sĩ.
60002004	Ĩmi amụ́ Yẹ́sụ̃ rụ́ 'dõlé, ĩ'di írã ídri jó Ãdróŋá drị̂ 'bã kónã sịjó rĩ. 'Bá gã kí ándrá ĩ'di úmgbé, wó Ãdróŋá pẽ ĩ'di írã ãjẹ̃ trũ ãmbógó rĩ rú.
60002005	Ãdróŋá la dó ú'dî'da ĩmi írã ídri 'dĩ kí sĩ ĩ'di 'bã jó úríndí ru rĩ sị, ĩmi dó sĩ ĩ'di 'bã átáló ãlá ídétáŋá idélépi rĩ rú, ĩmi ãtalo ãlá ídétáŋá idélépi úríndí sĩ, ãyĩkõ fẽlépi ĩ'diní Yẹ́sụ̃ Kúrísĩtõ sĩ rĩ kí.
60002006	Ị́jọ́ sĩlé rĩ 'bã jọlé rĩ áni: “Índre drĩ, á'bã írã ãngũ Zị̃yọ́nị̃ drị̂ gá, írã pẽlé kónã sịjó ãjẹ̃ ãmbógó la. 'Bá ásị́ 'bãlépi drị̃ la gá rĩ, icó drị̃nzá ịsụ́lé ku.”
60002007	Ĩmi 'bá ã'ị̃táŋâ trũ 'dĩ 'baní írã 'dĩ ãjẹ̃ rú. Wó 'bá ã'ị̃táŋâ kóru rĩ 'baní: “Írã 'bá jó sịlépi rĩ 'bã kí gãlé úmgbé rĩ, acá adrujó írã ũkpó ụ̃rọ̃drị́ ru sĩ jó 'bã kónã sịjó rĩ rú.”
60002008	Ãzíla vâ, “Írã kúmũ rú 'bá kí pá ụ̃sị̃lépi rĩ 'i, ãzíla írã fẽlépi la 'bá 'bã kí sĩ u'dejó rĩ 'i.” Kí ru pá ụ̃sị̃ írã kúmũ rú 'dĩ gá 'dá la ĩ'bã kí gãjó ị́jọ́ arejó úmgbé rĩ sĩ, kí sĩ mụ drị̃ ụfụlé ị́jọ́ ru itúlépi ĩ'baní rĩ abe.
60002009	Wó ĩmi 'bá pẽlé pẽ-pẽ rĩ kî, ĩmi ãtalo Úpí drị́ rĩ kí. Ĩmi sụ́rụ́ ãlá Ãdróŋá 'bã 'bá ru rĩ kî. Ĩmi dó sĩ Ãdróŋá ĩmi umvelépi ãngũ ịnị agá rĩ rụ́ ịcụ́, sĩ ĩ'di 'bã dị̃zã ụ̃sụ̃táŋá ru rĩ 'bã ũnĩ i'dajó tọndọlọ.
60002010	Úlã ándrá jõ ĩmi 'bá mgbã rú ku, wó ú'dî'da ĩmi dó 'bá mgbã Ãdróŋá drị̂ kî, ĩmi ịsụ́ ándrá jõ ásị́ ị̃gbẹ̃ Ãdróŋá drị̂ ku, wó ú'dî'da ĩmi ịsụ́ dó ásị́ ị̃gbẹ̃ ĩ'didrị̂ 'bo.
60002011	Má ádrị́pịka ãzíla má ámvọ́pịka mání lẽlé ambamba 'dĩ, ãma kí 'bá amụ́lépi amụ̂ ãmị́yọ́ŋá ru la, ma mãmálá 'bã ĩmi rụ́, lẽ ĩgã ũlẽ ụrụ'bá drị́ gá ã'dị́ 'dịlépi úríndí 'bá agá rĩ be 'dĩ kí úmgbé.
60002012	Lẽ ĩmi u'á ídri ãlá sĩ, 'bá Ãdróŋâ nị̃lépi ku 'dĩ kí drĩdríŋĩ gá, drĩ kí táni ị́jọ́ jọ ĩminí ũnzíkãnã rú ĩmi idé 'bã rĩ ị́jọ́ ũnzí la rĩ áni tí, kí rú ị́jọ́ múké ĩmi idélé 'dĩ kí ndre, ãzíla kí sĩ Ãdróŋâ rụ́ ịcụ́ ụ́'dụ́ drụ́zị́ ĩ'di 'bã amụ́jó ãma andréjó rĩ sĩ.
60002013	Ĩmi are 'bá ĩmi drị̃lẹ́ gá 'dĩ kí tị ị́jọ́ Úpí drị̂ sĩ, drĩ adru úpí sụ́rụ́ drị̃lẹ́ gá ãmbógó rĩ 'i, ã'dusĩku ĩ'di 'bá kí drị̃lẹ́ gá pírí,
60002014	'bá ĩyõ ĩ'di pálé gá gávũnã rú 'dĩ kí ĩmi are kí tị, ã'dusĩku Úpí la kí tị pẽ mụlé 'bá ị́jọ́ izalépi rĩ kí drị̃ arụ́jó, ãzíla vâ 'bá mũkẽ idélépi 'dĩ kí rụ́ ịkụ́jó ãrútáŋá sĩ.
60002015	Ãdróŋá lẽ bãsĩ rá la ị́jọ́ ĩmi idélé múké 'dĩ 'bã umbé 'bá ị́jọ́ jọlépi nị̃táŋâ kóru, ãzíla azalépi azâ 'dĩ kí tị cí.
60002016	Ĩmi u'á 'bá drị̃lẹ́mgbọ ị́jộ kóru rĩ kí áni. Wó lẽ drị̃lẹ́mgbọ ĩmidrị̂ 'bã adru sĩ ị́jọ́ ũnzí idéjó ku, be la rá la ĩmi adru ãtí'bó Ãdróŋá ãni.
60002017	Ĩru 'bá pírí rũrũ, ĩlẽ ĩmĩ ádrị́pịka ãzíla ĩmĩ ámvọ́pịka ã'ị̃táŋá agá 'dĩ kí, ĩmi idé ụ̃rị̃ sĩ Ãdróŋâ sĩ, ĩru úpî rũrũ.
60002018	Ĩmi 'bá ãtí'bó ru 'dĩ, ĩmi are ãmbogo ĩmidrị̂ kí tị. Ĩmi idé ị́jọ́ ĩ'bã kí lũlé ĩminí rĩ kî, adru ĩ'bã kí ĩmi idéjó múké rĩ sĩ á'dụ̂sĩ ku, drĩ kí táni ĩmi idé ũnzí.
60002019	Ãdróŋá la u'á ãyĩkõ sĩ ĩdrĩ ũcõgõ ịsụ́ ị́jọ́ ífí kóru la sĩ, ĩ'bã ásị́ ị́jọ́ ĩ'di 'bã lẽlé rĩ kí idéjó áyụ.
60002020	Ị́jọ́ ụ̃rọ̃drị́ ru rĩ íngõ 'i údrĩ ĩmi co ị́jọ́ ũnzí idéŋá sĩ, ĩdrĩ ta la rá? Wó údrĩ ĩminí ũcõgõ fẽ ĩminí ị́jọ́ múké rĩ idéjó rĩ sĩ, ĩta ĩ'di ásị́ ũkpõ sĩ rá, Ãdróŋá la ĩminí u'á ãyĩkõ sĩ.
60002021	Ị́jọ́ drị̃ cịjó 'dĩ bãsĩ ị́jọ́ Ãdróŋá 'bã ĩmi umvejó ala gá rĩ 'i, Yẹ́sụ̃ Kúrísĩtõ na ándrá ũcõgõ ícétáŋá a'bejó ãmaní. Ĩmi ũbĩ pámvú ĩ'didrị̂.
60002022	“Idé ị́jọ́ ũnzí ãluŋá la ku, ị́sụ́ vâ ị́jọ́ ĩnzõ rú la ĩ'di tị gá ãlu la ku.”
60002023	Umvi ú'dáŋá ĩ'di u'dájó rĩ 'bã ãrígó ku. Ĩ'diní ũcõgõ ịsụ́ agá, ịgbẹ́ 'bá ĩ'di ĩcãndĩlépi rĩ kí ásị́ ku, kẹ̃jị́ la gá, a'be ru ị́jọ́ ĩ'didrị̂ kí abe pírí Ãdróŋá ị́jọ́ lịlépi pịrị rĩ drị́ gá.
60002024	Yẹ́sụ̃ 'dụ ị́jọ́ ũnzí ãmadrị̂ 'bã pángá ĩ'di ụrụ'bá gá, fẽ ru ipalé mũsãlá'bã sị́ gâ sĩ ãma trũjó ũkpõ ị́jọ́ ũnzí idéjó rĩ agá, ãmaní sĩ ị́jọ́ Ãdróŋá 'bã lẽlé rĩ kí idéjó. Ãkõzá ĩ'di ụrụ'bá gá 'dĩ fẽ kí ãma adrílé nĩ.
60002025	Ĩmi ãvĩ ándrá kãbĩlõ áni, gẹ̃rị̃ kóru, wó ú'dî'da ĩmi ãgõ dó 'bá kãbĩlõ ucélépi ãzíla vâ 'bá úríndí ĩmidrị̂ tãmbalépi rĩ rụ́ 'dõlé 'bo.
60003001	Ũkú, ĩmi ị̃nzị̃ ãzị́táŋá ãgọbị ĩmidrị̂ 'badrị̂ kí gẹ̃rị̃ ãlu 'dĩ sĩ, drĩ kí táni gã ị́jọ́ mgbã rĩ ã'ị̃lé úmgbé. Ídri ĩmidrị́ gá Ãdróŋá rujó rĩ la ị́jọ́ jọ ũnĩ sĩ ndẽ jọlé tị sĩ rĩ rá,
60003002	drĩ kí ídri ãlá ãzíla ádrízã ĩmidrị́ ũniamba rĩ kí ndre, kí ásị́ uja ị́jọ́ 'dĩ kí sĩ.
60003003	Ĩmi idé ĩmi ụrụ'bá ãmvé rĩ sĩ, drị̃'bị́ cãŋá sĩ, ŋálí ãjẹ̃ rú jõ ku bõngó ãjẹ̃ rú sĩ ru 'bãjó ãfó ru 'dĩ kí sĩ ku.
60003004	Lẽ únị̃ ĩmi ũnĩ angálépi ĩmi agâlé ru ịnị́lé ku, úríndí ị́jọ́ idélépi jã rĩ 'bã idélé nĩ, ãfó kóru, Ãdróŋá 'bã mẹ́lẹ́tị gá ãjẹ̃ ãmbógó ru rĩ sĩ rĩ sĩ.
60003005	Ũkú ãlápítí ándrá ru ásị́ 'bãlépi Ãdróŋâ drị̃ gá ásị́ tẽlépi rá rĩ, idé kí ándrá ru 'dĩ áni ị̃nzị̃ kí ị́jọ́ ãgọbị ĩ'badrị̂ 'bã rĩ kí rá.
60003006	Sárã ị̃nzị̃ ándrá ágọ́bị́ ĩ'didrị́ Ịbụrahị́mụ̃ 'i rá, umve sĩ ándrá ĩ'di úpí 'i, ĩmi adru ĩ'di 'bã ị̃zẹ́pịka kí la ĩdrĩ ị́jọ́ pịrị rĩ idé ụ̃rị̃ kóru ĩmĩ ágóka drĩ kí táni ã'du idé.
60003007	Ĩmi ãgọbị, gẹ̃rị̃ ãlu 'dĩ sĩ ĩmi ị̃nzị̃ ũkú ĩmidrị̂ kî. Ĩmba kí tã nị̃táŋá sĩ ĩminí u'á agá ãlu 'dĩ gá 'dâ. Drĩ kí táni adru ũkpó trũ were tí, Ãdróŋá fẽ ĩminí ídri ú'dí lẽtáŋá uyaŋâ kóru rĩ ĩ'ba abe trũtrũ. Ĩdrĩ dó sĩ kí tãmba múké ku, icó kí fẽlé la ị́jọ́ ĩminí Ãdróŋá ã'ị̃jó rĩ ní fijó ku.
60003008	Ị́jọ́ ãsị̃jó rĩ 'dĩ, ĩmi pírí 'bã adru kí ásị́ ãlu sĩ, ĩlẽ ĩmi ĩmi drĩdríŋĩ gá ádrị́pị rú, ásị́ ndrĩŋá sĩ, ãfó kóru.
60003009	Ĩmi ũfẽ ị́jọ́ ũnzí ãrígó tị ị́jọ́ ũnzí sĩ ku, ú'dáŋá ãrígó tị ú'dáŋá sĩ ku, be la kẹ̃jị́ la gá, ĩwi ĩ'baní sụ̃sụ́ ãlá rĩ áyụ, 'dã bãsĩ ị́jọ́ Ãdróŋá 'bã lẽlé ĩmi idé rĩ 'i. Ĩ'di ĩminí sụ̃sụ́ ãlá rĩ wi ị́jọ́ 'dĩ sĩ.
60003010	Ị́jọ́ sĩlé rĩ 'bã jọlé rĩ áni: “Ĩdrĩ ídri ãyĩkõ rú ãzíla ụ́'dụ́ múké la lẽ rá, ĩmi ụtrị́ ími ĩdra, 'bã jọ ị́jọ́ ũnzí ku.
60003011	Ĩmi uja ásị́ ị́jọ́ ũnzí a'bejó, ĩmi idé ị́jọ́ múké rĩ áyụ. Ĩmi ụ̃'bị̃ ásị́ pírí sĩ u'ájó 'bá abe ásị́ ị̃gbẹ́ sĩ ị́jộ kóru.
60003012	Úpí 'bã mịfị́ la 'bá ị́jọ́ pịrị idélépi rĩ kí undré, ãzíla bị́lẹ́ la mgbọ ã'ị̃táŋá ĩ'badrị̂ kí arejó. Wó Úpí 'bã mịfị́ la adru ũmbã rú 'bá ị́jọ́ ũnzí idélépi 'dĩ kí drị̃ gá.”
60003013	Ã'di la mgbã rĩ gá ĩminí lẽ ũcõgõ fẽlé ị́jọ́ ĩmĩ idélé múké rĩ sĩ nĩ yã?
60003014	Wó údrĩ ĩminí ũcõgõ fẽ ị́jọ́ múké ĩmĩ idélé rĩ sĩ, Ãdróŋá la ĩminí drị̃lẹ́ba fẽ rá. “Ị́jọ́ 'dĩ sĩ, ĩmi idé ụ̃rị̃ sĩ kí sĩ ku, ãzíla ĩmi ásị́ 'bã umvú ku.”
60003015	Kẹ̃jị́ la gá, ĩru Kúrísĩtõ, ĩ'bã ĩ'di Úpí ru ị̃nzị̃táŋá ru ĩmi ásị́ gá. Ĩmi itú ĩmi bábá ị́jọ́ umvijó 'bá pírí ị́jọ́ ĩmĩ ásị́ 'bãjó drị̃ la gá ásị́ pírí sĩ 'dĩ icéjó,
60003016	ĩmi jõ ị́jọ́ 'dĩ idé, ĩmi idé ĩ'di ásị́ ị̃gbẹ́ sĩ, ãzíla ãrútáŋá sĩ. Ĩ'bã ĩmi ásị́ ị́jọ́ Ãdróŋá 'bã lẽlé rĩ kí drị̃ gá. 'Bá drĩ kí dó sĩ ị́jọ́ ũnzí ũtrã ĩmi rụ́, kí sĩ drị̃nzá ịsụ́ drĩ kí ídri ĩmidrị́ ãlá 'dĩ ndre, ã'dusĩku ĩmĩ adrujó Yẹ́sụ̃ Kúrísĩtõ áni rĩ sĩ.
60003017	Ĩminí ũcõgõ ịsụ́jó ị́jọ́ múké idéŋá sĩ rĩ, ĩ'di múké drĩ adru ị́jọ́ Ãdróŋá 'bã lẽlé rĩ 'i rĩ gá, ndẽ ĩminí ũcõgõ ịsụ́jó ị́jọ́ ũnzí sĩ rĩ rá.
60003018	Kúrísĩtõ ịsụ́ ũcõgõ, drã ị́jọ́ ũnzí ãmadrị̂ kí sĩ pírí pâlé ãlu. Ĩ'di 'bá ãlá ị́jọ́ ũnzí idélépi ku rĩ, drã 'bá ị́jọ́ ũnzí idélépi rĩ kí kẹ̃jị́ gá, sĩ kí ajíjó lị́cọ́ gá Ãdróŋá rụ́ 'dõlé. Drã 'bá 'bá ru rĩ 'bã drãjó ụrụ'bá sĩ rĩ áni rĩ sĩ rá, wó înga ĩ'di ídri rú Úríndí sĩ.
60003019	Ị́jọ́ 'dĩ sĩ, mụ ị́jọ́ ũlũlé úríndí 'bá ũdrãlépi rá, mãbụ́sụ̃ gá 'bụ́ gâlé Yẹ́sụ̃ nị̃lépi ku rĩ 'banî,
60003020	'bá ándrá Ãdróŋá tị arelépi ku, ị̃tụ́ Ãdróŋá 'bã kí tẽjó ásị́ jã sĩ, ụ́'dụ́ Núwã 'bã í'bó ãmbógó rĩ sịjó rĩ sĩ rĩ kí. 'Bá ãrõ pa kí ru ị̃yị́ ãmbógó 'dã agá í'bó sĩ nĩ á'dụ̂sĩ.
60003021	Ị́jọ́ 'dĩ bãsĩ ícétáŋá bãbụ̃tị́zị̃ drị́ gá rĩ, 'bání ru pajó ú'dî'da ũkpõ Yẹ́sụ̃ Kúrísĩtõ 'bã angájó ídri ru rĩ sĩ rĩ 'i. Bãbụ̃tị́zị̃ adru ãndị́ ụrụ'bá gá rĩ ũjĩjó rĩ 'i ku, rá la ĩ'di ị́jọ́ azịjó Ãdróŋá ní ásị́ mgbã ãlá rĩ sĩ rĩ 'i.
60003022	Ú'dî'da Kúrísĩtõ tụ dó 'bụ̃ gâlé 'bo. Ri dó ãngũ ãrútáŋá ãni Ãdróŋá 'bã drị́ ãndá gá rĩ gá, ãzíla mãlãyíkã kí pírí ũkpó ãzíla ãmbõgõ 'bụ̃ gá rĩ kí pírí ĩ'di pálé gá.
60004001	Ị́jọ́ 'dĩ sĩ, Yẹ́sụ̃ Kúrísĩtõ drĩ ũcõgõ ịsụ́ ãzá tajó rá, lẽ ãma itú ãma bábá ásị́sị́ŋá ĩ'didrị̂ áni rĩ sĩ, vâ sĩ ũcõgõ ịsụ́jó. Ã'dusĩku 'bá ãzá talépi ụrụ'bá sĩ Yẹ́sụ̃ sĩ, rĩ ndẽ ị́jọ́ ũnzí 'bo.
60004002	I'dójó ãndrũ kpere drị̃lẹ́ gâlé, ĩmi u'á ídri Ãdróŋá 'bã lẽlé rĩ sĩ, ĩfẽ ĩmi ũlẽ ụrụ'bá drị́ gá rĩ kí idélé áyụ ku.
60004003	Ĩmi iza ándrá sáwã ị́jọ́ ũnzí 'dĩ kí idéjó, 'bá Ãdróŋâ nị̃lépi ku ị́jọ́ 'dĩ kí idélépi rĩ kí áni, u'ájó ídri ũlẽ ụrụ'bá drị́, ĩmẽrãjó íwá sĩ rĩ, úngó tujó rĩ abe, ãzíla uwiŋá uwijó ãdroŋa ĩnzõ rú 'dĩ 'baní rĩ trũ.
60004004	'Bá Ãdróŋâ nị̃lépi ku 'dĩ kí u'á ụ̃sụ̃táŋá sĩ ị́jọ́ ĩminí ĩmi icíjó ị́jọ́ ũnzíkãnã drị̃nzá ru 'dĩ kí idéjó ĩ'ba abe ãlu ku rĩ sĩ, kí dó sĩ ĩmi u'dá ũnzíkãnã rú.
60004005	'Bá 'dĩ kí mụ ị́jọ́ vú nzelé Ãdróŋá drị̃lẹ́ gá, ĩ'di 'bã ị́jọ́ lịjó 'bá ídri rĩ kí drị̃ gá 'bá drãlépi rá rĩ abe rĩ sĩ.
60004006	Ị́jọ́ 'dĩ bãsĩ ásị́sị́ŋá Yẹ́sụ̃ 'bã sĩ ị́jọ́ mgbã rĩ ũlũjó 'bá drãlépi rá rĩ 'baní rá 'dĩ, drĩ kí táni ándrá ị́jọ́ lịlé kí adrujó ụrụ'bá trũ rĩ 'bã ũyá ịsụ́ agá drã sĩ rá tí, kí úríndí agá ídri rú, Ãdróŋá 'bã adrulé úríndí ru ídri rĩ áni.
60004007	Ị́jọ́ ụ́'dụ́ ãko pírí 'bã kí ãsị̃jó rĩ acá ãni rú 'bo. Ị́jọ́ 'dĩ sĩ, ĩmba ĩmi tã, ĩmi adru mịfị́ trũ sĩ Ãdróŋá zịjó.
60004008	Ndẽlépi pírí rá rĩ, lẽtáŋá ĩminí ĩmi lẽjó rĩ 'bã adru vị́vị́ ru jã 'dâ, ã'dusĩku lẽtáŋá la ị́jọ́ ũnzí ũ'bí 'dĩ kí drị̃ zị̃ cí.
60004009	Ĩmi a'ị́ ãmụ́ kí ĩmidrị́ lị́cọ́ gá lẽtáŋá ãmbógó la sĩ ununuŋâ kóru.
60004010	'Bá ãlu-ãlu 'ba ayú fẽtáŋá ndú-ndú Ãdróŋá 'bã fẽlé ĩ'diní rĩ sĩ 'bá ãzí kí ãzã kojó, íyóŋá iyójó ásị́ ãlu sĩ, ị́jọ́ idéjó lẽtáŋá uyaŋâ kóru Ãdróŋá 'bã ũnĩ i'dajó rĩ sĩ.
60004011	'Bá ãzí drĩ ị́jọ́ ũlũ, 'bã ũlũ ĩ'di cécé Ãdróŋá 'bã tá jọjó la ĩ'di tị gâ sĩ rĩ áni, 'bá íyóŋá iyólépi rĩ 'bã nga kí Ãdróŋá 'bã ũkpõ la fẽjó ĩ'baní rĩ áni. Ị́jọ́ 'dĩ kí sĩ pírí ị́cụ́ sĩ Ãdróŋâ rụ́ dị̃zã rú Yẹ́sụ̃ Kúrísĩtõ 'bã ị́jọ́ sĩ. Ãrútáŋá 'bã adru ĩ'diní dị̃zã ãzíla ũkpõ abe jã 'dâ. Ámĩnã.
60004012	Má ádrị́pịka mâ lẽlé 'dĩ, ĩmi ásị́ 'ba umvú ị́jọ́ ĩmi ụ̃'bị̃jó ãzákírílí 'dĩ kí sĩ 'bã rĩ ị́jọ́ ãzí ndú la idé ru ĩmi rụ́ nĩ íni la ku.
60004013	Kẹ̃jị́ la gá, ĩmi u'á ãyĩkõ sĩ ã'dusĩku ĩminí ũcõgõ Kúrísĩtõ drị̂ alejó rĩ sĩ, ãzíla ĩmi drụ́zị́ adru ãyĩkõ ãmbógó la agá dị̃zã ĩ'didrị́ rĩ 'bã ru i'dajó rĩ sĩ.
60004014	Údrĩ ĩmi u'dá rụ́ Kúrísĩtõ drị́ gá rĩ sĩ, ĩmi drị̃lẹ́ba rú, ã'dusĩku Úríndí dị̃zã rú Ãdróŋá drị̂ 'bã rijó ĩmi drị̃ gá rĩ sĩ.
60004015	Ĩdrĩ ũcõgõ ịsụ́, 'bã adru ĩmĩ 'bá 'dịjó, jõku ụ̃gụ̃ ụ̃gụ̃jó rĩ sĩ ku, jõku ị́jọ́ ũnzí idéjó rĩ sĩ ãzíla ĩminí ufíjó 'bá ãzí 'bã ị́jọ́ gá rĩ sĩ la ku.
60004016	Ĩdrĩ ũcõgõ ịsụ́ ĩmĩ adrujó 'bá Yẹ́sụ̃ ã'ị̃lépi rĩ sĩ, drị̃nzá 'bã rụ ĩmi ku, wó lẽ ĩmi ịcụ́ Ãdróŋâ rụ́, ála ĩmi umvejó rụ́ Yẹ́sụ̃ drị́ kụlépi kụ̃kụ̃ 'dĩ sĩ rĩ sĩ.
60004017	Ị̃tụ́ ị́jọ́ lịŋá i'dójó rĩ acá 'bo, 'bá Ãdróŋá 'bã 'bá ru 'dĩ kí ála kí ị́jọ́ lị drị̃drị̃. Ị́jọ́ lịŋá drĩ dó i'dó drị̃drị̃ la ãma sĩ, 'bá Ãdróŋá ã'ị̃lépi ku ãzíla ị́jọ́ mgbã ĩ'didrị̂ gãlépi úmgbé 'dĩ kí dó drụ́zị́ ru idé ã'du rú?
60004018	Ị́jọ́ sĩlé rĩ jọ, “'Bá ãlá pịrị ã'ị̃táŋá agá rĩ 'bã paŋá drĩ adru ũkpó ru 'dĩ 'bã áni, wó 'bá Ãdróŋâ gãlépi úmgbé ãzíla 'bá ũnzí idélépi rĩ la dó adru íngoní yã?”
60004019	Ị́jọ́ 'dĩ sĩ, 'bá ũcõgõ ịsụ́lépi ị́jọ́ Ãdróŋá 'bã lẽlé rĩ agá rĩ, 'bã fẽ kí ru ídri múké sĩ pírí Ãdróŋá kí 'bãlépi ãzíla ị́jọ́ ĩ'di 'bã azịlé rĩ tãmbalépi rá rĩ drị́.
60005001	Ma mãmálá 'bã 'bá ĩyõ drị̃lẹ́ ru ĩmi drĩdríŋĩ gá, 'dĩ 'baní mâ trũ, ma 'bá Yẹ́sụ̃ Kúrísĩtõ 'bã ị́jọ́ vú nzelépi rĩ, ũcõgõ ĩ'di 'bã nalé rĩ ndrelépi cé ãzíla drụ́zị́ filépi dị̃zã ĩ'didrị́ alelépi, ũpĩ najó ĩ'di be drĩ drụ́zị́ ru i'da 'bo rĩ gá rĩ 'i.
60005002	Ĩmi 'bá kãnị́sã 'bã drị̃lẹ́ ru 'dĩ ĩmi ucé kãbĩlõ Ãdróŋá drị́ fẽlé ĩmidrị́ 'dĩ kí, ãzíla ĩmba kí tã, ĩmi undré kí undrê, adru ĩmi ũŋmĩjó ũŋmĩ rĩ sĩ ku, wó ĩminí ĩmi ásị́ 'bãjó lẽjó la rá rĩ sĩ, vâ Ãdróŋá ní lẽlé rĩ áni. Kí ucéjó ũyá sĩ ku, wó ásị́ ãyĩkõ rú la sĩ vâ ásị́ ị̃gbẹ̃ ãyĩkõ rú rĩ sĩ.
60005003	Wó ĩ'bã ĩmi úpí ru 'bá fẽlé ĩmidrị́ gá 'dĩ kí drị̃lẹ́ gá ku, be la rá la, ĩmi adru ícétáŋá ru kí drị̃ cejó.
60005004	Ãzíla ĩmi drụ́zị́ kõfíyã ũpĩ drị́ gụlépi pãrã-pãrã la ịsụ́, ụ́'dụ́ drị̃lẹ́ ãmbógó 'bá kãbĩlõ ucélépi rĩ 'badrị̂ 'bã amụ́jó rĩ sĩ.
60005005	Ĩmi kãrị́lẹ̃ rú 'dĩ, ĩmi are 'bá ĩyõ ãmbogo rú ĩmi drị̃lẹ́ gá rĩ kí tị. Ĩmi pírí 'bã nị̃ kí u'á sĩ ásị́ ị̃gbẹ̃ sĩ ĩmi drĩdríŋĩ gá ã'dusĩku, “Ãdróŋá la 'bá ãfó ru rĩ ịsị́ vụ̃rụ́, wó ĩ'di ásị́ ị̃gbẹ̃ fẽ 'bá ru irilépi vụ̃rụ́ rĩ nî.”
60005006	Ĩmi iri ĩmi vụ̃rụ́ Ãdróŋá drị̃lẹ́ gá, ị́jọ́ 'dĩ sĩ, ĩ'di dó ĩmi inga ụrụgá drị́ ĩ'di ãni ũkpó trũ rĩ sĩ, ụ́'dụ́ la 'bã acá agá.
60005007	Ĩmi a'be ị́jọ́ pírí ĩmi ásị́ 'bã sĩ umvújó ãnzị rĩ kí ĩ'didrị́ gá, ã'dusĩku ĩ'di 'bã ãma tãmbajó vâ ị́jọ́ ũrãjó ãmbógó ru rĩ sĩ.
60005008	Ĩmi adru bábá mịfị́ trũ sĩ ĩmi tãmbajó cénĩ. Mẹ́rọ́'bá ĩmidrị́ Sĩtánĩ la acị́ kẹ̃mị̃ áni, áwáŋâ trũ sĩ 'bá ndrụ̃jó najó.
60005009	Ĩtu pá ũkpó ru ã'ị̃táŋá sĩ, sĩ ĩ'di ụtrị́jó ã'dusĩku ĩnị̃ rá, ĩmĩ ádrị́pịka ãzíla ĩmĩ ámvọ́pịka ụ̃nọ́kụ́ drị̃ gá rĩ kí vâ ũcõgõ ĩmidrị́ ãlu 'dĩ kí vúŋá ta.
60005010	Ĩminí drĩ ũcõgõ ta agá sáwã were vúlé gá, Ãdróŋá lẽtáŋá uyaŋâ kóru rĩ trũ ĩmi umvelépi dị̃zã ĩ'didrị́ ukólépi ku Kúrísĩtõ drị̂ agá rĩ 'bã mgbã rĩ, la ĩmi ĩdrẽ sĩ pá tujó ũkpó ru nĩ.
60005011	Ũkpõ 'bã adru kí pírí ĩ'di ãni jã 'dâ! Ámĩnã.
60005012	Wárágã ãlị́ŋá mání sĩlé 'dĩ 'i ásĩ ĩ'di ãzãkoma Sílã drị̂ sĩ, ĩ'di mâ ádrị́pị ã'ị̃táŋá agá rĩ 'i. Ásị́sị́ŋá mání ĩminí wárágã 'dĩ sĩjó rĩ, ĩ'di sĩ ĩmi ásị́ imbájó ãzíla sĩ ị́jọ́ mgbã 'dĩ vú nzejó 'dĩ ásị́ ị̃gbẹ̃ Ãdróŋá drị́ gá rĩ, ị́jọ́ íngõ drĩ táni sĩ ru idé ĩmi ụrụ'bá gá, ĩtu pá ala gá 'dãá ũkpó ru.
60005013	Ĩmĩ ádrị́pịka ãzíla ĩmĩ ámvọ́pịka pẽlé ã'ị̃táŋá agá Bãbụ̃lọ́nị̃ gá 'dĩ kí, mâ ngọ́pị Mãrákõ abe, zị kí ĩmi pírí cící ĩndĩ.
60005014	Ásị́ ị̃gbẹ̃ 'bã adru 'bá Yẹ́sụ̃ Kúrísĩtõ ã'ị̃lépi rá rĩ 'bã abe, ĩzị dó ĩmi pírí cící lẽtáŋá sĩ.
61001001	Wárágã 'dĩ angá mádrị́ ma Sị̃mọ́nị̃ Pétẽrõ ãtí'bó ãzíla ụ̃pị́gọ́ŋá Yẹ́sụ̃ Kúrísĩtõ drị́ rĩ drị́. Ásĩ ĩ'di ĩmi 'bá ãlu ã'ị̃táŋá ãjẹ̃ ãmbógó 'dĩ alelépi ãma abe 'dĩ 'banî. Ã'ị̃táŋá 'dĩ úfẽ ĩminí mũkẽ ãzíla ị́jọ́ lịŋá múké Yẹ́sụ̃ Kúrísĩtõ Ãdróŋá ãmadrị́ ãzíla 'Bá ãma Palépi rĩ drị̂ sĩ.
61001002	Lẽ Ãdróŋá 'bã fẽ ĩminí lẽtáŋá uyaŋâ kóru ãzíla ásị́ ị̃gbẹ̃ 'bã adru ĩminí ãmbógó ru nị̃táŋá ĩminí Ãdróŋá nị̃jó Úpí ãmaní Yẹ́sụ̃ be rĩ trũ.
61001003	Ũkpó Ãdróŋá drị̂ fẽ ãmaní ãko pírí ãmaní lẽlé sĩ u'ájó ídri Ãdróŋá ị̃nzị̃jó rĩ agá ãzíla gẹ̃rị̃ ãmaní nị̃jó la 'bá ãma umvelépi rĩ lẽ dị̃zã ãzíla ũnĩ ĩ'didrị̂ alelé ãma abe rĩ sĩ.
61001004	Ị́jọ́ 'dĩ kí agâ sĩ Ãdróŋá fẽ ãmaní ị́jọ́ ãmbógó ãzíla ụ̃rọ̃drị́ ru ĩ'di 'bã azịlé rĩ kî, ị́jọ́ 'dĩ sĩ ãma icó dó sĩ acá ĩ'di áni ãzíla ãma dó sĩ apá ị́jọ́ ũnzí ụ̃nọ́kụ́ agá ũnzĩkãnã fẽlépi 'dĩ kî sĩ rá.
61001005	Ị́jọ́ 'dĩ sĩ, ĩ'bã ũkpó ã'ị̃táŋá ĩmidrị̂ drị̃ gá ũnĩ ũ'bãjó, ũnĩ drị̃ gá nị̃táŋá,
61001006	ãzíla nị̃táŋá drị̃ gá ị́jọ́ ụrụ'bá drị̂ gãjó rĩ, ị́jọ́ ụrụ'bá drị̂ gãjó rĩ drị̃ gá ị́jọ́ taŋá, ị́jọ́ taŋá drị̃ gá ĩmi ũ'bã ídri Ãdróŋá ị̃nzị̃jó rĩ,
61001007	ídri Ãdróŋá ị̃nzị̃jó rĩ drị̃ gá ásị́ ị̃gbẹ̃ u'ájó ádrị́pị rú ãzíla ámvọ́pị rú rĩ, ãzíla ásị́ ị̃gbẹ̃ u'ájó ádrị́pị ru ãzíla ámvọ́pị rú rĩ drị̃ gá lẽtáŋá.
61001008	Ã'dusĩku ĩdrĩ adru ị́jọ́ 'dĩ kî trũ cajó rá kí ĩmi tãmba adrujó ãzị́ trũ ãzíla ífí trũ nị̃táŋá Úpí ãma ãni Yẹ́sụ̃ Kúrísĩtõ drị̂ agá.
61001009	Wó 'bá ãzí drĩ adru ị́jọ́ 'dĩ kí kóru ĩ'di ãngũ ndre ãníŋá ãzíla mịfị́ kóru ãzíla ãvĩ ị́jọ́ ĩ'di ũjĩjó ị́jọ́ ũnzí ĩ'didrị́ ídu rĩ kî sĩ rĩ rá.
61001010	Ị́jọ́ 'dĩ sĩ, má ádrị́pịka ãzíla má ámvọ́pịka ã'ị̃táŋá agá 'dĩ, ĩmi ụ̃'bị̃ ásị́ pírí sĩ umveŋá ĩmi pẽjó rĩ 'bãjó ãbãŋâ kóru. Wó ĩdrĩ ị́jọ́ kí idé 'dĩ 'bã áni ĩmi icó a'délé ku,
61001011	ãzíla ála mụ ĩmi a'ị́lé ásị́ ãlu sĩ Sụ́rụ́ ukólépi ku Úpí ãma ãni Yẹ́sụ̃ Kúrísĩtõ 'Bá 'bá Palépi rĩ drị̂ agá.
61001012	Ị́jọ́ 'dĩ sĩ, ma ĩmi igá ụ́'dụ́ pírí ị́jọ́ 'dĩ kî sĩ, ãzíla ĩdrĩ táni pá tu agá ị́jọ́ mgbã ĩminí ã'ị̃lé 'dĩ kí agá mgbemgbe tí.
61001013	Má ũrã ị́jọ́ pịrị la ĩmi igájó mání drĩ adru agá ụrụ'bá hémã rú 'dĩ agá 'dâ ị́jọ́ 'dĩ kî sĩ,
61001014	ã'dusĩku ma mụ ụrụ'bá 'dõ trũlé 'bãlé bụ́lụ́ gá, cécé Úpí ãma ãni Yẹ́sụ̃ Kúrísĩtõ 'bã i'dajó la mání tọndọlọ rĩ áni.
61001015	Ãzíla ma mụ ũkpó pírí 'bãlé sĩ ndrejó la áma vúlé gá 'dâ ụ́'dụ́ pírí sĩ ĩmi igá ị́jọ́ 'dĩ kí rá.
61001016	Ãma ụ̃'bị̃ á'dígó ãzí itúlé ũndũwã 'bá drị̂ sĩ ãzo 'dĩ kí vú nzelé ĩminí ũkpó ãzíla amụ́ŋá Úpí ãma ãni Yẹ́sụ̃ Kúrísĩtõ drị̂ drị̃ gá ku, wó ãma ándrá 'bá sãdínĩ rú ũkpó ĩ'didrị̂ ndrelépi ãma mịfị́ sĩ rá rĩ kî.
61001017	Kúrísĩtõ ịsụ́ ãrútáŋá ãzíla dị̃zã angájó Ãdróŋá Átẹ́pị rú rĩ drị́ 'dĩ ụ́'dụ́kọ́ angálépi Ũkpó 'Dị́pị dị̃zã rú rĩ drị́ jọlépi la, “'Dĩ mâ Ngọ́pị mání lẽlé ambamba rĩ, má u'á ãyĩkõ sĩ ĩ'di ị́jọ́ sĩ.”
61001018	Ãma ãmgbã are ụ́'dụ́kọ́ angálépi 'bụ̃ gâlé 'dĩ 'i ãmaní adrujó ĩ'di trũ 'bé Ãlá 'dã sị́ gâlé rĩ sĩ.
61001019	Ị́jọ́ nábị̃ 'bã kí sĩlé Yẹ́sụ̃ drị̃ gá rĩ ĩ'di ị́jọ́ ãndá la ĩ'di adru ĩminí múké ĩdrĩ ásị́ 'bã drị̃ la gá rá rĩ gá, ã'dusĩku ĩ'di cécé tárã ãngũ jilépi ị́nị́ agá kpere ãngũ 'bã ụwị́ agá rĩ áni ãzíla lẽlẽgó agálépi ụ̃'bụ́tị sĩ rĩ dó sĩ ãngũ ji ĩmi ásị́ gá.
61001020	Ị́jọ́ 'dĩ kí drị̃ gâ sĩ pírí lẽ ĩmi ũrã ị́jọ́ 'dĩ 'i, ị́jọ́ Ãdróŋá drị́ sĩlé rĩ idé ru ị́jọ́ nábị̃ 'bã kí ífí icélé rĩ sĩ ku.
61001021	Ã'dusĩku ị́jọ́ nábị̃ 'bã kí ũlũlé rĩ angá kí ásị́ gá ku, 'bá kí ándrá ị́jọ́ angálépi Ãdróŋá drị́ rĩ jọ Úríndí Ãlá rĩ 'bã kí drị̃ cejó nĩ rĩ sĩ.
61002001	Wó nãbịya ĩnzõ rú la kí ándrá 'bá kí drĩdríŋĩ gá cí, cécé vâ ímbá'bá ĩnzõ rú 'bã kí mụlé adrulé ĩmi drĩdríŋĩ gá cí rĩ áni. Kí mụ ímbátáŋá ĩnzõ rú sĩ ị̃lị̃kị̃jó rĩ kí imbálé ũní-ũní ru ãzíla kí mụ Úpí kí ĩgbãlépi ãjẹ̃ ãmbógó sĩ pírí rĩ gãlé úmgbé, kí sĩ lị́kị̃ ají kí drị̃ gá mbẽlẽŋá ru.
61002002	'Bá ũ'bí kí mụ gẹ̃rị̃ ĩ'badrị́ drị̃nzá ru rĩ kí vú ũbĩlé ãzíla ị́jọ́ ĩ'bã kí idélé rĩ sĩ, 'bá ãzí kí ị́jọ́ ũnzí jọ gẹ̃rị̃ ị́jọ́ mgbã rĩ drị̂ drị̃ gá.
61002003	Ímbá'bá ĩnzõ rú 'dĩ kí rọ̃mgbọ́ ĩ'badrị̂ sĩ kí ĩmi ayú sĩ ãko ịsụ́jó á'dígó ĩnzõ rú ĩ'bã kí itúlé 'dĩ kí zãŋá sĩ. Ị́jọ́ 'dĩ sĩ, Ãdróŋá 'bã ị́jọ́ lịŋá kí drị̃ gá rĩ ídu bábá ãzíla Ãdróŋá kí ị̃lị̃kị̃lépi rĩ ko ụ́'dụ́ ku.
61002004	Ị́jọ́ 'dĩ sĩ, Ãdróŋá a'be ándrá mãlãyíkã ị́jọ́ ũnzí izalépi 'dĩ kí ku. Wó umbé kí nõrórõ sĩ cí ãngũ ịnị sĩ drị̃cịjó rĩ agâ sĩ Ụ́'dụ́ ị́jọ́ Lịŋá drị̂ tẽjó.
61002005	Ãdróŋá a'be ándrá ụ̃nọ́kụ́ ídu rĩ ku, ị́mvụ́ ándrá 'bá ị́jọ́ ũnzí idélépi 'dĩ kí ị̃yị́ sĩ, pa lú Núwã 'bá ị́jọ́ kpị rĩ ũlũlépi rĩ 'i, ãzíla 'bá ãzí ázị̂rị̃ 'dĩ kí abe.
61002006	Ãdróŋá lị ị́jọ́ táwụ̃nị̃ Sõdómũ ãzíla Gõmórã kí drị̃ gá kí ivéjó ãcí sĩ, ãzíla 'bã kí ícétáŋá ru 'bá ị́jọ́ ũnzí idélépi 'dĩ 'banî,
61002007	ãzíla drĩ ándrá Lọ́tị̃ 'bá ị́jọ́ kpị idélépi rĩ pa ĩ'diní ũcõgõ ịsụ́ agá ídri 'bá ị́jọ́ ũnzĩkãnã idélépi 'dĩ 'badrị́ rĩ agá rá
61002008	(Lọ́tị̃ 'bá ị́jọ́ kpị idélépi rĩ ri u'álé 'bá 'dã kí drĩdríŋĩ gá, ri ũcõgõ ịsụ́lé ĩ'di ásị́ gá ị́jọ́ ũnzí ĩ'di 'bã ndrelé ãzíla arelé ụ́'dụ́ pírí 'bá 'dã kí idélé 'dã kî sĩ.)
61002009	Ị́jọ́ 'dĩ sĩ, Ãdróŋá nị̃ 'bá u'álépi ídri ĩ'di ị̃nzị̃jó rĩ trũ 'dĩ kí upajó rá ị́jọ́ kí ụ̃'bị̃jó rĩ kí agá rá, ãzíla 'bá ũnzí 'dĩ kí tãmbajó ụ́'dụ́ ị́jọ́ lịjó rĩ tẽjó.
61002010	Ị́jọ́ 'dĩ ãndá 'bá acị́lépi ị́jọ́ ụrụ'bá drị̂ vú ũbĩlépi ĩlí ũnzíkãnã 'bá izalépi 'dĩ abe ãzíla 'bá ũkpó Ãdróŋá drị̂ idelépi idê 'dĩ kî. Ímbá'bá ĩnzõ rú 'dĩ kí drị̃ ũkpõ rú ãzíla ãfó ru, idé kí ụ̃rị̃ sĩ ãko dị̃zã rú 'bụ̃ gá 'dĩ kí u'dáŋá sĩ ku.
61002011	Táni mãlãyíkã kí adrujó ũkpó sĩ kí ndẽjó rá tí, ají kí ú'dáŋá 'bá 'dĩ kí tõjó Úpî drị̃lẹ́ gá ku.
61002012	Wó ímbá'bá ĩnzõ rú 'dĩ kí cécé ãnãkpá ásé agá ị́jọ́ ũrãlépi ku, tịlé lú ụrụlé ụ'dị́lé rá 'dĩ kí áni. Kí ị́jọ́ ĩ'baní nị̃lé ku rĩ kí u'dá u'dâ ãzíla ála mụ kí ụ'dị́lé cécé ãnãkpá kí áni kí ị̃lị̃kị̃ rá.
61002013	Ála mụ ĩ'baní drị̃rịma fẽlé ị́jọ́ ũnzí ĩ'bã kí idélé rĩ sĩ. Ị́jọ́ ĩ'baní ãyĩkõ fẽlépi rĩ ĩ'di ị́jọ́ ũnzí idéjó ị̃tụ́ sĩ rĩ 'i. Kí u'á ãyĩkõ sĩ rijó ĩmi abe ãkónã tị gá gbíyã ĩ'badrị̂ 'dĩ kî trũ. Ị́jọ́ 'dĩ sĩ kí ĩmi rụ́ iza sĩ drị̃nzá ajíjó ĩmi drị̃ gá.
61002014	Mịfị́ la ci kí ãwụ̃ sĩ ambamba, a'be kí ị́jọ́ ũnzí idéŋá ku, kí 'bá pá tulépi ásị́ gá ũkpó ru ku 'dĩ kí bị́lẹ́ iwí, rọ̃mgbọ́ sĩ ndẽ kí nĩ, kí 'bá wãlé rá la kî.
61002015	Ãvĩ kí gẹ̃rị̃ pịrị rĩ rá, drị̃ la iza kí ru rá ĩ'bã kí gẹ̃rị̃ Bãlámũ Bẹ̃yọ́rị̃ ngọ́pị ándrá ũyá ịsụ́lépi ị́jọ́ ũnzí sĩ lẽlépi rĩ vú bĩjó rĩ sĩ.
61002016	Wó kãyĩnõ ãnãkpá ru ị́jọ́ jọlépi ku rĩ uzá drị̃ la gá 'bâ áni ụ́'dụ́kọ́ sĩ, ãzíla ụtrị́ aza nábị̃ drị́ gá rĩ.
61002017	'Bá 'dĩ kí cécé kídí ị̃yị́ kóru ãzíla ũfú ãlụ́kụ́kụ̃ 'bã drolé rĩ áni. Ãngũ ịnịbịrịcịcị rĩ úmba tã la kí tẽjó.
61002018	Kí ị́jọ́ ãfó ru ãzíla ị́jọ́ azajó aza-azâ 'dĩ kí jọ ãzíla kí tị ũnzí ĩlí ụrụ'bá drị́ 'dĩ kí ayú sĩ 'bá i'dólépi apálépi angájó 'bá u'álépi ĩlí ũnzíkãnã ụrụ'bá drị̂ gá 'dĩ kí ụrụjó.
61002019	Kí 'bá 'baní drị̃lẹ́mgbọ azị íni 'dĩ kí ãtí'bó ị́jọ́ ũnzí ãni, ã'dusĩku 'bá la adru ãtí'bó ru la ãko ĩ'di drị̃lẹ́ gá úpí ru rĩ sĩ.
61002020	Wó 'bá drĩ ru pa rọ̃mgbọ́ ụ̃nọ́kụ́ 'dõ drị̂ agá ĩ'di 'bã Úpí ãma ãni 'Bá 'bá Palépi Yẹ́sụ̃ Kúrísĩtõ nị̃jó rĩ sĩ ãzíla drĩ a'dé ị́jọ́ ũnzí 'dĩ kí agá ị̃dị́ sĩ ĩ'di ndẽjó rá, 'bá 'dĩ 'bã áni rĩ 'bã ị́jọ́ ĩ'di 'bã idélé vúlé rĩ kí dó ũnzĩkãnã sĩ drị̃drị̃ rĩ kí ndẽ rá.
61002021	Ĩ'di adru ĩ'baní múké gẹ̃rị̃ ị́jọ́ kpị rĩ drị̂ nị̃jó ku ndẽ ĩ'baní nị̃jó la cé ãzíla ĩ'baní ũngúkú ujajó ãzị́táŋá fẽlé ĩ'baní ãlá ị̃drị̃lé 'dĩ a'bejó rá rĩ rá.
61002022	Ị́jọ́ ru idélépi kí ụrụ'bá gá rĩ sĩ, ị́jọ́ u'bélé rĩ dó ãndá, “Ũcógó gõ vúlé ĩ'di 'bã ụ́gbẹ́ mbelé,” ãzíla “Ĩzõgó andre ũjĩlé rá rĩ gõ vúlé ru ũlĩlé kócõ agá.”
61003001	Mâ wọ̃rị́ka mání lẽlé ambamba 'dĩ, 'dĩ wárágã mání sĩlé ĩminí ị̃rị̃ rĩ 'i. Wárágã ị̃rị̃ 'dĩ kí sĩ álẽ ĩmi igálé ị́jọ́ ĩminí nị̃lé cé rĩ kí drị̃ gá, ĩmi ũrã sĩ ị́jọ́ kpị la.
61003002	Álẽ ĩmi igálé ị́jọ́ ándrá 'bá nábị̃ rú ãlá 'dĩ 'bã kí jọlé rĩ kí sĩ, ãzíla ãzị́táŋá Úpí ãzíla 'Bá ãma Palépi rĩ 'bã jọlé 'bá ụ̃pịgọŋa rú 'dĩ 'ba rụ̂ sĩ rĩ kî sĩ.
61003003	Drị̃drị̃ rĩ sĩ lẽ ị̃nị̃ rá ụ́'dụ́ ãsị̃jó rĩ kí sĩ, 'bá ũnzí kí ãfũ rá ĩlí ĩ'badrị̂ la kí drị̃ ují nĩ, kí mụ acị́ ị́jọ́ ũnzí idé trũ ãzíla ị́jọ́ ĩ'bã kí lẽlé rĩ kí vú ũbĩ trũ.
61003004	Kí jọ la, “Ị́jọ́ ĩ'di 'bã azịlé ĩ'di 'bã ‘ãgõ’ rá rĩ dó íngõlé yã? I'dójó ándrá ụ́'dụ́ ãmã áyị́pịka 'bã kí ũdrãjó 'dã sĩ kpere ãndrũ ãko pírí kí mụ drị̃ gá ándrá ụ̃nọ́kụ́ i'dójó 'bãjó rĩ sĩ rĩ áni.”
61003005	Wó círí ru drị̃ la ãvĩ kí Ãdróŋá idé 'bụ̃ ị́jọ́ ĩ'di 'bã jọlé ãzị́táŋá ru rĩ sĩ ãzíla ají vũ angájó ị̃yị́ agá ãzíla ce andre la ị̃yị́ sĩ.
61003006	Ị̃yị́ 'dĩ 'bã vúŋá sĩ ãko ándrá ụ̃nọ́kụ́ drị̃ gá 'dĩ ịmvụ́ kí ị̃yị́ galépi tré 'dã sĩ.
61003007	Ị́jọ́ Ãdróŋá drị́ ãlu 'dĩ sĩ 'bụ̃ ãzíla ụ̃nọ́kụ́ ú'dî'da 'dĩ kí úmba kí tã ãcí nî, úmba kí tã sĩ 'bá Ãdróŋá gãlépi úmgbé 'dĩ kí ị́jọ́ lịjó ãzíla kí ị̃lị̃kị̃jó.
61003008	Mâ wọ̃rị́ka mání lẽlé ambamba 'dĩ, ĩmi ãvĩ ị́jọ́ ãlu 'dĩ ku. Úpí ní ụ́'dụ́ ãlu ĩ'di cécé ílí álĩfũ ãlu rĩ áni, ãzíla ílí álĩfũ ãlu ĩ'di cécé ụ́'dụ́ ãlu rĩ áni.
61003009	Úpí ịcị́ ru drị̃ ị́jọ́ ĩ'di 'bã azịlé rĩ kí idéjó ku, 'bá ãzí rĩ 'bã kí ũrãlé rĩ áni. Ãdróŋá 'bã ásị́ ị̃gbẹ́ ru mî sĩ, lẽ 'bá ãzí ãlu la 'bã ị̃lị̃kị̃ ku, wó 'bá pírí 'bã amụ́ kí ásị́ ujalé.
61003010	Wó ụ́'dụ́ Úpí 'bã ãgõjó rĩ la amụ́ cécé ụ̃gụ́'bá áni. 'Bụ̃ la ãvĩ nuŋâ trũ, ãko ala gá rĩ kí ve ãcí sĩ, ãzíla ụ̃nọ́kụ́ ãko ala gá rĩ kí abe kí mụ velé pírí rá.
61003011	'Bá ní ãko pírí kí ị̃lị̃kị̃jó 'dĩ 'bã áni rĩ sĩ, lẽ dó ĩmi adru dó 'bá gbíyã íngõ ní rĩ kî? Lẽ ĩmi u'á ídri ãlá ãzíla ásị́ ãlá Ãdróŋá ị̃nzị̃jó rĩ sĩ.
61003012	Ị́jọ́ 'dĩ sĩ, ĩminí ụ́'dụ́ Ãdróŋá drị́ rĩ drị̃ tẽ agá, 'bã amụ́ rú sĩ mbẽlẽ, ụ́'dụ́ 'dã sĩ 'bụ̃ la tị ko velé ãcí sĩ ãzíla ãko ala gá rĩ kí aká ãcí 'bã ũkpó sĩ rá.
61003013	Wó Ãdróŋá azị ãmaní 'bụ̃ ú'dí ãzíla ụ̃nọ́kụ́ ú'dí ãngũ ị́jọ́ lịŋá pịrị rĩ 'bã sĩ ãngũ najó nĩ rĩ 'i. Ãma ãngũ ndre drị̃ gá ị́jọ́ Ãdróŋá 'bã azịlé 'dã gá.
61003014	Ị́jọ́ 'dĩ sĩ, mâ wọ̃rị́ka mání lẽlé ambamba 'dĩ, ĩminí ãngũ ndre agá drị̃ gá, ĩ'bã ũkpó pírí lẽ ụ́'dụ́ 'dã 'bã ịsụ́ ĩmi ị́jọ́ ũnzî kóru, ãzíla ásị́ ị̃gbẹ̃ agá ĩ'di be.
61003015	Lẽ ã'bã ãma ásị́ gá ásị́ teŋá Úpí ãmadrị̂ drị́ gá rĩ drị̂, ífí la patáŋá. 'Dĩ ị́jọ́ ãma ádrị́pị ãmaní lẽlé ambamba Páwụ̃lọ̃ 'bã sĩlé ĩminí ũndũwã Ãdróŋá 'bã fẽlé ĩ'diní rĩ sĩ rĩ 'i.
61003016	Sĩ ị́jọ́ 'dĩ kí gẹ̃rị̃ ãlu sĩ wárágã ĩ'didrị̂ kí agá pírí jọ ị́jọ́ ị́jọ́ 'dĩ kí drị̃ gá. Wárágã ĩ'didrị̂ kí agá ị́jọ́ ãzí kí ũkpó-ũkpó, 'bá nị̃táŋâ kóru ãzíla pá tulépi pịrị ku 'dĩ kí ífí la uja ndú cécé ĩ'bã kí idélé ị́jọ́ sĩlé Ãdróŋá drị́ ãzí 'dĩ kí abe rĩ áni. Kí lị́kị̃ ají kí drị̃ gá cénĩ.
61003017	Ị́jọ́ 'dĩ sĩ, mâ wọ̃rị́ka, ĩminí ị́jọ́ ímbá'bá ĩnzõ rú 'dĩ 'bã kí imbálé rĩ nị̃jó cé rĩ sĩ ĩmba ĩmi tã 'bá ãbãlépi 'dĩ kí sĩ, 'bá ị́jọ́ ũnzí idélépi 'dĩ 'bã agụ rû sĩ ĩmi ãmvé ãzíla ĩmi a'dé rû sĩ ãngũ ĩminí sĩ pá tujó ãlá 'dĩ kí agá ku be nĩ.
61003018	Wó ĩzo ásị́ ị̃gbẹ̃ ãzíla nị̃táŋá Úpí ãma ãni 'Bá 'bá Palépi 'dĩ Yẹ́sụ̃ Kúrísĩtõ drị̂ agá. Dị̃zã 'bã adru ĩ'diní i'dójó ãzíla jã 'dâ. Ámĩnã.
62001001	Ị́jọ́ mání sĩlé ĩminí 'dĩ ĩ'di 'bá ándrá umvelé Ị́jọ́ 'i, ídri ukólépi ku rĩ fẽlépi ándrá ídu cí ãko pírí 'bã kí i'dóŋá gá rĩ drị̃ gá. Ãma are ị́jọ́ Ĩ'di 'bã jọlé rĩ ãma bị́lẹ́ sĩ rá, ãndre ĩ'di ãma mịfị́ sĩ, ãzíla ãma aló vâ ĩ'di ãmadrị́ sĩ rá.
62001002	'Bá 'dĩ ĩ'di ídri angálépi Ãdróŋá drị́ ru i'dalépi ãmaní rĩ 'i, ãndre ĩ'di rá, ãma ị́jọ́ vú nze drị̃ la gá, ãzíla ãma lũ la ĩminí ĩ'di ídri ukólépi ku jã 'dâ rĩ 'i. Ĩ'di ándrá Átẹ́pị̃ Ãdróŋá be ãzíla Ãdróŋá i'da dó ĩ'di ãmaní nĩ.
62001003	'Bá ãma ndrelé ãma mịfị́ sĩ, ãzíla ãma ị́jọ́ la arejó ãma bị́lẹ́ sĩ 'dĩ bãsĩ 'bá ãmã vú nzelé ĩminí 'dĩ 'i. Ị́jọ́ 'dĩ sĩ, ĩmi dó sĩ tị icí ãma abe tị icítáŋá ãmã icílé ãmã Átẹ́pị Ãdróŋâ trũ ãzíla Ngọ́pị̃ Yẹ́sụ̃ Kúrísĩtõ trũ rĩ agá.
62001004	Ásĩ ị́jọ́ 'dĩ kí ĩminí íni la ãyĩkõ ãma kí tị icíjó ĩmi abe rĩ 'bã ga ãma agá tré benĩ.
62001005	Ị́jọ́ Yẹ́sụ̃ Kúrísĩtõ 'bã lũlé ãmaní vâ ãmã ũlũlé ĩminí rĩ ĩ'di 'dĩ, Ãdróŋá ĩ'di ãlá ru cécé dị̃zã áni, ĩ'di agá ị́nị́ 'dáyụ.
62001006	Ị́jọ́ 'dĩ sĩ, ãdrĩ dó jọ la ãma icí tị ĩ'di trũ ãlu, wó ãma vâ u'á ị́nị́ agá, ãma alị́ ĩnzõ ị́jọ́ ãmaní idélé rĩ kí sĩ ãzíla ị́jọ́ mgbã la ãma agá 'dá yu.
62001007	Wó ãdrĩ kí adru dị̃zã Ãdróŋá drị̂ agá cécé ĩ'di 'bã adrujó dị̃zã rĩ áni, ãma kí dó tị icíma trũ ãma drĩdríŋĩ gá, ãzíla ãrí Yẹ́sụ̃ Ãdróŋá Ngọ́pị drị̂ la ãma ũjĩ ị́jọ́ ũnzí ãmadrị̂ kí agá pírí nĩ.
62001008	Ãdrĩ jọ la ãma ị́jọ́ ũnzî kóru, ãma ãma vúŋá 'dĩ ulé, ãzíla ị́jọ́ mgbã rĩ ãma agá 'dáyụ.
62001009	Wó ãdrĩ ãma ásị́ uja sĩ ị́jọ́ ũnzí ãmadrị̂ kí i'dajó Ãdróŋá ní rá, ĩ'di ã'ị̃táŋâ trũ sĩ ãma ũtrũjó ị́jọ́ ũnzí ãmaní idélé 'dã kí agá pírí rá, ĩ'di vâ ị́jọ́ ũnzí 'dã kí sĩ ãma ũjĩ ãlá ru, ã'dusĩku ĩ'di 'bã adrujó 'bá ị́jọ́ pịrị rĩ idélépi ãzíla lịlépi rĩ 'i rĩ sĩ.
62001010	Ãdrĩ jọ la ãma idé ị́jọ́ ũnzí ku, ãma Ãdróŋá 'bã ĩnzó'bá ru, ãzíla ị́jọ́ 'dĩ la i'da la ị́jọ́ ĩ'didrị́ gá mgbã rĩ ãma agá 'dáyụ.
62002001	Anzị mádrị́ mání lẽlé ambamba ã'ị̃táŋá agá 'dĩ, ásĩ ĩminí wárágã 'dĩ ĩmi idé rú sĩ ị́jọ́ ũnzí ku, wó 'bá ãzí drĩ ị́jọ́ ũnzí idé rá, 'bá pá tulépi mãmálá 'bãjó Ãdróŋá drị̃lẹ́ gá ãma kẹ̃jị́ gá rĩ ĩ'di Yẹ́sụ̃ Kúrísĩtõ 'bá ãlápítí rĩ 'i.
62002002	Kúrísĩtõ ĩ'di kãbĩlõmvá sĩ ị́jọ́ ũnzí ãmadrị́ gá rĩ kí idéjó rĩ áni rĩ 'i, ãzíla 'bá pírí ụ̃nọ́kụ́ drị̃ gá rĩ abe.
62002003	Ãma icó nị̃lé la ãndá-ãndá ru ãnị̃ Ãdróŋá rá la ãmaní ãzị́táŋá ĩ'didrị̂ kí tãmbajó rĩ sĩ.
62002004	'Bá jọlépi la ínị̃ Ãdróŋá cé, wó ãzị́táŋá Ãdróŋá drị̂ kí tãmbalépi ku rĩ, ĩ'di ĩnzó'bá ãzíla ị́jọ́ mgbã rĩ ĩ'di agá 'dáyụ.
62002005	Wó 'bá ãzí drĩ ị́jọ́ Ãdróŋá 'bã lẽlé rĩ kí vú ũbĩ, ĩ'di 'bã lẽtáŋá Ãdróŋá lẽjó rĩ ĩ'di adru ãndá-ãndá ru. Ãko i'dalépi la ãma icí ãma Ãdróŋâ trũ rĩ ĩ'di 'dĩ:
62002006	'bá drĩ jọ la 'i Ãdróŋá agá, 'bã acị́ cécé ándrá Yẹ́sụ̃ 'bã acị́jó rĩ áni.
62002007	Má ádrị́pịka ãzíla má ámvọ́pịka, ásĩ ĩminí ãzị́táŋá ú'dí la ku, wó údu ĩmĩ nị̃lé cé ĩlẽ jõ ĩmi lẽlẽ i'dóŋá gâlé 'dã 'i. Ãzị́táŋá údu 'dĩ ĩ'di jõ ĩmĩ ị́jọ́ arelé 'bo rĩ 'i.
62002008	Ásĩ vâ ĩminí ãzị́táŋá ú'dí la, ị́jọ́ la mgbã rĩ ĩ'di Yẹ́sụ̃ agá ãzíla ĩmi agá, ã'dusĩku ị́nị́ la alị-alị ãzíla dị̃zã mgbã ru i'dalépi ã'ị̃táŋá mídrị́ sĩ rĩ i'dó ãngũ jilé 'bo.
62002009	'Bá jọlépi la 'i u'á dị̃zã agá wó ádrị́pị̃ ngụ̃lépi ũnzí rĩ, ĩ'di drĩ ị́nị́ agá.
62002010	'Bá ádrị́pị̃ lẽlépi rĩ, la u'á dị̃zã agá, ãko ãzí ĩ'di agá ĩ'diní sĩ fẽjó 'bá ãzí la a'dé ị́jọ́ ũnzí agá la 'dáyụ.
62002011	Wó 'bá drĩ ádrị́pịka ãzíla ámvọ́pịka ãzí rĩ kí ngụ̃ ũnzí, ĩ'di ị́nị́ agá, ãzíla ĩ'di acị́ ị́nị́ agá, nị̃ 'i mụ íngõlé yã rĩ gá ku, ã'dusĩku ị́nị́ ãsã ĩ'di 'bã mịfị́ cí.
62002012	Mâ anzị mání lẽlé ambamba 'dĩ, ma ĩminí wárágã 'dĩ sĩ i'dajó la ĩminí ị́jọ́ ũnzí ĩmidrị́ gá rĩ kí trũjó Kúrísĩtõ sĩ 'bo rĩ sĩ.
62002013	Ásĩ wárágã 'dĩ ĩminí ĩmi 'bá átẹ́pịka rú 'dĩ, ĩminí Yẹ́sụ̃ ándrá i'dóŋá gâlé rĩ nị̃jó cé rĩ sĩ. Ásĩ kãrị́lẹ̃ ĩminí ị́jọ́ 'dĩ ĩminí Sĩtánĩ ndẽjó 'bo rĩ sĩ, ãzíla ĩminí vâ ãmã Átẹ́pị nị̃jó cé rĩ sĩ.
62002014	Mâ anzị mání lẽlé ambamba 'dĩ, ásĩ ị́jọ́ 'dĩ ĩminí íni la ã'dusĩku ĩminí Ãdróŋá ãmã Átẹ́pị rú rĩ nị̃jó cé rĩ sĩ. Ásĩ wárágã 'dĩ ĩminí ĩmi 'bá átẹ́pịka rú 'dĩ, ĩminí Yẹ́sụ̃ ándrá i'dóŋá gâlé rĩ nị̃jó cé rĩ sĩ. Ásĩ ị́jọ́ 'dĩ ĩminí kãrị́lẹ̃ ĩmĩ adrujó ũkpó ru ị́jọ́ Ãdróŋá drị́ u'álépi ĩmi ásị́ gá, ĩminí sĩ ã'dị́ Sĩtánĩ be rĩ ndẽjó rá rĩ agá rĩ sĩ.
62002015	Ị́jọ́ 'dĩ sĩ, ájọ ĩminí, lẽ ĩlẽ ụ̃nọ́kụ́ 'dĩ ku, jõku ãko la ala gá ũnzí 'dĩ kí abe pírí. 'Bá ãzí drĩ ụ̃nọ́kụ́ lẽ ị́jọ́ ala gá 'dĩ kí abe, lẽtáŋá Ãdróŋá lẽjó rĩ ĩ'di agá 'dáyụ.
62002016	Ị́jọ́ 'dĩ sĩ, ị́jọ́ pírí ụ̃nọ́kụ́ 'dĩ agá rĩ kí, ị́jọ́ ũnzíkãnã 'bá 'bã kí lẽlé 'dĩ kí, ĩlí ụrụ'bá drị́ gá rĩ trũ, ãfó sĩ ru ịpị́jó ãko ụrụ'bá 'dõ drị́ rĩ sĩ rĩ abe. Ãko 'dĩ angá kí Ãdróŋá ãmã Átẹ́pị rú rĩ drị̃lẹ́ ku, 'dĩ kí ãko ụ̃nọ́kụ́ ũnzí 'dõ ãni.
62002017	Ụ̃nọ́kụ́ la alị-alị ãko pírí ala gá 'bá 'bã kí lẽlé rĩ kí abe, wó 'bá ị́jọ́ Ãdróŋá 'bã lẽlé rĩ kí idélépi rĩ la u'á jã 'dâ.
62002018	Mâ anzị mání lẽlé ambamba 'dĩ, ụ́'dụ́ ãsị̃jó rĩ acá dó ãni rú. Úlũ ándrá ĩminí mẹ́rọ́'bá Kúrísĩtõ drị́ rĩ la drụ́zị́ amụ́ rá, ú'dî'da íni mẹ́rọ́'bá Kúrísĩtõ drị́ rĩ ãfũ kí dó wẽwẽ rú. 'Dĩ dó bãsĩ gbíyã ãmã ụ́'dụ́ ị́jọ́ 'bã kí ãsị̃jó rĩ nị̃jó rĩ 'i.
62002019	'Bá ru ujalépi Kúrísĩtõ 'bã mẹ́rọ́'bá ru 'dĩ fũ kí ãma rụ́ 'dâ rá ĩ'bã kí adrujó ãma ãzí ku rĩ sĩ. Wó drĩ kí tá adru agá ãma ãzí, kí tá ace agá ãma abe.
62002020	Wó ĩnị̃ ị́jọ́ mgbã rĩ 'bo, ála ĩminí Úríndí Ãlá rĩ ũsũjó ĩmi drị̃ gá 'bo rĩ sĩ.
62002021	Ásĩ ĩminí ị́jọ́ 'dĩ áni rá la, adru ĩminí ị́jọ́ mgbã rĩ nị̃jó ku rĩ sĩ ku, ã'dusĩku ĩminí ị́jọ́ mgbã rĩ nị̃jó cé, ãzíla ĩminí nị̃jó la cé ị́jọ́ mgbã rĩ agá ĩnzõ 'dáyụ rĩ sĩ.
62002022	'Bá ĩnzó rĩ ã'di 'i? Ĩ'di 'bá Yẹ́sụ̃ ã'ị̃lépi ku, jọlépi la adru Kúrísĩtõ 'i ku rĩ 'i. 'Bá 'dĩ 'bã áni 'dĩ bãsĩ mẹ́rọ́'bá Kúrísĩtõ drị́ gá rĩ 'i, ĩ'di 'bã Ãdróŋá gãjó Ngọ́pị̃ be úmgbé rĩ sĩ.
62002023	'Bá Ãdróŋá Ngọ́pị gãlépi úmgbé rĩ, gã Ãdróŋá Átẹ́pị rú 'i. Wó 'bá Ãdróŋá Ngọ́pị̃ ã'ị̃lépi rá rĩ ã'ị̃ Ãdróŋá 'i rá.
62002024	Lẽ ĩmba ị́jọ́ ĩminí arelé ímbátáŋá i'dóŋá gâlé rĩ 'bã tã ĩmi ásị́ gá. Ĩdrĩ ímbátáŋá 'dĩ tãmba rá, ĩmi ace tị icíma ĩmi icílé Ãdróŋá Ngọ́pị trũ ãzíla Ãdróŋá Átẹ́pị rú rĩ trũ rĩ agá.
62002025	Ị́jọ́ 'dĩ sĩ, ãma ị́jọ́ ĩ'di 'bã azịlé ãmaní ídri ukólépi ku rĩ ịsụ́ rá.
62002026	Ásĩ ĩminí ị́jọ́ 'dĩ kí 'bá lẽlépi ĩmi drị̃ celépi ũnzí 'dĩ kí sĩ.
62002027	Wó ĩmi rú rĩ, Kúrísĩtõ ũsũ Úríndí ídri drị́ gá rĩ ĩmi drị̃ gá 'bo. Úríndí ĩ'didrị̂ 'bã u'ájó ĩmi agá rĩ sĩ, 'bá ãzí 'bã ímbá dó ĩmi nĩ ku. Úríndí ĩ'didrị̂ dó ĩmi imbá ị́jọ́ pírí kí sĩ nĩ, ãzíla ị́jọ́ ĩ'di 'bã imbálé rĩ kí ị́jọ́ pịrị la, ĩnzõ ala gá 'dáyụ. Ĩmi are ị́jọ́ Úríndí 'bã imbálé rĩ 'i, ãzíla ĩmi ace dó sĩ tị icílé Kúrísĩtõ be.
62002028	Ị́jọ́ 'dĩ sĩ, mâ anzị mání lẽlé ambamba 'dĩ, ãma adru kí Kúrísĩtõ agá jã 'dâ, drĩ dó sĩ drụ́zị́ ãgõ vúlé 'dõlé ị̃dị́ rá, ãma ásị́ dó sĩ adru ũkpó ru ãzíla ãma icó kí dó sĩ idélé drị̃nzá sĩ ĩ'di drị̃lẹ́ gá ku, ụ́'dụ́ ĩ'di 'bã amụ́jó rĩ sĩ.
62002029	Ĩnị̃ rá Kúrísĩtõ 'i 'bá ãlápítí la. Ị́jọ́ 'dĩ sĩ, lẽ ĩnị̃ vâ rá 'bá ĩmi drĩdríŋĩ gá 'dâ pírí ị́jọ́ mgbã pịrị rĩ kí idélépi rĩ kí anzị Ãdróŋá ãni ã'dusĩku ídri ãmadrị́ gá ụ̃nọ́kụ́ 'dĩ drị̃ gá 'dâ rĩ ĩ'di cécé ídri Kúrísĩtõ drị́ rĩ áni.
62003001	Ĩndre lẽtáŋá Ãdróŋá ãni ãmbógó ãma rụ́ 'dĩ 'i, lẽtáŋá ĩ'di bãsĩ ãma umvejó ĩ'di 'bã anzị rú 'dĩ 'i, ãma bãsĩ 'dĩ 'bá áni. 'Dĩ bãsĩ ị́jọ́ ụ̃nọ́kụ́ 'bã ãma nị̃jó ku rĩ 'i, ã'dusĩku ụ̃nọ́kụ́ nị̃ ĩ'di ku.
62003002	Mâ wọ̃rị́ka mání lẽlé ambamba 'dĩ, ãma kí ú'dî'da anzị Ãdróŋá ãni, ãnị̃ kí drụ́zị́ ãma kí adru íngoní yã rĩ gá ku, ụ́'dụ́ Kúrísĩtõ 'bã ãgõjó rĩ sĩ. Wó drĩ drụ́zị́ ãgõ rá, ãma dó adru cécé ĩ'di ãni, ã'dusĩku ãma dó ĩ'di 'bã mgbã rĩ ndre ãma mịfị́ sĩ.
62003003	'Bá pírí ásị́ 'bãlépi Kúrísĩtõ drị̃ gá acájó ĩ'di ãni rĩ 'bã adru kí cécé Kúrísĩtõ áni ị́jọ́ ũnzî kóru.
62003004	'Bá ị́jọ́ ũnzí idélépi rĩ ĩ'di 'bá ãzị́táŋá Ãdróŋá drị́ gá rĩ kí ũnũlépi rĩ 'i, ã'dusĩku ị́jọ́ ũnzí idéjó rĩ ĩ'di ãzị́táŋá Ãdróŋá drị́ gá rĩ kí ũnũjó rĩ 'i.
62003005	Ĩnị̃ rá Yẹ́sụ̃ amụ́ ị́jọ́ ũnzí ãmadrị́ gá rĩ kí wụ̃lé, wó ĩ'di agá ị́jọ́ ãzí ũnzí la ãluŋá la 'dáyụ.
62003006	Ãdrĩ ace u'álé ĩ'di agá, ãma icó ị́jọ́ ũnzí idélé ku. 'Bá rilépi ị́jọ́ ũnzí idélépi rĩ ndre ĩ'di ku, jõku nị̃ vâ ĩ'di ku.
62003007	Anzị mádrị́ mání lẽlé ambamba 'dĩ, 'bá ãzí 'bã ulé ĩmi ku. 'Bá ị́jọ́ pịrị rĩ idélépi rĩ, ĩ'di 'bá ãlá la, cécé Kúrísĩtõ 'bã adrujó ãlá ru rĩ 'bã áni.
62003008	'Bá ị́jọ́ ũnzí idélépi rĩ ĩ'di 'bá Sĩtánĩ drị̂, ã'dusĩku Sĩtánĩ i'dó ũnzĩkãnã idélé i'dóŋá gâlé kpere ãndrũ. Ị́jọ́ ãmbógó Ãdróŋá 'bã Ngọ́pị tị ãpẽjó rĩ ĩ'di amụ́jó ị́jọ́ Sĩtánĩ drị́ rĩ kí anujó.
62003009	'Bá Ãdróŋá 'bã anzị rú rĩ icó kí ị́jọ́ ũnzí idélé ku, ã'dusĩku kí adrujó ádrízã Ãdróŋá drị̂ trũ rĩ sĩ, icó kí ị́jọ́ ũnzí idélé drị̃ gá ku, ã'dusĩku Ãdróŋá 'bã adrujó ĩ'bã Átẹ́pị rú rĩ sĩ.
62003010	Ãma anzị Ãdróŋá drị̂ kí drĩdríŋĩ awa anzị Sĩtánĩ drị̂ abe ị́jọ́ 'dĩ sĩ. 'Bá ị́jọ́ mgbã Ãdróŋá 'bã lẽlé rĩ idélépi ku, jõku drĩ 'bá ãzí kí lẽ ku, adru ngọ́tị́ŋá Ãdróŋá ãni la ku.
62003011	'Dĩ ị́jọ́ ũlũlé ĩminí ĩmĩ arelé i'dóŋá gâlé rĩ 'i. Jọ ãmaní ãlẽ kí ãma lẽlẽ ãma drĩdríŋĩ gá.
62003012	Lẽ ãma adru kí Kãyị́nị̃ áni ku, ĩ'di 'bã adrujó ngọ́tị́ŋá Sĩtánĩ ãni rĩ sĩ, 'dị dó sĩ ándrá ádrị́pị̃ Hãbị́lị̃ káyĩ rá. Kãyị́nị̃ 'dị ádrị́pị̃ ã'du ị́jọ́ sĩ yã? Kãyị́nị̃ 'dị ádrị́pị̃ 'i ã'dusĩku ị́jọ́ ĩ'di 'bã ãmgbã rĩ 'bã idélé rĩ kí ũnzí-ũnzí wó ị́jọ́ ádrị́pị̃ Hãbị́lị̃ 'bã idélé rĩ kí 'bãngá pịrị ãlá rú.
62003013	Má ádrị́pịka ãzíla má ámvọ́pịka, ĩmi idé ụ̃rị̃ sĩ ku ụ̃nọ́kụ̂ drĩ táni ĩmi ngụ̃ ũnzí.
62003014	Ãnị̃ rá ãma alị drã agâ sĩ fijó ídri ukólépi ku rĩ agá 'bo. Ãnị̃ ị́jọ́ 'dĩ íni la ã'dusĩku ãmaní ãma lẽjó ãmã ádrị́pịka ãzíla ámvọ́pịka kí abe lẽlẽ rĩ sĩ. 'Bá 'bá lẽlépi ku rĩ ĩ'di drĩ u'á ũkpõ drã drị̂ agá.
62003015	'Bá ĩ'bã ádrị́pịka kí ngụ̃lépi ĩ'bã ámvọ́pịka kí abe ũnzí rĩ, kí 'bá 'bá kí ụ'dị́lépi la kî, ãzíla ĩnị̃ rá 'bá 'bá ụ'dị́lépi rĩ agá ídri ukólépi ku rĩ 'dáyụ.
62003016	Ãma lẽtáŋá nị̃ ị́jọ́ 'dĩ sĩ: Kúrísĩtõ fẽ ru ídri ãma ị́jọ́ sĩ. Ị́jọ́ 'dĩ sĩ, lẽ ãfẽ ãma ídri ãmã ádrị́pịka ãzíla ámvọ́pịka kí ị́jọ́ sĩ.
62003017	Wó 'bá ãzí drĩ adru málĩ ụ̃nọ́kụ́ drị́ kî trũ, drĩ ádrị́pị ãzíla ámvọ́pị ị́jọ́ 'bã ndẽlé rá ndrelé cé rĩ ãzã ko ku, Ãdróŋá 'bã lẽtáŋá la dó adru ĩ'di ásị́ gá íngoní-íngoní ru yã?
62003018	Mâ anzị mání lẽlé ambamba 'dĩ, ãlẽ kí ãma tị sĩ jõku ị́jọ́ jọŋá sĩ á'dụ̂sĩ ku, wó 'etáŋá sĩ ãzíla ị́jọ́ mgbã rĩ sĩ.
62003019	Ị́jọ́ 'dĩ sĩ, ị́jọ́ 'dĩ la i'da la ãmaní ãma ị́jọ́ mgbã agá, ãzíla ãma ị́jọ́ mgbã ãni, ãma vâ ásị́ 'bã Ãdróŋá ãma abe cí rĩ drị̃ gá.
62003020	Ãma ásị́sị́ŋá drĩ ãma ị́jọ́ lị cénĩ, lẽ ãnị̃ rá Ãdróŋá ndre ãma ásị́ rá, ãzíla nị̃ ị́jọ́ pírí kí rá.
62003021	Mâ wọ̃rị́ka, ãdrĩ ãma ị́jọ́ lị ãma ásị́ gâ sĩ ãma ndẽjó cénĩ ku, ãma adru ụ̃rị̃ kóru Ãdróŋá sĩ.
62003022	Ị́jọ́ 'dĩ sĩ, ãma dó ãko ãma zịlé ĩ'didrị́ rĩ kí ịsụ́ rá, ã'dusĩku ãma ị́jọ́ ĩ'di 'bã lẽlé rĩ kí vú ũbĩjó rá, ãzíla vâ kí idéjó rá rĩ sĩ.
62003023	Ãzị́táŋá ĩ'di 'bã fẽlé ãmaní rĩ ĩ'di íni: lẽ ãma ã'ị̃ rụ́ ĩ'di 'bã Ngọ́pị Yẹ́sụ̃ Kúrísĩtõ drị̂ 'i, ãzíla ãlẽ ãma ãma drĩdríŋĩ gá cécé Kúrísĩtõ 'bã lũlé ãmaní rĩ áni.
62003024	'Bá Ãdróŋá 'bã ãzị́táŋá kí vú ũbĩlépi rĩ kí u'á Ãdróŋá agá, ãzíla Ãdróŋá la u'á ĩ'bã abe. Ãma nị̃ la ĩ'di u'á ãma agá la ã'dusĩku Úríndí Ãlá rĩ la u'á ãma agá nĩ.
62004001	'Bá mání lẽlé ambamba 'dĩ, ĩmi ã'ị̃ ị́jọ́ ãfũlépi 'bá jọlépi la 'i 'bá kí imbá ị́jọ́ Úríndí Ãdróŋá drị̂ 'bã fẽlé nĩ rĩ sĩ rĩ ku. Ĩmi amá úríndí pírí kí ráká, sĩ nị̃jó la úríndí 'dĩ angá Ãdróŋá drị́, ã'dusĩku nãbịya ĩnzõ rú ũ'bí 'dĩ mụ kí ụ̃nọ́kụ́ gâlé 'dĩ.
62004002	Gẹ̃rị̃ ĩminí Úríndí Ãdróŋá drị́ rĩ nị̃jó rĩ ĩ'di 'dĩ: 'bá ã'ị̃lépi la Yẹ́sụ̃ Kúrísĩtõ amụ́ ụrụ'bá 'bádrị̂ trũ rĩ ĩ'di úríndí angálépi Ãdróŋá drị́ rĩ trũ.
62004003	Wó 'bá ã'ị̃lépi la Yẹ́sụ̃ Kúrísĩtõ amụ́ ụ̃nọ́kụ́ gá 'bá ru ku rĩ, ĩ'di úríndí angálépi Ãdróŋá drị́ rĩ kóru. Úríndí ĩ'di agá rĩ angá mẹ́rọ́'bá Kúrísĩtõ drị́ rĩ drị́. Ĩmi are ándrá ĩ'di mụ amụ́lé rá, wó ú'dî'da ĩ'di íni cí ụ̃nọ́kụ́ gá 'dĩ.
62004004	Anzị mádrị́ mání lẽlé ambamba 'dĩ, ĩmi Ãdróŋá ãni. Ĩndẽ 'bá ĩnzõ rú 'dĩ kí rá, ã'dusĩku Úríndí Ãdróŋá drị́ u'álépi ĩmi agá rĩ ndẽ ũkpõ sĩ úríndí ĩnzõ rú u'álépi ụ̃nọ́kụ́ 'dĩ agá rĩ rá.
62004005	Nábị̃ ĩnzõ rú 'dĩ kí ụ̃nọ́kụ́ ũnzí 'dĩ ãni, kí ị́jọ́ ụ̃nọ́kụ́ 'dĩ drị̂ kí jọ áyụ, ụ̃nọ́kụ́ la kí tị are.
62004006	Wó ãma 'bá Ãdróŋá ãni. Ị́jọ́ 'dĩ bãsĩ 'bá Ãdróŋá nị̃lépi cé rĩ 'bã kí sĩ ãma tị arejó 'dĩ. Wó 'bá Ãdróŋâ ãni ku rĩ are ãma tị ku. Ị́jọ́ 'dĩ la fẽ ãmaní nị̃jó la 'bá 'dĩ Úríndí ị́jọ́ mgbã rĩ drị́ trũ, jõku ĩ'di úríndí ĩnzõ rú rĩ trũ rĩ gá nĩ.
62004007	Mâ wọ̃rị́ka mání lẽlé ambamba 'dĩ, lẽ ãmụ kí ãma lẽŋâ trũ drị̃ gá, ã'dusĩku lẽtáŋá angá Ãdróŋá drị́. 'Bá 'bá lẽlépi rĩ ĩ'di ngọ́tị́ŋá Ãdróŋá ãni, ãzíla ĩ'di 'bá Ãdróŋá nị̃lépi cé rĩ 'i.
62004008	'Bá 'bá lẽlépi ku rĩ nị̃ Ãdróŋá ku, ã'dusĩku Ãdróŋá ĩ'di lẽtáŋá.
62004009	Ãdróŋá i'da lẽtáŋá ĩ'didrị́ gá rĩ ĩ'diní ĩ'di 'bã Ngọ́pị kílímgbí ãlu-ãlu rĩ tị ãpẽjó ụ̃nọ́kụ́ gá 'dõlé, ãmaní sĩ ídri ukólépi ku rĩ ịsụ́jó ĩ'di rụ̂ sĩ rĩ sĩ.
62004010	Lẽtáŋá dó bãsĩ gápi 'dĩ: adru ãlẽ Ãdróŋá 'i íni la ku, wó rá la lẽ ãma 'i, ãpẽ Ngọ́pị̃ tị ãmaní gẹ̃rị̃ rú sĩ ị́jọ́ ũnzí ãmadrị̂ kí idéjó ãzíla trũjó.
62004011	Mâ wọ̃rị́ka mání lẽlé ambamba 'dĩ, Ãdróŋá drĩ dó ãma lẽ káyĩ 'dĩ 'bã áni, lẽ dó ãlẽ kí ãma lẽlẽ.
62004012	'Bá ãzí jõ drĩ Ãdróŋá ndrelépi mịfị́ sĩ rá la yụ. Ãdrĩ kí ãma lẽ rá, Ãdróŋá la u'á ãma agá, lẽtáŋá ĩ'didrị̂ la ru i'da tọndọlọ ãma agâ sĩ.
62004013	Ãnị̃ dó tọndọlọ ãma icí ãma Ãdróŋâ trũ ãlu, ãzíla icí ru u'ájó ãma abe ãlu, ã'dusĩku fẽ ãmaní Úríndí ĩ'didrị́ gá rĩ 'i.
62004014	Ãndre dó ãma mịfị́ sĩ, ãzíla ãma dó ị́jọ́ la vú nze ãndá-ãndá ru, Bãbá ãpẽ Ngọ́pị̃ Yẹ́sụ̃ 'Bá ãma Palépi rĩ tị amụ́lé 'bá ụ̃nọ́kụ́ drị̃ gá 'dĩ kí palé.
62004015	'Bá ãlu-ãlu jọlépi la Yẹ́sụ̃ ĩ'di Ãdróŋá Ngọ́pị 'i rĩ, Ãdróŋá la u'á ĩ'di agá, ãzíla ĩ'di u'á Ãdróŋá agá.
62004016	Ãma ãmgbã rĩ nị̃ ãzíla ãma ã'ị̃ lẽtáŋá Ãdróŋá ãni ãmaní rĩ rá. Ãdróŋâ ĩ'di lẽtáŋá. 'Bá u'álépi lẽtáŋâ trũ rĩ, ĩ'di u'á Ãdróŋá agá, Ãdróŋá la u'á ĩ'di agá.
62004017	Ãmaní u'á agá Ãdróŋá agá, lẽtáŋá ãmadrị̂ la zo mgbọ rú. Ãma icó dó sĩ idélé ụ̃rị̃ sĩ ụ́'dụ́ ị́jọ́ lịjó 'dã sĩ ku, ãma drị̃ la tẽ ásị́ ũkpõ sĩ, ã'dusĩku ãma cécé Yẹ́sụ̃ áni ụ̃nọ́kụ́ 'dĩ drị̃ gá.
62004018	Lẽtáŋá agá ụ̃rị̃ 'dáyụ. Lẽtáŋá mgbã rĩ la ụ̃rị̃ dro ãma agá rĩ sĩ ãmvé, ã'dusĩku 'bá la idé ụ̃rị̃ sĩ la pángá fẽŋá sĩ, 'bá idélépi ụ̃rị̃ sĩ rĩ lẽtáŋá mgbã la ĩ'di agá 'dáyụ.
62004019	Ãma ĩ'di lẽ ĩ'diní ãma lẽjó drị̃drị̃ rĩ sĩ.
62004020	'Bá ãzí drĩ jọ la, “Álẽ Ãdróŋâ rá,” wó ngụ̃ ádrị́pị̃ ũnzí, ĩ'di ĩnzó'bá. 'Bá ádrị́pị̃ ĩ'di 'bã ndrelé rá 'dĩ lẽlépi ku rĩ la Ãdróŋá ĩ'diní ndrelé ku rĩ lẽ íngoní-íngoní ru?
62004021	Ãdróŋá 'bã mgbã rĩ fẽ ãmaní ãzị́táŋá, lẽ ãlẽ 'i á'dụ̂sĩ ku, lẽ ãlẽ ãmã ádrị́pịka ãzíla ãmã ámvọ́pịka ã'ị̃táŋá agá 'dĩ kí ĩndĩ.
62005001	'Bá ã'ị̃lépi la Yẹ́sụ̃ ĩ'di Kúrísĩtõ 'i rĩ ĩ'di Ãdróŋá 'bã ngọ́tị́, ãzíla 'bá pírí átẹ́pị lẽlépi rá rĩ, kí vâ ĩ'di 'bã anzị kí lẽ ĩndĩ.
62005002	Ị́jọ́ 'dĩ sĩ, ãma nị̃ la ãlẽ anzị Ãdróŋá drị́ rĩ kí rá la ãmaní Ãdróŋâ lẽjó, ãzíla ãmaní ãzị́táŋá ĩ'didrị̂ kí vú ũbĩjó rĩ sĩ.
62005003	Lẽtáŋá ãmaní Ãdróŋá lẽjó rĩ ãmaní ãzị́táŋá ĩ'didrị̂ kí tãmbajó rĩ 'i, ãzíla ãzị́táŋá Ãdróŋá drị́ 'dĩ adru kí ũkpó ru ku.
62005004	Ị́jọ́ 'dĩ sĩ, anzị pírí Ãdróŋá drị́ rĩ kí ũkpõ cí icójó ụ̃nọ́kụ́ ũnzí 'dĩ ndẽjó ã'ị̃táŋá sĩ.
62005005	'Bá ụ̃nọ́kụ́ ũnzí 'dĩ ndẽlépi rá rĩ kí lú 'bá ã'ị̃lépi la Yẹ́sụ̃ ĩ'di Ãdróŋá 'bã Ngọ́pị 'i rĩ kî.
62005006	Yẹ́sụ̃ Kúrísĩtõ ĩ'di 'bá amụ́lépi ị̃yị́ ĩ'didrị́ bãbụ̃tị́zị̃ drị́ gá rĩ trũ, ãzíla ãrí ĩ'didrị́ drã drị̂ trũ rĩ 'i. Amụ́ lú ị̃yị́ trũ á'dụ̂sĩ ku, wó ị̃yị́ kí ãrí be, ãzíla Úríndí 'bã mgbã rĩ nze ị́jọ́ 'dĩ ãndá rĩ vú nĩ.
62005007	Ị́jọ́ 'dĩ sĩ, ị́jọ́ ícétáŋá ru ãmaní sĩ ị́jọ́ mgbã rĩ nị̃jó Yẹ́sụ̃ drị̃ gá rĩ kí na.
62005008	Úríndí 'i, ị̃yị́ 'i, ãzíla ãrí 'i; ãzíla ãko na 'dĩ kí pírí nze kí ị́jọ́ ị́jọ́ ãlu drị̃ gá.
62005009	'Bá ãzí drĩ ãmaní ị́jọ́ vú nze, ãma ã'ị̃ kí rá. Ị́jọ́ 'dĩ sĩ, lẽ ãma ã'ị̃ kí ị́jọ́ Ãdróŋá 'bã i'dalé ãmaní 'dĩ kí rá, ã'dusĩku ị́jọ́ ĩ'di 'bã lũlé ãmaní rĩ ndẽ 'bá 'bã lũlé ãmaní nĩ rĩ rá, ãzíla ĩ'di Ãdróŋá 'i ị́jọ́ vú nzelépi Ngọ́pị̃ drị̃ gá nĩ rĩ 'i.
62005010	'Bá drĩ adru ã'ị̃táŋâ trũ Yẹ́sụ̃ Kúrísĩtõ Ãdróŋá Ngọ́pị agá, ĩ'di nị̃ la ĩ'di ásị́ gâlé rá ị́jọ́ Ãdróŋá 'bã lũlé ĩ'diní 'dĩ kí ị́jọ́ mgbã ĩnzõ kóru la, wó 'bá drĩ Ãdróŋá ã'ị̃ ku, ĩ'di Ãdróŋâ 'bã ĩnzó'bá ru, ã'dusĩku gã ị́jọ́ Ãdróŋá 'bã vú nzelé ĩ'diní Ngọ́pị̃ Yẹ́sụ̃ drị̃ gá rĩ úmgbé.
62005011	Ị́jọ́ vú nzelé rĩ ĩ'di 'dĩ: Ãdróŋá fẽ ãmaní ídri ukólépi ku rĩ 'i, ãzíla ídri 'dĩ angá Ngọ́pị Yẹ́sụ̃ agá.
62005012	Ị́jọ́ 'dĩ sĩ, 'bá drĩ adru Ãdróŋá 'bã Ngọ́pị agá, ĩ'di ídri 'dĩ trũ. Wó 'bá Ãdróŋá Ngọ́pị ã'ị̃lépi ku rĩ, ĩ'di ídri 'dĩ kóru.
62005013	Ãsĩ ị́jọ́ 'dĩ kí ĩminí ĩmi 'bá Ãdróŋá 'bã Ngọ́pị rụ́ ã'ị̃lépi rá 'dĩ, ĩmi dó sĩ nị̃ la ĩmi ídri ukólépi ku rĩ trũ.
62005014	Ãma ásị́ ũkpó ru ã'dusĩku ãdrĩ Ãdróŋá ã'ị̃, ĩ'di ãma are rá, ãdrĩ ãko ãmã lẽlé rĩ kí zị ĩ'di tị gâlé, ĩ'di 'bã lẽlé rĩ áni rĩ gá.
62005015	Ãnị̃ rá ĩ'di ãma are rá ị́jọ́ ãmaní zịlé ĩ'didrị́ rĩ kí sĩ, ãzíla ãnị̃ vâ rá ĩ'di ãko ãmaní a'ị́lé ĩ'didrị̂lé rĩ kí fẽ rá.
62005016	'Bá ãzí drĩ ádrị́pị̃ jõku ámvọ́pị̃ ã'ị̃táŋá agá rĩ ndre ị́jọ́ ũnzí sĩ drãjó ku la idé agá, 'bã zị Ãdróŋá 'i 'bã fẽ ídri ĩ'didrị́ gá rĩ 'bá 'dĩ nî, Ãdróŋá zịŋá 'dĩ la adru múké la 'bá ị́jọ́ ũnzí sĩ drãjó ku rĩ idélépi rĩ nî. Wó ị́jọ́ ũnzi idélé sĩ drãjó rá rĩ cí, ị́jọ́ 'dĩ sĩ, má icó jọlé la úzị Ãdróŋá 'bá 'dĩ 'bã áni rĩ nî íni la ku.
62005017	Ị́jọ́ ũnzí pírí idéjó rĩ ĩ'di ị́jọ́ ũnzí, wó ị́jọ́ ũnzí ãzí 'bá agụlépi drã agá ku la cí.
62005018	Ãnị̃ rá Ãdróŋá 'bã anzị mụ kí ị́jọ́ ũnzí idéŋâ trũ drị̃ gá ku, ã'dusĩku Ãdróŋá Ngọ́pị Yẹ́sụ̃ Kúrísĩtõ la kí tãmba nĩ. Ị́jọ́ 'dĩ sĩ, Sĩtánĩ icó kí adrálé ku.
62005019	Ãnị̃ rá ãma anzị Ãdróŋá ãni ụ̃nọ́kụ́ drĩ táni adru Sĩtánĩ pálé gá tí.
62005020	Ãnị̃ rá Ãdróŋá Ngọ́pị amụ́ ụ̃nọ́kụ́ 'dĩ drị̃ gá rá, ãzíla fẽ ãmaní ị́jọ́ vãŋá ãmaní sĩ Ãdróŋá 'bã mgbã rĩ nị̃jó cé. Ãmã dó Ãdróŋá 'bã mgbã rĩ agá, ã'dusĩku ãmã adrujó Ngọ́pị̃ Yẹ́sụ̃ Kúrísĩtõ agá rĩ sĩ. 'Dĩ Ãdróŋá mgbã rĩ ãzíla ĩ'di ídri ukólépi ku rĩ 'i.
62005021	Ị́jọ́ 'dĩ sĩ, mâ anzị mání lẽlé ambamba 'dĩ, ĩmi ĩdã ĩmi ãdroŋa ĩnzõ rú 'dĩ 'ba rú rá.
63001001	Wárágã 'dĩ angá ma Yõhánã 'bá ĩyõ kãnị́sã drị̃lẹ́ ru rĩ drị́. Ásĩ ĩ'di ũkú pẽlé pẽ-pẽ rĩ ní, anzị ĩ'didrị́ mání lẽlé ásị́ mgbã sĩ rĩ abe. Álẽ ĩ'di ma 'i á'dụ̂sĩ la ku, wó 'bá pírí ị́jọ́ mgbã rĩ nị̃lépi cé rĩ lẽ kí vâ ĩmi ĩndĩ,
63001002	ã'dusĩku ị́jọ́ mgbã rĩ 'bã u'ájó ãma agá cí rĩ sĩ ãzíla ĩ'di dó ri u'álé ãma ásị́ gá jã 'dâ.
63001003	Má a'ị́ Ãdróŋá ãma Átẹ́pị rú rĩ 'i, ãzíla Ngọ́pị̃ Yẹ́sụ̃ Kúrísĩtõ 'bã fẽ ãmaní lẽtáŋá uyaŋâ kóru rĩ 'i, ásị́ ị̃gbẹ̃ ãma ãzã 'bã sĩ agájó ĩ'diní rĩ 'i, 'bã adru kí ãma ãni ị́jọ́ mgbã sĩ ãzíla lẽtáŋá sĩ.
63001004	Má u'á ãyĩkõ sĩ mání ịsụ́jó la anzị mídrị́ 'dĩ 'bã ãzí kí u'á ị́jọ́ mgbã agá, cécé Ãdróŋá ãma Átẹ́pị rú rĩ 'bã ándrá ãzị́táŋá la fẽlé ãmaní rĩ áni rĩ sĩ.
63001005	Ị́jọ́ 'dĩ sĩ, ũkú rulé rũrũ 'dĩ, ásĩ míní ãzị́táŋá ãzí ú'dí la ku, wó ãzị́táŋá ándrá ãma sĩ adrujó ala gá i'dóŋá gâlé rĩ 'i. Má a'ị́ ãma, lẽ ãlẽ kí ãma lẽlẽ.
63001006	Lẽtáŋá mání ị́jọ́ jọjó drị̃ la gá 'dĩ 'bã ífí, ãmaní acị́jó ãzị́táŋá Ãdróŋá drị̂ kí agá ãrútáŋá sĩ. Ĩminí ándrá ãzị́táŋá arejó í'dóŋá gâlé 'bo rĩ áni, ãzị́táŋá ĩ'didrị̂ ĩmi u'á pírí lẽtáŋá sĩ.
63001007	'Bá 'bá kí ulélépi rĩ ãfũ kí ụ̃nọ́kụ́ drị̃ gá 'dâ wẽwẽ rú. 'Bá 'dĩ ã'ị̃ kí Yẹ́sụ̃ Kúrísĩtõ amụ́ ụ̃nọ́kụ́ drị̃ gá 'bá ru la ku, 'bá 'dĩ 'bã áni rĩ ĩ'di ĩnzó'bá, ãzíla mẹ́rọ́'bá Kúrísĩtõ ãni.
63001008	Ị́jọ́ 'dĩ sĩ, ĩmi adru mịfị́ trũ, lẽ ĩmi ídri ukólépi ku ĩmĩ ãzị́ ngalé 'bo rĩ 'bã ãvĩ kí ĩminí ku, wó ĩmi dó sĩ ũyá ĩmidrị́ gá rĩ ịsụ́ ĩyõ rú.
63001009	'Bá ímbátáŋá Kúrísĩtõ drị̂ a'belépi rá rĩ kí Ãdróŋâ kóru kí ásị́ gá. Wó 'bá ímbátáŋá Kúrísĩtõ drị̂ kî trũ mụlépi drị̃ gá rĩ, Ãdróŋá ãma Átẹ́pị kí Ngọ́pị̃ be ĩ'di be cí.
63001010	'Bá ãzí drĩ amụ́ ĩmi rụ́ 'dõlé ímbátáŋá 'dĩ kóru, lẽ ĩ'dụ ĩ'di ĩmidrị́ lị́cọ́ gá ku, ĩmi a'ị́ vâ ĩ'di ku.
63001011	'Bá 'bá 'dĩ 'bã áni rĩ a'ị́lépi rĩ icí kí ru ĩ'di trũ ãlu ị́jọ́ ũnzí ĩ'didrị́ 'dã kí idélé.
63001012	Ị́jọ́ kí áma agá 'dộ wẽwẽ rú lẽlé sĩlé ĩminí, wó álẽ kí sĩlé kãlámũ sĩ kãrãtásĩ drị̃ gá ku. Á'bã ásị́ mụlé ị́jọ́ jọlé ĩmi abe mịfị́ gá mịfị́ gá, ị́jọ́ 'dĩ sĩ ãyĩkõ ãmadrị́ ĩmi abe rĩ 'bã ga rú sĩ ãma ásị́ gá tré.
63001013	Anzị ĩmi ámvọ́pị ĩminí lẽlé lẽlẽ Ãdróŋá 'bã pẽlé 'bá ĩ'didrị̂ kí agá 'dộ rĩ zị kí ĩminí pírí cící.
64001001	Wárágã 'dĩ angá ma Yõhánã 'bá ĩyõ kãnị́sã drị̃lẹ́ ru rĩ drị́, ásĩ ĩ'di mâ wọ̃rị́ Gáyõ mání lẽlé ambamba ị́jọ́ mgbã sĩ rĩ nî.
64001002	Mâ wọ̃rị́ mání lẽlé ambamba 'dĩ, ma Ãdróŋá ã'ị̃ míní ími ụrụ'bá 'bã adru ị̃vị́ ru, ãzíla ị́jọ́ pírí 'bã adru kí dó sĩ míní múké cécé ị́jọ́ ími úríndí agá rĩ 'bã kí adrujó múké rĩ 'bã áni.
64001003	Ị́jọ́ mání u'ájó ãyĩkõ sĩ rĩ, ãma ádrị́pịka ã'ị̃táŋá agá angálépi mí rụ̂lé 'dĩ, lũ kí mání ị́jọ́ ã'ị̃táŋá mídrị́ míní ị́jọ́ mgbã rĩ ã'ị̃jó rĩ drị̂, ãzíla míní u'ájó ị́jọ́ mgbã agá rĩ.
64001004	Ãko ãzí mání ãyĩkõ fẽlépi cécé mâ arejó la mâ anzị ã'ị̃táŋá agá rĩ kí u'á ị́jọ́ mgbã agá 'dĩ 'bã áni la 'dáyụ.
64001005	Mâ wọ̃rị́ mání lẽlé ambamba rĩ, ị́jọ́ míní idélé ã'ị̃táŋá sĩ mî ádrị́pịka Kũrĩsĩtíyánĩ rú rĩ 'baní 'dĩ múké drĩ kí táni adru mî kãká ku tí.
64001006	'Bá 'dĩ i'da kí lẽtáŋá mídrị̂ 'bã ị́jọ́ kãnị́sã ní rá. Mi kí tị pẽ ãcị̃ ĩ'badrị́ gá gẹ̃rị̃ múké sĩ Ãdróŋá 'bã lẽlé rĩ áni.
64001007	'Bá 'dĩ 'bã kí fũjó mụjó ị́jọ́ Yẹ́sụ̃ drị̂ ũlũ trũ ri sĩ, ịsụ́ kí ãzã koma 'bá Ãdróŋá nị̃lépi ku 'dĩ 'badrị́ ku.
64001008	Ị́jọ́ 'dĩ sĩ, lẽ dó ãfẽ ãko 'bá íni 'dĩ 'baní ãma 'i, ãma dó sĩ ãzị́ ị́jọ́ mgbã rĩ drị́ gá rĩ nga ãlu.
64001009	Ásĩ wárágã kãnị́sã mídrị́ ãngũ gá 'dĩ 'baní ní rá, wó ágọ́bị́ umvelé Dĩyõtrẽfínõ 'i ru 'bãlépi drị̃lẹ́ ru rĩ are áma tị ku.
64001010	Ị́jọ́ 'dĩ sĩ, ádrĩ amụ́ rá, ma ị́jọ́ ĩ'di 'bã ãma rụ́ izajó ífí kóru 'dĩ kí i'da. Adru 'dã 'i á'dụ̂sĩ ku, gã vâ 'bá ãmã ádrị́pịka ã'ị̃táŋá agá 'dĩ kí a'ị́lé úmbé. Ĩ'di vâ 'bá lẽlépi kí a'ị́lépi 'dĩ kí drị̃ ụtrị́ ãzíla ĩ'di vâ kí adró kãnị́sã agâlé ãmvé.
64001011	Mâ wọ̃rị́ mání lẽlé ambamba 'dĩ, mí andré jõ gbíyã ĩ'diní ị́jọ́ ũnzí ãni 'dĩ ku, rá la mí andré ị́jọ́ múké rĩ áyụ. 'Bá pírí ị́jọ́ múké idélépi 'dĩ angá kí Ãdróŋá drị́ wó 'bá pírí ị́jọ́ ũnzí idélépi 'dĩ ndre kí drĩ Ãdróŋá ku.
64001012	'Bá pírí kí ị́jọ́ jọ ágọ́bị́ umvelé Dị̃mị̃tẹ́rị̃yọ̃ 'i rĩ drị̃ gá múké ãzíla ị́jọ́ ĩ'di 'bã mgbã rĩ la ị́jọ́ vú nze ĩ'di drị̃ gá ĩndĩ. Ãma vâ ị́jọ́ ĩ'didrị̂ vú nze múké, ãzíla ĩnị̃ rá ị́jọ́ ãmã vú nzelé rĩ ĩ'di ị́jọ́ mgbã rĩ 'i.
64001013	Ma ị́jọ́ trũ tré sĩlé míní, wó álẽ sĩlé la míní kãlámũ sĩ ãzíla kãrãtásĩ sĩ ku.
64001014	Á'bã tí ásị́ sĩ ími ndrejó gbõrú ãzíla ãma tá tí sĩ ị́jọ́ jọ mí be mịfị́ gá mịfị́ gá.
64001015	Ásị́ ị̃gbẹ̃ Ãdróŋá drị̂ 'bã adru mí be. Mî wọ̃rị́ka 'dộ rĩ zị kí míní cící ãzíla ízị vâ ãma wọ̃rị́ka 'dãá rĩ kí pírí cící rụ́ sĩ rụ́ sĩ.
65001001	Wárágã 'dĩ angá ma Yụ́dã ãtí'bó Yẹ́sụ̃ Kúrísĩtõ drị́ rĩ drị́ ãzíla Yãkó'bõ 'bã ádrị́pị rú rĩ 'i. Ásĩ ĩ'di 'bá pírí Ãdróŋá Átẹ́pị rú rĩ 'bã umvelé, ĩ'di 'bã lẽlé lẽlẽ ãzíla ĩ'dĩ tãmbalépi Yẹ́sụ̃ Kúrísĩtõ agá rĩ 'banî.
65001002	Ásị́ ị̃gbẹ̃, ásị́ ndrĩŋá ãzíla lẽtáŋá Ãdróŋá drị̂ 'bã adru ĩminí ãmbógó ru.
65001003	Mâ wọ̃rị́ka mání lẽlé ambamba 'dĩ, táni mání adrujó ãyĩkõ sĩ wárágã sĩjó ĩminí patáŋá ãmaní alelé ĩmi abe 'dĩ drị̃ gá, má ũrã ĩminí wárágã sĩjó ãzíla ĩmi ásị́ imbájó ũkpó ru sĩ ã'ị̃táŋá pâlé ãlu ujalé ku Ãdróŋá 'bã ándrá fẽlé 'bá ãlá ã'ị̃táŋá agá 'dĩ 'badrị́ rĩ tãmbajó.
65001004	Ã'dusĩku 'bá ándrá kí drị̃ gá ị́jọ́ lịjó ídu ị́jọ́ sĩjó kí drị̃ gá bụ́kụ̃ agá 'dĩ ãtõ kí ru ĩmi agá 'dĩ. Kí 'bá Ãdróŋá gãlépi úmgbé ásị́ ị̃gbẹ̃ Ãdróŋá drị̂ ujalépi sĩ mị ãcí idéjó ãzíla Úpí ãma ãni Yẹ́sụ̃ Kúrísĩtõ gãlépi úmgbé 'dĩ kî.
65001005	Ĩdrĩ táni ị́jọ́ nị̃ agá pírí kí drị̃ gá rá, álẽ ĩmi igálé ị́jọ́ Úpí 'bã 'bá ĩ'didrị̂ kí anzéjó ãngũ Mị̃sị́rị̃ gá rĩ sĩ rĩ drị̃ gá wó vúlé-vúlé ru ị̃lị̃kị̃ 'bá ĩ'di ị́jọ́ ã'ị̃lépi ku 'dĩ kí rá.
65001006	Ãzíla mãlãyíkã ãngũ ĩ'badrị́ ãzị́ ãmbõgõ drị̂ tãmbalépi ku a'belépi rá ãzíla lị́cọ́ ĩ'badrị̂ kí a'belépi rá 'dĩ kí Ãdróŋá umbé kí nõrórõ celépi ku jã 'dâ rĩ sĩ, mba kí tã ãngũ ịnị agá, sĩ Ụ́'dụ́ ãmbógó sĩ ị́jọ́ lịjó 'dã tẽjó.
65001007	Gẹ̃rị̃ ãlu 'dĩ sĩ Sõdómũ, Gõmórã ãzíla táwụ̃nị̃ kí aga gá 'dĩ kî trũ fẽ kí ru mị ãcí, ãwụ̃ ãzị́ ngajó ĩlí ndú-ndú 'dĩ kí idéjó. 'Bá 'dĩ ịsụ́ kí drị̃rịma ãcí ukólépi ku rĩ sĩ ícétáŋá ru 'bá pírí 'banî.
65001008	Gẹ̃rị̃ ãlu 'dĩ sĩ, 'bá 'dĩ kí urobí la kí ũbĩ sĩ ãngũ ndrejó drị̃lẹ́ gá ị́jọ́ ũnzí idéjó kí ụrụ'bá ãmgbã rĩ gá, gã kí ũkpõ Ãdróŋá drị̂ úmgbé, kí mãlãyíkã dị̃zã rú Ãdróŋá drị́ 'bụ̃ gá rĩ kí u'dá u'dâ.
65001009	Wó mãlãyíkã ãmbógó Mị̃kãyị́lị̃ 'bã kí ãwã agá Sĩtánĩ be ã'di la Mụ́sã 'bã ãvũ 'dụ nĩ yã rĩ drị̃ gá tõ ĩ'di ú'dáŋâ trũ ku, wó jọ ĩ'diní, “Úpí 'bã uzá ími drị̃ gá nĩ!”
65001010	Wó 'bá 'dĩ 'bã áni 'dĩ kí ị́jọ́ jọ ú'dáŋâ trũ ị́jọ́ ĩ'bã kí nị̃lé ku rĩ kí áni cécé ãnãkpá ị́jọ́ nị̃lépi ku rĩ áni ãko ãlu 'dĩ kí vúŋá la kí ị̃lị̃kị̃ nĩ.
65001011	Ũcõgõ ĩ'badrị́ ã'dusĩku 'dụ kí gẹ̃rị̃ Kãyị́nị̃ drị́ ĩ'di 'bã ádrị́pị̃ 'dịjó rĩ 'i. Séndẽ sĩ fẽ kí ị́jọ́ ũnzí ándrá Bãlámũ 'bã idélé rĩ idéjó. Gã kí Ãdróŋá tị úmgbé cécé Kórã áni, ãzíla ị̃lị̃kị̃ kí ĩ'di áni rá.
65001012	'Bá 'dĩ kí ĩminí Ụ̃mụ̃ Úpí drị́ lẽtáŋá drị̂ na agá ĩ'ba abe cécé írã kúmũ rú 'bá pá ụ̃sị̃lépi rĩ áni, kí ru na mgbemgbe ụ̃rị̃ kóru cécé 'bá kãbĩlõ ucélépi ru kụ̃bụ̃ nị̃lépi áyụ rĩ áni. Kí ụ̃rụ́'bụ̃ ãlụ́kụ́kụ̃ 'bã ujílé uzogô kóru rĩ áni, kí ife kalépi ku 'ilépi rá unzelé ízókî trũ ũdrãlépi rá rĩ kí áni.
65001013	Kí cécé ị̃yị́ mĩrĩ drị̃ ungalépi tũlãtũlã rĩ áni. Kí cécé ị́jọ́ ĩ'baní drị̃nzá ru rĩ kí sĩ kọ̃bụ́tọ̃ mĩrĩ drị́ gá rĩ áni. Kí lẽlẽgó acị́lépi gẹ̃rị̃ kóru rĩ áni, Ãdróŋá mba ĩ'baní ãngũ ãzí tã ãngũ ịnịbịrịcịcị rĩ agá jã 'dâ.
65001014	Ínõkã ĩ'di drị̃lẹ́ námbã ázị̂rị̃ sĩ angálépi Ádãmũ rụ̂lé rĩ 'i, jọ ándrá ị́jọ́ ídu rĩ sĩ 'bá 'dĩ kí drị̃ gá rá jọ, “Ĩndre! Úpí la amụ́ mãlãyíkã ãlá ĩ'didrị́ álĩfũ-álĩfũ rĩ abe,
65001015	'bá pírí 'bã ị́jọ́ lịjó ãzíla amụ́jó ị́jọ́ lịjó ị́jọ́ ũnzí pírí ĩ'bã kí idélé 'dĩ kí drị̃ gá ãzíla ị́jọ́ ũnzí pírí 'bá Ãdróŋá lẽlépi ku 'dĩ 'bã kí jọlé ũnzí Ãdróŋá ụrụ'bá gá rĩ kí drị̃ gá.”
65001016	'Dĩ kí 'bá unulépi ãzíla ị́jọ́ ndrụ̃lépi 'bá ãzí kí ụrụ'bá gá 'dĩ kî, 'bá 'dĩ kí acị́ ị́jọ́ ũnzí ĩ'badrị̂ kí vú sĩ, kí ru ịpị́ ãfó sĩ ãzíla 'bá ãzí kí ịcụ́ ĩnzõ sĩ ãko ĩ'bã kí lẽlé rĩ ịsụ́jó.
65001017	Wó mâ wọ̃rị́ka mání lẽlé ambamba 'dĩ, ĩmi ũrã drĩ ị́jọ́ ụ̃pịgọŋa Úpí Yẹ́sụ̃ Kúrísĩtõ drị̂ 'bã kí jọlé ĩminí ídu rĩ kî.
65001018	Jọ kí ándrá ĩminí, “Ụ́'dụ́ ãsị̃jó rĩ sĩ, 'bá ú'dáŋá u'dálépi 'dĩ kí 'bá ị́jọ́ ũnzí ĩ'bã kí lẽlé 'dĩ kí vú ũbĩlépi 'dĩ kî.”
65001019	'Bá 'dĩ kí 'bá ĩmi awalépi rĩ kî, 'bá ị́jọ́ ĩ'badrị̂ ụ̃nọ́kụ́ drị̂ kí ũrãlépi Úríndí Ãdróŋá drị̂ sĩ adrujó kí agá yụ 'dĩ kî.
65001020	Wó mâ wọ̃rị́ka mání lẽlé ambamba 'dĩ, ĩsị ĩmi ã'ị̃táŋá ãlá rĩ drị̃ gá ãzíla ĩmi ã'ị̃ Ãdróŋá 'i ũkpõ Úríndí Ãlá drị̂ agá.
65001021	Ĩmba ĩmi tã lẽtáŋá Ãdróŋá drị̂ agá, ĩminí ásị́ ị̃gbẹ̃ Úpí ãma ãni Yẹ́sụ̃ Kúrísĩtõ drị́ rĩ sĩ ĩmi ajíjó ídri ukólépi ku rĩ agá rĩ tẽjó.
65001022	Ĩmi adru ásị́ ị̃gbẹ̃ sĩ 'bá ãbãlépi ãbã 'dĩ kî sĩ,
65001023	ĩmi apá 'bá ãzí 'dĩ kí ĩminí kí anzéjó ãcí ị́jọ́ lịŋá drị̂ agâlé rá, 'bá ãzí rĩ 'baní ĩmi i'da ásị́ ị̃gbẹ̃ ru usalépi ụ̃rị̃ ĩminí sĩ ị́jọ́ ãndị́ ru ụrụ'bá drị̂ kí ngụ̃jó rĩ trũ.
65001024	Dị̃zã 'bã adru pírí Ãdróŋá ní ĩ'di 'bá icólépi ĩmi tãmbalépi ĩminí sĩ a'déjó ị́jọ́ ũnzí agá ku rĩ 'i, ãzíla ĩ'di mụ ĩmi i'dalé dị̃zã ĩ'didrị́ ãlá 'dã agá ãyĩkõ ãmbógó la trũ ị́jọ́ ũnzî kóru rá.
65001025	Ãdróŋá ãlu ãma Palépi Yẹ́sụ̃ Kúrísĩtõ Úpí ãmadrị́ rĩ rụ̂ sĩ rĩ ní dị̃zã, ãmbõgõ, ũkpõ ãzíla drị̃ceŋá abe 'bã adru kí ĩ'di nî, i'dójó ílí ándrá i'dóŋá gá 'dã kí agâlé pírí, ãndrũ ãzíla kpere jã 'dâ ãsị̃ŋâ kóru! Ámĩnã.
66001001	Ị́jọ́ Ãdróŋá 'bã icélé Yẹ́sụ̃ Kúrísĩtõ ní, kí drụ́zị́ ru idé mbẽlẽ rú ĩndõ, Yẹ́sụ̃ 'bã icélé mãlãyíkã ní, ĩ'di 'bã ĩ'di tị ãpẽjó amụ́jó kí i'dajó ụ̃pị́gọ́ŋá ĩ'didrị́ Yõhánã ní, Yõhánã 'bã i'da kí 'bá pírí Yẹ́sụ̃ ã'ị̃lépi rá 'dĩ 'baní rĩ.
66001002	Yõhánã nze ị́jọ́ vú ĩ'diní ndrelé 'dĩ kí pírí ị́jọ́ Ãdróŋá drị̂ drị̃ gá, ãzíla ị́jọ́ Yẹ́sụ̃ Kúrísĩtõ drị̃ gá.
66001003	Drị̃lẹ́ba 'bá ị́jọ́ Yẹ́sụ̃ 'bã jọlé mâ sĩlé 'dĩ lãlépi rĩ nî, ãzíla drị̃lẹ́ba 'bá ị́jọ́ lê arelépi ãzíla ị́jọ́ sĩlé rĩ 'dụlépi tãmbalépi ĩ'di ásị́ gá rĩ drị́, ã'dusĩku ị̃tụ́ la acá ãni rú.
66001004	-
66001006	Wárágã 'dĩ angájó Yõhánã drị́ kãnị́sã Ãdróŋá drị́ ázị̂rị̃ ãngũ Ásĩyã gá 'dĩ 'banî. Lẽtáŋá uyaŋâ kóru angálépi Ãdróŋá ándrâ, ãndrũ ãzíla amụ́lépi ĩndõ rĩ drị́, Yẹ́sụ̃ Kúrísĩtõ, ị́jọ́ vú nzelépi ã'ị̃táŋá sĩ sãdínĩ rú, 'bá kãyú ru angájó drã agá, ãzíla Úpí ru 'bá ũpi rú ụ̃nọ́kụ́ drị̃ gá 'dĩ kí drị̃lẹ́ gá rĩ drị́, ãzíla angájó Úríndí Ãlá úmvúke Ãdróŋá drị̂ drị̃lẹ́ gá rĩ drị́ rĩ 'bã adru ĩmi ãni la rú. Yẹ́sụ̃ 'bá ãma lẽlépi ãzíla ãma ũtrũlépi ị́jọ́ ũnzí agá ãrí ĩ'didrị̂ sĩ rĩ ní, ãrútáŋá 'bã adru ĩ'diní ãzíla ũkpõ abe jã 'dâ! 'Bã ãma ĩ'di 'bã 'bá Sụ́rụ́ ru ãzíla ãtalo rú ãzị́ ngajó Ãdróŋá ĩ'di 'bã Átẹ́pị rú rĩ ní. Ámĩnã.
66001007	Índre, ĩ'di amụ́ ụ̃rụ́'bụ̃ trũ, ãzíla mịfị́ pírí kí ĩ'di ndre rá, átã 'bá ándrá ĩ'di sõlépi ãjụ́ sĩ rĩ kî trũ; ãzíla 'bá pírí ụ̃nọ́kụ́ drị̃ gá 'dĩ kí amụ́ awálé ĩ'di sĩ. Ĩ'di adru 'dĩ 'bã áni rá! Ámĩnã.
66001008	Úpí Ãdróŋá jọ, “Ma Ãlífã 'i ãzíla Ũmégã 'i, ma ándrá cí, ma vâ ãndrũ cí ãzíla ma vâ drụ́zị́ amụ́lépi rĩ, ma Ũkpó 'Dị́pị.”
66001009	Ma mí ádrị́pị Yõhánã 'i, Yẹ́sụ̃ vú bĩlépi ũcõgõ ịsụ́lé Sụ́rụ́ Ãdróŋá drị̂ sĩ rĩ talépi ásị́ ị̃gbẹ̃ sĩ rĩ 'bã ãzí. Ú'bã ándrá ma ãngũ ru lịlépi ị̃yị́ agá Pãtómũ gá mání ị́jọ́ Ãdróŋá drị̂ ũlũjó rĩ sĩ ãzíla ị́jọ́ kpị Yẹ́sụ̃ drị̂ icéjó rĩ sĩ.
66001010	Ụ́'dụ́ Sãbátũ drị̂ sĩ, mání Ãdróŋá ịcụ́ agá Úríndí sĩ, má are áma vúlé gâlé ụ́'dụ́kọ́ re cécé gũká áni,
66001011	jọ, “Ísĩ ị́jọ́ míní ndrelé 'dĩ kí bụ́kụ̃ agá ípẽ kí tị kãnị́sã Ãdróŋá drị́ ázị̂rị̃ 'dã kí agâlé: Ĩfésõ gá, Sĩmũrínã gá, Pãgãmámũ gá, Tãyị̃tị́rã gá, Sãrãdị́sị̃ gá, Fĩlãdéfĩyã gá, ãzíla Lãwũdíkĩyã gá.”
66001012	Má uja ma kị́lịrị ãngũ ndrelé ụ́'dụ́kọ́ ị́jọ́ jọlépi mání 'dã gâlé. Ãzíla ándre tárã kí ázị̂rị̃ ife la gólũdĩ rú kí sĩ pá tujó rĩ kí sị́ gá.
66001013	Tárã 'dĩ kí drĩdríŋĩ gâ sĩ, ándre 'bá ãzí ãlu cécé ngọ́tị́ 'bádrị̂ áni su ru bõngó ãzo la agá kpere pá gá, ali ru ágá sẹ́rị̃ gólũdĩ rú la sĩ.
66001014	Drị̃'bị́ la kí imve rú cécé wãrũ áni, vâ imve rú cécé sí áni, ĩ'di 'bã mịfị́ ri kí dị̃lé ãcí áni.
66001015	Ĩ'di 'bã pá kí cécé aya kalépi ãcí úká rĩ sĩ rĩ áni, ụ́'dụ́kọ́ la cécé ị̃yị́ 'delépi ũkpó sĩ rĩ áni.
66001016	Drị́ ãndá sĩ rụ lẽlẽgó kí ázị̂rị̃, ãzíla tị la gâ sĩ ménéŋá sị́ ị̃rị̃ ãcí'bíríto la ãfũ nĩ. Mẹ́lẹ́tị la 'bã dị̃ŋá indré cécé ị̃tụ́ 'bã dị̃jó rĩ áni.
66001017	Ma mụ ĩ'di ndrelé 'bo, má a'dé pá la gá cécé 'bá drãlépi rá rĩ áni. 'Bã ĩ'didrị́ ãndá rĩ áma drị̃ gá ãzíla jọ: “Mí idé ụ̃rị̃ sĩ ku. Ma drị̃drị̃ rĩ 'i ãzíla ãsị̃jó rĩ 'i.
66001018	Ádrã ándrá rá, wó ma ú'dî'da rĩ gá ídri rú jã 'dâ! Ãzíla árụ fụ̃ngụ́wã drã drị̂ kí ãngũ 'bá drãlépi rá rĩ drị̂ be áma drị́ alé gá.
66001019	“Ị́jọ́ 'dĩ sĩ, ísĩ ãko míní ndrelé ú'dî'da ãzíla ị́jọ́ drụ́zị́ mụlépi ru idélépi ĩndõ 'dĩ kí vụ̃rụ́.
66001020	Ị́jọ́ nị̃lé ku lẽlẽgó ázị̂rị̃ míní ndrelé áma drị́ ãndá rĩ gá rĩ drị̂ ãzíla tárã céke gólũdĩ rú ázị̂rị̃ 'badrị̂: lẽlẽgó ázị̂rị̃ 'dã kí mãlãyíkã kãnị́sã Ãdróŋá drị́ ázị̂rị̃ 'badrị̂ kí, ãzíla tárã céke rú ázị̂rị̃ 'dã kí jó Ãdróŋá drị́ ázị̂rị̃ kî rĩ.”
66002001	“Ísĩ wárágã mãlãyíkã kãnị́sã Ãdróŋá drị́ Ĩfésõ gá rĩ ní íni: Yẹ́sụ̃ lẽlẽgó ázị̂rị̃ rụlépi drị́ ãndá gá rĩ ãzíla acị́lépi tárã céke gólũdĩ rú ázị̂rị̃ kí drĩdríŋĩ gâ sĩ rĩ jọ íni:
66002002	Ánị̃ ị́jọ́ mî idélé rĩ kí rá, ãzị́ ũkpó míní ngalé rĩ abe, ãzíla ị́jọ́ tajó ásị́ ũkpó sĩ rĩ abe. Ánị̃ rá mí icó 'bá ị́jọ́ ũnzí idélépi rĩ 'bã ị́jọ́ talé ku, míní vâ 'bá ru 'bãlépi ụ̃pị́gọ́ŋá ru 'dĩ kí ụ̃'bị̃jó rĩ áni, wó mí ịsụ́ kí ĩnzõ rú, adru kí ụ̃pị́gọ́ŋá ku.
66002003	Áma rụ́ sĩ mí ịsụ́ ũcõgõ rá, íta ásị́ ị̃gbẹ́ sĩ, wó mí ãndẽ drĩ vâ ku 'dĩ.
66002004	Ị́jọ́ mâ ịsụ́lé ími ụrụ'bá gá ũnzí rĩ íni, mí a'be ãzíla ãvĩ lẽtáŋá mí ãni ándrá drị̃drị̃ rĩ rá.
66002005	Mí ũrã drĩ ãngũ wị́lị́wị́lị́ míní a'déjó rĩ 'bã ị́jọ́; mí uja ími ásị́, ãzíla ígõ ị́jọ́ mí ãni ándrá drị̃drị̃ 'dã kí idélé áyụ. Ídrĩ ásị́ uja ku, ma ãgõ amụ́lé tárã céke mídrị́ 'dĩ 'dụlé rá.
66002006	Wó ị́jọ́ míní idélé múké rĩ 'dĩ, íngụ̃ ị́jọ́ 'bá Nĩkõlãyítĩ gá 'dĩ 'bã kí idélé rĩ kí ũnzí cécé mání ngụ̃lé rĩ 'bã áni.
66002007	'Bá bị́lệ trũ rĩ 'bã are ị́jọ́ Úríndí 'bã jọlé kãnị́sã Ãdróŋá drị̂ ní 'dĩ 'i. 'Bá agalépi nĩ rĩ 'bã drị̃lẹ́ mgbọ, ma ĩ'diní ife ífí ídri drị́ gá rĩ fẽ nalé ãngũ ãyĩkõ rú Ãdróŋá drị̂ agá.
66002008	“Ísĩ wárágã mãlãyíkã kãnị́sã Ãdróŋá drị́ Sĩmũrínã gá rĩ ní íni: 'Dĩ kí ị́jọ́ 'bá ándrá drị̃drị̃ ãzíla ị́jọ́ pírí kí ukólépi rĩ drị́ rĩ, drã ándrá rá, wó ú'dî'da ĩ'di ídri rĩ jọ íni:
66002009	Ánị̃ ị́jọ́ mî drị̃ cịjó rĩ rá, ãzíla lẽmẽrĩ mídrị̂ abe, wó mi málĩ trũ ũ'bí, ánị̃ 'bá jọlépi la kí 'bá Yãhụ́dị̃ rú Ãdróŋá ãni la rú ĩnzõ sĩ ú'dáŋá u'dálépi 'dĩ kí rá, adru kí 'dĩ 'bã áni ku; kí 'bá Sĩtánĩ 'bã atrálé nĩ 'dĩ kí.
66002010	Mí idé ụ̃rị̃ sĩ ị́jọ́ mụjó ĩminí ũcõgõ fẽjó rĩ sĩ ku. Álũ ĩminí mẹ́rọ́'bá Sĩtánĩ la mụ ĩmi ãzí kí usúlé mãbụ́sụ̃ gá, sĩ ĩminí ũcõgõ fẽjó ụ́'dụ́ were. Ĩmi ásị́ 'bã adru ũkpó ru ã'ị̃táŋá sĩ. Ĩta ĩ'di ásị́ mgbã sĩ kpere drã tị gá. Ma míní ũyá agajó rá ídri ukólépi ku rĩ drị̂ fẽ.
66002011	'Bá bị́lệ trũ rĩ 'bã are ị́jọ́ Úríndí 'bã jọlé kãnị́sã Ãdróŋá drị̂ ní rĩ, 'bá agalépi rĩ icó drãlé drã ị̃rị̃ rĩ sĩ ku.
66002012	“Ísĩ wárágã mãlãyíkã kãnị́sã Ãdróŋá drị́ Pãgãmámũ gá rĩ ní íni: 'Dĩ ị́jọ́ ágọ́bị́ ménéŋá sị́ cilépi ãcí ị̃rị̃lé-ị̃rị̃lé ru rĩ 'bã jọlé rĩ jọ íni:
66002013	Ánị̃ mi u'á ãngũ íngõ gá yã rĩ rá, 'dĩ ãngũ Sĩtánĩ 'bã úmvúke ĩ'di sĩ rijó u'ájó ũpĩ najó rĩ. Wó tí mí ace ã'ị̃táŋá agá áma rụ́ sĩ mâ 'bá ru. Mí a'be ã'ị̃táŋá mî áma ã'ị̃jó rĩ ku, táni ụ́'dụ́ Ãnị̃tị̃pásị̃ 'bá áma ã'ị̃lépi ị́jọ́ mádrị̂ vú nzelépi rĩ 'dịjó táwụ̃nị̃ Sĩtánĩ 'ba rụlé nĩ 'dĩ gá 'dâ rá tí.
66002014	Wó ínị̃ rá má ịsụ́ ị́jọ́ ãzí kí ími ụrụ'bá gá cí. 'Bá ãzí kí ĩmi agá 'dĩ, rụ kí ímbátáŋá ũnzí sĩ ãwụ̃ idéjó, ãzíla íná fẽlé ãdroŋa ĩnzõ rú rĩ 'baní ídétáŋá ru rĩ najó, Bãlámũ 'bã ándrá imbálé Bãlákĩ ní sĩ 'bá Ịsịrayị́lị̃ drị̂ 'baní Ãdróŋá tị arejó ku rĩ vú.
66002015	Ají vâ ru cécé ímbátáŋá 'bá Nĩkõlãyítĩ gá rĩ drị́ ũnzĩkãnã ãlu 'dĩ idéjó rĩ abe.
66002016	Ĩmi uja ásị́, jõ íni ku, ma amụ́ ã'dị́ 'dịlé ĩmi abe gbõŋáŋá ru, ị́jọ́ ãfũlépi áma tị gá ãcí ru ménéŋá áni rĩ sĩ.
66002017	'Bá bị́lệ trũ rĩ 'bã are ị́jọ́ Úríndí 'bã jọlé kãnị́sã Ãdróŋá drị̂ ní 'dĩ 'i. 'Bá agalépi rá rĩ ní ma mụ mãnã zị̃lé ĩnzõ rĩ fẽlé, ãzíla írã imve fẽlé 'bá ãlu-ãlu ní sĩ rụ́ ú'dí sĩjó drị̃ la gá rĩ, 'bá ã'ị̃lépi la rĩ 'bã rụ́ 'dã nị̃jó nĩ á'dụ̂sĩ rĩ drị́.
66002018	“Ísĩ wárágã mãlãyíkã kãnị́sã Ãdróŋá drị́ Tãyị̃tị́rã gá rĩ ní íni: Ị́jọ́ 'dĩ angá kí Ãdróŋá Ngọ́pị drị́, mịfị́ la ãngũ ndrejó rĩ la dị̃ cécé ãcí kolépi bẹ̃kụ̃-bẹ̃kụ̃ rĩ áni, pá la 'bã lẽrẽlẽrẽ dị̃jó rĩ cécé aya akálépi ãcí sĩ rĩ 'bã ãcí 'bã dị̃lé rĩ áni.
66002019	Ánị̃ ãzị́ mî ngalé rĩ kí rá, lẽtáŋá mídrị̂ kí ã'ị̃táŋá be, íyóŋá mídrị̂ kí ị́jọ́ taŋá be. Ị́jọ́ míní idélé ú'dî'da rĩ ndẽ kí ándrá mî idélé drị̃drị̃ rĩ kí rá.
66002020	Ị́jọ́ mâ ịsụ́lé ími ụrụ'bá gá rĩ 'dĩ: mí ã'ị̃ ũkú ru 'bãlépi nábị̃ rú Yẹ̃zẹ̃bẹ́lị̃ 'bã ị́jọ́ rá. Ímbátáŋá ĩ'didrị̂ fẽ ãtí'bó mádrị̂ kí ãwụ̃ idé ãzíla íná fẽlé ídétáŋá ru ãdroŋa ĩnzõ rú rĩ 'banî rĩ kî na.
66002021	Áfẽ ĩ'diní sáwã sĩ ásị́ ujajó ị́jọ́ ũnzí ĩ'di ãni 'dĩ kí agá, wó lẽ ásị́ ujalé ku.
66002022	Ị́jọ́ 'dĩ sĩ, ma ĩ'di 'be gbọ́lọ́ ĩ'diní ãzá tajó rĩ sị́ gá, kí ũcõgõ ãmbógó la ịsụ́ rá 'bá ãwụ̃ idélépi ĩ'di trũ rĩ kí abe, ị́jọ́ múké rĩ drĩ kí ásị́ uja ị́jọ́ ũnzí ĩ'baní idélé ĩ'di trũ rĩ kí a'bejó rá rĩ gá.
66002023	Ma 'bá ĩ'di vú bĩlépi rĩ kí ụ'dị́ rá, 'bá kãnị́sã Ãdróŋá drị̂ agá rĩ kí sĩ nị̃ la ánị̃ ũrãtáŋá 'bá ásị́ gá rĩ kí pírí cé, ị́jọ́ ĩ'baní lẽlé rĩ abe. Ma 'bá ãlu-ãlu ũfẽ ị́jọ́ ĩ'diní idélé rĩ vú sĩ.
66002024	Ájọ ĩminí ĩmi 'bá ị́mbị́ acelépi Tãyị̃tị́rã gá, ímbátáŋá ũkú 'dĩ drị́ gá rĩ ã'ị̃lépi ku 'dĩ, ãzíla ị́jọ́ Sĩtánĩ ní zị̃lé zị̃ 'dĩ kí ã'ị̃lépi ku 'dĩ, á'bã ãnzị ãzí ĩmi drị̃ gá ku.
66002025	Ĩrụ ị́jọ́ ĩmĩ adrujó ala gá, ã'ị̃táŋá drị́ gá rĩ mgbemgbe kpere mání ãgõ agá.
66002026	'Bá agalépi rá ãzíla ị́jọ́ mâ lẽlé rĩ idélépi kpere ãsị̃ŋá gá rĩ, ma ũkpõ 'bá ãngũ drị̃ gá rĩ 'badrị̂ fẽ pírí ĩ'banî.
66002027	‘Ĩ'di 'bá kí tãmba drị́ ũkpó aya rú la sĩ, ĩ'di 'bá kí andi úmvú 'bã andilé rĩ áni.’ Ma ĩ'baní ũkpõ mâ ịsụ́lé má átẹ́pị drị́ rĩ 'bã vúŋá fẽ.
66002028	Ma vâ ĩ'baní fẽ dị̃lé lẽlẽgó ụ̃'bụ́tị sĩ rĩ áni.
66002029	'Bá bị́lệ trũ rĩ 'ba are ị́jọ́ Úríndí 'bã jọlé kãnị́sã Ãdróŋá drị̂ ní rĩ.
66003001	“Ísĩ wárágã mãlãyíkã kãnị́sã Ãdróŋá drị́ Sãrãdị́sị̃ gá rĩ ní íni: Ị́jọ́ 'dĩ ángá 'bá Úríndí Ãlá Ãdróŋá drị́ rĩ drị̂ trũ, ãzíla lẽlẽgó ázị̂rị̃ kí rụlépi drị́ gá rĩ drị́. Ánị̃ ị́jọ́ mî idélé rĩ kí rá. Ími rụ́ kụ mi 'bã ídri, wó ịsụ́ ídrã rá.
66003002	Mí angá, ínzị̃ mịfị́. Ífẽ ũkpõ ãko acelépi, lẽlépi drãlépi drã-drã rĩ nî. Ã'dusĩku má ịsụ́ ị́jọ́ ãzí míní idélé múké Ãdróŋá drị̃lẹ́ gá la ku.
66003003	Ị́jọ́ 'dĩ sĩ, mí ũrã ị́jọ́ ándrá imbálé míní mî arelé rĩ, ímba tã la ãzíla mí uja ásị́. Ídrĩ adru mịfị́ trũ ku, ma amụ́ cécé ụ̃gụ́'bá 'bã amụ́jó rĩ áni, mí icó sáwã mâ sĩ amụ́jó mí rụ́ 'dõlé rĩ nị̃lé ku.
66003004	Ĩmi ãzí kí Sãrãdị́sị̃ gá 'dâ cí bõngó ĩ'badrị̂ kí andị́lépi ku rĩ kî, kí drụ́zị́ acị́ má be bõngó imve sĩ, ĩ'baní icójó rá rĩ sĩ.
66003005	'Bá agalépi rá rĩ kí, ála kí ụ̃sụ̃ bõngó imve sĩ 'dĩ 'bã áni, ãzíla má icó kí rụ́ ịnị́lé bụ́kụ̃ ídri drị̂ agá ku. Wó ma mụ kí rụ́ umvelé má Átẹ́pị drị̃lẹ́ gá mãlãyíkã ĩ'didrị̂ kí abe, 'dĩ kí 'bá má ãni.
66003006	'Bá bị́lệ trũ rĩ 'ba are ị́jọ́ Úríndí 'bã jọlé kãnị́sã Ãdróŋá drị̂ ní rĩ.
66003007	“Ísĩ wárágã mãlãyíkã kãnị́sã Ãdróŋá drị́ Fĩlãdéfĩyã gá rĩ ní íni: Ị́jọ́ 'dĩ angá kí 'bá ãlá, ị́jọ́ mgbã idélépi, fụ̃ngụ́wã úpí Dãwụ́dị̃ drị̂ kí rụlépi rĩ drị́. Ãko ĩ'di 'bã tị nzị̃lé 'bo rĩ 'bá ãzí ụ̃pị̃ tị la ị̃dị́ ku, ãko ĩ'di 'bã tị ụ̃pị̃lé 'bo rĩ 'bá ãzí nzị̃ vâ tị la ị̃dị́ ku.
66003008	Ánị̃ ị́jọ́ míní idélé rĩ kí rá, ími ũkpó drĩ vâ were cí sĩ ị́jọ́ mâ imbálé míní rĩ kí tãmbajó, ãzíla mí ã'ị̃ drĩ vâ ị́jọ́ mádrị̂ kí rá. Ánzị̃ míní kẹ̃jị́tị ími drị̃lẹ́ gá 'bá ãzí 'bá icólé ụ̃pị̃lé ku la.
66003009	Ma 'bá Sĩtánĩ drị́ ru tralépi, ãzíla ru 'bãlépi 'bá Yãhụ́dị̃ rú 'bá Ãdróŋá ãni la rú ĩnzõ sĩ, 'dĩ kí fẽ amụ́lé a'délé ími pálé gá, i'dajó la ĩ'baní pírí álẽ mi rá.
66003010	Míní ị́jọ́ mání azịlé míní rĩ kí tãmbajó, ãzíla ị́jọ́ kí tajó ásị́ jã sĩ rĩ sĩ, ma ími tãmba ũcõgõ drụ́zị́ amụ́lépi 'bá ụ̃nọ́kụ́ drị̃ gá 'dĩ kí ụ̃'bị̃jó pírí rĩ sĩ rá.
66003011	Ma amụ́ gbõrú. Ímba ãko mî trũ adrujó rĩ tã, 'bá ãzí 'bã pa jõ sĩ ũyá mî ịsụ́lé agajó rĩ ku.
66003012	Ma 'bá agalépi rá rĩ 'bã ị́dị́ŋá jó Ãdróŋá mádrị̂ ãni la rú, icó kí a'belé la ku, kí ụrụ'bá gá ma rụ́ Ãdróŋá mádrị̂ drị̂ sĩ, rụ́ Yẹ̃rụ́sãlẹ́mụ̃ táwụ̃nị̃ ú'dí Ãdróŋá mádrị̂ drị̂ be, angálépi ĩ'di rụ́ 'bụ̃ gâlé rĩ, ma dó vâ sĩ áma rụ́ ú'dí rĩ sĩ kí ụrụ'bá gá.
66003013	'Bá bị́lệ trũ rĩ 'ba are ị́jọ́ Úríndí 'bã jọlé kãnị́sã Ãdróŋá drị̂ ní rĩ.
66003014	“Ísĩ wárágã mãlãyíkã kãnị́sã Ãdróŋá drị́ Lãwũdíkĩyã gá rĩ ní íni: 'Dĩ kí ị́jọ́ angálépi 'bá ị́jọ́ 'dị́pị 'bã adru 'dĩ 'bã áni rĩ drị́, ã'ị̃táŋá ãzíla ị́jọ́ mgbã rĩ 'bã sãdínĩ rú, ãko Ãdróŋá 'bã ũ'bãlé 'dĩ kí drị̃ celépi rĩ drị́ rĩ.
66003015	Ánị̃ ị́jọ́ mî idélé rĩ kí pírí rá, mí adru ãcí ru jõku ị̃gbẹ́ ru ku. Álẽ tátí mí adru ị̃gbẹ́ ru jõku ãcí ru!
66003016	Míní adrujó yụ̃-ụ̃ ã'ị̃táŋá mídrị́ agá, ị̃gbẹ́ ru jõku ãcí ru ku rĩ sĩ, ma mụ ími wilé áma tị gá rĩ sĩ vụ̃rụ́.
66003017	Íjọ ími tị sĩ, ‘Ma málĩ trũ, má ịsụ́ ãko 'bo, álẽ dó sĩ ãko ãzí ku.’ Wó íni 'dĩ mi ũcõgõ agá ízákĩzã rú, lẽmẽrí, pílílí ru, ãzíla ími mịfị́ ãsã kí cí.
66003018	Ma ími ásị́ ũŋmĩ gólũdĩ ụ̃'bị̃lé ãlá ru ãcí sĩ rĩ ĩgbãjó mádrị́, mi dó sĩ adru málĩ 'dị́pị. Mí ĩgbã bõngó imve la sụ̃lé ãlá ru cí, sĩ pílílí mí ãni drị̃nzá ru rĩ atrịjó. Mí ĩgbã vâ ãdu ãzí kí írúwá, ĩtĩlé ími mịfị́ gá ími mịfị́ la sĩ ãngũ ndre.
66003019	Ma 'bá mâ lẽlé rá 'dĩ kí tre ãzíla ma kí imbá. Lẽ kí ásị́ 'bã ve ásị́ ujajó sĩ ị́jọ́ ũnzí a'bejó.
66003020	Índre átu pá kẹ̃jị́tị gá kẹ̃jị́tị pãlé, 'bá ãzí drĩ áma ụ́'dụ́kọ́ are rá, ãzíla kẹ̃jị́tị nzị̃ mání rá, ma fi ĩ'didrị́ jó agá ãngũ najó ĩ'di be ãlu.
66003021	'Bá agalépi rá rĩ ma ĩ'di a'ị́ rijó má be úmvúke mádrị́ ũpĩ najó rĩ drị̃ gá, cécé ma rijó má átẹ́pị be úmvúke ĩ'didrị́ ũpĩ ãrĩ drị̃ gá mâ agajó rá rĩ sĩ rĩ áni.
66003022	'Bá bị́lệ trũ rĩ 'ba are ị́jọ́ Úríndí 'bã jọlé kãnị́sã Ãdróŋá drị̂ ní rĩ.”
66004001	Ị́jọ́ 'dĩ kî ũngúkú gá, ándre ãngũ, ándre áma drị̃lẹ́ gá kẹ̃jị́tị ru nzị̃lépi mgbọ 'bụ̃ gâlé la. Ãzíla ụ́'dụ́kọ́ ándrá mání arelé cécé gũká áni rĩ jọ mání, “Mí amụ́ 'dõlé, ãzíla mâ mụ ã'du ị́jọ́ la mụ ru idélé 'dĩ 'bã ũngúkú gá nĩ yã rĩ i'dalé míní.”
66004002	'Dĩ gá 'dâ cọtị, Úríndí Ãdróŋá drị̂ acá dó áma drị̃ gá, ma i'dó dó Ãdróŋá ịcụ́lé úríndí sĩ, ándre úmvúke ũpĩ ãni la 'bụ̃ gâlé 'bá ãzí ri drị̃ la gá cí.
66004003	'Bá rilépi úmvúke 'dã drị̃ gá rĩ ĩ'di indré cécé yãsípẽ áni ãzíla kãrĩnẽlíyã áni. Gẹ́rị́ indrélépi cécé fézã áni la ce úmvúke 'dã andre trộkị́lịrị.
66004004	Úmvúke ãzí kãlị́ ị̃rị̃ drị̃ sụ la ce kí úmvúke tá 'dã 'bã andre trộkị́lịrị, ãzíla úmvúke 'dĩ kí drị̃ gá pírí 'bá ĩyõ kãlị́ ị̃rị̃ drị̃ sụ la uri kí nĩ. Su kí pírí bõngó imve rú, ãzíla su kí kí drị̃kã gá kõfíyã gólũdĩ rú la kí cí sĩ ũpĩ Ãdróŋá drị̂ i'dajó.
66004005	Úmvúke 'dã agâlé, ãvi 'bã nị̃ŋá ndrí-ndrí rĩ ãfũ ụ̃kpẹ̃ŋá la ndụ̃rụ̃-ndrụ̃rụ̃ rĩ trũ. Úmvúke 'bã drị̃lẹ́ gá tárã ázị̂rị̃ ri kí kolé nĩ. 'Dĩ kí Úríndí ázị̂rị̃ Ãdróŋá ãlá rĩ drị̂ kî.
66004006	Úmvúke drị̃lẹ́ gá 'dãá ãko ãzí i'dá cécé ị̃yị́ mĩrĩ drị̂ áni tọndọlọ rú cécé mãráyã áni. Ãko ãzí ídri rú sụ ụrụ'bá pírí mịfị́ ru drị̃lẹ́ gá ãzíla vúlé gá rĩ ce kí úmvúkê ágágá trộkị́lịrị.
66004007	Ãko drị̃drị̃ rĩ i'dá cécé kẹ̃mị̃ áni, ị̃rị̃ rĩ i'dá mánị̃gọ́ áni, na rĩ 'bã mẹ́lẹ́tị 'bádrị̂ áni, sụ rĩ i'dá yụ́kụ́ ngalépi ngã-ngã rĩ áni.
66004008	Ãko sụ ídri 'dã kí pírí ãlu-ãlu ụ́pụ́pị́ trũ ázíyá, ázíyá ãzíla kí ụrụ'bá gá mịfị́ wókõ pírí agá kpere ụ́pụ́pị́ kí agâ sĩ. Ị́nị́ kí ị̃tụ́ be ĩyãŋã kí úngó 'dĩ ngo agá ku, ngojó la: “Ãlá ru, Ãlá ru, Ãlá ru, Úpí Ãdróŋá Ũkpó 'Dị́pị, ándrá cí, ú'dî'da cí, drụ́zị́ amụ́lépi rĩ.”
66004009	Ãko ídri sụ 'dĩ drĩ kí úngó dị̃zã, ãrútáŋá ãzíla ãwã'dĩfô fẽjó 'bá rilépi úmvúke drị̃ gá u'álépi ídri rú jã 'dâ rĩ nî 'dĩ ngo 'bo,
66004010	'bá ĩyõ kãlị́ ị̃rị̃ drị̃ sụ 'dã kí drị̃ 'bã vụ̃rụ́, 'bá rilépi úmvúke drị̃ gá u'álépi ídri jã 'dâ rĩ ị̃nzị̃jó, unze kí kõfíyã kí drị̃ gá rĩ kí 'bãlé úmvúke drị̃lẹ́ gá vụ̃rụ́ úngó ngoŋâ trũ,
66004011	“Úpí Ãdróŋá ãmadrị̂, íca rá dị̃zã ãzíla ãrútáŋá ãzíla ũkpó ịsụ́jó ãmadrị́. Mí ũ'bã ãko pírí kí mi 'i, ãzíla ĩ'di míní ãyĩkõ rú mî lẽtáŋá agá, ndrejó la 'bã adru kí cí.”
66005001	Ándre bụ́kụ̃ tralé trã-trã rĩ 'bá rilépi úmvúke drị̃ gá rĩ 'bã drị́ ãndá gá rĩ gá, úsĩ wókõ la kí pírí rá ru, îbĩ tị la pâlé ázị̂rị̃.
66005002	Ãzíla ándre mãlãyíkã ũkpó trũ la ị́jọ́ uyú agá ụ́'dụ́kọ́ ụrụgá sĩ rere, “Ã'di icó bụ́kụ̃ tralé trã-trã tị ĩbĩlé cí 'dĩ tị nzị̃lé mgbọ nĩ yã?”
66005003	'Bá ãzí ịsụ́lé 'bụ̃ gâlé yã jõku ụ̃nọ́kụ́ drị̃ gá 'dâ la jõku ụ̃nọ́kụ́ ị̃ndụ́ gâlé icólépi bụ́kụ̃ 'dĩ tị nzị̃lépi mgbọ sĩ ala ndrejó la yụ.
66005004	Má awá ãzákírílí ru, ã'dusĩku 'bá ãzí ãlu ịsụ́lé icólépi bụ́kụ̃ 'dã tị nzị̃lépi, sĩ ị́jọ́ ala gá rĩ kí ndrejó la yụ.
66005005	'Bá ĩyõ rĩ 'bã ãzí ãlu rĩ jọ mání, “Mí awá ku, índre kẹ̃mị̃ sụ́rụ́ Yụ́dã drị̂ drị̃lẹ́ Dãwụ́dị̃ drị̂ agá ãmbógó sĩ ị́jọ́ pírí ndẽlépi rá rĩ, icó lú bụ́kụ̃ tị ĩbĩlé cí pâlé ázị̂rị̃ 'dĩ tị ụwị́jó, ãzíla nzị̃jó rá la nĩ.”
66005006	Índre Kãbĩlõmvá ní pá tu agá úmvúke gá ágágá, ãnãkpá sụ 'dã kí 'bá ĩyõ 'dã abe, ce kí ĩ'di aga rị́. Kãbĩlõmvá i'dá ándrá ú'dị 'bã rĩ ĩ'di rá rĩ áni. Újé la kí ázị̂rị̃ ãzíla mịfị́ la kí ázị̂rị̃, 'dĩ kí mãlãyíkã Ãdróŋá ãni ázị̂rị̃ ĩ'diní tị ũpẽlé ụ̃nọ́kụ́ gâlé rĩ kî.
66005007	Mụ bụ́kụ̃ 'dã a'dụ́lé 'bá rilépi úmvúke drị̃ gá rĩ 'bã drị́ ãndá gá rĩ gá.
66005008	Ĩ'di mụ bụ́kụ̃ tralé cí 'dã a'dụ́lé 'bo, ãko ãzí ídri rú sụ 'dã kí 'bá ĩyõ 'dã abe, tị̃ kí ãja, su kí tị vụ̃rụ́ Kãbĩlõmvá drị̃lẹ́ gá. Kí ãlu-ãlu drị́ gá ụ̃'dị́ cí, ãzíla bãkụ́lẹ̃ gólũdĩ ru galépi tré ãdu ngụ̃lépi ãjị́ trũ vĩrĩ rĩ trũ, 'dĩ kí Ãdróŋá ã'ị̃ŋá 'bá ãlá rĩ 'badrị́ rĩ.
66005009	Ngo kí úngó ú'dí la: “Mí icó rá bụ́kụ̃ tralé trã-trã rĩ 'dụjó, ãzíla tị la ụwị́jó sĩ nzị̃jó la. Ú'dị ándrá mi rá, drã mídrị́ ími ãrí 'bã asujó ídétáŋá idéjó rĩ sĩ, mí ĩgbã 'bá Ãdróŋá ãni sụ́rụ́ tị pírí agá, tị ndú-ndú jọlépi 'dĩ kí, ãzíla 'bá ụ̃nọ́kụ́ drị̃ gá 'dĩ kí abe pírí.”
66005010	Ífẽ acá kí Sụ́rụ́ ru ãzíla ãtalo Ãdróŋá ãmadrị́ rĩ 'bã ãzí ngalé pi rĩ, ãzíla kí dó sĩ drụ́zị́ ãngũ rụ nalé.
66005011	Ándre ãngũ ị̃dị́, má are ụ́'dụ́kọ́ mãlãyíkã álĩfũ wẽwẽ rú icólé lãlé ku la 'bã ãni la, ce kí úmvúke aga ãko ãzí ídri rú, ãzíla 'bá ĩyõ rĩ kí abe rị́,
66005012	kí úngó ngo agá ụ́'dụ́kọ́ ụrụgá sĩ íni: “Mi Kãbĩlõmvá ándrá 'dịlé rá 'dĩ, mí icó rá ũkpõ ịsụ́jó, málĩ ịsụ́jó, ũndũwã ịsụ́jó ãzíla ãvẹ̃vị̃ ịsụ́jó, ãrútáŋá ịsụ́jó, dị̃zã ãzíla rụ́ ịcụ́ŋá ịsụ́jó!”
66005013	Má are ãko pírí ídri 'bụ̃ gâlé, ãzíla ụ̃nọ́kụ́ drị̃ gá rĩ kí abe, ụ̃nọ́kụ́ ị̃ndụ́ gá, mĩrĩ agá ãzíla ãko pírí ala gá 'dĩ kí abe, kí úngó ngo agá: “Ị́cụ́ŋá, rụ́ kụma, ãrútáŋá, dị̃zã, ãzíla ũkpõ 'bã adru 'bá rilépi úmvúke drị̃ gá rĩ ní, ãzíla Kãbĩlõmvá ní jã 'dâ!”
66005014	Ãko ídri sụ 'dã ã'ị̃ kí pírí Ámĩnã, ãzíla 'bá ĩyõ 'dã tị̃ kí ãja tị sujó vụ̃rụ́ Ãdróŋá ị̃nzị̃jó.
66006001	Ándre Kãbĩlõmvá 'bã ãko sĩ bụ́kụ̃ tị ĩbĩjó ázị̂rị̃ rĩ 'bã ãzí ãlu drị̃drị̃ rĩ tị nzị̃ agá. Ị́jọ́ 'dã 'bã ũngúkú gá, má are ụ́'dụ́kọ́ ãko ãzí ídri rú sụ 'dã 'bã ãzí ãlu 'ụ agá ãvi áni, jọ, “Mí amụ́!”
66006002	Ándre áma drị̃lẹ́ gá 'dãá fãrásĩ imve rú. 'Bá rilépi drị̃ la gá rĩ ĩ'di ụ́sụ trũ, úsu drị̃ la gá kõfíyã ãmbõgõ drị̂, ãzíla fũ dó sĩ 'bá ã'dị́ ndẽlépi rá rĩ áni, ĩ'di dó sĩ mụ mẹ́rọ́'bá ĩ'didrị̂ kí ndẽlé rá.
66006003	Kãbĩlõmvá la mụ ãko sĩ bụ́kụ̃ tị ĩbĩjó ị̃rị̃ rĩ nzị̃lé 'bo, má are ãko ãzí ídri rú sụ 'dã 'bã ãzí ị̃rị̃ rĩ jọ, “Mí amụ́!”
66006004	'Dã 'bã ũngúkú gá, fãrásĩ ãzí rĩ ãfũ ika rú ũmbã rú. Úfẽ ũkpõ 'bá rilépi drị̃ la gá rĩ ní, ásị́ ị̃gbẹ̃ izajó ụ̃nọ́kụ́ drị̃ gá 'dâ rá ãzíla fẽjó la 'bá 'bã ụ'dị́ kí ru ãyá-ãyá íni. Úfẽ drị́ la gá ménéŋá ãmbógó ã'dị́ ãni la.
66006005	Kãbĩlõmvá la mụ ãko sĩ bụ́kụ̃ tị ĩbĩjó na rĩ nzị̃lé 'bo, má are ãko ãzí ídri rú sụ 'dã 'bã ãzí na rĩ jọ, “Mí amụ́!” Ándre, ãzíla áma drị̃lẹ́ gá 'dãá fãrásĩ ãzí ịnị la. 'Bá rilépi drị̃ la gá rĩ rụ kị́lọ̃ ãko ụ̃'bị̃jó rĩ ĩ'didrị́ gá cí.
66006006	'Dãá má are ãko ãzí akụ́lépi ụ́'dụ́kọ́ áni la angájó ãko ãzí ídri rú sụ 'dã kí drĩdríŋĩ gâlé jọ, “Ãkónã kí ãjẹ̃ la mụ adrulé ambamba. Ngánũ kị́lọ̃ ãlu ãjẹ̃ la adru ũyá ụ́'dụ́ ãlu drị̂ pí, ãzíla lógõŋá na rĩ 'bã ãjẹ̃ la adru ũyá ụ́'dụ́ ãlu drị̂ pí, 'bo lẽ ĩmi iza ãdu kí wáyĩnĩ trũ ku!”
66006007	Kãbĩlõmvá la mụ ãko sĩ bụ́kụ̃ tị ĩbĩjó sụ rĩ nzị̃lé 'bo, má are ụ́'dụ́kọ́ ãko ãzí ídri rú sụ 'dã 'bã ãzí sụ rĩ drị̂ jọ, “Mí amụ́!”
66006008	Ándre áma drị̃lẹ́ gá 'dãá fãrásĩ foro ãvẹ̃vị̃ kóru la. 'Bá rilépi drị̃ la gá rĩ ú'da rụ́ la Drã 'i, ãzíla ú'da ãzí rĩ rụ́ ị̃nádrị̃ 'i, 'de vú la gâ sĩ ãni rú. Úfẽ ĩ'baní ũkpõ sĩ 'bá ãlu sụ drị̃ gá ụ̃nọ́kụ́ drị̃ gá 'dâ rĩ kí ulị́jó ménéŋá sĩ, kí acojó ãbị́rị́ sĩ, ãyánĩ sĩ, ãzíla ụ̃bọ̃gụ̃ ní kí naŋá sĩ.
66006009	Kãbĩlõmvá la mụ ãko sĩ bụ́kụ̃ tị ĩbĩjó tõwú rĩ nzị̃lé 'bo, ándre ãlĩtárĩ ị̃ndụ́ gá úríndí 'bá ándrá ụ'dị́lé ị́jọ́ Ãdróŋá drị̂ vú nzeŋá sĩ, ãzíla ã'ị̃táŋá ĩ'badrị́ Ãdróŋá agá ĩ'bã kí sĩ pá tujó ala gá mgbemgbe rĩ 'badrị̂ kí.
66006010	Za kí re, jọ kí, “Ãdróŋá ũkpó 'dị́pị, mi ãlá ru ãzíla mí alị́ ĩnzõ ku! Ĩ'di ụ́'dụ́ 'dụ sị́ míní amụ́jó 'bá ãma ụ'dị́lépi ụ̃nọ́kụ́ gá 'dĩ 'badrị́ ị́jọ́ rĩ lịjó ãzíla ĩ'baní drị̃rịma fẽjó?”
66006011	Ị́jọ́ 'dĩ 'bã ũngúkú gá, úfẽ ĩ'ba ãlu-ãlu ní bõngó imve sụ̃lé, ãzíla újọ ĩ'baní 'bã tẽ kí ásị́ ị̃gbẹ̃ sĩ, kpere ĩ'bã ãzí ãtí'bó rú, ãzíla 'bá Yẹ́sụ̃ ã'ị̃lépi rá 'dĩ 'bã kãlãfe ụ'dị́lé 'dĩ 'baní ca agá.
66006012	Ándre Kãbĩlõmvá nzị̃ ãko sĩ bụ́kụ̃ tị ĩbĩjó ázíyá rĩ 'bã tị. 'Dãá ũyãkĩyã ãmbógó la ũyã ãngũ, ị̃tụ́ uja ru ịnịbịrịcịcị rú cécé ị́nị́ áni, ãzíla ĩmbá uja ru ika rú ãrí áni.
66006013	Lẽlẽgó 'bụ̃ agá 'dĩ ri kí zõlé vụ̃rụ́ 'dõlé cécé wộmbẹ̃ ãráŋá mbalépi ku rĩ 'bã zõlé ãlụ́kụ́kụ̃ ũkpó la 'bã kí ayajó rĩ sĩ rĩ áni.
66006014	'Bụ̃ tra ru cécé kãrãtásĩ tralé rĩ áni, ãzíla 'bé kí ãngũ ru lịlépi ị̃yị́ agá rĩ trũ ãvĩ kí ãngũ ĩ'bã kí jõ sĩ adrujó rĩ gá rá.
66006015	'Bá ị́jọ́ Ãdróŋá drị̂ ã'ị̃lépi ku ũpi rú ãngũ drị̃ gá 'dĩ kí, ũpi ãnzị abe, ãmbogo ãsĩkárĩ 'badrị̂ trũ, 'bá málĩ trũ, 'bá ũkpó ru 'dĩ kî trũ, ãzíla ãti'bo kí abe, 'bá ãti'bo rú ku 'dĩ kí abe, ụ̃zị̃ kí ru ụ̃jị́gọ́ agá, ãzíla írã ị̃ndụ́ 'bé agâlé.
66006016	Jọ kí 'bé 'baní írã abe, “Ĩmi a'dé ãma drị̃ gá, ĩmi atrị ãma 'bá rilépi úmvúke drị̃ gá 'dã mẹ́lẹ́tị gá, ãzíla âdrã Kãbĩlõmvá drị̂ agá.
66006017	Ụ́'dụ́ ãmbógó âdrã ũmbã rú ĩ'badrị̂ acá 'bo, ã'di icó pá tulé drị̃ la tẽjó nĩ yã?”
66007001	Ị́jọ́ 'dã 'bã ũngúkú gá, ándre mãlãyíkã sụ tu kí pá wókõ ụ̃nọ́kụ́ ãni sụ 'dĩ kí agá. Rụ kí ãlụ́kụ́kụ̃ sụ ụ̃nọ́kụ́ drị̃ gá 'dĩ kí, umbé kí kí ãngũ li agá vũ drị̃ gá, ị̃yị́ ãmbógó 'dĩ kí agá, jõku ife kí agâ sĩ cí.
66007002	Ándre vâ mãlãyíkã ãzíla angá amụ́lé ị̃tụ́ 'bã ãfũ agâlé ru, drị́ la gá ícétáŋá Ãdróŋá ídri rú rĩ drị̂ cí. Umve mãlãyíkã sụ ĩ'baní ũkpó fẽjó sĩ vũ kí izajó mĩrĩ be rĩ kí ụ́'dụ́kọ́ ụrụgá sĩ.
66007003	“Ĩmi iza drĩ vũ kí mĩrĩ abe ãzíla ife kî trũ ku, kpere ãmaní ícétáŋá ĩbĩ agá 'bá ãtí'bó ru Ãdróŋá ãni 'dĩ kí androko gá.”
66007004	Má are dó kãlãfe 'bá sĩ ícétáŋá Ãdróŋá drị́ 'dã ĩbĩjó kí androko gá cí rĩ 'badrị̂ ĩ'di 144,000 angájó sụ́rụ́ mụdrị́ drĩ ị̃rị̃ Ịsịrayị́lị̃ drị̂ kí agá.
66007005	-
66007008	Sụ́rụ́ ãlu-ãlu agá 'bá 12,000: sụ́rụ́ Yụ́dã drị̂, Rụ́bẹ̃nị̃ drị̂, Gádĩ drị̂, Ásẹ̃rị̃ drị̂, Nãfũtálĩ drị̂, Mãnásẽ drị̂, Sị̃mọ́nị̃ drị̂, Lẹ́vị̃ drị̂, Ĩsãkárĩ drị̂, Zãbụ̃lọ́nị̃ drị̂, Yụ̃sụ́fụ̃ drị̂, ãzíla Bénzãmĩnĩ drị̂ agá pírí.
66007009	Ị́jọ́ 'dã 'bã ũngúkú gá, ándre áma drị̃lẹ́ gá 'dâ 'bá ũ'bí wẽwẽ rú, 'bá ãzí 'bã icólé lãlé ku, angájó sụ́rụ́ tị ndú-ndú gá, ínátị ndú-ndú gá, 'bá, ãzíla 'bá tị ndú-ndú jọlépi, 'dĩ 'baní pá tu agá bõngó imve trũ úmvúke ãmbõgõ ãni Ãdróŋá drị̂ andre gá, ãzíla Kãbĩlõmvá drị̃lẹ́ gá káci bị́ trũ drị́ gá.
66007010	Ngo kí úngó ụ́'dụ́kọ́ ụrụgá sĩ; “Patáŋá la angá Ãdróŋá ãmadrị́, rilépi úmvúke drị̃ gá rĩ drị́, ãzíla Kãbĩlõmvá drị́.”
66007011	Mãlãyíkã pírí utu kí pá, ce kí úmvúke ãmbõgõ ãrĩ andre 'bá ĩyõ, ãzíla ãko ãzí ídri rú sụ 'dã kí abe trộkị́lịrị. Tị̃ kí ãja vụ̃rụ́ úmvúke ãmbõgõ ãrĩ drị̃lẹ́ gâ sĩ Ãdróŋá ị̃nzị̃jó,
66007012	jọjó la: “Ámĩnã! Ãdróŋá ịcụ́ŋá, dị̃zã, ũndũwã, ãwã'dĩfô fẽŋá, ãzíla ũkpõ 'bã adru kí Ãdróŋá ãmadrị́ gá rĩ ni jã 'dâ. Ámĩnã!”
66007013	'Bá ĩyõ ãlu zị ma, “'Bá bõngó imve trũ 'dã kí ã'di kî, ãzíla angá (ãfũ) kí íngõlé?”
66007014	Má umvi, “Ãmbógó, ánị̃ kí ku, ínị̃ kí rá la mi 'i.” Ãmbógó jọ, “'Dĩ kí 'bá angálépi ũcõgõ ãmbógó kí ĩcãndĩjó rĩ kí agâ sĩ rĩ kí. Ũjĩ kí ĩ'bã bõngó kí Kãbĩlõmvá 'bã ãrí sĩ imve rú.
66007015	Ị́jọ́ 'dĩ sĩ, “Tu kí pá úmvúke ãmbõgõ ãni Ãdróŋá drị̂ drị̃lẹ́ gá, ãzíla ri kí ĩ'diní ãzị́ ngalé ị̃tụ́ kí ị́nị́ be jó ĩ'didrị̂ agá; ãzíla Ãdróŋá rilépi úmvúke ũpĩ ãni 'bụ̃ gâlé 'dã 'bã drị̃ gá rĩ la kí drị̃ gá hémã ãsõ nĩ.
66007016	Ãbị́rị́ icó kí fụlé ị̃dị́ ku, ị̃yị́ vị́ icó kí fụlé ị̃dị́ ku. Ị̃tụ́ icó kí ivélé ku, ị̃tụ́kã icó vâ kí zãlé ku.
66007017	Ã'dusĩku Kãbĩlõmvá pá tulépi úmvúke ãmbõgõ ãni rĩ 'bã drị̃lẹ́ gá rĩ, la adru 'bá kí tãmbalépi rĩ rú nĩ; ĩ'di kí agụ ị̃yị́ ídri drị́ kídí ru rĩ mvụlé. Ãzíla Ãdróŋá la mị́ndrẹ kí mịfị́ gá rĩ kí ịnị́ nĩ.”
66008001	Kãbĩlõmvá la mụ ãko sĩ bụ́kụ̃ tị ĩbĩjó ázị̂rị̃ rĩ nzị̃lé 'bo, ãngũ ĩyãŋã 'bụ̃ gâlé tútú sáwã were.
66008002	'Dã 'bã ũngúkú gá, ándre mãlãyíkã ázị̂rị̃ pá utulépi Ãdróŋá drị̃lẹ́ gá rĩ kí. Kí ãlu-ãlu drị́ gá úfẽ gũká.
66008003	Mãlãyíkã ãzí ãlu bãkụ́lẹ̃ idélé gólũdĩ sĩ rĩ trũ rĩ amụ́, ãzíla tu pá ãngũ ídétáŋá idéjó ãlĩtárĩ rú rĩ gá. Úfẽ ĩ'diní ãko ãjị́ trũ vĩrĩ ivélé Ãdróŋá ní la ĩyõ rú, úlẽ 'bã usa kí ã'ị̃táŋá 'bá Ãdróŋá ã'ị̃lépi rá rĩ 'badrị̂ abe, kí fẽjó ídétáŋá ru ãngũ ídétáŋá idéjó ãlĩtárĩ idélé gólũdĩ sĩ rĩ gá Ãdróŋá drị̃lẹ́ gá.
66008004	Ãcíkã ãko ãjị́ trũ vĩrĩ ivélé Ãdróŋá ní 'dã drị̂ kí ã'ị̃táŋá 'bá Ãdróŋá ã'ị̃lépi rá rĩ 'badrị̂ abe, tụ kí mãlãyíkã rụ̂ sĩ 'bụ̃ gá Ãdróŋá rụ̂lé angájó ãngũ sĩ ídétáŋá idéjó gólũdĩ sĩ 'dã gâlé.
66008005	'Dã 'bã ũngúkú gá, mãlãyíkã 'dụ bãkụ́lẹ̃ tá sĩ ãko ãjị́ trũ vĩrĩ ivélé Ãdróŋá ní 'dĩ, a'dụ́ ãcí ãlĩtárĩ gá rĩ 'bãlé ala gá, ãzíla ãsũ ĩ'di vụ̃rụ́ ụ̃nọ́kụ́ drị̃ gá 'dõlé. 'Dãá ãvi 'bã nĩŋá ndrí-ndrí rĩ ãfũ ụ̃kpẹ̃ŋá la ndụ̃rụ̃-ndrụ̃rụ̃ rĩ trũ ãzíla ũyãkĩyã trũ nĩ.
66008006	'Dã 'bã ũngúkú gá, mãlãyíkã ázị̂rị̃ gũkâ trũ drị́ gá cí 'dĩ itú kí ru bábá kí vujó.
66008007	Mãlãyíkã drị̃drị̃ rĩ vu gũká ĩ'didrị́ gá rĩ 'i, 'dãá sí i'dó zõlé vụ̃rụ́ 'dõlé, ãcí ru usalépi ãrí trũ rĩ ûsũ kí vụ̃rụ́ ụ̃nọ́kụ́ drị̃ gá 'dõlé. Ụ̃nọ́kụ́ 'bã wókõ ãlu na drị̃ gá rĩ ve ife, ãzíla ásé ị̃'bị ala gá rĩ abe pírí rá.
66008008	Mãlãyíkã ị̃rị̃ rĩ vu gũká ĩ'didrị́ gá rĩ 'i. Ãko ãzí indrélépi 'bé ãmbógó ãcî trũ la áni la, ú'be ĩ'di ị̃yị́ mĩrĩ drị̂ agâlé. Mĩrĩ 'bã wókõ ãlu na drị̃ gá rĩ uja ru ãrí ru.
66008009	Ãko pírí mĩrĩ agá ídri rĩ 'bã ãlu na drị̃ gá rĩ ũdrã kí rá, ãzíla mẹ́lị̃ mĩrĩ drị̃ gá rĩ 'bã ãlu na drị̃ gá rĩ andi kí rá.
66008010	Mãlãyíkã na rĩ vu gũká ĩ'didrị́ gá rĩ. Lẽlẽgó ãmbógó ãngũ jilépi tọ́cị̃ áni la a'dé 'bụ̃ gâlé, i'bé kídí ãzíla ị̃yị́ dịlépi dị̃-dị̃ rĩ 'bã ãzí ãlu na drị̃ gá rĩ kí drị̃ cí.
66008011	Lẽlẽgó 'dã 'bã rụ́ ụ̃jị́kị́rị́lị́ 'i. 'Bá wẽwẽ rú ị̃yị́ 'dã mvụlépi rĩ ũdrã kí rá, ã'dusĩku ị̃yị́ 'bã ãlu na drị̃ gá rĩ 'bã ru ujajó ũmbájírílí ru rĩ sĩ.
66008012	Mãlãyíkã sụ rĩ vu gũká ĩ'didrị́ gá rĩ rá. Ị̃tụ́ kí ĩmbá be ãzíla lẽlẽgó kî trũ anụ́ kí rá, ĩ'bã wókõ ãlu na drị̃ gá rĩ uja kí ru ị́nị́ ru, ãzíla wókõ ãlu na drị̃ gá rĩ ị̃tụ́ drị́ gá rĩ acá ịnị ru, ãzíla wókõ ãlu na drị̃ gá rĩ ị́nị́ drị̂ acá ịnịbịrịcịcị rú ị̃dị́-ị̃dị́.
66008013	Mâ ãngũ ndre agá 'bụ̃ gâlé ru, ándre yụ́kụ́ ãlu unga agá wị́lị́wị́lị́ ru áwáŋâ trũ, “Wọ́gọ̃! Wọ́gọ̃! Ũcõgõ 'bá ụ̃nọ́kụ́ gá rĩ 'banî, ã'dusĩku ã'du ị́jọ́ la mụ ru idélé gũká ụ́'dụ́kọ́ mụlépi akụ́lépi mãlãyíkã na vúlé 'dĩ 'bã kí mụlé vúlé rĩ kî sĩ nĩ yã?”
66009001	Mãlãyíkã tõwú rĩ la mụ gũká vúlé 'bo, ándre lẽlẽgó a'délépi 'bụ̃ gâlé vụ̃rụ́ 'dõlé rĩ, úfẽ drị́ la gá fụ̃ngụ́wã 'bụ́ ãsị̃ŋâ kóru rĩ drị́ gá rĩ 'i.
66009002	Lẽlẽgó la mụ 'bụ́ ãsị̃ŋâ kóru rĩ tị nzị̃lé 'bo, ãcíkã ãfũlépi ala gâlé rĩ mẽnú 'bã ãcíkã áni, ãzíla ãcíkã la atrị ị̃tụ́ kí mịfị́ 'bụ̃ be cí.
66009003	Ãcíkã agâlé úmbí ãfũ kí asị́lé vụ̃rụ́ ụ̃nọ́kụ́ drị̃ gá, úfẽ ĩ'baní ũkpõ cécé ítóniŋá ãngũ drị̃ gá rĩ 'badrị̂ áni.
66009004	Újọ ĩ'baní 'ba iza kí ásé ãzíla ife ãngũ drị̃ gá rĩ kí ku, rá la 'bá 'bání sĩ ícétáŋá Ãdróŋá drị̂ ĩbĩjó androko la gá ku 'dĩ kî.
66009005	Ûga ĩ'baní 'bá kí ụ'dị́lé úmgbé, 'bã ĩcõcõŋã kí kí ĩmbá tõwú, ãzá ĩ'baní ịsụ́lé rĩ 'bã ũcõgõ cécé ítóniŋá 'bã 'bá ũzãjó rĩ 'bã azájó rĩ 'bã áni.
66009006	Ĩmbá tõwú 'dã kí agá 'bá kí drã ndrụ̃ mịfị́ ika sĩ, icó kí ịsụ́lé la ku. Wó kí lẽ drãlé rá, drã la apá kí sĩ apá-apâ.
66009007	Úmbí 'dã i'dá kí cécé fãrásĩ ã'dị́ ãni itúlé bábá rĩ kí áni, mẹ́lẹ́tị la kí 'bádrị̂ áni, sụ̃ kí drị̃kã gá kõfíyã gólũdĩ rú la kí.
66009008	Drị̃'bị́ la kí drị̃'bị́ ũkú drị̂ áni, ãzíla sị́ la kí kẹ̃mị̃ drị̂ áni.
66009009	Ãko ĩ'bã kí sụ̃lé sĩ ru ágá atrịjó rĩ kí aya rú, ụ́pụ́pị́ la kí 'ụ ãsĩkárĩ wẽwẽ rú cẹ̃lépi fãrásĩ sĩ, ãzíla gárĩ ã'dị́ drị́ gá rĩ drị̂ áni.
66009010	Kótẽ la ãzíla ãko la ĩ'baní sĩ 'bá zãjó rĩ cécé ítóniŋá 'badrị̂ áni. Úfẽ ĩ'baní ũkpõ sĩ 'bá 'baní cãndí fẽjó cajó ĩmbá tõwú 'dĩpí.
66009011	Úpí kí drị̃lẹ́ gá rĩ mãlãyíkã angálépi 'bụ̃ ãsị̃ŋâ kóru rĩ agá rụ́ umvelé tị Yãhụ́dị̃ drị̂ sĩ Ãbãdónĩ 'i, ãzíla Gị̃rị́kị̃ tị sĩ Ãpọ̃lọ́nị́yọ̃ 'i rĩ.
66009012	Ũcõgõ drị̃drị̃ rĩ alị 'bo, índre ãzíla kí ị̃rị̃ kí amụ́ 'dĩ.
66009013	Mãlãyíkã ázíyá rĩ vu gũká ĩ'didrị́ gá rĩ rá, má are ụ́'dụ́kọ́ angájó ãlĩtárĩ gólũdĩ rú kónã sụ Ãdróŋá drị̃lẹ́ gá rĩ agâlé jọ,
66009014	“Mí ũtrũ mãlãyíkã sụ umbélé ị̃yị́ ãmbógó Ũfũrátĩ agá 'dã kí rá.”
66009015	Mãlãyíkã sụ ũtrũlé 'dã kí dó bábá ílí, ĩmbá ụ́'dụ́ ãzíla sáwã itúlé sĩ 'bá ãlu na drị́ gá, lẽlé ụ'dị́lé ụ̃nọ́kụ́ drị̃ gá 'dâ rá rĩ tẽjó.
66009016	Kãlãfe ãsĩkárĩ ãni mâ arelé itúlé rá rĩ 200,000,000 lãlé tí ĩyé áni la.
66009017	Ícétáŋá mâ ndrelé rĩ agá, ándre fãrásĩ kí 'bá rilépi drị̃ la gá rĩ kí abe, 'bá 'dã sụ̃ kí aya 'bara dị̃lépi lẽrẽlẽrẽ ika rú, kọ̃nị̃ kọ̃nị̃ rú, ãzíla yẹ́lọ̃ rú la kí jụ́jụ́ gá cí. Fãrásĩ 'bã drị̃kã kí indré cécé kẹ̃mị̃ drị̂ áni, tị la kí agá ãcí ãfũ kí ãcíkã trũ gbũ'dí ngụ̃ŋâ trũ ị̃rị́ ã'dị́ drị́ gá rĩ áni.
66009018	'Bá 'bã wókõ ãlu na drị̃ gá rĩ ũdrã kí jụ́wẹ̃ ũcõgõ fẽlépi na 'dĩ kí sĩ ãcí, ãcíkã ãzíla ĩŋmá ngụ̃lépi ị̃rị́ ãfũlépi fãrásĩ kí tị gá rĩ sĩ.
66009019	Ũkpó fãrásĩ 'dã 'badrị̂ kí kí tị gá, ãzíla kótẽ ĩ'badrị̂ kí agá. Kótẽ la kí drị̃kã trũ cécé ị̃nị̃ drị́ gá rĩ áni, ũjũ trũ sĩ 'bá ụ'dị́jó.
66009020	'Bá ị́mbị́ ũdrãlépi jụ́wẹ̃ 'dĩ sĩ ku rĩ, lẽ kí ásị́ ujalé ku ãko ĩ'baní idélé drị́ sĩ 'dĩ kí a'bejó. A'be kí úríndí ũnzí kí ãdroŋa idélé gólũdĩ sĩ, sílĩvã sĩ, drọ̃nọ́ sĩ, írã sĩ, ãzíla ife sĩ, ãngũ ndrelépi ku, ị́jọ́ arelépi ku vâ acị́lépi ku 'dĩ kí ị̃nzị̃ŋá ku.
66009021	Lẽ kí ásị́ ujalé ku 'bá ụ'dị́ŋá sĩ, ãndrị́kẹ sĩ, ãwụ̃ sĩ, ãzíla ụ̃gụ̃ sĩ.
66010001	Ị́jọ́ 'dã 'bã ũngúkú gá, ándre mãlãyíkã ãzí ũkpó ru la 'bã asị́ agá vụ̃rụ́ 'dõlé angájó 'bụ̃ gâlé. Bõngó ĩ'di 'bã sulé rĩ imve rú cécé ụ̃rụ́'bụ̃ áni ãzíla drị̃kã la gá 'dãá dị̃zã ãzí ãlápítí cécé gẹ́rị́ áni la; mẹ́lẹ́tị la indré cécé ị̃tụ́ áni ãzíla pá la kí cécé ãcí áni.
66010002	Rụ ĩ'didrị́ gá bụ́kụ̃ wereŋá tị nzị̃lé mgbọ la. 'Bã ru pá ãndá rĩ ị̃yị́ drị̃ gá, ãzíla pá ị̃jị́ rĩ ụ̃nọ́kụ́ drị̃ gá,
66010003	za re ụ́'dụ́kọ́ ụrụgá 'ụlépi cécé kẹ̃mị̃ ụ́'dụ́kọ́ áni la sĩ. Ĩ'di mụ zalé 'bo, ãvi ázị̂rị̃ rĩ ã'ị̃ kí tị la nĩ.
66010004	Ãvi 'dã kí mụ ị́jọ́ delé jọ agá 'bo, ma tí ãni rú lẽ agá ị́jọ́ ị́jộ lịŋá drị́ 'dã kí sĩ agá vụ̃rụ́. Wó má are ụ́'dụ́kọ́ angájó ụrụgâlé la jọ mání, “Ísĩ ị́jọ́ 'dĩ kí bụ́kụ̃ agá ku, mí a'bó kí cí.”
66010005	Ị́jọ́ 'dĩ 'bã ũngúkú gá, mãlãyíkã tá mání ndrelé pá 'bãlépi ị̃yị́ drị̃ gá, ãzíla ụ̃nọ́kụ́ drị̃ gá rĩ, inga ru drị́ ãndá rĩ sulé 'bụ̃ gâlé.
66010006	Ãzíla sõ ũyõ Ãdróŋá u'álépi ídri jã 'dâ, 'bụ̃ kí 'bãlépi ụ̃nọ́kụ́ trũ, ị̃yị́ trũ, ãzíla ãko ala gá 'dĩ kí abe pírí rĩ 'bã rụ́ sĩ. Mãlãyíkã jọ, “Ãdróŋá icó sáwã izalé ãzo rú ị̃dị́ ku!
66010007	Wó mãlãyíkã ázị̂rị̃ rĩ drĩ dó gũká ĩ'didrị́ rĩ vu 'bo, 'dã 'bã ũngúkú gá, Ãdróŋá la dó ị́jọ́ ĩ'di 'bã itúlé ãzíla ĩ'di 'bã zị̃lé zị̃-zị̃ rĩ kí tị de, cécé ándrá ĩ'di 'bã lũlé nãbịya 'baní rĩ áni.”
66010008	'Dã 'bã ũngúkú gá, má are vâ ụ́'dụ́kọ́ tá mání ị́jọ́ jọlépi angájó 'bụ̃ gâlé rĩ ị̃dị́, jọ, “Ímụ, mí a'dụ́ bụ́kụ̃ wereŋá tị nzị̃lé mgbọ mãlãyíkã pá ãndá rĩ 'bãlépi ị̃yị́ drị̃ gá, ãzíla ị̃jị́ rĩ 'bãlépi ụ̃nọ́kụ́ drị̃ gá 'dã drị́ gá 'dã 'i.”
66010009	Ámụ mãlãyíkã rụ̂lé, má a'ị́ 'bã ãfẽ mání bụ́kụ̃ wereŋá rĩ 'i. Jọ mání, “Í'dụ ãzíla ína ĩ'di. Ĩ'di ru 'bị̃ ími tị gá 'dâ ị̃lị́-ị̃lị́ ru cécé ãnụ́ áni, wó ĩ'di dra ími agâlé ũmbájírílí ru.”
66010010	Má a'dụ́ bụ́kụ̃ wereŋá 'dĩ mãlãyíkã drị́ gâlé, ána ĩ'di. Ãjị́ la áma tị gá 'dâ ị̃lị́-ị̃lị́ ru cécé ãnụ́ áni, wó ma mụ ĩ'di nalé tilé 'bo, áma 'a dra ũmbájírílí ru.
66010011	Mãlãyíkã jọ mání, “Mí ũlũ ị́jọ́ 'dĩ kí 'bá pírí tị ndú-ndú jọlépi rĩ 'baní, sụ́rụ́ ndú-ndú 'baní, ãzíla ũpi ndú-ndú 'banî.”
66011001	Úfẽ mání ĩbáká sĩ ãngũ 'bejó rĩ, ãzíla újọ mání, “Ímụ jó Ãdróŋá drị́ rĩ ụ̃'bị̃lé ãlĩtárĩ be, ílã 'bá Ãdróŋá ị̃nzị̃lépi rĩ kí 'dãá pírí.
66011002	Wó lẽ mí ụ̃'bị̃ wókõ la ãmvé rĩ ku, ã'dusĩku úfẽ ãngũ 'dĩ 'bá Yãhụ́dị̃ rú ku rĩ 'banî. Kí mụ táwụ̃nị̃ ãlá Ãdróŋá drị́ 'dĩ atulé sáwã were sĩ ĩmbá kãlị́ sụ drị̃ ị̃rị̃.
66011003	Ma mụ 'bá má ãni sãdínĩ rú ị̃rị̃ 'dĩ 'baní ũkpó fẽlé sĩ ị́jọ́ uyújó ụ́'dụ́ 1,260, kí ru sụ̃ ũcõgõ i'dajó bõngó ũyóró gụ̃tị́yã rú la sĩ.”
66011004	'Bá sãdínĩ rú ị̃rị̃ 'dĩ kí ife mị̃zẹ́yị́tụ̃ rú rĩ kî, ãzíla kí tárã ife ị̃rị̃ pá tulépi Ãdróŋá ụ̃nọ́kụ́ 'dĩ ũ'bãlépi pírí nĩ rĩ drị̃lẹ́ gá rĩ kî.
66011005	'Bá ãzí drĩ lẽ kí adrálé, kí mẹ́rọ́'bá lẽlépi kí adrálépi 'dã kí ivé ãcí ãfũlépi kí tị gá rĩ sĩ. 'Dĩ dó bãsĩ gẹ̃rị̃ mẹ́rọ́'bá ĩ'badrị̂ kí ụ'dị́jó rĩ.
66011006	'Bá 'dĩ kí ũkpõ trũ sĩ uzogó ugajó, 'bã 'dị ku kpere ĩ'baní ị́jọ́ Ãdróŋá drị̂ ũlũ agá. Kí vâ ũkpõ trũ ị̃yị́ kí ujajó ãrí ru, ãzíla ãngũ drị̃ gá jụ́wẹ̃ ũví ndú-ndú ajíjó sáwã cí rĩ gá ĩ'baní lẽlé rĩ áni.
66011007	'Bá 'dĩ drĩ kí ị́jọ́ ĩ'baní ũlũlé rĩ de 'bo, ụ̃bọ̃gụ̃ ãfũlépi 'bụ́ ãsị̃ŋâ kóru rĩ agâlé rĩ la ãfũ ã'dị́ 'dịlé ĩ'ba abe. Ĩ'di kí ndẽ rá ãzíla ĩ'di kí ụ'dị́ rá.
66011008	Ãvũ la kí mụ ru ulalé gẹ̃rị̃ ãmbógó táwụ̃nị̃ ĩyõ 'dã drị̂ agá, ãngũ sĩ Úpí ĩ'badrị̂ ipajó mũsãlá'bã sị́ gá rĩ gá, táwụ̃nị̃ 'dã 'bã rụ́ ícétáŋá ru rĩ kí Sõdómũ jõku Mị̃sị́rị̃ 'i.
66011009	Ụ́'dụ́ na nụ́sụ̃ 'dĩpí, 'bá ũví ndú-ndú, sụ́rụ́ ndú-ndú gá, tị ndú-ndú jọlépi 'dĩ amụ́ kí ãvũ la kí nị̃lé ãzíla uga kí kí ị̃sị̃lé úmgbé.
66011010	'Bá ãngũ drị̃ gá 'dĩ u'á kí pírí ãyĩkõ sĩ 'bá sãdínĩ rú ị̃rị̃ 'dĩ kí 'bã ũdrãŋá sĩ. 'Bá ri kí ãyĩkõ idélé ãzíla ãko ũfẽlé kí drĩdríŋĩ gá ãwã'dĩfô rú, ã'dusĩku nãbịya ị̃rị̃ 'dĩ fẽ kí ándrá ũcõgõ 'bã ãngũ drị̃ gá 'dĩ 'baní ambamba.
66011011	Wó ụ́'dụ́ na nụ́sụ̃ vúlé gá ãvẹ̃vị̃ ídri fẽlépi angálépi Ãdróŋá drị́ rĩ tõ ru kí agá, ãvũ 'dã angá kí ụrụgá pá tulé pá ĩ'badrị̂ sĩ, 'bá pírí ị́jọ́ 'dã ndrelépi ru idé agá cé rĩ ụ̃rị̃ ãmbógó la rụ kí nĩ.
66011012	'Bá sãdínĩ rú ị̃rị̃ 'dĩ are kí ụ́'dụ́kọ́ re 'bụ̃ gâlé ru, “Ĩmi amụ́ 'dõlé!” Íni 'dĩ mẹ́rọ́'bá ĩ'badrị̂ kí dị̃ kî ndre sĩ, ĩ'baní tụ agá ụ̃rụ́'bụ̃ agâ sĩ 'bụ̃ gâlé.
66011013	Sáwã ãlu-ãlu 'dã agá 'dãá, ũyãkĩyã ãmbógó la andi táwụ̃nị̃ 'dã 'bã wókõ ãlu mụdrị́ drị́ gá rĩ rá, ãzíla 'bá ũdrã álĩfũ ázị̂rị̃. 'Bá ị́mbị́ ru palépi ídri ũyãkĩyã 'dã agá rĩ, idé kí ụ̃rị̃ sĩ ãzíla fẽ kí dị̃zã Ãdróŋá 'bụ̃ gá rĩ nî.
66011014	Ũcõgõ ị̃rị̃ rĩ ukó rá, 'bo ũcõgõ na rĩ la amụ́ gbõrú.
66011015	Mãlãyíkã ázị̂rị̃ rĩ vu gũká ĩ'didrị̂. 'Dã 'bã ũngúkú gá, ụ́'dụ́kọ́ uzálépi rere la are ru 'bụ̃ gâlé jọ agá la, “Sụ́rụ́ pírí ụ̃nọ́kụ́ drị́ gá rĩ acá kí sụ́rụ́ Úpí ãmadrị̂ ãni la rú, ãzíla Kúrísĩtõ ĩ'didrị̂ ãni rú, ĩ'di dó sĩ mụ kí drị̃ celé jã 'dâ!”
66011016	'Bá ĩyõ kãlị́ ị̃rị̃ drị̃ sụ rilépi Ãdróŋá drị̃lẹ́ gá úmvúke ĩ'badrị̂ drị̃ gá ri, su kí mịfị́ vụ̃rụ́ Ãdróŋá ị̃nzị̃jó,
66011017	jọ kí: “Úpí Ãdróŋá Ũkpó 'Dị́pị, ú'dî'da cí, ãzíla ándrá cí rĩ! Ãfẽ míní ãwã'dĩfô míní ũkpõ mídrị̂ 'dụjó ãzíla i'dójó ãma drị̃ cejó rĩ sĩ.
66011018	Ũmbã na ándrá 'bá Yẹ́sụ̃ ã'ị̃lépi ku 'dĩ kí mínî, wó ũmbã mídrị̂ 'bã sáwã acá ú'dî'da 'bo. 'Dĩ sáwã ị́jọ́ lịjó 'bá ũdrãlépi rá rĩ kí drị̃ gá, ãzíla míní mî ãti'bo kí ũfẽjó rĩ 'i. Mi amụ́ 'bá mí ãni nãbịya rú rĩ kí ũfẽlé, 'bá mí ãni ãlápítí ị́jọ́ ũnzî kóru rĩ kí abe, 'bá pírí ími rụ́ ị̃nzị̃lépi ị̃nzị̃-ị̃nzị̃, i'dójó anzị kí sĩ kpere 'bá ĩyõ rĩ kî trũ. Ãzíla mi amụ́ 'bá pírí ándrá ị́jọ́ ũnzí idélépi ụ̃nọ́kụ́ drị̃ gá rĩ kí ị̃lị̃kị̃lé rá.”
66011019	'Dã 'bã ũngúkú gá, jó Ãdróŋá drị́ 'bụ̃ gâlé rĩ únzị̃ tị la mgbọ, ala gá 'dãá úndre sãndụ́kụ̃ tị icíma drị́ rĩ 'i. 'Dãá ãvi nĩ ndrí, ụ̃kpẹ̃ ndụ̃rụ̃-ndụ̃rụ̃, uzogó sí trũ ãmbógó la a'dé ãzíla ụ̃nọ́kụ́ pírí aya ru ũyãkĩyã ãmbógó ũkpó la sĩ.
66012001	Ándre ícétáŋá ãmbógó ụ̃sụ̃táŋá ru la i'da ru 'bụ̃ gá 'dãá; ũkú ãzí ru sụ̃lépi bõngó sĩ pãrã-pãrã cécé ị̃tụ́ áni, 'bã pá ĩmbá drị̃ gá, ãzíla kõfíyã lẽlẽgó trũ mụdrị́ drị̃ ị̃rị̃ la drị̃kã gá cí.
66012002	Ũkû ándrá 'a trũ, ngọ́tị́ la mụ ãzá tĩŋá drị̂ a'dụ́lé ũkpó ru 'bo, ri awálé awâ.
66012003	'Bo 'dã 'bã ũngúkú gá ícétáŋá ãzí rĩ i'da ru 'bụ̃ gá 'dãá. Ụ̃bọ̃gụ̃ ãzí ãmbógó ika la, drị̃kã trũ ázị̂rị̃, ãzíla újé trũ mụdrị́, ãzíla su kõfíyã ázị̂rị̃ ãmbõgõ ãrĩ kí drị̃kã 'dã kí agá cí.
66012004	Lẽlẽgó 'bụ̃ gá rĩ 'bã wókõ ãlu na drị́ gá rĩ alí kí asélé ayilé vụ̃rụ́ 'dõlé kótẽ ĩ'didrị̂ sĩ. Ụ̃bọ̃gụ̃ 'dĩ ri ũkú lẽlépi tĩlépi tĩ-tĩ 'dĩ ũmbãlé sĩ lẽjó ĩ'di 'bã ngọ́tị̂ najó rá drị̃ dó tĩ 'bo rĩ gá.
66012005	Tĩ ngọ́tị́ ágọ́bị́ úpí ru, ĩ'di amụ́ drụ́zị́ ũpĩ rụlé 'bá ãngũ drị̃ gá 'dĩ kí drị̃ gá pírí drị́ ũkpó aya áni rĩ sĩ. Ú'dụ ĩ'di 'bã ngọ́tị́ kpílo gbõrú Ãdróŋá rụ́ ụrụgâlé kpere úmvúke ãmbõgõ ãrĩ gâlé.
66012006	Ũkû apá dó ãngũ kõtórõ rú Ãdróŋá 'bã idélé ĩ'diní 'dã gâlé, Ãdróŋá ní mụjó u'ájó ĩ'di tãmbajó ĩmbá kãlị́ sụ drị̃ ị̃rị̃ rĩ gá.
66012007	Ã'dị́ ãfũ 'bụ̃ gâlé. Ãmbógó mãlãyíkã 'badrị́ Mị̃kãyị́lị̃ kí mãlãyíkã ĩ'didrị̂ abe 'dị kí ã'dị́ ụ̃bọ̃gụ̃ trũ úríndí ũnzí ĩ'didrị̂ abe.
66012008	Wó úndẽ Sĩtánĩ kí úríndí ũnzí ĩ'didrị̂ abe ã'dị́ gâlé rá, ádró dó kí 'bụ̃ gâlé rá.
66012009	Á'bé ụ̃bọ̃gụ̃ ãmbógó umvelé 'bá ị́jọ́ ũsõlépi vâ Sĩtánĩ 'i 'bá ụ̃nọ́kụ́ drị̃ gá 'dĩ kí ulélépi rĩ, 'dõlé mãlãyíkã ĩ'didrị́ kí abe.
66012010	Má are ụ́'dụ́kọ́ ị́jọ́ ajọ́lépi re la 'bụ̃ gâlé jọ, “Patáŋá Sụ́rụ́ Ãdróŋá drị̂ acá 'bo! Ãdróŋá i'da ũkpõ ĩ'di 'bã adrujó Úpí ru rĩ 'bo, ãzíla ũkpõ ngọ́pị̃ Kúrísĩtõ drị̂ 'bo! Ã'dusĩku 'bá 'bá ã'ị̃táŋá agá rĩ kí tõlépi ị̃tụ́ kí ị́nị́ be Ãdróŋá drị̃lẹ́ gá rĩ ádró ĩ'di 'bụ̃ gâlé rá. Á'bé ĩ'di 'bụ̃ gâlé rĩ sĩ ụ̃nọ́kụ́ gá.
66012011	Ndẽ kí Sĩtánĩ ãrí Kãbĩlõmvá drị̂ sĩ vâ ị́jọ́ mgbã vú nzeŋá sĩ, lẽ kí ru ídri mgbã rĩ gá ku ãzíla ĩ'bã kí ã'ị̃jó drãjó rá rĩ sĩ.
66012012	Ị́jọ́ 'dĩ sĩ, 'bụ̃, mí u'á ãyĩkõ sĩ, ãzíla 'bá pírí u'álépi ími agá 'dĩ kí abe! Wó ũcõgõ ãmbógó la ụ̃nọ́kụ́ drị́ ãzíla mĩrĩ drị́, ã'dusĩku ú'be Sĩtánĩ 'i ụ̃nọ́kụ́ drị̃ gá vụ̃rụ̂ lé ũmbã ãmbógó la trũ ãzíla nị̃ rá ụ́'dụ́ ĩ'didrị̂ acá kí ãni rú 'bo.”
66012013	Ụ̃bọ̃gụ̃ la mụ ndrelé la á'bé 'i ụ̃nọ́kụ́ drị̃ gá vụ̃rụ́ 'dõlé 'bo, i'dó ũkú ngọ́tị́ ágọ́bị́ tịlépi 'dĩ adrolé.
66012014	Úfẽ ũkú 'dĩ ní ụ́pụ́pị́ cécé yụ́kụ́ ãmbógó la ãni la kí ị̃rị̃, sĩ ngajó apájó ru zị̃jó ãngũ Sĩtánĩ 'bã sĩ icójó cajó ala gá ku rĩ gá, sĩ icójó ĩ'di tãmbajó ílí na nụ́sụ̃ 'dĩpí Sĩtánĩ 'ba aló rú sĩ ĩ'di ụrụ'bá ku.
66012015	Wó Sĩtánĩ wi ị̃yị́ ãmbógó la ũkú 'dĩ vú gâ sĩ, ị̃yị́ 'bã wụ̃ rú sĩ ĩ'di rá íni.
66012016	Wó ụ̃nọ́kụ́ ko ũkú 'dĩ 'bã ãzã, nzị̃ ru tị mgbọ ị̃yị́ tá ụ̃bọ̃gụ̃ 'bã wilé 'dĩ nzụjó rá.
66012017	Ị́jọ́ 'dĩ 'bã ũngúkú gá, ụ̃bọ̃gụ̃ acá dó ũmbájírílí ũkú 'dĩ nî, ãzíla inga dó ru mụlé ã'dị́ 'dịlé ĩ'di 'bã anzị kí abe; 'dĩ kí 'bá pírí ãzị́táŋá Ãdróŋá drị̂ kí tãmbalépi ãzíla ru ĩbĩlépi ị́jọ́ Yẹ́sụ̃ 'bã i'dalé ĩ'baní rĩ kí agá rĩ kí.
66012018	'Dĩ 'bã ũngúkú gá, Sĩtánĩ tu pá avị́lé ị̃yị́tị gá.
66013001	Ị́jọ́ 'dĩ 'bã ũngúkú gá, ándre ụ̃bọ̃gụ̃ ãzí 'bã ãfũ agá ị̃yị́ ãmbógó la agá ãmvé 'dõlé. Drị̃kã la kí ázị̂rị̃ ãzíla újé la kí mụdrị́, újé ãlu-ãlu sị́ gá kõfíyã ũpĩ ãrĩ cí. Ãzíla drị̃kã ãlu-ãlu drị̃ gá úsĩ ị́jọ́ Ãdróŋá u'dájó la.
66013002	Ụ̃bọ̃gụ̃ mání ndrelé rĩ indré ũ'dú áni, wó pá la kí ãmbógó ru únúkâ trũ ãsámbílí ru, ãzíla tị la cécé kẹ̃mị̃ ãrĩ áni. Sĩtánĩ fẽ ụ̃bọ̃gụ̃ 'dĩ ní ũkpõ ĩ'didrị̂, ãzíla úmvúke ĩ'didrị́ ũpĩ ãrĩ sĩ 'bá kí drị̃ cejó.
66013003	Ụ̃bọ̃gụ̃ 'dã 'bã drị̃kã ãzí ãlu rĩ gá ị́lụ́wẹ́ ãkõzá ãmbógó la ãni la ace nĩ. 'Bá ũ'bí ụ̃nọ́kụ́ drị̃ gá rĩ u'á kí ãkõzá ãmbógó drị̃kã la gá 'dã 'bã jaŋá rá rĩ sĩ ụ̃sụ̃táŋá sĩ, ãzíla bĩ kí ụ̃bọ̃gụ̃ vú.
66013004	'Bá pírí ị̃nzị̃ kí Sĩtánĩ 'i ã'dusĩku fẽ ũkpõ ĩ'didrị́ gá rĩ ụ̃bọ̃gụ̃ ní, ãzíla ị̃nzị̃ kí vâ ụ̃bọ̃gụ̃ ĩndĩ, jọ kí, “Ã'di cécé ụ̃bọ̃gụ̃ áni nĩ yã? Ã'di icó ĩ'di be ã'dị́ 'dịlé rá la nĩ yã?”
66013005	Ãdróŋá ã'ị̃ ụ̃bọ̃gụ̃ ní ị́jọ́ jọjó idemará ru, ãfó sĩ, vâ Ãdróŋá u'dájó ãzíla fẽ ĩ'diní ũkpõ sĩ ị́jọ́ 'dĩ kí idélé lú ĩmbá kãlị́ sụ drị̃ ị̃rị̃.
66013006	Nzị̃ dó tị i'dójó Ãdróŋá rụ́ u'dájó ãzíla ãngũ ĩ'didrị́ u'ájó rĩ be, ị́jọ́ ũnzíkãnã kí jọjó ĩ'di ụrụ'bá gá, ãzíla vâ 'bá pírí ĩ'di ã'ị̃lépi rá, u'álépi 'bụ̃ gá 'dĩ kí abe.
66013007	Úfẽ ĩ'diní ũkpó ã'dị́ 'dịjó 'bá ã'ị̃táŋá agá 'dĩ kí abe, ãzíla kí ndẽjó rá. Úfẽ vâ ĩ'diní ũkpõ ãmbõgõ najó 'bá ãngũ drị̃ gá, sụ́rụ́, ãzíla tị ndú-ndú 'dĩ kí drị̃ gá pírí.
66013008	'Bá ũri ndú-ndú ũ'bí ụ̃nọ́kụ́ drị̃ gá 'dâ 'dĩ kí ị̃nzị̃ kí ụ̃bọ̃gụ̃ 'dĩ 'i, 'dĩ kí 'bá rụ́ sĩlé bụ́kụ̃ ídri drị́ 'dĩ sĩ ú'bã drĩ ụ̃nọ́kụ́ ị̃ndụ́ ku rĩ kí. Bụ́kụ̃ ídri drị́ 'dĩ ĩ'di Kãbĩlõmvá ándrá 'dịlé rá rĩ drị̂.
66013009	'Bá bị́lệ trũ rĩ 'bã are ị́jọ́ 'dĩ 'i.
66013010	'Bá arụ́lé ã'dị́ gá rĩ kí ála kí agụ mãbụ́sụ̃ gá, 'Bá lẽlé ụ'dị́lé ménéŋá ã'dị́ drị̂ sĩ rĩ kí, ála kí ụ'dị́ ménéŋá ã'dị́ drị̂ sĩ rá. Ị́jọ́ 'dĩ lẽ ásị́ ị́jọ́ tajó jã rĩ kí ã'ị̃táŋá be 'bá Ãdróŋá drị̂ 'badrị́.
66013011	Ándre vâ ụ̃bọ̃gụ̃ ãzí ãfũ agá vũ agâlé, újé la kí ị̃rị̃ cécé kãbĩlõ drị̂ áni, wó ĩ'di ị́jọ́ jọ cécé Sĩtánĩ áni.
66013012	Ri vâ ũkpó pírí ụ̃bọ̃gụ̃ drị̃drị̃ 'dã drị̂ ayúlé ĩ'di kẹ̃jị́ gá, 'bã dó sĩ 'bá pírí ãngũ drị̃ gá rĩ kí ụ̃bọ̃gụ̃ tá drị̃drị̃ 'dã ị̃nzị̃lé, ãkõzá la tá ãmbógó rĩ sĩ jajó rá 'dĩ 'i.
66013013	Ụ̃bọ̃gụ̃ 'dĩ idé ícétáŋá ãmbogo-ãmbogo tálí ndú-ndú tré, fẽ ãcí a'dé angájó 'bụ̃ gâlé ụ̃nọ́kụ́ drị̃ gá 'bá pírí kí drị̃ gâ sĩ.
66013014	Ã'dusĩku ícétáŋá 'dã kí sĩ, úfẽ ĩ'diní ũkpõ tálí idéjó ụ̃bọ̃gụ̃ drị̃drị̃ 'dã kẹ̃jị́ gá, úlé dó sĩ 'bá ãngũ drị̃ gá rĩ kî. Fẽ ĩ'baní ãzị́táŋá sĩ í'dá ị̃nzị̃táŋá ru la idéjó ụ̃bọ̃gụ̃ sõlé ménéŋá sĩ, ãkõzâ trũ, ãzíla drĩ vâ u'álépi ídri 'dã nî.
66013015	Úfẽ ụ̃bọ̃gụ̃ 'dã ní ũkpõ ãvẹ̃vị̃ sĩ ídri fẽjó í'dá ãnãkpá kãyú 'dã ní sĩ icójó ị́jọ́ jọjó fẽjó la 'bá í'dá 'dã ị̃nzị̃lépi ku rĩ kí ụ'dị́jó rá.
66013016	Ãzíla ũŋmĩ 'bá pírí kí ũkpó sĩ, 'bá nírí, 'bá ĩyõ trũ, 'bá málĩ trũ, 'bá lẽmẽrí, ãzíla 'bá drị̃lẹ́mgbọ, 'bá ãtí'bó ru rĩ kí abe, ícétáŋá ũ'bãjó kí drị́ ãndá rĩ gá jõku ãndrõkõ gá.
66013017	Â'ị̃ ĩ'baní ãko ị̃tụ̃ndãlé jõku ĩgbãjó ku, drĩ kí adru ícétáŋá 'dã kóru rĩ gá, 'dĩ rụ́ ãnãkpá 'dã drị̂ jõku námbã rụ́ ĩ'didrị́ gá rĩ 'i.
66013018	Ị́jọ́ 'dĩ lẽ ũndũwã sĩ nị̃jó la. 'Bá ũndũwã trũ rĩ 'bã ịsụ́ námbã ụ̃bọ̃gụ̃ drị́ 'dĩ 'bã ífí, ĩ'di námbã 'bá ãni. Námbã ĩ'didrị́ rĩ 666.
66014001	Ándre Kãbĩlõmvá pá tu agá 'bé Zị̃yọ́nị̃ sị́ gá, 'bá trũ álĩfũ túrú ãlu kãlị́ sụ drị̃ sụ ĩ'di ru rụ́ sĩjó Átẹ́pị̃ drị̂ be kí androko gá cí rĩ kî.
66014002	Má are ụ́'dụ́kọ́ 'bụ̃ agâlé cécé ị̃yị́ 'delépi kụ̃rụ̃ 'ụlépi ãvi 'bã nuŋá ĩ'di 'bã kpẹ̃jó 'bo rĩ sĩ rĩ áni. Ụ́'dụ́kọ́ mâ arelé 'dã cécé 'bá ụ̃'dị́ colépi rĩ 'bã ụ̃'dị́ 'baní 'ụlé rĩ áni.
66014003	'Bá álĩfũ túrú ãlu kãlị́ sụ drị̃ sụ 'dĩ tu kí pá úmvúke drị̃lẹ́ gá, ãnãkpá ídri sụ ãzíla 'bá ĩyõ kãlị́ ị̃rị̃ drị̃ sụ 'dĩ kí drị̃lẹ́ gá, ri kí úngó ú'dí la ngolé, ĩ'baní nị̃lé nĩ á'dụ̂sĩ la. Kí lú 'bá Ãdróŋá 'bã unzelé 'bá ụ̃nọ́kụ́ drị̃ gá rĩ kí agá rĩ kî.
66014004	'Bá 'dĩ kí 'bá mịfị́ ãcí idélépi ku, Kãbĩlõmvá vú ũbĩlépi ãngũ pírí ĩ'diní mụjó rĩ gá rĩ kî. Kí 'bá unzelé drị̃drị̃ ũri 'bá 'badrị̂ kí agá fẽlé fẽtáŋá ãlá ru Ãdróŋá ní Kãbĩlõmvá be rĩ kî.
66014005	Ị́sụ́ kí tị gá ĩnzó ku, kí vâ ị́jộ kóru.
66014006	Ándre mãlãyíkã ãzí 'bã nga agá 'bụ̃ agá ágágá 'dãá, ị́jọ́ mgbã Yẹ́sụ̃ drị́ jã 'dâ rĩ ũlũ agá 'bá ụ̃nọ́kụ́ gá 'dĩ 'banî, sụ́rụ́ pírí, 'bá pírí ãzíla tị pírí ụ̃nọ́kụ́ drị̃ gá rĩ 'banî.
66014007	Jọ ị́jọ́ ụ́'dụ́kọ́ mgbọ sĩ re, “Ĩru Ãdróŋá 'i, ãzíla ĩmi ị̃nzị̃ ĩ'di ãmbõgõ ĩ'didrị́ gá rĩ sĩ! Ã'dusĩku sáwã ĩ'didrị́ 'bá pírí kí ị́jọ́ lịjó rĩ acá 'bo. Ĩmi ị̃nzị̃ 'bá 'bụ̃ kí 'bãlépi vũ be, mĩrĩ ãzíla kídí ị̃yị́ 'bã sĩ agájó rĩ abe rĩ ị̃nzị̃-ị̃nzị̃.”
66014008	Mãlãyíkã ãzí ị̃rị̃ rĩ bĩ vú la 'bụ̃ agá 'dãá, jọ, “Bãbụ̃lọ́nị̃ ãmbógó rĩ a'dé rá, a'dé vụ̃rụ́ 'bo, ĩ'di ándrá sụ́rụ́ pírí ị̃jọ̃tọ̃lépi íwá sĩ aza rú, ãzíla mịfị́ ãcí ãwụ̃ idéjó rĩ sĩ rĩ 'i.”
66014009	Mãlãyíkã na rĩ bĩ tá drị̃drị̃ 'dã kí vú jọ ụ́'dụ́kọ́ mgbọ sĩ, “'Bá ãzí drĩ ụ̃bọ̃gụ̃ ị̃nzị̃ rá, ĩ'di 'bã í'dá be, ãzíla drĩ kí ãlámã ĩ'didrị̂ ụlị́ kí androko gá, ãzíla drị́ gá,
66014010	kí ịmvụ́ ũmbã Ãdróŋá drị́ dralépi íwá ru rĩ sĩ, ũsũlé kópõ Ãdróŋá drị́ ũmbã drị̂ agá ũkpõ sĩ tré rĩ sĩ. Ála kí ĩcãndĩ ãcí anụ́lépi ku rĩ sĩ, mãlãyíkã ãlá rĩ kí drị̃lẹ́ gá, ãzíla Kãbĩlõmvá drị̃lẹ́ gá.
66014011	Ãcí kí ivéjó rĩ 'bã ãcíkã la tụ gbũ'dí ụrụgâlé jã 'dâ. 'Bá ụ̃bọ̃gụ̃ ị̃nzị̃lépi í'dá ĩ'didrị̂ be rĩ, avị́ kí ku ị̃tụ́ kí ị́nị́ be, ãzíla 'bá ĩ'di 'bã ãlámã ãzíla rụ́ ã'ị̃lépi rá rĩ, avị́ kí vâ ku ị̃tụ́ kí ị́nị́ be.”
66014012	Ị́jọ́ 'dĩ 'ba imbá 'bá Ãdróŋá ãni ãlá 'dĩ kí ásị́ sĩ ị́jọ́ tajó, ãzị́táŋá Ãdróŋá drị̂ tãmbajó, ãzíla ã'ị̃táŋá ĩ'badrị̂ 'bãjó Yẹ́sụ̃ agá.
66014013	Má are ụ́'dụ́kọ́ angájó 'bụ̃ agâlé jọ, “Ísĩ ị́jọ́ 'dĩ cí, drị̃lẹ́ba 'bá ũdrãlépi ãzị́ Úpí drị̂ agá ú'dî'da kpere drị̃lẹ́ gá rĩ 'banî.” “Wõyí ãndá,” Úríndí jọ rá, “Kí mụ avị́lé ãzị́ ũkpó ru ĩ'badrị̂ kí vúlé gá, ị́jọ́ ĩ'bã kí idélé múké rĩ la kí vú bĩ.”
66014014	Ándre áma drị̃lẹ́ gá 'bá cécé ngọ́tị́ 'bádrị̂ ri áni ri agá ụ̃rụ́'bụ̃ imve la drị̃ gá. Su drị̃ gá kõfíyã gólũdĩ rú la, ĩ'didrị́ gá ị́lị́ŋá ãcí la.
66014015	'Dãá mãlãyíkã ãfũ jó Ãdróŋá drị́ 'bụ̃ gá rĩ agâlé, jọ ụ́'dụ́kọ́ ụrụgá sĩ re 'bá rilépi ụ̃rụ́'bụ̃ drị̃ gá rĩ ní, “Mí i'dó dó ũri lãlé ménéŋá sĩ, ã'dusĩku ũri ụ̃nọ́kụ́ drị̃ gá rĩ mba kí dó 'dãá rá.”
66014016	'Bá rilépi ụ̃rụ́'bụ̃ drị̃ gá rĩ, 'dụ dó ménéŋá sĩ ũri kalépi ụ̃nọ́kụ́ drị̃ gá rĩ lajó, útra dó sĩ ũri ụ̃nọ́kụ́ drị̃ gá rĩ kí rá.
66014017	Mãlãyíkã ãzí rĩ ãfũ vâ jó Ãdróŋá drị́ 'bụ̃ 'dã agâlé, ĩ'di vâ ménéŋá ãcí la trũ drị́ gá.
66014018	Mãlãyíkã ãzí ãcí 'bã drị̃lẹ́ gá rĩ ãfũ ãlĩtárĩ gâlé, jọ ụ́'dụ́kọ́ mgbọ sĩ re 'bá ménéŋá ãcí 'dã trũ rĩ ní, “Í'dụ ménéŋá mí ãni ãcí 'dĩ 'i, mí ụlị́ zãbíbũ ífí kalépi rõnzõ nịlépi ụ̃nọ́kụ́ drị̃ gá 'dĩ kî.”
66014019	Mãlãyíkã 'dụ ménéŋá ĩ'didrị́ gá rĩ, i'dó zãbíbũ ífí kí tralé, ũsũ kí ãngũ ãmbógó sĩ kí nzijó ũmbã Ãdróŋá drị́ rĩ agá.
66014020	Tu kí kí ãngũ sĩ zãbíbũ sụ́ nzijó rĩ gá, 'dĩ táwụ̃nị̃ agá 'dãá ãmvé ãmvélé ru, ãzíla ãrí ãfũ dịlé ãko sĩ sụ́ la nzijó rĩ gâ sĩ, mgbi la mítã ãlu nụ́sụ̃, ãzo la ĩ'di 'bã dịjó rĩ máyị̃lị̃ túrú ị̃rị̃.
66015001	Ándre 'bụ̃ gâlé ícétáŋá ãzí ãmbógó ụ̃sụ̃táŋá ru la, mãlãyíkã ázị̂rị̃ rụ kí jụ́wẹ̃ ázị̂rị̃ ũmbã Ãdróŋá drị́ sĩ 'bá kí drị̃ arụ́jó rĩ 'bã ukójó rĩ.
66015002	Áma drị̃lẹ́ gá, ándre ãko ãzí i'dálépi mĩrĩ gĩlásĩ áni pãrã-pãrã, ru usalépi ãcí trũ la. 'Bá pá tulépi mĩrĩ tị gá rĩ kí, 'bá ụ̃bọ̃gụ̃ ndẽlépi rá, í'dá ĩ'didrị́ kí abe, ãzíla námbã ĩ'di i'dalépi rĩ abe la kî. Kí drị́ gá pírí ụ̃'dị́ Ãdróŋá 'bã fẽlé ĩ'baní colé úngó ngoŋâ trũ la kí cí.
66015003	Kí úngó Mụ́sã ãtí'bó Ãdróŋá drị́ rĩ drị̂ ngo agá Kãbĩlõmvá drị̂ be: “Úpí Ãdróŋá Ũkpó 'Dị́pị, ị́jọ́ mî idélé rĩ kí ãmbógótẽté ru ãzíla ụ̃sụ̃táŋá ru, mi Úpí sụ́rụ́ pírí 'badrị̂, gẹ̃rị̃ mídrị̂ kí ũnĩ-ambamba rú ãzíla pịrị-pịrị.
66015004	Úpí, 'bá pírí kí ími ị̃nzị̃ ãzíla kí idé mî sĩ ụ̃rị̃ sĩ, ã'dusĩku mi ũkpó 'dị́pị, dị̃zã rú, ãzíla mi ãlá ru ndú á'dụ̂sĩ, sụ́rụ́ pírí kí amụ́ ị̃nzị̃táŋá idélé ími drị̃lẹ́ gá, ã'dusĩku ị́jọ́ kpị míní idélé rĩ 'bá pírí ndre kí rá.”
66015005	'Dã 'bã ũngúkú gá, má inga tị ụrụgá, ándre jó Ãdróŋá drị́ 'dĩ jó hémã rú sĩ ị́jọ́ ĩ'didrị̂ kí vú nzejó rĩ únzị̃ tị la mgbọ 'bụ̃ gâlé.
66015006	Jó Ãdróŋá drị̂ agâlé, mãlãyíkã ázị̂rị̃ ãfũ kí jụ́wẹ̃ ázị̂rị̃ trũ drị́ gá nĩ, sụ̃ kí ru bõngó ãlá imve gụlépi gólũdĩ rú la sĩ.
66015007	Ãko ídri rú sụ 'dã 'bã ãzí ãlu rĩ fẽ mãlãyíkã ãlu-ãlu ázị̂rị̃ 'dã 'badrị́ bãkụ́lẹ̃ gólũdĩ rú tõlé tré-tré ũmbã Ãdróŋá u'álépi jã 'dâ rĩ drị̂ sĩ rĩ.
66015008	Jó Ãdróŋá drị̂ aga tré ãcíkã ãfũlépi dị̃zã Ãdróŋá Ũkpó 'Dị́pị drị́ rĩ sĩ, 'bá ãzí icó sĩ filé jó Ãdróŋá drị̂ agâlé ku, kpere mãlãyíkã ázị̂rị̃ 'dã kí bãkụ́lẹ̃ ázị̂rị̃ ũmbã ãni 'dã kí de agá ũsũ agá.
66016001	Má are ụ́'dụ́kọ́ ị́jọ́ jọlépi ũkpó ru re, angálépi jó Ãdróŋá drị́ 'bụ̃ gá rĩ agá rĩ jọ mãlãyíkã ázị̂rị̃ 'dã 'baní, “Ĩmụ ũmbã Ãdróŋá drị́ galépi bãkụ́lẹ̃ ázị̂rị̃ agá tré 'dĩ kí ũsũlé ụ̃nọ́kụ́ drị̃ gá.”
66016002	Mãlãyíkã drị̃drị̃ rĩ mụ sũ ũmbã bãkụ́lẹ̃ ĩ'didrị̂ agá rĩ ụ̃nọ́kụ́ drị̃ gá, bị́ ũnzíkãnã ãzákírílí la ce 'bá ãlámã ụ̃bọ̃gụ̃ drị́, ãzíla í'dá ĩ'didrị̂ kí ị̃nzị̃lépi rĩ kí ụrụ'bá gá.
66016003	Mãlãyíkã ị̃rị̃ rĩ ũsũ ũmbã ĩ'didrị́ bãkụ́lẹ̃ agá rĩ mĩrĩ agá, ị̃yị́ uja ru ãrí 'bá ãvũ rĩ drị́ gá rĩ drị̂ áni, ãko pírí mĩrĩ agá ídri rĩ ũdrã kí rá.
66016004	Mãlãyíkã na rĩ ũsũ ũmbã bãkụ́lẹ̃ ĩ'didrị́ rĩ agá rĩ ị̃yị́ dịlépi dị̃-dị̃ rĩ kí agá, ị̃yị́ kídí ru rĩ kí abe, ị̃yị́ uja kí ru pírí ãrí ru.
66016005	Má are mãlãyíkã ũkpó trũ ị̃yị́ drị́ gá rĩ jọ, “Mi 'bá ãlá ru ndú rĩ 'i, ị́jọ́ lịŋá mídrị́ 'dĩ kí kpị, mi ándrá cí, mi vâ ụ́'dụ́ pírí sĩ cí.”
66016006	'Bá 'dĩ asu kí ándrá mî 'bá ãlá rĩ kí ãrí nãbịya kí abe, ífẽ dó sĩ ĩ'baní ãrí mvụlé ĩ'bã kí lẽlé rĩ 'bã áni.
66016007	Má are ụ́'dụ́kọ́ ãlĩtárĩ gâlé jọ, “Ãndá-ãndá ru, Úpí Ãdróŋá Ũkpó 'Dị́pị, ị́jọ́ lịŋá mídrị́ kí kpị, ãzíla pịrị-pịrị.”
66016008	Mãlãyíkã sụ rĩ sũ ũmbã bãkụ́lẹ̃ ĩ'didrị̂ agá rĩ ị̃tụ́ drị̃ gá, fẽ dó ũkpõ ị̃tụ́ 'bá sị́ ní kojó ãcí ru sĩ 'bá kí zãjó.
66016009	Ị̃tụ́ 'bã sị́ ãcí'bíríto 'dã ivé dó kí, alụ́ kí dó sĩ Ãdróŋá 'i, ũkpõ jụ́wẹ̃ drị̂ kí sĩ adru jó drị̃ la gá rĩ 'i, gã kí ásị́ ujalé sĩ dị̃zã fẽjó ĩ'di nî úmgbé.
66016010	Mãlãyíkã tõwú rĩ sũ ũmbã ĩ'didrị́ bãkụ́lẹ̃ agá rĩ úmvúke ụ̃bọ̃gụ̃ drị̂ drị̃ gá, ãngũ ĩ'didrị́ ũpĩ najó ri uja ru pírí ịnịbịrịcịcị rú, 'bá ĩ'didrị̂ ucí kí ru ĩdra ãzá la sĩ,
66016011	alụ́ kí Ãdróŋá 'bụ̃ gá rĩ ãkõzá kí ụrụ'bá gá rĩ sĩ, ãzíla ãzá ĩ'bã kí talé rĩ sĩ lẽ kí ásị́ ujalé ku ị́jọ́ ũnzí ĩ'bã kí idélé rĩ kí sĩ.
66016012	Mãlãyíkã ázíyá rĩ sũ ũmbã bãkụ́lẹ̃ ĩ'didrị̂ agá rĩ ị̃yị́ dị̃lépi dị̃-dị̃ ãmbógó Ũfũrátĩ agá, ị̃yị́ ala gá rĩ nzụ rá, ãngũ ã'í a'bejó sĩ gẹ̃rị̃ nzị̃jó ũpi ị̃tụ́ 'bã ãfũ agâlé rĩ 'baní sĩ alịjó ãsĩkárĩ ĩ'badrị̂ kí abe.
66016013	Ándre úríndí ũnzí na i'dálépi cécé ụ́drụ́gọ́ áni la kí ãfũ agá Sĩtánĩ 'bã tị gá, ụ̃bọ̃gụ̃ tị gá, ãzíla nábị̃ ĩnzõ rú 'dĩ ụ̃bọ̃gụ̃ ãfũlépi vũ agá agâlé rĩ 'i rĩ tị gá Nábị̃ ĩnzõ rú 'dĩ ĩ'di ụ̃bọ̃gụ̃ ãfũlépi vũ agâlé rĩ 'i.
66016014	'Dĩ kí úríndí ũnzí Sĩtánĩ drị́ gá tálí ụ̃sụ̃táŋá ru rĩ kí idélépi rĩ kí. Mụ kí ũpi ụ̃nọ́kụ́ drị̃ gá 'dĩ 'ba rụ́ pírí, kî trajó sĩ amụ́jó ã'dị́ 'dịjó ụ́'dụ́ ãmbógó Ãdróŋá Ũkpó 'Dị́pị 'bã ị́jọ́ lịjó 'dã sĩ.
66016015	Yẹ́sụ̃ jọ, “Ĩmi adru mịfị́ trũ, ma amụ́ ụ̃gụ́'bá áni, drị̃lẹ́ba 'bá mịfị́ mgbọ, ãzíla bõngó ĩ'badrị̂ kí tãmbalépi ĩ'ba be kí ụrụ'bá gá rĩ 'banî, ị́sụ́ rú sĩ kí acị́ agá pílílí ru, drị̃nzá ịsụ́jó ũ'bí agá ku.”
66016016	Úríndí ũnzí 'dã tra kí dó ũpi kí ãsĩkárĩ ĩ'badrị̂ kí abe pírí ãngũ umvelé tị Yãhụ́dị̃ drị̂ sĩ Ãmãgẽdónĩ 'i rĩ gá.
66016017	Ị́jọ́ 'dĩ 'bã ũngúkú gá, mãlãyíkã ázị̂rị̃ rĩ la mụ ũmbã bãkụ́lẹ̃ ĩ'didrị̂ agá rĩ sũlé ũlí agá 'bo, ụ́'dụ́kọ́ zalépi re la angá úmvúke jó Ãdróŋá drị́ 'bụ̃ gá 'dã agâlé jọ, “Idé dó ru 'bo.”
66016018	Ãvi nĩlépi lẽrẽlẽrẽ ụ̃kpẹ̃lépi ụ́'dụ́kọ́ trũ ndụ̃rụ̃-ndụ̃rụ̃ rĩ ãzíla ũyãkĩyã ãmbógó ũnzí ũkpó jõ drĩ údu ru idélépi ku angájó ándrá vũ drĩ gá 'da 'bá 'bã agá la.
66016019	Táwụ̃nị̃ ãmbógó Bãbụ̃lọ́nị̃ drị́ 'dã asi ru wókõ na sĩ, táwụ̃nị̃ sụ́rụ́ ãzí rĩ 'badrị́ gá rĩ andi kí rá. Ãdróŋá agá ị́jọ́ Bãbụ̃lọ́nị̃ ãmbógó 'dã drị̂, fẽ dó ĩ'diní kópõ galépi ũmbã ĩ'didrị́ ũká íwá áni rĩ trũ rĩ mvụlé.
66016020	Ãngũ ru lịlépi ã'í ru ị̃yị́ agá rĩ kí 'bé abe ãvĩ kí rá.
66016021	Sí zõ angájó 'bụ̃ gâlé ãnzị-ãnzị rú, kị́lọ̃ kãlị́ tõwú u'delé 'bá kí drị̃ gá vụ̃rụ́ 'dõlé. Alụ́ kí dó sĩ Ãdróŋá 'i jụ́wẹ̃ sí drị̂ sĩ, ã'dusĩku jụ́wẹ̃ 'dĩ ũnzíkãnã rú trẹ̃yị́.
66017001	Mãlãyíkã ázị̂rị̃ bãkụ́lẹ̃ ázị̂rị̃ trũ drị́ gá 'dĩ 'bã ãzí ãlu rĩ amụ́ jọ mání, “Mí amụ́, ma mụ míní drị̃rịma fẽlé ũkú ndẽlépi ãwụ̃ sĩ rá rilépi ị̃yị́ drị̃ gá rĩ drị̂ kí i'dalé.
66017002	Ũpi ãngũ drị̃ gá 'dĩ idé kí ãwụ̃ ũkú 'dĩ be, 'bá ãmvé 'dĩ ĩmẽrã kí íwá ĩ'di ãni dralépi ũká 'dĩ sĩ, kí pírí idé kí dó sĩ ãwụ̃ ĩ'di sĩ.”
66017003	Mãlãyíkã 'dụ dó ma agụlé Úríndí sĩ ãngũ kõtórõ rú rĩ gâlé. Ándre ũkú rilépi ụ̃bọ̃gụ̃ ikamgberete la drị̃ gá rĩ, ụrụ'bá la gâ sĩ pírí rụ́ Ãdróŋá u'dájó la kí, ãzíla ụ̃bọ̃gụ̃ 'bã drị̃kã kí ázị̂rị̃, újéke la kí mụdrị́.
66017004	Ũkú 'dã sụ̃ bõngó gbẽtí trũ kọ̃nị̃-kõnị̃ rú, wãrã-wãrã rú dị̃lépi gólũdĩ rú pãrã-pãrã, ãzíla ŋálí ãjẹ̃ rú la abe. Rụ drị́ gá kópõ galépi tré ãko ngụ̃lé ũnzí, ãndị́ ru ãwụ̃ ĩ'didrị́ gá rĩ drị̂ kí abe.
66017005	Ãndrõkõ la gá úsĩ rụ́ ãzí ífí nị̃lé ku la, bãbụ̃lọ́nị̃ ãmbógó rĩ, andre ãwụ́'bá 'bã rĩ, ãzíla ũnzĩkãnã ụ̃nọ́kụ́ pírí rụlépi rĩ.
66017006	Ándre ũkú 'dã ĩmẽrã rá ĩ'di 'bã ãrí 'bá Ãdróŋá drị́ rĩ drị̂ kí mvụjó rĩ sĩ, 'dĩ kí 'bá ándrá ụ'dị́lé ã'dusĩku ĩ'bã kí Yẹ́sụ̃ ã'ị̃jó rĩ sĩ. Má u'á ụ̃sụ̃táŋá sĩ ma ĩ'di ndrejó rĩ sĩ.
66017007	Mãlãyíkã jọ mání, “Mi ụ̃sụ̃ ã'du ị́jọ́ sĩ? Ma mụ míní ị́jọ́ ífí nị̃lé ku ũkú 'dã drị́ ụ̃bọ̃gụ̃ ĩ'di ujílépi drị̃kã trũ ázị̂rị̃ újéke mụdrị́ 'dã 'bã drị̂ ífí i'dalé.
66017008	'Bá ãngũ drị̃ gá rụ́ sĩlé bụ́kụ̃ ídri drị̂ agá ku, i'dójó ãngũ 'bã agá rĩ kí drụ́zị́ ụ̃sụ̃-ụ̃sụ̃ drĩ kí ụ̃bọ̃gụ̃ 'dã ndre, ã'dusĩku ĩ'di ándrá ídri, ú'dî'da 'dáyụ, wó drị̃ drụ́zị́ ãfũ 'bụ́ ị̃ndụ́ ãsị̃lépi ku rĩ gâlé 'bo, ála dó mụ ĩ'di ị̃lị̃kị̃lé (drị̃ jalé) rá.
66017009	“Ị́jọ́ 'dĩ lẽ ũndũwã ãzíla nị̃táŋá. Drị̃kã ázị̂rị̃ 'dĩ kí 'bé ázị̂rị̃ ũkú 'dĩ 'bã rijó drị̃ la gá rĩ kî.
66017010	Kí vâ ũpi ázị̂rị̃ 'dĩ kî; kí ãzí tõwú rĩ a'dé kí rá, ãlu rĩ drĩ vâ cí, ãzí rĩ amụ́ drĩ vâ ku; drĩ amụ́ rá, ĩ'di lú u'á ụ́'dụ́ were.
66017011	Ụ̃bọ̃gụ̃ ándrá ídri cí, ú'dî'da yụ 'dĩ, ĩ'di bãsĩ úpí ázị̂rị̃ 'dĩ 'bã ãzí, amụ́ ãngũ rụlé vúlé vúlé ru ị̃dị́, ko drị̃ mụlé ị̃lị̃kị̃lé.
66017012	“Újé mụdrị́ míní ndrelé 'dĩ kî, kí ũpi mụdrị́ drĩ ũkpõ ịsụ́lépi ku, i'dólépi ũpĩ rụlépi ku 'dĩ kî, ála nga ĩ'baní ũkpõ fẽ sĩ ãngũ rụjó úpí ru ụ̃bọ̃gụ̃ be sáwã wereŋá ru.
66017013	Ũpi mụdrị́ 'dĩ icí kí ásị́ pírí ãlu, ãzíla ã'ị̃ kí pírí ũkpõ ĩ'badrị́ fẽlé ụ̃bọ̃gụ̃ nî.
66017014	Kí sĩ lẽ ã'dị́ 'dịlé Kãbĩlõmvá be, wó Kãbĩlõmvá 'bã 'bá ĩ'diní umvelé, ũpẽlé ãzíla ã'ị̃táŋá sĩ ĩ'di vú bĩlépi 'dĩ abe, kí kí ndẽ rá, ã'dusĩku ĩ'di adrujó Úpí ũpi 'bã drị̂ 'i, ãzíla ãmbógó ãmbogo 'bã drị̂ 'i rĩ sĩ.”
66017015	Mãlãyíkã jọ mání, “Ị̃yị́ míní ndrelé ũkú ãwụ́'bá ru 'dĩ 'bã sĩ rijó drị̃ la gá 'dĩ, kí 'bá ũ'bí kí, sụ́rụ́ pírí kí, ãzíla 'bá tị ndú-ndú jọlépi 'dĩ kí.
66017016	Ụ̃bọ̃gụ̃ ãzíla újé mụdrị́ míní ndrelé 'dĩ kí ãwụ́'bá 'dĩ ngụ̃ ũnzí. Kí ĩ'di ũtrũ a'belé pílílí ru, kí ĩzá la na rá, kí ĩ'di ivé ãcí sĩ, ãzíla kí ĩ'di ị̃lị̃kị̃lé rá.
66017017	Ã'dusĩku Ãdróŋá 'bã ị́jọ́ 'dĩ kí ásị́ gâlé sĩ ị́jọ́ ĩ'di 'bã lẽlé rĩ idéjó, ĩ'baní ã'ị̃jó la ũkpó ĩ'badrị́ ũpĩ drị̂ fẽjó ụ̃bọ̃gụ̃ ní sĩ ãngũ rụjó kpere ị́jọ́ Ãdróŋá drị̂ kí ru idé agá.
66017018	Ũkú míní ndrelé 'dã ĩ'di táwụ̃nị̃ ãmbógó ũpi ãngũ drị̃ gá rĩ kí drị̃ celépi rĩ 'i.”
66018001	'Dĩ 'bã ũngúkú gá, ándre mãlãyíkã ãzí asị́ agá 'bụ̃ gâlé vụ̃rụ́ 'dõlé ũkpó ãmbógó la trũ, ji ãngũ vũ drị̃ gá 'dâ imve tárá-tárá.
66018002	Za ụ́'dụ́kọ́ ụrụgá sĩ re jọ, “A'dé dó 'bo! Bãbụ̃lọ́nị̃ ãmbógó rĩ a'dé dó 'bo! Acá dó ụ̃jị́gọ́ úríndí ũnzí pírí ãndị́ ru rĩ 'bã kí sĩ ru zị̃jó rĩ rú, ãzíla jõrõvũ ãriŋa ũví ãndị́ ru ũnzíkãnã ngụ̃lé ũnzí rĩ 'bã kí sĩ u'ájó rĩ rú.
66018003	Ũkú 'dĩ ulé ũpi ãzíla 'bá ụ̃nọ́kụ́ gá 'dĩ kí pírí Ãdróŋâ gãlé úmgbé sĩ ãdroŋa ídri kóru rĩ kí ị̃nzị̃jó cécé ũkú ãwụ́'bá rĩ 'bã 'bá kí fẽlé azalé ãwụ̃ ĩ'di ãni azajó aza rĩ sĩ rĩ áni, ãzíla 'bá ụ̃nọ́kụ́ drị̃ gá tũjárĩ idélépi málĩ trũ 'dĩ, acá kí ãko trũ ĩ'di 'bã ú'áŋá ãjẹ̃ rú málĩ sĩ rĩ sĩ.”
66018004	Má are ụ́'dụ́kọ́ ãzí angájó 'bụ̃ gâlé jọ, “'Bá mádrị́ 'dĩ, ĩmi ãfũ ala gâlé rá fô! Ĩfi ị́jọ́ ũnzí ĩ'di ãni 'dã agâlé ku, ãzíla ĩmi ịsụ́ rú sĩ drị̃rịma ĩ'di 'bã mụlé ịsụ́lé rĩ kí ĩndĩ ku.
66018005	Ã'dusĩku ị́jọ́ ũnzí ĩ'didrị̂ ũdrõ kí ru ãmbógó ru kpere 'bụ̃ gâlé 'dã, ãzíla gẹ̃rị̃ ĩ'di ãni ũnzí rĩ 'bã ị́jọ́ agá kí Ãdróŋá ní rá.
66018006	Ĩmi ũfẽ ũnzĩkãnã ĩ'di 'bã idélé ĩmi rụ́ rĩ 'bã ãrígó tị pâlé ị̃rị̃, ị́jọ́ ĩ'di 'bã idélé rĩ kí vú sĩ. Bãkụ́lẹ̃ ĩ'didrị̂ agá, ĩmi usa ãko ũká ru pâlé ị̃rị̃ cécé ĩ'di 'bã usalé fẽlé ĩminí rĩ áni.
66018007	Ĩ'di 'bã ándrá ru ịpị́jó, ãzíla ãfó 'bãjó málĩ ĩ'didrị̂ kí sĩ rĩ áni, ĩmi ĩcõcõŋã ĩ'di, ĩfẽ ĩ'diní cãndí calépi ásị́ la alólépi rá la ã'dusĩku; 'bã ru ásị́ gá, ‘Ma ĩzóŋá úpí ru la, má adru ãwụ́zị́ ku, má icó sĩ ũcõgõ ịsụ́lé ãluŋá la ku.’
66018008	Ị́jọ́ 'dĩ sĩ, ụ́'dụ́ ãlu jụ́wẹ̃ 'dĩ kí amụ́ ũcõgõ fẽlé 'dejó drị̃ la gá, drã, drã áwáŋá ãzíla ãbị́rị́ rílẽ rú rĩ, ũkú 'dĩ la ve ãcí sĩ kící-kící, ã'dusĩku ị́jọ́ Úpí Ãdróŋá 'bã lịlé ĩ'di drị̃ gá rĩ sĩ.”
66018009	Ũpi ãngũ drị̃ gá ándrá ãwụ̃ idélépi ĩ'di sĩ, ru ũnũlépi málĩ ĩ'didrị̂ kí sĩ 'dĩ kí kí drụ́zị́ awá ãzíla ụ̃lụ́lụ́ u'bé ĩ'baní ãcí ĩ'di ivélépi rĩ 'bã ãcíkã ndrejó rĩ sĩ.
66018010	Ĩ'di 'bã drị̃ cịŋá 'bã ụ̃rị̃ sĩ, utu kí pá rárá ru, ụ̃lụ́lụ̂ trũ, “Wáwọ̃! Wáwọ̃! Mi táwụ̃nị̃ ãmbógó Bãbụ̃lọ́nị̃ la, táwụ̃nị̃ ãvẹ̃vị̃ trũ rĩ! Ími ị́jọ́ ãvĩ ũní 'dĩ áni yã?”
66018011	'Bá tũjárĩ idélépi ụ̃nọ́kụ́ drị̃ gá 'dĩ kí u'bé kí ụ̃lụ́lụ́ áwáŋâ trũ, ã'dusĩku 'bá ãzí ãlu ãko ĩ'bã kí ajílé rĩ kí ĩgbãlépi la 'dáyụ.
66018012	Ãko ĩ'bã kí ajílé ị̃tụ̃ndãlé rĩ kí, gólũdĩ wẽwẽ rú, sílĩvã, írã gụlépi pãrã-pãrã la kí, ímve, ŋálí, bõngó mịfị́ cãlé níríŋá rĩ, rángi ãko u'béjó kọ̃nị̃kọ̃nị̃ rú, bõngó gụlépi lẽrẽlẽrẽ, ãzíla ika rú, ife ngụ̃lépi ãjị́ trũ vĩrĩ, ãko idélé ĩwá sị́ sĩ, ãkójó idélé báwũ ãjẹ̃ ãmbógó sĩ 'dĩ kí, drọ̃nọ́, aya, ãzíla írã gbẽtí trũ ndú-ndú rĩ abe.
66018013	Ãko pírí ãjị́ fẽlépi, ãdu ngụ̃lépi vĩrĩ sĩ ụrụ'bá ifíjó, ãzíla ãdu nalé nãnã rĩ abe, ife sụ́ sĩ ĩmẽrãjó, ãnáfóró ngánõ ãni, tị́, kãbĩlõ, fãrásĩ, gãlĩgãlĩ ã'dị́ drị́ fãrásĩ 'bã selé, ãzíla 'bá ị̃tụ̃ndãlé ãti'bo rú rĩ kí abe.
66018014	'Bá tũjárĩ idélépi rĩ jọ kí, “Ãko pírí míní lẽlé mî ími ịpị́jó ãfó sĩ rĩ ukó kí rá. Ãyĩkõ ãzíla ũnĩ míní lẽlé ambamba 'dĩ kí dó mí ãni ku, ãvĩ kí dó kpítã, ãgõ kí dó ku.”
66018015	'Bá tũjárĩ idélépi ãko 'dĩ kí sĩ ĩ'bã kí sĩ málĩ ịsụ́jó Bãbụ̃lọ́nị̃ gá rĩ, tu kí pá rárá ru ụ̃rị̃ sĩ drị̃cị́rị̃ 'bá Bãbụ̃lọ́nị̃ gá rĩ 'bã kí cịlé 'dã ndrejó, u'bé kí dó ụ̃lụ́lụ́ áwáŋâ trũ.
66018016	Jọ kí, “‘Wáwọ̃! Wáwọ̃! Táwụ̃nị̃ ãmbógó Bãbụ̃lọ́nị̃, 'bá ala gá ru sụ̃lépi bõngó kĩríkĩrí ãjẹ̃ rú rĩ kí agá, kọ̃nị̃kọ̃nị̃ rú rĩ abe, ãko dị̃lépi gólũdĩ rú kí ụrụ'bá gá, ngílíngílí, ŋálí ãjẹ̃ rú 'dĩ abe rĩ kí yệ!
66018017	Málĩ mídrị́ wẽwẽ rú 'dĩ ãvĩ kí ũní 'dã áni yã!’ “Dẽrébã mẹ́lị̃ tị ujílépi, 'bá pírí acị́lépi ị̃yị́ agá mẹ́lị̃ sĩ ãzíla 'bá ãzị́ ngalépi mẹ́lị̃ agá rĩ utu kí pá rárá ru,
66018018	za kí ụ́'dụ́kọ́ ụrụgá sĩ ĩ'bã kí ãcíkã ãcí ĩ'di ivéjó rĩ ndre agá jọ kí, ‘Táwụ̃nị̃ ru ajílépi táwụ̃nị̃ ãmbógó 'dõ be rĩ íngõ 'i yã?’
66018019	“Umvú kí úfóró kí drị̃ gá, ụ̃lụ́lụ́, úzáŋá, ãzíla áwáŋâ trũ, “‘Wáwọ̃! Wáwọ̃! Táwụ̃nị̃ ãmbógó Bãbụ̃lọ́nị̃ yệ! Ãngũ ándrá 'bá pírí mẹ́lị̃ trũ ị̃yị́ agá rĩ 'bã kí sĩ acájó málĩ trũ ĩ'di 'bã málĩ kí sĩ rĩ kí ị̃lị̃kị̃ kí sáwã ãlu agá 'dã áni yã?
66018020	'Bụ̃ la, mí u'á ãyĩkõ sĩ ị́jọ́ ĩ'di ịsụ́lépi 'dĩ sĩ, ãyĩkõ 'bã fụ ĩmi 'bá Ãdróŋá drị́ 'dĩ, 'bá ụ̃pị́gọ́ŋá ru, ãzíla nãbịya abe. Ãdróŋá lị ị́jọ́ ĩ'di drị̃ gá gẹ̃rị̃ ándrá ĩ'di 'bã ĩminí ũcõgõ fẽjó rĩ drị̃ gá rĩ 'bo.’”
66018021	Mãlãyíkã ãlu ũkpó trũ la a'dụ́ írã kpakụ ãmbõgõ sĩ cécé írã ãná 'ịjó rĩ apí la, 'be ĩ'di mĩrĩ agá úzáŋâ trũ jọ, “Ála drụ́zị́ Bãbụ̃lọ́nị̃ ãmbógó rĩ 'be vụ̃rụ́ ũmbã ãmbógó la sĩ ãzíla ícó ĩ'di ndrelé ị̃dị́ ku,
66018022	ícó ími agá ụ́'dụ́kọ́ úngó ãni arelé, 'bá ụ̃'dị́ colépi jõku 'bá gũká vulépi rĩ abe ị̃dị́ ku. 'Bá úká dịlépi rĩ kí ị̂sụ́ kí ími agá ị̃dị́ ku, ãzíla írã ãná 'ịjó rĩ 'bã áwáŋá arelé ími agá ị̃dị́ ku.
66018023	Ãcí tárã drị̂ icó kolé ími agá ị̃dị́ ku, ụ́'dụ́kọ́ ãyĩkõ idéjó ị́zị́gọ́ 'bã ãni ị́zị́náká be rĩ ícó arelé la ị̃dị́ ku, ã'dusĩku 'bá ándrá míní tũjárĩ idélépi 'dĩ kí ándrá ãmbogo ụ̃nọ́kụ́ drị̃ gá rĩ kî. Ulé kí ándrá 'bá ụ̃nọ́kụ́ drị̃ gá rĩ kí ãndrị́kẹ mídrị̂ sĩ.
66018024	Ími agá ị́sụ́ mí asu ándrá ãrí nábị̃ 'badrị̂ kí, 'bá ãlá rĩ 'badrị̂ kí abe, ãzíla 'bá Ãdróŋá ãni míní ụ'dị́lé ụ̃nọ́kụ́ drị̃ gá 'dĩ kí pírí.”
66019001	'Dĩ 'bã ũngúkú gá, má are ụ́'dụ́kọ́ ũ'bí lãlé ku rĩ 'bã ãni 'bụ̃ gâlé úngó ngo agá, “Ãlẹ̃lụ́yã! Patáŋá ãzíla dị̃zã, ũkpõ kî trũ kí Ãdróŋá ãmadrị́ ãni,
66019002	ã'dusĩku ị́jọ́ ĩ'di 'bã lịlé ãndá-ãndá ru ãzíla kpị rĩ sĩ! Lị ị́jọ́ ãwụ́'bá ãmbógó 'bá ãngũ drị̃ gá 'dĩ kí ulélépi sĩ Ãdróŋá gãjó úmgbé sĩ ãdroŋa ídri kóru 'dĩ kí ị̃nzị̃jó cécé ũkú ãwụ́ rĩ 'bã 'bá ụ̃nọ́kụ́ gá rĩ kí uléjó rĩ áni rĩ drị̃ gá 'bo, ãzíla ũfẽ vâ ãrí ãtí'bó ĩ'didrị́ gá rĩ 'badrị̂ kí ãrígó tị ụrụ'bá la gá 'bo.”
66019003	Ngo kí vâ, “Ãlẹ̃lụ́yã ị̃dị́-ị̃dị́! Ãcíkã ĩ'di 'bã sĩ vejó rĩ tụ ụrụgâlé biri jã 'dâ.”
66019004	'Bá ĩyõ kãlị́ ị̃rị̃ drị̃ sụ, ãzíla ãko sụ ídri 'dã u'bé kí ru vụ̃rụ́ Ãdróŋá rilépi úmvúke ũpĩ drị̂ drị̃ gá rĩ ị̃nzị̃lé jọ kí, “Ámĩnã. Ãlẹ̃lụ́yã!”
66019005	Ụ́'dụ́kọ́ ãfũ angájó ãngũ úmvúke ũpĩ drị́ rĩ gâlé jọ, “Ị́cụ́ kí Ãdróŋá ãmadrị́ rĩ 'i, 'Bá ĩ'di 'bã ãti'bo rú i'dójó 'bá nírí sĩ cajó 'bá ĩyõ rĩ kí abe, 'bá ĩ'di rulépi 'dĩ kî.”
66019006	Má are ụ́'dụ́kọ́ 'ụlépi 'bá ũ'bí 'badrị̂ cécé ị̃yị́ kụ̃rụ̃ rĩ 'bã ụ́'dụ́kọ́ ru ãzíla ãvi ụ̃kpẹ̃lépi ndụ̃rụ̃-ndụ̃rụ̃ rĩ 'bã nujó rĩ áni: “Ãlẹ̃lụ́yã! Úpí ãma ãni Ãdróŋá Ũkpó 'Dị́pị ãngũ rụlépi nĩ rĩ nî.
66019007	Lẽ ãma ũnũ kí ãma ãyĩkõ sĩ, ãzíla ãfẽ kí ĩ'diní dị̃zã, ã'dusĩku ụ̃mụ̃ ũkú bĩjó Kãbĩlõmvá drị̂ acá 'bo, ãzíla ãmụ́rụ́gọ́ ĩ'didrị́ gá rĩ idé ru bábá 'bo.
66019008	Úfẽ ĩ'diní bõngó ãlápítí, dị̃lépi lẽrẽlẽrẽ la sụ̃lé.” ('Dĩ ídétáŋá ũnĩ-ambamba 'bá Ãdróŋá ãni ãlá rĩ 'badrị́ gá rĩ 'i.)
66019009	Mãlãyíkã jọ mání, “Ĩsĩ! ‘Drị̃lẹ́ba 'bá umvelé ụ̃mụ̃ ũkú bĩjó Kãbĩlõmvá drị̂ gá rĩ gá rĩ 'banî,’” ãzíla jọ vâ, “'Dĩ kí ị́jọ́ mgbã ãfũlépi Ãdróŋá drị́ gá rĩ kî.”
66019010	'Dâ má a'dé dó ĩ'di pálé gâ sĩ ĩ'di ị̃nzị̃jó, wó jọ mání, “Mí idé íni ku! Ma 'bá ãtí'bó ru Ãdróŋá ãni cécé mî áni la, ãzíla 'bá mî ádrị́pịka rú ị́jọ́ Yẹ́sụ̃ drị́ rĩ vú nzelépi rĩ kî áni, mí ị̃nzị̃ Ãdróŋâ áyụ, ã'dusĩku ị́jọ́ Yẹ́sụ̃ 'bã i'dálé kpị rĩ fẽ úríndí nãbịya 'baní ị́jọ́ vú nzejó ĩ'di drị̃ gá nĩ.”
66019011	Ándre 'bụ̃ nzị̃ ru tị mgbọ, ala gá 'dãá ándre fãrásĩ imve la tu pá 'dãá. 'Bá ụ̃cẹ̃lépi ĩ'di sĩ rĩ ála umve la, Ã'ị̃táŋá 'i, ị́jọ́ mgbã 'i, ĩ'di ị́jọ́ lị ị́jọ́ kpị sĩ ãzíla ĩ'di vâ ã'dị́ 'dị ị́jọ́ mgbã rĩ sĩ.
66019012	Ĩ'di 'bã mịfị́ kí dị̃ cécé ãcí 'bã idrakátị áni, su kõfíyã ũpĩ drị̂ kí wẽwẽ rú ĩ'di drị̃ gá, úsĩ ụrụ'bá la gá rụ́ 'bá ãzí 'bã ífí nị̃lé ku la, wó nị̃ ĩ'di ngá kí nĩ á'dụ̂sĩ.
66019013	Su bõngó ãzo rú ru ũnzõlépi mẹ́rọ́'bá ĩ'didrị̂ 'bã ãrí sĩ la, rụ́ ĩ'didrị́ gá rĩ Ị́jọ́ Ãdróŋá drị́ 'i.
66019014	Ãsĩkárĩ ũ'bí 'bụ̃ gá rĩ bĩ kí vú la, su kí ru bõngó imve ãlápítí la kí sĩ, ri kí cẹ̃lé fãrásĩ imve la kí sĩ.
66019015	Tị la gá ménéŋá ã'dị́ ãni sị́ ãcí la ãfũ nĩ, sụ́rụ́ ụ̃nọ́kụ́ drị̃ gá 'dĩ kí ũsõjó. “Ĩ'di kí drị̃ ce túré aya rú la sĩ,” tu pá ãngũ sĩ ũmbã Ãdróŋá Ũkpó 'Dị́pị drị́ ũká íwá áni rĩ nzijó rĩ gá.
66019016	Úsĩ rụ́ la bõngó ĩ'didrị̂ ụrụ'bá ãzíla ị̃lị́ la gá. Úpí ũpi 'bã rĩ ãzíla Ãmbógó ãmbogo 'bã rĩ.
66019017	Ándre mãlãyíkã pá tulépi ị̃tụ̂ agá ãriŋa ungalépi 'bụ̃ agá ágágá 'dãá rĩ kí umve agá ụ́'dụ́kọ́ mgbọ sĩ re, “Ĩmi amụ́ ĩmi tralé ukutáŋá ãmbógó Ãdróŋá 'bã 'bãlé rĩ gá.
66019018	Ĩmi amụ́ ĩzá 'bá 'dĩ 'badrị́ kí tilé, ãvũ ũpi 'badrị́ kí tilé ãmbogo ãsĩkárĩ 'badrị̂ trũ ãsĩkárĩ abe, ĩzá fãrásĩ 'badrị́ ãsĩkárĩ cẹ̃lépi fãrásĩ sĩ rĩ 'bã rĩ abe, ĩzá 'bá pírí ãti'bo rú ãzíla ãti'bo rú ku rĩ 'badrị̂ abe, ãzíla 'bá ĩyõ, 'bá nírí 'badrị̂ kî trũ.”
66019019	Ándre ụ̃bọ̃gụ̃, ãzíla ũpi ụ̃nọ́kụ́ drị̃ gá rĩ kí ãsĩkárĩ ĩ'badrị̂ kí abe tra kí ru ã'dị́ 'dịjó 'bá cẹ̃lépi fãrásĩ sĩ, ãzíla ãsĩkárĩ ĩ'didrị̂ kí abe rĩ kí abe.
66019020	Úndẽ dó ụ̃bọ̃gụ̃ 'i nábị̃ ĩnzõ rú ĩ'didrị́ tálí idélépi ĩ'di drị̃lẹ́ gâ sĩ 'bá kí uléjó ãlámã ụ̃bọ̃gụ̃ drị́ rĩ ũ'bãjó kí ụrụ'bá gá, ãzíla í'dá ĩ'didrị̂ ị̃nzị̃jó rĩ be rá. Ú'be dó ụ̃bọ̃gụ̃ kí nábị̃ ĩ'didrị́ ĩnzõ rú rĩ be ị̃rị̃ trá ídri rú ãcí ị̃yị́ mĩrĩ drị̂ áni, anụ́lépi ku rĩ agá.
66019021	Ụ́'dị́ ãsĩkárĩ ĩ'badrị̂ kí ménéŋá ã'dị́ drị́ ãcí ãfũlépi 'bá cẹ̃lépi fãrásĩ imve sĩ rĩ 'bã tị gá rĩ sĩ. Ãriŋa pírí ti kí dó ru ĩzá sĩ ĩ'ba kí lẽlé rĩ 'bã áni.
66020001	Ándre mãlãyíkã ãzí ãlu asị́ agá vụ̃rụ́ 'dõlé angájó 'bụ̃ gâlé, ĩ'didrị́ gá fụ̃ngụ́wã 'bụ́ ãsị̃ŋâ kóru rĩ drị́ gá rĩ 'i ãzíla nõrórõ ãnzị la drị́ la gá cí.
66020002	Rụ ụ̃bọ̃gụ̃ ándrá umvelé Sĩtánĩ 'i rĩ, úpí úríndí ũnzí 'badrị̂, umbé ĩ'di nõrórõ sĩ ílí álĩfũ ãlu.
66020003	Mãlãyíkã 'dụ ĩ'di 'belé 'bụ́ ãsị̃ŋâ kóru rĩ agá, ụ̃pị̃ 'bụ́ tị cí, icí Sĩtánĩ tị cí 'ba ulé rû sĩ sụ́rụ́ ụ̃nọ́kụ́ drị̃ gá 'dĩ kí ị̃dị́ ku benĩ kpere ílí álĩfũ ãlu 'dã kí ukó agá. 'Dã vúlé gá, ála mụ ĩ'di ayụlé sáwã were sĩ.
66020004	Ándre úmvúke ũpi 'badrị̂ kí 'bá rilépi drị̃ la gá rĩ kí abe, úfẽ ĩ'baní ũkpõ sĩ ị́jọ́ lịjó rĩ. Ándre vâ úríndí 'bá ándrá ụ'dị́lé ĩ'bã kí ị́jọ́ Ãdróŋá drị́ mgbã Yẹ́sụ̃ agá rĩ vú nzejó rĩ sĩ rĩ kí, 'bá ụ̃bọ̃gụ̃ ị̃nzị̃lépi ku, ã'ị̃ kí í'dá ĩ'di ãni ũ'bãlé ãndrõkõ gá, ãzíla drị́ gá ku rĩ kî. Angá kí pírí ídri rú ũpĩ nalé Yẹ́sụ̃ Kúrísĩtõ be ílí álĩfũ ãlu.
66020005	'Dĩ angáŋá 'bá drãlépi rá rĩ 'badrị́ drị̃drị̃ rĩ 'i. 'Bá pírí ũdrãlépi rá rĩ icó kí angálé ídri rú ku kpere ílí álĩfũ ãlu 'dã 'bã ukó agá.
66020006	Drị̃lẹ́ba ãzíla ãyĩkõ ãmbógó ru 'bá ãlá ãngũ ịsụ́lépi ángáŋá drị̃drị̃ rĩ agá rĩ gá rĩ 'banî. Wó drã ị̃rị̃ rĩ 'bã ũkpõ icó kí rụlé ku, kí adru ãtalo Ãdróŋá 'bã ãni Yẹ́sụ̃ Kúrísĩtõ be, ãzíla kí ũpĩ na ĩ'di trũ ílí álĩfũ ãlu.
66020007	Ílí álĩfũ ãlu rĩ drĩ kí ukó rá, mãlãyíkã la dó mụ Sĩtánĩ ayụlé mãbụ́sụ̃ gâlé rá.
66020008	Sĩtánĩ dó mụ sụ́rụ́ ụ̃nọ́kụ́ drị̃ gá wókõ sụ 'dĩ kí tralé, 'dĩ kí sụ́rụ́ umvelé Gọ́gị̃ kí Mãgọ́gị̃ be sĩ ã'dị́ 'dịjó. Ũ'bĩkãnã ĩ'badrị̂ cécé cínákí mĩrĩ tị gá rĩ áni.
66020009	Iré kí ru ụ̃nọ́kụ́ drị̃ gâ sĩ pírí, ce kí ãngũ 'bá Ãdróŋá drị̂ 'badrị̂ kí rị́, táwụ̃nị̃ ãmbógó ĩ'diní lẽlé rĩ abe. Wó ãcí a'dé angájó 'bụ̃ gâlé, ivé kí rá.
66020010	Sĩtánĩ ándrá 'bá kí ulélépi rĩ, ú'be dó ĩ'di ãcí ị̃yị́ mĩrĩ drị̂ áni anụ́lépi ku ándrá sĩ ụ̃bọ̃gụ̃ kí u'béjó nábị̃ ĩnzõ rú rĩ kí abe rĩ agá, kí mụ ũcõgõ ịsụ́lé ị̃tụ́ kí ị́nị́ be jã 'dâ.
66020011	Ándre úmvúke ãmbógó imve la, Ãdróŋá ri drị̃ la gá. Ụ̃nọ́kụ́ kí 'bụ̃ be apá kí ĩ'di 'bã drị̃lẹ́ gá rá, i'dá kí ị̃dị́ ku.
66020012	Ándre 'bá ũdrãlépi rá, 'bá ĩyõ rú, ãzíla níríŋá rĩ kí abe, pá tu agá úmvúke Ãdróŋá drị̂ drị̃lẹ́ gá. Únzị̃ bụ́kụ̃ kí tị; bụ́kụ̃ tị nzị̃lé 'dã kí agá rĩ ĩ'di bụ́kụ̃ ídri drị́ gá rĩ, úlị ị́jọ́ 'bá ũdrãlépi rá rĩ 'badrị̂ kí ị́jọ́ ĩ'bã kí idélé sĩlé bụ́kụ̃ kí agá rĩ kí vú sĩ.
66020013	'Bá ịmvụ́lépi ị̃yị́ sĩ rĩ kí angá kí ídri rú, ãzíla 'bá ũdrãlépi rá ị̃sị̃lé ị̃nádrị̃ gá rĩ angá vâ ídri rú, úlị 'bá kí ị́jọ́, ị́jọ́ ĩ'ba kí idélé rĩ kí vú sĩ.
66020014	Drã kí ị̃nádrị̃ be u'bé dó kí ãcí ị̃yị́ mĩrĩ drị̂ áni rĩ gá, 'dĩ dó drã ị̃rị̃ rĩ.
66020015	Ụ́'dụ́ 'bá kí ị́jọ́ lịjó 'dã sĩ, 'bá rụ́ sĩlé bụ́kụ̃ ídri drị̂ agá ku rĩ, ála mụ ĩ'di 'belé ãcí ị̃yị́ mĩrĩ drị̂ áni rĩ agá.
66021001	Ándre 'bụ̃ ándrá údu drị̃drị̃ rĩ kí ụ̃nọ́kụ́ údu drị̃drị̃ rĩ trũ, mĩrĩ ala gá rĩ kî trũ ãvĩ kí rá, ándre dó 'bụ̃ ú'dí rĩ kí ụ̃nọ́kụ́ ú'dí rĩ be ũ'bã kí dó ru.
66021002	Ándre táwụ̃nị̃ ãmbógó ãlá, Yẹ̃rụ́sãlẹ́mụ̃ ú'dí rĩ asị́ agá 'bụ̃ gá Ãdróŋá rụ̂lé bábá ãmụ́rụ́gọ́ ru sụ̃lépi nzírí nzírí ágô drị̃ tẽlépi rĩ áni.
66021003	Má are ụ́'dụ́kọ́ ị́jọ́ jọlépi re la ãfũ úmvúke agâlé jọ, “I'dójó ãndrũ drị̃lẹ́ gâlé, Ãdróŋá la dó u'á 'bá abe ã'dusĩku lị́cọ́ ĩ'didrị̂ dó 'bá kí drĩdríŋĩ gá 'dĩ, Ãdróŋá la dó u'á 'bá abe 'bá kí dó adru ĩ'di 'bã 'bá ru.
66021004	Ãdróŋá la ũcõgõ ĩ'badrị̂ kí de rá, ĩ'di kí mị́ndrẹ ịnị́ rá. Drã, ũcõgõ, áwáŋá, jõku ãzá taŋá la adru 'dáyụ, ã'dusĩku ị́jọ́ ụ̃kụ rĩ ukó kí rá.”
66021005	Úpí Ãdróŋá rilépi úmvúke drị̃ gá rĩ jọ, “Ísĩ ị́jọ́ 'dĩ kí vụ̃rụ́, ma ãko pírí kí 'bã ú'dí ru, ã'dusĩku ị́jọ́ ma jọlé 'dĩ kí mgbã la kí vâ sĩ ásị́ 'bãjó drị̃ la gá rá la.”
66021006	Jọ mání, “Ị́jọ́ 'dĩ idé kí ru 'bo, ma Ãlífã 'i ãzíla Ũmégã 'i ífí la í'dóŋá ãzíla ãsị̃ŋá. 'Bá ị̃yị́vị́ 'bã ndẽlé rá rĩ ní ma ị̃yị́ kídí ru ídri ukólépi ku rĩ fẽlépi rĩ drị́ gá rĩ fẽ mvụlé ị̃sálị ãjẹ̃ kóru.
66021007	'Bá agalépi ã'ị̃táŋá sĩ rá rĩ la mụ ãko 'dĩ kí ịsụ́lé ĩ'di 'bã ãko rú mádrị́, ma adru Ãdróŋá ĩ'didrị̂, ĩ'di dó adru ngọ́tị́ má ãni.
66021008	Wó 'bá idélépi ụ̃rị̃ sĩ ku, 'bá ã'ị̃táŋâ kóru, 'bá ị́jọ́ ũnzí idélépi, 'bá 'bá kí ụ'dị́lépi, 'bá ãwụ́'bá ru, 'bá tálí ĩnzõ rú idélépi, 'bá úlé ru, 'bá ãdroŋa ĩnzõ rú rĩ kí ị̃nzị̃lépi rĩ kí abe, ãzíla 'bá pírí ĩnzó'bá ru 'dĩ kí abe ãngũ ĩ'badrị́ gá rĩ ãcí ị̃yị́ mĩrĩ drị̂ áni anụ́lépi ku rĩ 'i. 'Dĩ drã ị̃rị̃ rĩ 'i.”
66021009	Mãlãyíkã ándrá ázị̂rị̃ bãkụ́lẹ̃ ázị̂rị̃ galépi tré-tré jụ́wẹ̃ ãsị̃jó ázị̂rị̃ sĩ rĩ bã ãzí ãlu rĩ jọ mání, “Mí amụ́, ma mụ míní ãmụ́rụ́gọ́ ũkú ru ãrụ́sụ̃ Kãbĩlõmvá drị́ rĩ i'dálé.”
66021010	Mãlãyíkã 'dụ ma Úríndí agâ sĩ 'bãlé 'bé ãzo la sị́ gá, i'da mání Yẹ̃rụ́sãlẹ́mụ̃ táwụ̃nị̃ ãmbógó ãlá angálépi 'bụ̃ gá Ãdróŋá rụ̂lé rĩ 'i,
66021011	ãzíla ri dị̃lé ãcí imve jõku dị̃zã Ãdróŋá drị̂ sĩ pãrã-pãrã, ĩ'di 'bã lẽrẽlẽrẽ cécé írã ãjẹ̃ rú rĩ 'bã dị̃lé ãzíla gĩlásĩ 'bã gụlé pãrã-pãrã rĩ áni.
66021012	Bõrõ la mére rú rĩ ãmbógó ru ãzo rú, kẹ̃jị́tị trũ mụdrị́ drị̃ ị̃rị̃ ãzíla mãlãyíkã mụdrị́ drị̃ ị̃rị̃ kẹ̃jị́tị kí andre tẽlépi rĩ kí, ãzíla úsĩ rụ́ ínátị sụ́rụ́ mụdrị́ drị̃ ị̃rị̃ Ịsịrayị́lị̃ 'badrị́ gá rĩ kî.
66021013	Kẹ̃jị́tị kí agá kẹ̃jị́tị na rĩ kí ị̃tụ́ 'bã ãfũ agâlé ru, kẹ̃jị́tị na rĩ kí ụ́rụ́lé ru, kẹ̃jị́tị na rĩ kí ándrálé ru ãzíla kẹ̃jị́tị na rĩ kí ị̃tụ́ 'bã 'de agâlé ru.
66021014	Írã bõrõ 'dĩ ị̃ndụ́ ãrị̃lépi rĩ kí mụdrị́ drị̃ ị̃rị̃, drị̃ la gá úsĩ rụ́ 'bá ụ̃pị́gọ́ŋá ru Kãbĩlõmvá drị́ mụdrị́ drị̃ ị̃rị̃ 'dĩ kí rụ́.
66021015	Mãlãyíkã ị́jọ́ jọlépi má be rĩ drị́ gá ĩbáká gólũdĩ rú sĩ táwụ̃nị̃ ụ̃'bị̃jó, kẹ̃jị́tị la kî trũ ãzíla vâ ãbĩ la abe rĩ.
66021016	Táwụ̃nị̃ 'dã 'bã wókõ sụ 'dĩ kí pírí trũtrũ, mgbọ la kí ãzo la abe pírí kî trũtrũ. Mãlãyíkã ụ̃'bị̃ dó táwụ̃nị̃ 'dã 'i ĩbáká ĩ'didrị́ gá rĩ sĩ, ịsụ́ ĩ'di 'bã ãzo, mgbọ la 'i, ãzíla ãzo la ụrụgâlé ru rĩ wókõ pírí sĩ máyị̃lị̃ álĩfũ ãlu túrú sụ.
66021017	Mãlãyíkã ụ̃'bị̃ bõrõ 'bã tị dẹngụ la fị́tị̃ túrú ị̃rị̃ mụdrị́ drị̃ ázíyá, ụ̃'bị̃ ĩ'di ãko 'bá kí sĩ ãko ụ̃'bị̃jó rĩ sĩ.
66021018	Úsị bõrõ 'dã fézã umvelé yãsípẽ rĩ sĩ, wó táwụ̃nị̃ 'dã ídé ĩ'di pírí gólũdĩ mgbã ãndị́ kóru rĩ sĩ, ĩ'di i'dá ulepete cécé gĩlásĩ áni.
66021019	Írã sĩ bõrõ ị̃ndụ́ ãrị̃jó rĩ kí ú'bé kí írã gbẽtí trũ ãjẹ̃ rú 'dĩ kí sĩ. Írã drị̃drị̃ rĩ yãsípẽ 'i, ị̃rị̃ rĩ sãpírẽ 'i, na rĩ kãlẽsédónĩ 'i, sụ rĩ ị̃mãrãlị́dẹ̃ 'i,
66021020	tõwú rĩ kãrãdõníkẽ 'i, ázíyá rĩ kãrĩnẽlíyã 'i, ázị̂rị̃ rĩ kũrũsõlótẽ 'i, ãrõ rĩ bẽrílẽ 'i, úrômĩ rĩ tõpázĩ 'i, mụdrị́ rĩ kũrĩsõpásẽ 'i, mụdrị́ drị̃ ãlu rĩ jãsị̃nị́tị̃ 'i, mụdrị́ drị̃ ị̃rị̃ rĩ ãmẽtẽyĩsítĩ 'i.
66021021	Kẹ̃jị́tị mụdrị́ drị̃ ị̃rị̃ 'dã kí ídé kí ŋálíká ãjẹ̃ rú la sĩ, kẹ̃jị́tị ãlu-ãlu ŋálíká ũví ãlu sĩ. Gẹ̃rị̃ táwụ̃nị̃ 'dã drị̂ kí gólũdĩ mgbã pílílí i'dálépi lẽrẽlẽrẽ gĩlásĩ áni rĩ sĩ.
66021022	Ándre jó Ãdróŋá drị̂ táwụ̃nị̃ 'dã agá 'dãá ku, ã'dusĩku jó ĩ'didrị̂ Úpí Ãdróŋá Ũkpó 'Dị́pị kí Kãbĩlõmvá be.
66021023	Táwụ̃nị̃ 'dã lẽ 'bãngá ĩmbá kí ị̃tụ́ be dị̃lé ĩ'di drị̃ gá ku, ã'dusĩku dị̃zã Ãdróŋá drị̂ ĩ'di 'bã ãcí ru nĩ, tárã ĩ'didrị̂ dó Kãbĩlõmvá 'i.
66021024	'Bá ãngũ drị̃ gá 'dĩ kí dó acị́ ãcí ĩ'didrị́ 'dã sĩ, ãzíla ũpi ãngũ drị̃ gá 'dâ rĩ kí dó málĩ ĩ'badrị̂ kí ají ala gá 'dõlé.
66021025	Kẹ̃jị́tị táwụ̃nị̃ 'dã drị̂ kí adru ị̃tụ̂rụ̃ mgbọ, ícó kí ụ̃pị̃lé ãluŋá la ku, ã'dusĩku ị́nị́ la adru ala gá 'dáyụ.
66021026	'Bá ãngũ drị̃ gá rĩ kí pírí ãrútáŋá ĩ'badrị̂ kí ají málĩ ĩ'badrị̂ abe táwụ̃nị̃ agá 'dõlé.
66021027	Ãko ãzí ũnzí la icó filé ala gá ku, jõku 'bá ãzí ị́jọ́ drị̃nzá ru 'dĩ kí idélépi la ãzíla 'bá ĩnzõ alị́lépi 'dĩ kí abe, icó kí filé ala gá ku, wó rá la 'bá rụ́ sĩlé bụ́kụ̃ Kãbĩlõmvá drị́ ídri drị̂ gá rĩ agá rĩ kí fi táwụ̃nị̃ 'dã agâlé cálícálí nĩ.
66022001	Mãlãyíkã tá ãlu 'dĩ i'da dó vâ mání ị̃yị́ ídri fẽlépi ulepete tandala cécé gĩlásĩ áni rĩ, adị́ angájó úmvúke Ãdróŋá 'badrị́ Kãbĩlõmvá be rĩ agâlé,
66022002	dị gẹ̃rị̃ táwụ̃nị̃ ú'dí Yẹ̃rụ́sãlẹ́mụ̃ drị́ 'dã 'bã ágágâ sĩ. Ị̃yị́ 'bã gọ́rọ̃tị́yọ̃ wókõ ãlu-ãlu rĩ gá ife ídri fẽlépi, ífí kalépi pâlé mụdrị́ drị̃ ị̃rị̃ pâlé ãlu ĩmbá ãlu-ãlu sĩ rĩ angá zolé nĩ, ãzíla bị́ la írúwá ru, 'bá ãyánĩ rú 'bá ãngũ drị̃ gá rĩ kí sĩ adrí.
66022003	Ãko ãzí Ãdróŋá 'bã wãlé rá la ícó ịsụ́lé la táwụ̃nị̃ 'dã agá 'dãá ku. Úmvúke ũpĩ drị́ Ãdróŋá 'badrị́ Kãbĩlõmvá be rĩ la adru táwụ̃nị̃ 'dã agá jã 'dâ ãzíla 'bá ãtí'bó ru rĩ kí dó sĩ ĩ'di ị̃nzị̃.
66022004	Kí ĩ'di mẹ́lẹ́tị ndre, rụ́ la adru kí ãndrõkõ gá.
66022005	Ị́nị́ la adru 'dáyụ, icó kí tárã 'bã ãcí ãzíla ị̃tụ́ lẽlé ku, ã'dusĩku Úpí Ãdróŋá la adru ĩ'bã ãcí ru ãzíla kí dó ũpĩ na jã 'dâ.
66022006	Mãlãyíkã jọ mání, “Ị́jọ́ mâ jọlé míní 'dĩ kí ị́jọ́ mgbã la, vâ sĩ ásị́ tị̃jó drị̃ la gá rá la, Úpí Ãdróŋá ị́jọ́ lũlépi úríndí sĩ nábị̃ ĩ'didrị̂ 'baní rĩ vâ ị́jọ́ drị̃ gá rĩ kí nị̃lépi rĩ, ãpẽ mãlãyíkã ĩ'didrị̂ tị amụ́jó ị́jọ́ ru idélépi mbẽlẽ 'dĩ kí i'dajó ãti'bo ĩ'didrị̂ 'banî.”
66022007	Yẹ́sụ̃ jọ, “Mí are! Ma amụ́ gbõrú 'bá ị́jọ́ nábị̃ 'bã kí jọlé bụ́kụ̃ 'dĩ agá rĩ tãmbalépi rá rĩ, ĩ'di drị̃lẹ́ba rú.”
66022008	Ma 'i Yõhánã, ma 'bá ị́jọ́ 'dĩ kí arelépi ãzíla kí ndrelé pírí rĩ 'i. Ma mụ ị́jọ́ 'dĩ kí delé are agá ãzíla ndrelé pírí 'bo, má a'dé mãlãyíkã tá mání ị́jọ́ 'dĩ kí i'dalépi rĩ pálé gá vụ̃rụ́, ãzíla ma dó ãni rú ĩ'di ị̃nzị̃jó.
66022009	Jọ mání, “Mí idé íni ku! Ma ãtí'bó mî áni la ãzíla mî ádrị́pịka nábị̃ rú ãzíla 'bá pírí ị́jọ́ bụ́kụ̃ 'dĩ agá 'dĩ kí ã'ị̃lépi rá rĩ kí áni. Mí ị̃nzị̃ Ãdróŋá áyụ.”
66022010	Jọ vâ mání, “Ízị̃ ị́jọ́ Yẹ́sụ̃ 'bã kí i'dalé bụ́kụ̃ 'dĩ agá 'dĩ kí ĩnzõ ku, ã'dusĩku ị̃tụ́ la acá ãni rú ị́jọ́ 'dĩ 'baní ru idéjó.
66022011	'Bá ị́jọ́ ũnzí idélépi rĩ 'bã mụ ị́jọ́ ũnzí trũ drị̃ gá, 'bá ũnzĩkãnã idélépi rĩ 'bã mụ vâ ũnzĩkãnã trũ drị̃ gá, 'bá ị́jọ́ múké idélépi rĩ 'bã mụ mũkẽ idéŋâ trũ drị̃ gá, 'bá ãlá rĩ 'bã adru vâ ãlá ru jã 'dâ.”
66022012	Yẹ́sụ̃ jọ, “Índre ma amụ́ gbõrú! Ma ũyá mádrị̂ ají ĩndĩ, ma 'bá ãlu-ãlu ũfẽ gbíyã ĩ'di 'bã ị́jọ́ idéjó rĩ vú sĩ.
66022013	Ma Drị̃drị̃ rĩ ãzíla Ãsị̃jó rĩ, ma Í'dóŋá ãzíla Ukóŋá, Ãlífã ãzíla Ũmégã.
66022014	'Bá bõngó ĩ'badrị́ rĩ kí ũjĩlépi rá rĩ kí drị̃lẹ́ba rú, kí ife ífí ídri fẽlépi rĩ drị́ gá rĩ na, kí sĩ fi kẹ̃jị́tị gâ sĩ táwụ̃nị̃ agâlé.
66022015	Wó táwụ̃nị̃ agá ãmvélé ru 'bá cécé ũcogo áni la kí, 'bá úlé 'dĩ kí, 'bá ãwụ́'bá ru 'dĩ kí, 'bá 'bá ụ'dị́lépi 'dĩ kí, 'bá ĩnzõ lẽlépi alị́lépi 'dĩ kí, 'bá ãdroŋa ĩnzõ rú rĩ kí ị̃nzị̃lépi rĩ kí abe.
66022016	“Ma Yẹ́sụ̃ 'i, má ãpẽ mãlãyíkã mádrị̂ tị mụlé ị́jọ́ 'dĩ kí vú nzelé ĩminí kãnị́sã Ãdróŋá drị̂ kí agâlé. Ma drị̃lẹ́ ãzíla ũri angálépi úpí Dãwụ́dị̃ drị̂ agá, Kúrísĩtõ ándrá nãbịya 'bá kí ị́jọ́ jọjó drị̃ la gá rĩ 'i, ma cécé lẽlẽgó dị̃lépi ãngũsãrã sĩ ụ́'dụ́ ú'dí rĩ 'bã i'dójó rĩ áni rĩ 'i.”
66022017	Úríndí kí ãrụ́sụ̃ be jọ kí, “Ĩmi amụ́!” 'Bá pírí ị́jọ́ 'dĩ arelépi rá rĩ 'bã jọ kí, “Ĩmi amụ́ ĩmi 'bá ị̃yị́vị́ 'bã ndẽlé rá 'dĩ ĩminí ị̃yị́ ídri fẽlépi fẽlé ĩminí ị̃sálị ãjẹ̃ kóru 'dĩ a'ị́lé.”
66022018	Ma 'bá ị́jọ́ nábị̃ 'bã kí jọlé bụ́kụ̃ 'dĩ agá 'dĩ arelépi rá 'dĩ 'baní jọ la mgbã, 'bá ãzí drĩ ị́jọ́ ĩ'di ãni la ũ'bã ị́jọ́ 'dĩ kí drị̃ gá, Ãdróŋá la mụ jụ́wẹ̃ sĩlé bụ́kụ̃ 'dĩ agá rĩ kí fẽlé ĩ'diní drị̃rịma rú.
66022019	'Bá ãzí drĩ ị́jọ́ nábị̃ 'bã kí jọlé sĩlé bụ́kụ̃ 'dĩ agá rĩ 'bã ãzí nze rá, Ãdróŋá la mụ ãngũ ĩ'didrị̂ gá ife ídri fẽlépi rĩ ãzíla ãngũ ĩ'diní táwụ̃nị̃ ãlá rĩ gá rĩ nzelé rá ị́jọ́ sĩlé bụ́kụ̃ 'dĩ agá rĩ 'bã jọlé rĩ áni.
66022020	Yẹ́sụ̃ ị́jọ́ 'dĩ kí jọlépi rĩ jọ, “Ị́jọ́ 'dĩ kí 'dĩ 'bã áni ãndá, ma amụ́ gbõrú.” Má umvi, wõyí! 'Bã adru 'dĩ 'bã áni, mí amụ́ Úpí Yẹ́sụ̃.
66022021	Ásị́ ị̃gbẹ̃, lẽtáŋá uyaŋâ kóru Úpí Yẹ́sụ̃ drị́ gá rĩ 'bã adru ĩmi abe pírí ĩmi 'bá Ãdróŋá ãni ĩ'di ã'ị̃lépi rá 'dĩ.
