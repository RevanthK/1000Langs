40001001	Erae lu ŋirorwa atapapaa a Yesu Kristo, a ŋolo arae ekanateker a Daudi a ŋolo arae lopapait ka Aburaam.
40001002	Arae Aburaam papa a Isaka, touru Isaka Yakobo, touru Yakobo Yuda ka ŋikaitotoi keŋ.
40001003	Touru Yuda Peres ka Sera (arae toto kec Tamar). Touru Peres Esiron, touru Esiron Ram.
40001004	Touru Ram Aminadab, touru Aminadab Nason, touru Nason Salmon;
40001005	touru Salimon Boas (arae toto keŋ Raab). Touru Boas Obed (arae toto keŋ Rus). Touru Obed Yese.
40001006	Touru Yese Daudi erwosit. Touru Daudi Solomon (ŋolo sek arae toto keŋ aberu a Uria).
40001007	Touru Solomon Reoboam, touru Reoboam Abija, touru Abija Asa,
40001008	touru Asa Yosapat, touru Yosapat Yoram, touru Yoram Usia,
40001009	touru Usia Yotam; touru Yotam Akas, touru Akas Esekia,
40001010	touru Esekia Manase, touru Manase Amon, touru Amon Yosia,
40001011	touru Yosia Yekonia ka ŋikaitotoi keŋ ŋirwa ŋulu arikorere Ŋisirael nakwap ŋina a Babilon aruwor ŋipi.
40001012	Kedaun arikor ikes Babilon, abu Yekonia touru Saelatiel, touru Saelatiel Serubabel,
40001013	touru Serubabel Abiud, touru Abiud Eliakim, touru Eliakim Asor,
40001014	touru Asor Sadok, touru Sadok Acim, touru Acim Eliud,
40001015	touru Eliud Eleasar, touru Eleasar Matan, touru Matan Yakobo,
40001016	touru Yakobo Yosepu, ŋolo abu toruwor ekile a Maria a ŋina edouni Yesu, ŋolo enyaritae Kristo.
40001017	Ŋanyameta a ŋituŋa a ŋul ameun aneni ka Aburaam tari neni a Daudi, arae daadaŋ ŋatomon ka ŋaomwon, ameun aneni a Daudi tari ŋina arikorere Ŋisirael Babilon aruwor ŋipi, arae ŋatomon ka ŋaomwon, nabo ameun anarikoret Ŋisirael Babilon tari ŋina edounere Kristo, arae ŋuna daŋ ŋatomon ka ŋaomwon.
40001018	Ekoni akidouno a Yesu Kristo etakanuni ne: eikinitae Maria toto a Yesu aruwor aberu a Yosepu, nai ani eriŋa ikes nyeruko, toryamunae Maria epoti aŋuna ka apedor a ŋina ke Etau a ŋolo Asegan.
40001019	Aŋuna araakar Yosepu ekile keŋ ŋolo ajokan, abu iŋes totamu aesikin Maria ekililiŋat, anerae pa acamit akisirum iŋes ŋileec alotuŋa.
40001020	Nai ani eriŋa iŋes etamatamae ŋakiro ŋun, totakanu emalaika ŋolo ke Ekapolon neni keŋ anakiruja tema, “Yosepu lopapait a Daudi, nyikuryaniar akiit Maria toruwor aberu kon, anerae ŋini epoti iŋes ebunit aneni ke Etau a ŋolo Asegan;
40001021	idouni iŋes ikoku ŋini sapat, ilimokini iyoŋ ekeekiro Yesu, anerae eiuni iŋes ŋikeetuŋa anasecisya kec.”
40001022	Apotu ŋun daadaŋ totakanut, ikotere iyookinotor ŋuna koloŋ kirworo Ekapolon anakituk ke ekadwaran ebe,
40001023	“Epotiuni ka idouni apese ŋina nyiryamakina ka ekile ikoku ŋini sapat, enyarao ekeekiro Emmanuel.” (Apolou keŋ atemar, “Ikirukit iwon ka Akuj.”)
40001024	Ani ekienyuni Yosepu, kitiya ikwaŋina alimokinitor emalaika ŋolo ke Ekapolon iŋes, ya iŋes Maria aruwor akeeberu.
40001025	Nai nyiryamakina tari ŋina edounio Maria ikoku ŋini sapat, tolimok Yosepu ekiro a ikoku Yesu.
40002001	Kedaun akidoun Yesu alo Betelem anakwap a ŋina a Yudaya, ŋirwa ŋulu araakar Erode erwosit, potu ŋikaosok ŋice alo Kide tari Yerusalem,
40002002	iŋitasi ebasi, “Ai eyai erwosit ŋolo a Ŋiyudayan ŋolo ariŋa sek idounio? Anerae ikianyu isua etop keŋ ebuni alo Kide, ikiponit aryedik akima iŋes.”
40002003	Ani iirari erwosit Erode ŋakiro ŋun, kiyaloloŋo ka ŋituŋa a Yerusalem daadaŋ.
40002004	Tonyarau ŋisacaradotin ŋulu apolok daadaŋ ka ŋiketatamak ŋulu a Ŋikisila, kiŋit ikes neni etemokino kidounere Kristo.
40002005	Tolimokis ikes iŋes temasi, “Betelem, nakwap a Yudaya, anerae igirit ekadwaran ebe,
40002006	‘Iyoŋ Betelem akwap a Yuda, meere iyoŋ idit nooi alotaunio a ŋulu a Yuda. Anerae alotooma kon elomuni ekarikon ŋolo iyoki ŋituŋa kaŋ Ŋisirael.’ ”
40002007	Tonyara nai Erode ŋikaosok ŋul neni kec make, kiŋit ikes kojokan apaki ŋina kire atakanunia etop;
40002008	kiyakiya iŋes ikes Betelem tema, “Toloto akimimaun ejok ŋuna a ikoku, ani kiryamut, ipotu itolimokis, ikotere ayoŋ daŋ alosi oryedik, oma iŋes.”
40002009	Ani kedaut ikes akiirar ŋuna alimokini erwosit ikes torotokis; a nen, kiŋarenik ikes etop ŋolo sek aris ikes kiŋolikis alo Kide, tari ŋina awuoya alokidiama neni ayai ikoku.
40002010	Ani iŋolikinete ikes etop, tolelyana nooi.
40002011	Tolomasi ikes kai, kiŋolikis ikoku ka toto keŋ Maria, toryediko ikes alokiŋaren keŋ, tomaa, toŋaasi nai ŋicweei kec, tolemikis iŋes ŋainakineta nu: egolid, eminae ŋolo ke ekinyate ka eceminae ŋolo akukunyon nooi.
40002012	Aŋuna abunio Akuj kicik ikes anakiruja atemar nyeboŋosi neni eyai Erode, kitoro ikes lorot ece eboŋorete nakwap kec.
40002013	Ani kerotokis ikes, totakanu emalaika ŋolo ke Ekapolon neni a Yosepu anakiruja tema, “Tonyou, ya ikoku ka toto keŋ tosiya tari Ijipit. Kiboi aina tari ŋina akalimokinia ayoŋ iyoŋ, anerae ecamit Erode akimimaun ŋakiro a ikoku, ecamit akiar.”
40002014	Tonyou Yosepu ya ikoku ka toto keŋ nakwaare, tolot Ijipit.
40002015	Kiboiyoto ikes aina tari ŋina atwania Erode. Etiyakinosi ŋun daadaŋ kiyookinotor ŋuna erworit Ekapolon alokadwaran ebe, “Anyarau ayoŋ Lokoku kaŋ alo Ijipit.”
40002016	Ani eanyuni Erode atemar amodikis ŋikaosok iŋes, tonyunyurikin nooi, kiyakiya ŋisigarya keŋ Betelem ka akwap ŋin daadaŋ akiar ŋidwe ŋulusapa daadaŋ, ŋulu adolito ŋikaru kec ŋiarei ka ŋulu ariŋa ŋikaru kec nyedolo ŋiarei. Kitiya iŋes ŋun itamakina napaki ŋina kiŋitunit iŋes ejok alokaosok.
40002017	Kiyookinos nai ŋakiro ŋuna erworit ekadwaran Yeremia ebala,
40002018	“Aponi kiirarae alo Rama, etoil ŋolo egworo ka kisuta nooi. Rakel iŋes igworo aŋuna a ŋidwe keŋ; ewounit akisirworiuno, anerae aris ketwaka.”
40002019	Ani ketwana Erode, totakanu emalaika ŋolo ke Ekapolon anakiruja neni a Yosepu alo Ijipit
40002020	tema, “Tonyou, ya ikoku ka toto keŋ, toboŋo nakwap a Ŋisirael, anerae atwaka ŋulu ewarito akiar ikoku.”
40002021	Tonyou nai Yosepu ya ikoku ka toto keŋ, tolot nakwap a Ŋisirael.
40002022	Nai ani iirari iŋes atemar elunyokin Arikaleo lokicoloŋ a papa keŋ ke Erode aruwor erwosit ŋolo a Yudaya, tokuryaniar iŋes alomar Yudaya. Ani kedau Akuj akicik iŋes anakiruja, abu Yosepu tolot Galileya.
40002023	Kiboi alotaun a ŋolo anyaritae Nasaret, kiyookinotor ŋuna erworito ŋikadwarak ebe, “Enyarao iŋes Enasaroit.”
40003001	Alorwa a ŋul, bu Yoana Ekebatisan tolimonok analoŋisat a ŋina a Yudaya
40003002	ebala, “Kibelekinos anasecisya kus, anerae aapuu Apukan ŋina anakuj!”
40003003	Anerae iŋes erworitor ekadwaran Isaya ebala, “Iworoe etoil a ituŋanan a ice analoŋisat ebala, ‘Kitemonokisi erot ŋolo ke Ekapolon; kisidiiryata ŋirotin keŋ!’ ”
40003004	Anapit Yoana elou ŋolo etiyaunitae a ŋajul a ŋuna ke ekaal, tonapite arokoba anacir keŋ, kimuji emaase ka ao analoŋisat.
40003005	Toloto ŋituŋa ŋulu alo Yerusalem, Yudaya, ŋulu ka akwap a ŋina a Yorodan neni keŋ,
40003006	ido kibatisa Yoana ikes anaŋolol alo Yorodan kedaut alimonor ŋasecisya kec.
40003007	Ani iŋolikini Yoana Ŋiparisayon ka Ŋisadukayon ŋulu alalak eponito neni keŋ akibatisao, tolimok ikes tema, “Iyes ŋulu iroko ŋulu ikote ŋapomia, ŋae ikilimokini iyes atemar ipedorete abucar ananyunyura a ŋina ebunit a ŋina ka Akuj?
40003008	Kitiyata ŋiticisyo ŋulu itoodiunete atemar ikiwa iyes kire ŋasecisya kus.
40003009	Nyitamete alotai kus atemar, ‘Erae Aburaam papa kosi.’ Akalimokini ayoŋ iyes atemar, epedori Akuj akilocokin ŋamoru nu toruworos ŋidwe ŋulu ka Aburaam!
40003010	Edikino aep iteli ŋikito anataagor; ekitoe daadaŋ ŋolo nyeraii ŋaraito ŋuna ajokak, itelunio tocakakinae nakim.
40003011	“Kire ekebatisae ayoŋ iyes a ŋakipi a ŋuna ka akiki, nai ŋolo ebunit alokaku kaŋ, epol iŋes akilo ayoŋ, nyitemokino ayoŋ akikod tari ŋamuk keŋ. Iŋes ikibatisae iyes a Etau a ŋolo Asegan ka akim.
40003012	Eyakar iŋes nakan keŋ erite ikotere epyetarya ŋikeemomwa ejok analos, tocunak lodulae keŋ, kicunyak nai ŋatunyeny anakim a ŋina nyeduŋe.”
40003013	Bu Yesu alo Galileya tari Yorodan akibatisao aneni a Yoana.
40003014	Adikino Yoana ewouni aŋuna abaakar, “Arae ayoŋ etemokino kibatisa iyoŋ, nai ibu iyoŋ neni kaŋ!”
40003015	Nai toboŋok Yesu iŋes tema, “Kimyek kitiyakin ikona tokona. Anerae erae epite lo iŋes ikisiyookinio iwon ŋuna ecamit Akuj daadaŋ.” Kimyek nai iŋes kitiyakin.
40003016	Ani kedaun Yesu akibatis, todoku iŋes anakipi tosodi toŋaari nakuj, kiŋolik iŋes Etau ŋolo ka Akuj ebuni alokidiama ikoni akuri, todo neni keŋ.
40003017	Kiirarae etoil anakuj ebala, “Erae lo Lokoku kaŋ ŋolo minat, alelyani ayoŋ nooi aŋuna keŋ.”
40004001	Ya nai Etau ŋolo ka Akuj Yesu nalongisat, ikotere itemi Satan iŋes.
40004002	Kiriya Yesu eronit ŋapaarasya ka ŋakuwarisya ŋatomoniomwon, ani ekaku tonyam akoro.
40004003	Bu eketemon neni keŋ tema, “Ani kirae iyoŋ Lokoku ka Akuj, kituluwo ŋamoru nu toruworos akimuj.”
40004004	Toboŋok Yesu iŋes tema, “Igiritae Nakigireta ebe, ‘Nyeyari ituŋanan ka akimuj bon, nai ka akirot a daadaŋ a ŋina elomunit anakituk ka Akuj.’ ”
40004005	Ya Satan Yesu Yerusalem, lotaun ŋolo ka Akuj, kitowuo iŋes alobibiru a ŋolo ka Akai ka Akuj,
40004006	tolimok iŋes tema, “Ani kirae iyoŋ Lokoku ka Akuj, kimasar kwap, anerae igiritae Nakigireta ebe, ‘Icikakini Akuj ŋimalaikan keŋ akiyok iyoŋ; igiritae nabo daŋ atemar, ikigagaunete iyoŋ a ŋakan kec, ikotere nyewan amoru tari ŋakejen kon.’ ”
40004007	Toboŋok Yesu iŋes tema, “Igiritae nabo ebe, ‘Nyitem Ekapolon Akuj kon.’ ”
40004008	Ya nabo Satan Yesu lomoru ŋoloti aoyan, kitoodik iŋes ŋibukui daadaŋ ŋulu ka akwap ka ekecebari daadaŋ,
40004009	ido tolimok Satan iŋes tema, “Ani kiryedik iyoŋ alokiŋaren kaŋ ikitopoloo ayoŋ, akajalakini ayoŋ iyoŋ ŋiboro ki daadaŋ.”
40004010	Tosodi toboŋok Yesu iŋes tema, “Satan tolot! Anerae igiritae Nakigireta ebe, ‘Iryediki iyoŋ kitopoloo Ekapolon Akuj kon, kitiyanak iŋes bon!’ ”
40004011	Torotok nai Satan aneni a Yesu, tosodi potu ŋimalaikan ŋulu ka Akuj kiŋarakis iŋes.
40004012	Ani iirari Yesu atemar kikamar Yoana mabus, tori, tolot Galileya.
40004013	Toesik iŋes Nasaret, tolot akiboi alotaun a ŋolo a Kaperenaum a ŋolo alodiyete anam Galileya, nakwap ŋina a Sebulon ka Naputali.
40004014	Atakanunete ŋun ikotere kiyookinotor ŋuna erworit ekadwaran Isaya ebala,
40004015	“Akwap ŋina a Sebulon ka akwap ŋina a Naputali, ŋuna iyakasi lorot ŋolo eteni nanam ekekwaye Yorodan, Galileya, akwap a ŋituŋa a ŋulu nyerae Ŋiyudayan!
40004016	Aanyuwasi ŋituŋa ŋulu eboiyete anakiryonut akica ŋina apolon, tari ŋulu eboiyete alotorube a ŋolo ka atwanare, enuaku akica ikes.”
40004017	Ŋinapei ŋina, kisyak Yesu alimonokin ebala, “Kibelekinos anasecisya kus, anerae aapuu Apukan ŋina anakuj.”
40004018	Ani itori Yesu diye anam ŋina a Galileya, kiŋolik ŋikaitotoi ŋiarei, Simoni (ŋolo anyaritae Petero) ka lokaato keŋ Anderia, ecakakinete ŋatibae nanam, anerae arae ikes ŋikekamak ŋikolya.
40004019	Tolimok Yesu ikes tema, “Kiwuapakinae ayoŋ, eketuruwori ayoŋ iyes ŋikekamak ŋituŋa.”
40004020	Kimyekis ikes ŋatibae kec atipei, kiwuapakis iŋes.
40004021	Ani erotokini a nen, kiŋolik ŋikaitotoi ŋice ŋiarei, Yakobo ka Yoana, ŋidwe a Sebedeo; arukito ikes ka papa kec anatuba erucete ŋatibae kec. Tonyara Yesu ikes.
40004022	Kimyekis ikes atipei atuba ka papa kec, kiwuapakis Yesu.
40004023	Tolot Yesu kirimo Galileya daadaŋ itatami alosinagogae kec ka tolimonokini Ŋakiro ŋuna Ajokak ŋuna ka Apukan ka Akuj, kitaŋaleununuye ŋituŋa alodekesyo a daadaŋ.
40004024	Tokeikin ŋakiro keŋ nakwap a Siria daadaŋ. Yaut ŋituŋa neni keŋ ŋikadyakak daadaŋ ŋulu adyakasi ŋidekesyo ŋulu agelegelya: ŋulu ekamunito ŋipyan, ŋulu erakanarosi ka ŋulu aŋwalak, kitaŋaleu Yesu ikes daadaŋ.
40004025	Kiwuapakis ŋasepico a ŋituŋa ŋuna alalak Yesu, ŋuna aponito alo Galileya, alo Dekapoli, alo Yerusalem, alo Yudaya ka alokekwaye aŋolol Yorodan.
40005001	Ani iŋolikini Yesu ŋasepico a ŋituŋa eponito, todoka kidiama emukura. Ani kiboikin iŋes tocunun ŋikeekasyomak,
40005002	kisyak nai iŋes akitatam ikes ebala,
40005003	“Erereŋ ŋulu eyenete atemar ekulyakaka ŋitai kec alokiŋaren Akuj; erae ajakaanut ŋina anakuj ŋina kec.
40005004	Erereŋ ŋulu iyaloloŋete; ebuni Akuj akisirworiun ikes.
40005005	Erereŋ ŋulu iyapara; eruwor akwap ŋina kec.
40005006	Erereŋ ŋulu iitanito nooi aanyun ŋuna ka akiyookino; einakini Akuj ikes ŋuna iitanito.
40005007	Erereŋ ŋulu isyoniyeneneete ŋuluce; isyoniyo ikes.
40005008	Erereŋ ŋulu esegak ŋitai; anerae eanyunete ikes Akuj.
40005009	Erereŋ ŋulu esisilak; enyarao ikes ŋidwe ka Akuj.
40005010	Erereŋ ŋulu isicanitae aŋuna ka akiyookino; erae Apukan ŋina anakuj ŋina kec.
40005011	“Irereŋ iyes ŋina ikiyanyata ŋituŋa ka ikisicanito, nabo ikireikin ŋakiro ŋuna aronok aŋuna iraakatar iyes ŋulu kaŋ.
40005012	Tolakara ka tolelyana, anerae epol nooi eropit kus anakuj; ŋikadwarak daŋ ŋulu koloŋ, esicanitae ikwaŋinapei.
40005013	“Iraakasi iyes acumbi ŋina ka akwap. Nai ani kepyaniar acumbi, itasasamunio nabo iŋes ikwaani? Eruwor ibore koŋin; aŋun, ebukoryo kiŋa, kipudata ŋituŋa.
40005014	“Iraakasi iyes akica ŋina ka akwap. Nyepedori etaun ŋolo edukitoe kidiama emukura akiŋop.
40005015	Emam ituŋanan ŋini ani kinokak etaa tosodi tobuburik atuba, nai iwuakini neni ikeuna, ikotere kinuakak ŋituŋa daadaŋ alokai.
40005016	Ikwaŋinapei, itemokino akica kus tocai kileere alotuŋa, ikotere ikes eanyuwarete ŋiticisyo kus ŋulu ajokak, kipuro Papa kus ŋolo eyai nakuj.
40005017	“Nyitamete atemar kori abunit ayoŋ alemar Ŋikisila a Moses ka ŋakiro ŋuna etatamete ŋikadwarak. Nyabunit ayoŋ akikisar ikes, nai akisiyookin.
40005018	Akalimokini ayoŋ iyes kire atemar, mati kesalu nakuj ka akwap, emam enyukuta kori akirot adio cici ŋina ikisaryo a Lokisila, mati kirikakin ŋakiro daadaŋ.
40005019	Ituŋanan ŋini ebili akiciket tari ŋina edit a Lokisila ka kitatam ŋuluce akitiya ŋunapei, itiditeunio iŋes akilo daadaŋ a Napukan a ŋina anakuj. Nai ŋini iwuapi ikes ka kitatam ŋuluce daŋ, itopolooryo iŋes a Napukan a ŋina anakuj.
40005020	Akalimokini ayoŋ iyes atemar, ani pa kilo akiyookino kus ŋina a ŋiketatamak a Ŋikisila ka ŋina a Ŋiparisayon, nyilomarete iyes Napukan ŋina anakuj.
40005021	“Ipuput iyes atemar alimonokinitae ŋulu a koloŋ atemar, ‘Nyiar. Ituŋanan daadaŋ ŋini eari ŋinice, isitakinio anatukot.’
40005022	Nai tokona akalimokini ayoŋ iyes atemar, ituŋanan ŋini eŋoikini lokaato keŋ, itemokino isitakinio anatukot. Nai ŋini iyanyi lokaato keŋ, itemokino yaunae loikiiko ka ŋini etemari ŋinice, ‘Ibaŋaana iyoŋ,’ itemokino tocakakinae tooma nakim ŋina nyeduŋe.
40005023	Aŋun, ani iyauni iyoŋ ainakinet kon Namuroet ŋina ka Akuj, ido totamu eriŋa nyipotoro atemar ikiŋoikinit iyoŋ lokaato kon,
40005024	kimyek ainakinet kon alokiŋaren Namuroet, ido tolot mono kisila ka iŋes, tosodi nai toboŋu inak Akuj ainakinet kon.
40005025	“Kisila atipei ka ŋolo ikisitakinit iyoŋ eriŋa iyes nyedolo loikiiko, ikotere nyikipotok iŋes iyoŋ neni ke ekatubon; tosodi ekatubon ikipotok losigarya ŋulu ikijukakinete iyoŋ mabus.
40005026	Akalimokini ayoŋ iyoŋ kire atemar, nyilomuni iyoŋ alomabus, mati kitac daadaŋ tari nikaput.
40005027	“Ipuput iyes atemar abookoi, ‘Nyilom.’
40005028	Nai akalimokini ayoŋ iyes atemar, ituŋanan daadaŋ ŋini iŋolikini aberu a ŋinice kiŋobel, aruwor iŋes ekaloman alotau keŋ.
40005029	Ani kikitesec iyoŋ akonikoŋu ŋina aloteten, itemokino todita tocaka nariet! Ejok iyoŋ atwaniyar ekiner epei akilo akonikuwan daadaŋ acakakino tooma nakim ŋina nyeduŋe.
40005030	Ani kikitesec iyoŋ akan kon ŋina aloteten, totubo tocaka nariet. Ejok iyoŋ atwaniyar ekiner epei akilo akonikuwan daadaŋ acakakino tooma nakim ŋina nyeduŋe.
40005031	“Alimunitoe daŋ atemar, ‘Ŋolokile daadaŋ elaki akeeberu, itemokino iŋes ainakin aberu abaruwa ŋina ke elakit.’
40005032	Nai akalimokini ayoŋ iyes atemar, ŋolokile elaki akeeberu pa elomit aberu keŋ, eturuwo iŋes aberu ŋin akaloman ka ŋolokile iisi aberu ŋina elakitae, alom iŋes.
40005033	“Nabo ipuput iyes ebe alimokinitae ŋituŋa ŋulu a koloŋ atemar, ‘Nyikoŋ akidiŋ, nai kitiya ŋuna idau iyoŋ akikoŋ neni ka Akuj.’
40005034	Nai akalimokini ayoŋ iyes atemar, nyikoŋ jik; nyikoŋ nakuj, anerae erae neni ipukator Akuj.
40005035	Nyikoŋ tari akwap, anerae erae akwap neni icakit Akuj kori nyikoŋ Yerusalem, anerae erae etaun ŋolo ke Erwosit a ŋolo apolon nooi.
40005036	Nabo ani ikoŋi, nyilimu tari akonikou, anerae nyipedori iyoŋ akitokwaŋun kori akisiryonun tari epeitimat.
40005037	Tolimu atemar ‘Ee’ kori ‘Mam’ – ŋuna daadaŋ iyatakini iyoŋ, eponito aneni a ŋolo Aronon.
40005038	“Ipuput iyes atemar abookoi koloŋ, ‘Akoŋu ka akoŋu, nabo ekelae ka ekelae.’
40005039	Nai akalimokini ayoŋ iyes atemar, nyitacakis aronis ka aronis. Ani kikibap iyoŋ ituŋanan lokeli ŋolo aloteten, inak iŋes ŋoloce daŋ.
40005040	Ani kecamit ituŋanan akiya iyoŋ loikiiko aŋuna ka ademar ekoti kon, inak iŋes esati daŋ.
40005041	Ani kikitiŋak ituŋanan iyoŋ alosit akilomita apei, toloto ka iŋes ŋakilomitae ŋaarei.
40005042	Ani kikilip iyoŋ ituŋanan ibore, inak iŋes. Ani kecamit ituŋanan akideniyor idiobore aneni kon, nyimik iŋes.
40005043	“Ipupete iyes atemar abookoi koloŋ, ‘Tomina ekonikidunyet, ido toremokino ekonimoit.’
40005044	Nai tokona akalimokini ayoŋ iyes atemar, tominas ŋikusimoe ka kilipanakinete ŋulu ikisicanito iyes;
40005045	ikotere nai iruworosi iyes ŋidwe a Papa kus a ŋolo eyai nakuj. Anerae itacaununui iŋes akoloŋ neni a ŋulu aronok ka neni a ŋulu ajokak. Iyakuununui akiru neni a ŋulu itiyaete ŋuna ajokak ka neni a ŋulu itiyaete ŋuna aronok.
40005046	Nai ani kiminasi iyes ŋituŋa ŋulu ikiminasi iyes, aliropit iryamunete iyes? Nyitiyaete mono ŋikerirak ocur ikwaŋinapei a?
40005047	Ani kisirworete iyes ŋikusikaitotoi make, nyo iloitotor iyes ŋulucetuŋa? Nyitiyaete nai ŋituŋa ŋulu nyerae Ŋiyudayan daŋ ŋun a?
40005048	Itemokino iyes tojokak nooi, ikwaŋinapei eraakar Papa kus ŋolo anakuj ŋolo ajokan nooi!
40006001	“Tocoito nyitiyaete ŋiticisyo ŋulu ke edin alokiŋaren ŋituŋa, icamito atemar ikianyuwasi ikes iyes, anerae ani kitiyata iyes ikoŋina, nyiryamunete edioropit aneni a Papa kus a ŋolo eyai nakuj.
40006002	“Ani iinakini iyoŋ akiŋarakinet neni a ituŋanan a ŋini a ŋican, nyejok akidelar alotuŋa ikwaŋina itiyaata ŋikaŋisoswae alosinagogae ka alorotin. Itiyaete ikes ŋun, ikotere kipuro ŋituŋa ikes. Akalimokini ayoŋ iyes kire atemar, adaut ikes aryamun eropit kec.
40006003	Ani ilemikini iyoŋ ituŋanan ŋini a ŋican akiŋarakinet kon, nyiteyenu tari idiotuŋanan;
40006004	ikotere akonikiŋarakinet eruwor ŋina imunono, ido Papa kon ŋolo ite ŋuna nyetakanete iŋes ikiropi iyoŋ.
40006005	“Ani ilipete iyes, nyikokis ŋikaŋisoswae, anerae eminasi ikes akilip ewuasi alosinagogae ka alorotin; ikotere eanyuwaryata ŋituŋa ikes. Akalimokini ayoŋ iyes kire atemar, adaut ikes aryamun eropit kec.
40006006	Nai ani ilipi iyoŋ, itemokino toloma nagule kon, togolok ekek, tosodi kilip neni a Papa kon a ŋolo nyetakani. Ido Papa kon ŋolo ite ŋuna itiyae iyoŋ anakimunono, iŋes ikiropi iyoŋ.
40006007	“Ŋolopite ilipya iyoŋ, nyiyat ŋakiro ŋuna alalak ŋuna emam apolou, ikwa ŋituŋa ŋulu nyeyenete Akuj, ŋulu ebasi kori epedoryo akiirar ikes aŋuna a ŋakiro kec a ŋuna alalak.
40006008	Nyikote ikes; anerae eyeni Papa kus ŋuna iitanito iyes eriŋa nyilipa.
40006009	“Itemokino kilipeneneete ikona: ‘Papa kosi ŋolo iyai nakuj; Ekonikiro tokeritetei,
40006010	Akonipukan bu. Kitiyae acamit kon alokwap, ikwaŋina itiyaere anakuj.
40006011	Inakinae isua nakoloŋit na akosikimuj ŋina a jwi jwi;
40006012	Kisyoni isua ŋasecisya kosi, ikwaŋina ikisyoniyo isua daŋ ŋulu eseceneneete aneni kosi.
40006013	Nyikiya isua nakitemyet, nai toiunae isua aneni aronon. [Anerae apukan ka apedor ka apolou erae ŋuna kon, ŋikaru ka ŋikaru. Amen.]’
40006014	“Anerae ani kisyonioto iyes ŋulu eseceneneete neni kus, Papa kus daŋ ŋolo anakuj, ikisyoni iyes.
40006015	Nai ani pa kisyonioto iyes ŋuluce, nyikisyoni Papa kus daŋ iyes.
40006016	“Ani ikanyi iyoŋ, nyitasyono ikwa itasyonotor ŋikaŋisoswae. Elosete ikes esecec ŋireetin, ikotere eanyuniata ŋituŋa atemar ikanyete ikes. Akalimokini ayoŋ iyes kire atemar, adaut ikes aryamun eropit kec.
40006017	Nai ani ikanyi iyoŋ, kilota ereet kon kikyera tari ŋitim;
40006018	ikotere nyeanyuniata ŋituŋa atemar ikanyi iyoŋ, mati Papa kon ŋolo nyetakani; ido Papa kon ŋolo ite ŋuna anakimunono iŋes ikiropi iyoŋ.
40006019	“Nyituk aŋuna kus ebari nakwap na, neni epedorya esipiran ka eroiroi akinyasun ka neni epedoryata ŋikokolak akituwokin, tolemasi.
40006020	Nai totuko aŋuna kus ebari nakuj, neni nyepedorya esipiran ka eroiroi akinyasun ka neni nyepedoryata ŋikokolak akituwokin, tolemasi.
40006021	Anerae neni eyai ebari kon, iŋes eyai etau kon daŋ.
40006022	“Erae akoŋu etaa ŋolo ka akuwan. Ani nai kejok akoŋu kon, eyai akuwan kon daadaŋ nakica;
40006023	nai ani kerono akoŋu kon, eyai akuwan kon daadaŋ nakiryonut. Ani nai kerae akica alotooma kon akiryonut, okoe etya akiryonut ŋin ai!
40006024	“Emam ituŋanan ŋini epedori akitiya ŋiticisyo ŋulu a ŋikapolok a ŋiarei, eŋeri epei tosodi tominak ŋoloce, kori imiidikin neni ke epei tosodi tojamuwa ŋoloce. Nyipedorete iyes akitiyanakin Akuj ka ebari.
40006025	“Aŋun, akalimokini ayoŋ iyes atemar, nyiyaloloŋete aŋuna ka akiyar kus; aŋuna a ibore a ŋini nyamat kori a ŋini matat. Nyiyaloloŋete tari aŋuna a ŋilowi a ŋulu napan. Meere mono akiyar iloit akimuj ka akuwan iloit ŋilowi a?
40006026	Kiŋolikisi ŋikyeny: nyitaete, nyelemete ka nyetukete natukito, nai Papa kus ŋolo eyai nakuj iŋes itani ikes. Nyiloito nai iyes ŋikyeny a?
40006027	Ŋae alokidiŋ kus alotooma akiyaloloŋ epedori akitooya akiyar keŋ?
40006028	Nabo, nyo iyaloloŋioto iyes aŋuna a ŋilowi? Kiŋolikisi iyes epite ŋolo epolooto ŋatur ŋuna ka ariet; nyitiyaete kori nyedonyete ŋilowi.
40006029	Nai akalimokini ayoŋ iyes atemar, tari Solomon ŋolo asirit nooi, amamukar ŋilowi ŋulu ebusak ŋulu ikote ŋatur ŋun.
40006030	Akuj iŋes itanapi ŋinya ŋulu ka ariet – ŋinya ŋulu elibito tokona, nai ani moi kicunyae. Etya ekitanape ŋolo ikitanapya iŋes iyes ai? Okoe iyes ŋituŋa ŋulu edit anupit!
40006031	Aŋun, nyiyaloloŋete ibasi, ‘Okoe nyo ikimuji, nyo ikimasi’ kori ‘Nyo ikinapi?’
40006032	(Erae ŋituŋa ŋulu nyenupito, ikes iwarito ŋiboro ŋul.) Eyeni Papa kus ŋolo anakuj atemar iitanito iyes ŋiboro lu daadaŋ.
40006033	Nai kiwara mono Apukan ŋina anakuj ka akiyookino ŋina ka Akuj, toruworos nai ŋiboro ŋul daadaŋ ŋulu kus.
40006034	Nyiyaloloŋete aŋuna a moi taparacu, anerae moi taparacu daŋ eyakar ŋuna keŋ. Kimyekisi ŋinakoloŋit kitemokin ŋican keŋ.
40007001	“Nyitubonokis ŋuluce, ikotere nyikitubokin iyes;
40007002	anerae ikitubonokinio iyes ikwaŋinapei itubonokiniata iyes ŋuluce ka etyae ŋolo iinakinete iyes, iŋes ikiinakinio iyes.
40007003	Kaanukiro iteo iyoŋ imilot anakoŋu a lokaato kon, nai nyite akitoe ŋina eyai nakoŋu kon a ilope?
40007004	Nabo ikokini iyoŋ ilimokini lokaato kon atemar, ‘Kimyek olema imilot anakoŋu kon,’ toyai bo akitoe nakoŋu kon ai?
40007005	Iyoŋ ekaŋisoswae! Tolema mono akitoe anakoŋu kon, topedo nai akiŋolikin ejok epite ŋolo lemaret imilot anakoŋu a lokaato kon.
40007006	“Nyiinakis ŋiŋokwo ibore ŋini einakinitae Akuj ka nyimasakis ŋamoru ŋuna elal egyelit lopegei, anerae ipudaarete ikes a ŋakejen, tosodo kibelekinos akitiji iyes.
40007007	“Kiŋita, ikiinakinio; kiwara, iryamunete; kikoŋikoŋo, ikiŋaaryo;
40007008	anerae ŋinituŋanan iŋita, einakinio; ŋini iwarit, eryamuni ka ŋini ikoŋikoŋi, eŋaaryo.
40007009	Ŋae alokidiŋ kus ŋini ani kiŋit ikoku keŋ iŋes amugati, tosodi inak amoru?
40007010	Kori ani iŋita ikoku ekolya inak emun?
40007011	Ani kipedorete nai iyes ŋulu iroko ainakin ŋidwe kus ŋiboro ŋulu ajokak, nyepedori nai Papa kus ŋolo anakuj ŋolo ejok ainakin ŋiboro ŋulu ajokak neni a ŋulu iŋitasi a?
40007012	Kitiyata neni a ŋuluce ŋuna icamito iyes ikes kitiyata neni kus; ŋun ikes erae apolou a Ŋikisila a Moses ka ŋakitatameta ŋuna a ŋikadwarak.
40007013	“Tolomasi alokek a ŋolo adidiŋan, anerae elolom ekek ka epatana erot ŋolo elosi natwanare, elalak ŋulu itorete nen.
40007014	Nai edidiŋ ekek ŋolo elosi nakiyar ka etyono erot ka ekudyoko ŋituŋa eryamunete.
40007015	“Tocoito ŋikadwarak ŋulu alyokonok; epote ikes neni kus epataka ikwa ŋamesekin, nai alotai kec ikote ŋipeei.
40007016	Iyenunete iyes ikes anaraito kec. Egyeryo mono epiini alotiira, kori ŋaboboryo alokodwokodwo a?
40007017	Aŋun, ekitoe ŋolo ajokan eraii ŋaraito ŋuna ajokak, nai ekitoe ŋolo aronon eraii ŋaraito ŋuna aronok.
40007018	Nyepedori ekitoe ŋolo ajokan akira ŋaraito ŋuna aronok ka nyepedori ekitoe ŋolo aronon akira ŋaraito ŋuna ajokak.
40007019	Ŋolokitoe nyeraii ŋaraito ŋuna ajokak eyeparyo tocakakinae nakim.
40007020	Aŋun, iyenunete iyes ŋikadwarak ŋulu alyokonok aloticisyo kec.
40007021	“Meere ŋinituŋanan ebala ayoŋ ‘Ekapolon, Ekapolon,’ elomari Napukan ŋina anakuj, nai ŋini itiyae ŋuna ecamit Papa kaŋ ŋolo anakuj iŋes kitiya.
40007022	Akoloŋit ŋin, etemarete ŋikalalak neni kaŋ, ‘Ekapolon, Ekapolon! Pa aponi isua todwarae alokiro kon ka eritanasi ŋipyan alokiro kon; nabo etiyata ŋakujuwuanisya alokiro kon a?’
40007023	Alimokini nai ayoŋ ikes otema, ‘Pa akayeni ayoŋ iyes. Toloto aneni kaŋ iyes ŋulu itiyaete aronis!’
40007024	“Aŋun, ituŋanan daadaŋ ŋini iirari ŋakaakiro kitiya, ikwaanikin ka ituŋanan ŋini aoson ŋini adukokini akai keŋ nataaba.
40007025	Kilim akiru, bu akalele ka tokut ekuwuam kai ŋin, nai abu nyeukor, anerae adukokinitae nataaba.
40007026	Ituŋanan daadaŋ ŋini iirari ŋakaakiro nu nyitiya, ikwaanikin ka ituŋanan ŋini abaŋaanan ŋini adukokini akai keŋ nasinyon.
40007027	Kilim akiru, bu akalele ka tokut ekuwuam kai ŋin, toukor eukore ŋolo aronon.”
40007028	Ani edauni Yesu erwor ŋakiro ŋun, toumokis ŋasepico a ŋituŋa aŋuna ka akitatam keŋ,
40007029	anerae etatami iŋes ka apedor, meere ikwa ŋiketatamak a Ŋikisila.
40008001	Ani edokuni Yesu alomukura, kiwuapakis ŋasepico ŋuna alalak iŋes.
40008002	Bu ekile ŋolo ka atapon, toryedik alokiŋaren keŋ tema, “Ekapolon, ani kicamit iyoŋ, ipedori akitaŋaleun.”
40008003	Torwaa Yesu akan keŋ, totap iŋes tema, “Acamit; toŋaleu!” Atipei toŋaleu ekile ŋol.
40008004	Kicik Yesu iŋes tema, “Nyilimok idiotuŋanan, nai tolot kitoodiyar neni ka esacaradoti, ikisyem iŋes iyoŋ, ido tolemu ainakinet ikwaŋina icikakinitor Moses, ikotere toanyunia ŋinituŋanan atemar isegu iyoŋ.”
40008005	Ani elomari Yesu Kaperenaum, bu ekapolokiniton ŋasigarya amiat kisiryam iŋes, todyek tema,
40008006	“Ekapolon, eperi eketiyan kaŋ alore ka eryeba nooi.”
40008007	Tolimok Yesu iŋes tema, “Abuni ayoŋ akitaŋaleun iŋes.”
40008008	Nai toboŋok ekapolokiniton ŋasigarya tema, “Ekapolon, eketimit ayoŋ abunore iyoŋ kai kaŋ, nai tolimu iyoŋ akirot, eŋaleuni eketiyan kaŋ.
40008009	Ayoŋ daŋ ekepukatae, nabo apolokinit ayoŋ daŋ ŋasigarya; ani katema ayoŋ epei, ‘Ape!’ elosi. Ani katema ece, ‘Bua!’ ebuni. Tari epito kaŋ katema ayoŋ, ‘Kitiya nu!’ itiyae.”
40008010	Ŋolopite eirarya Yesu ŋakiro keŋ, toumok. Tolimok ŋituŋa ŋulu ewuapito iŋes tema, “Akalimokini ayoŋ iyes kire atemar, nyeryamuna ayoŋ anupit ŋina epol ikwa naga tari alo Isirael.
40008011	Akalimokini ayoŋ iyes atemar, epote ŋituŋa ŋulu alalak alo Kide ka ŋice alo To, kiboikinos kimuja ka Aburaam, Isaka ka Yakobo kaapei a Napukan a ŋina anakuj.
40008012	Nai ŋituŋa ŋulu emaikina toya Napukan, ecakakinio ikes nakiryonut, kigworo toryeba ŋikyal a nen.”
40008013	Tolimok Yesu ekapolokiniton ŋasigarya tema, “Ape lore, itiyakin ŋuna inupit iyoŋ neni kon.” Toŋaleu eketiyan ŋolo ke ekapolon a ŋol ŋinapeipaki.
40008014	Ani elomari Yesu kai a Petero, toanyua nakamuran a Petero eperi ikamunit elekes nooi.
40008015	Totap Yesu akan keŋ, toesik elekes iŋes; tosodi aberu tonyou, kisyak akisimuj iŋes.
40008016	Ani eboŋ, yaut ŋituŋa neni a Yesu ŋituŋa ŋulu alalak ŋulu ekamunito ŋipyan, ido kirita Yesu ŋipyan ŋul ka akirot a ŋina alimuni iŋes, nabo kitaŋaleu ŋulu adyakasi daadaŋ.
40008017	Etiyae iŋes ŋun, ikotere kiyookinotor ŋuna koloŋ erworo ekadwaran Isaya ebala, “Abu iŋes ya apalagu yok ka kiwok ŋidekesyo yok.”
40008018	Ani iŋolikini Yesu ŋasepico a ŋituŋa ŋuna alalak irimokinito iŋes kidiŋ, tolimok ŋikeekasyomak alosit ekekwaye anam.
40008019	Bu eketataman a Ŋikisila neni a Yesu tema, “Eketataman, ekewuapi ayoŋ iyoŋ neni ilosi daadaŋ.”
40008020	Toboŋok Yesu iŋes tema, “Eyakatar ŋikweei ŋaduyon ka eyakatar ŋikyeny ŋakais; nai emam Lokoku a Ituŋanan neni kieŋunet.”
40008021	Tema ekile ece ŋolo arae ekasyoman keŋ ebe, “Ekapolon, kimyekinae mono olot akinuk papa kaŋ.”
40008022	Toboŋok Yesu iŋes tema, “Kiwuapakinae ayoŋ, kimyek ŋikatwak tonuka ŋikatwak kec.”
40008023	Ani edokari Yesu nataker, kiwuapakis ŋikasyomak keŋ iŋes.
40008024	Ŋinapeipaki, tokut ekuwuam ŋolo apolon ananam, todikino ŋakipi ŋuna emorokokoete erapuwarete ataker. Nai ajotoe Yesu.
40008025	Kiyotosi ŋikasyomak neni keŋ, kitekienyut iŋes temasi, “Ekapolon! Toiunae, edikino ikitwaki.”
40008026	Toboŋok Yesu ikes tema, “Nyo ikibulitor iyes ikona? Abe edit anupit kus!” Tonyou nai Yesu, kikilyak ekuwuam ka ŋakipi, kililiŋ akwap cek.
40008027	Toumokis ŋituŋa daadaŋ temasi, “Anituŋanan ŋini ikoni ne, ŋini epupete tari ekuwuam ka ŋakipi en?”
40008028	Ani edokari Yesu ekekwaye anam, nakwap ŋina a Ŋigadara, kiryamunos iŋes ka ŋikilyok ŋiarei ŋulu apote analyalin ŋulu ekamunito ŋipyan. Etededeŋito ŋipyan ikes nooi. Aŋun, amam ituŋanan etorenene lorot ŋol.
40008029	Kiworout ŋikilyok ŋul temasi, “Anukiro eya iyoŋ ka isua, Lokoku ka Akuj? Ibunit iyoŋ amunyar isua eriŋa apaki nyedolo a?”
40008030	Aapi a nen esipan ŋolo a ŋipegei ŋolo adaka.
40008031	Kimaimaa ŋipyan Yesu temasi, “Ani kicamit iyoŋ akiritar isua, kiritarae losipan ye ŋolo a ŋipegei.”
40008032	Tolimok Yesu ikes tema, “Apesi!” Tolomut ŋipyan alokilyok a ŋul, tolomasi lopegei. Tosuro esipan a ŋipegei daadaŋ anakope toloma nanam, kitamat, totwaka.
40008033	Toema ŋikeyokok ŋulu a ŋipegei nariet, toloto lotaun tolimosi ŋakiro daadaŋ ŋuna apotu totakanikis lopegei ka lokilyok ŋulu ekamunito ŋipyan.
40008034	Tolot nai etaun daadaŋ akisiryam Yesu. Ani eanyuwarete ikes iŋes, todyeka iŋes arotokin anakwap kec.
40009001	Todokak Yesu ataker, tolot nabo ekekwaye toboŋo lotaun keŋ Kaperenaum.
40009002	Kilepuleput ŋituŋa ŋice ekile ŋolo aŋwalit iperikinitoe naperyet keŋ. Ani eanyuni Yesu atemar anupito ikes nooi, tolimok ekaŋwalan tema, “Lokoku, toen etau! Esyoni ŋasecisya kon.”
40009003	Kirworikinos ŋiketatamak a Ŋikisila ŋice alotai kec temasi, “Iyanyi ekile lo Akuj.”
40009004	Nai ikwapei ayenia Yesu ŋuna atamete ikes, tolimok ikes tema, “Kaanukiro itamyata iyes ŋuna aronok alotai kus?
40009005	Nyo epatana, alimokin ekaŋwalan atemar, ‘Esyoni ŋasecisya kon,’ kori atemar, ‘Tonyou torotok’?
40009006	Nai acamit ayoŋ iyes toyenut atemar eyakar Lokoku a Ituŋanan apedor ŋinakisyoniyet ŋasecisya anakwap.” Tolimok iŋes ekaŋwalan tema, “Tonyou, tolema aperyet kon, tolot lore!”
40009007	Tonyou nai ekile ŋol, tolot lore.
40009008	Ani iŋolikinete ŋasepico a ŋituŋa ŋuna apotu totakanut, tobul ikes, kipuro Akuj aŋuna keinakinia ŋituŋa apedor ŋina etya ŋin.
40009009	Torotok Yesu a nen; ani eriŋa elosi alorot, toanyuwa ekile ŋolo anyaritae Matayo iboi anapis a ŋina atacere ocur. Tolimok Yesu iŋes tema, “Kiwuapakinae ayoŋ.” Tonyou Matayo, kiwuapak Yesu.
40009010	Ani eriŋa Yesu imuji alokai, potu ŋikerirak ocur ka ŋikasecak ŋulu alalak; kiboikinos kimuja kaapei ka Yesu ta ŋikeekasyomak.
40009011	Ŋolopite eŋolikiniata Ŋiparisayon ŋun, kiŋita ŋikasyomak a Yesu temasi, “Kaanukiro imujata ekusiketataman kaapei ka ŋikerirak ocur ta ŋikasecak?”
40009012	Ani iirari Yesu ŋakiro kec, toboŋok tema, “Nyiitanito ŋituŋa ŋulu eŋaleete emuron, nai ŋulu edyakasi.
40009013	Toloto toriputu apolou a Ŋakigireta a ŋuna ebasi, ebala Akuj, ‘Acamit ayoŋ akisyon, meere amuronot.’ Anerae nyabunit ayoŋ anyaraun ŋulu iyookino, nai ŋikasecak.”
40009014	Potu ŋikasyomak a Yoana ke Ekebatisan neni a Yesu, kiŋita iŋes temasi, “Kaanukiro ikikanyanakinia isua ka Ŋiparisayon, nai nyikanyeneneete ŋikonikasyomak?”
40009015	Toboŋok Yesu ikes tema, “Epedorete mono ŋituŋa ŋulu enyaritae lokiitanu akikany eriŋa ekeitan erukito ka ikes a? Nyepedor ŋun! Nai epote ŋirwa ŋulu elemarere ekeitan aneni kec, togeut ikes nai akikany.
40009016	“Emam ituŋanan ŋini epedori adapakin arac ŋina kitete lolou ŋoloŋorot, anerae kedapaki, ecilar arac ŋina kitete, kiyatakin acilat lolou ŋoloŋorot.
40009017	Kori emam ŋituŋa ŋulu etikakinete ewinyiwiny lotwol ŋulu eŋorotonito, ani ketikakis, ebwaŋabwaŋaari ewinyiwiny ŋitwol ŋul, tosodi tobukor ewinyiwiny daŋ. Nai etikanakinio ewinyiwiny lotwol ŋulu kitet, ikotere nyinyasunosi ikes daadaŋ.”
40009018	Ani eriŋa Yesu irworo neni kec, bu ekapolon ŋolo ke esinagoga epei, toryedik alokiŋaren keŋ tema, “Atwana nakoku kaŋ; bua kare ca kidokok ŋakonikan neni keŋ ikotere toyaru iŋes.”
40009019	Tonyout Yesu ka ŋikeekasyomak totupakis iŋes.
40009020	Ayai nen aberu ŋina aleleete ŋaokot ŋikaru ŋitomon ka ŋiarei. Toŋicun iŋes alokaku, totap abilet ŋina ke elou a Yesu.
40009021	Anerae abala iŋes alotau keŋ, “Katap ca ŋolo erae ekeelou daŋ bon, aŋaleuni.”
40009022	Toboboŋ Yesu kiŋolik iŋes tema, “Nakoku, toen etau! Ikitaŋaleu iyoŋ anupit kon.” Toŋaleu aberu ŋin apaki ŋinapei ŋin.
40009023	Ani edoluni Yesu kai ŋina ke ekapolon a ŋolo ke esinagoga, toryamu iguryakina ŋikaeok ŋulu akusete ŋapilui ka ŋituŋa ŋulu aponito akinuk ikoku.
40009024	Tolimok Yesu ŋituŋa tema, “Toloto, anerae nyetwanit apese, nai ejotoe.” Tokyenatar ŋituŋa iŋes.
40009025	Nai ani kitolomar ŋituŋa kiŋa, toloma Yesu nagule ŋina ka apese, kikam akeekan, tonyou apese.
40009026	Tokeikin ŋakiro ŋun akwap ŋin daadaŋ.
40009027	Ani erotokini Yesu a nen, totupakis iŋes ŋikilyok ŋiarei ŋulu amudukaka iworoete ebasi, “Lokoku a Daudi! Kisyoni isua.”
40009028	Ani elomari iŋes kai, potu ŋimudukanotin ŋul neni keŋ; kiŋit Yesu ikes tema, “Inupito iyes atemar apedori ayoŋ akitaŋaleun iyes a?” Toboŋokis ikes temasi, “Ee Ekapolon!”
40009029	Totap nai Yesu ŋakecekonyen tema, “Kitiyakin neni kus ikwaŋina inupitotor.”
40009030	Toŋaleut ŋakecekonyen. Kicik nai Yesu ikes nooi tema, “Nyilimokis idiotuŋanan nu.”
40009031	Nai apotu ikes toloto kielasi ŋakiro ŋuna etiyae Yesu nakwap ŋin daadaŋ.
40009032	Ani erotokinete ŋikilyok ŋul, yaut ŋituŋa neni a Yesu ekile ŋolo pa erworo, anerae ekamunito ŋipyan.
40009033	Ŋinapei eritarere ŋipyan, togeu ekile erwor; toumokis ŋituŋa daadaŋ temasi, “Nyeanyuna ŋinapei koloŋ ŋakiro ŋuna ikote nu alo Isirael!”
40009034	Nai temasi Ŋiparisayon, “Iritanari iŋes ŋipyan, anerae erae ŋolo epolokinit ŋipyan einakinit iŋes apedor ŋina kiritanaret ikes.”
40009035	Tolot Yesu lotaunio ka lorerya itatami ŋituŋa alosinagogae; tolimonokini ikes Ŋakiro ŋuna Ajokak ŋuna ka Apukan a ŋina anakuj. Kitaŋaleununu ŋituŋa alodekesyo a daadaŋ ka tolema apalagu daadaŋ.
40009036	Ani iŋolikini Yesu ŋasepico, kisyonioto iŋes, anerae eyaloloŋete ikes ka topapanunito ikwa ŋamesekin ŋuna emam ekeyokon.
40009037	Tolimok nai iŋes ŋikasyomak keŋ tema, “Elal akilem, nai ekudyoko ŋikalemak.
40009038	Aŋun, kilipa elope ŋolo ka akilem kiyakiya ŋikalemak ŋulu alalak nakilem keŋ.”
40010001	Tonyarau Yesu ŋikasyomak keŋ ŋulutomon ka ŋiarei, inak ikes apedor daadaŋ ŋina kiritanaret ŋipyan ka ŋina kitaŋaleununuyet ŋituŋa alodekesyo a daadaŋ ta alemar apalagu daadaŋ.
40010002	Ŋirorwa a Ŋikiyakia a ŋulutomon ka ŋiarei ikes lu, ŋolo esyaunan Simoni, ŋolo anyaritae Petero ka Anderia lokaato keŋ; Yakobo lokoku a Sebedeo, ka Yoana lokaato keŋ;
40010003	Pilipo ka Batolomayo; Tomas ka Matayo ŋolo arae ekeriran ocur; Yakobo lokoku ka Alipayo ka Tadeo;
40010004	Simoni ŋolo arae Eseletoit ka Yuda Isikariot ŋolo alukini Yesu.
40010005	Kiyakiya Yesu ŋulutomon ka ŋiarei ŋul, kicik ikes tema, “Nyilot nakwapin a ŋituŋa a ŋulu nyerae Ŋiyudayan, kori lotaun edio ŋolo a Ŋisamaritayon;
40010006	nai akilo, toloto lotuŋa ŋulu a Isirael ŋulu ikote ŋamesekin ŋuna eolito.
40010007	Toloto kitatama ikes ibasi, ‘Aapuu Apukan ŋina anakuj!’
40010008	Kitaŋaleutu ŋikadyakak, kiteyarutu ŋikatwak, kitesegutu ŋulu ka atapon ka kiritanasi ŋipyan; ipotu iyes toryamut koŋin, aŋun, kipotosi iyes daŋ koŋin.
40010009	Ani irotokinete nyilidakis egolid, ŋisiliŋa kori ŋaboolae locileta a ŋanaŋgae kus.
40010010	Nyitiŋa ecwee analosit kus kori elou ece, ŋamuk kori ebela. Anerae itemokino eketiyan toryamu akimuj keŋ.
40010011	“Ani idolete iyes lotaun kori lore a ituŋanan, tolomasi kiwarut ituŋanan ŋini ikijauni iyes kiboiyoto ka iŋes, tari ŋina irotokinioto iyes a nen.
40010012	Ani ilomarete iyes tooma akai, kimalata ŋituŋa ŋulu ka akai a ŋin.
40010013	Ani kikijaut iyes ŋituŋa alokai a ŋin, itemokino togatakis ikes ekisil kus. Nai ani pa kikijaut ikes iyes, nyigatakis ikes ekisil kus.
40010014	Ani kemam ituŋanan ŋini ikijauni kori ŋini iirari ŋakiro kus, totwakisi apuwa ŋina a ŋakejen kus nen, apaki ŋina irotokinioto iyes alokai a ŋin kori alotaun a ŋol.
40010015	Akalimokini ayoŋ iyes kire atemar, Akoloŋit ŋina ka atubokino erimakinio ŋituŋa ŋulu a Sodoma ka ŋulu a Gomora akilo ŋulu ke etaun a ŋol.
40010016	“Topupokisi, ekeyakiyarit ayoŋ iyes ikwa ŋamesekin alokidiŋ ŋipeei. Topiiryaka ikwa ŋimuno ka kiyapara alopitesyo kus ikwa ŋakuryo.
40010017	Tocoikinito ŋituŋa, anerae eya ŋulu ikikamunete iyes itorikosi loikiikoe ka ikibuŋata alosinagogae kec.
40010018	Ikirikoryo iyes kiŋaren ŋikepukak ka ŋirwosi aŋuna kaŋ, ikotere toruworos iyes ŋisuudae kaŋ alokiŋaren kec ka alokiŋaren ŋituŋa ŋulu nyerae Ŋiyudayan.
40010019	Ani ikipotorete ikes iyes akisitakin, nyiyaloloŋo aŋuna ilosete iyes akirwor kori epite ŋolo limunet, anerae ikiinakinio iyes ŋakiro ŋuna itemokino tolimut apaki ŋin.
40010020	Anerae meere iyes irworosi, nai Etau ŋolo a Papa kus iŋes irworo aneni kus.
40010021	“Ipotori lokaato lokaato keŋ toarae; papa daŋ ipotori ikoku keŋ; elukinete ŋidwe ŋikauruunak kec ka ipotorete ikes toarae.
40010022	Ikitoroniyarete ŋituŋa iyes aŋuna ke ekiro kaŋ, nai ŋini etitinyikini akitodol nasalunet, eiunio.
40010023	Ani ikitidiŋete ikes iyes alotaun ke epei, toema lotaun ece. Akalimokini ayoŋ iyes kire atemar, nyirikakinete iyes ekusitic alotaunio a ŋulu a Isirael, eriŋa nyebuno Lokoku a Ituŋanan.
40010024	“Nyepol ekasyoman alokiŋaren ekeeketataman, eketiyan daŋ nyepol alokiŋaren ekeekapolon.
40010025	Itemokino ekasyoman kikoni eketataman keŋ ka eketiyan kikoni ekapolon keŋ. Ani kenyaritae ekapolon ŋolo ka akai atemar Belesebul, enyarao ŋituŋa ŋulu ka akai a ŋin a ŋirorwa a ŋulu aronok nooi.
40010026	“Aŋun, nyikera ikes, anerae emam ibore ŋini erapitae ŋini nyisileereunio ka emam ŋini imunonitae ŋini nyeanyunio.
40010027	Ŋakiro ŋuna akalimokini ayoŋ iyes anakiryonut, tolimosi anakica, nabo ŋuna iirasi iyes iŋaiŋaunitae, kikeutu alokiŋa.
40010028	Nyikera ŋulu earete akuwan, nai nyepedorito akiar etau; nai tokera ŋolo epedori akiar akuwan ka etau, tocakak tooma nakim ŋina nyeduŋe.
40010029	Nyegyelyo atadiidi ŋiarei a ikaput a? Emam tari ipei alokidiŋ kec ŋini ecakakin kwap pa eyeni Papa kus.
40010030	Nai tari ŋitim daadaŋ anakyes kus imaritae.
40010031	Aŋun, Nyikuryaketa; epol etyae kus akilo ŋolo a ŋikyeny a ŋulu alalak!
40010032	“Aŋun, ituŋanan daadaŋ ŋini elimori atemar akayeni ayoŋ alokiŋaren ŋituŋa, alimori ayoŋ daŋ atemar ayeni iŋes alokiŋaren Papa kaŋ ŋolo eyai nakuj.
40010033	Nai ŋini epegi atemar akayeni ayoŋ alokiŋaren ŋituŋa, apegi ayoŋ daŋ atemar ayeni iŋes alokiŋaren Papa kaŋ ŋolo eyai nakuj.
40010034	“Nyitamete atemar abunit ayoŋ ayaun ekisil nakwap. Meere ekisil ayaunit ayoŋ, nai ejiye.
40010035	Anerae abunit ayoŋ akitidiŋakin esapat ka papa keŋ, apese ka toto keŋ, ateran ka tata keŋ;
40010036	eruworosi ŋimoi a ituŋanan ŋituŋa ŋulupei alokal keŋ.
40010037	“Ituŋanan ŋini emina papa keŋ kori toto keŋ akilo ayoŋ, nyitemokino aruwor ekewuapan kaŋ; ŋini emina lokoku keŋ kori nakoku keŋ akilo ayoŋ, nyitemokino aruwor ekewuapan kaŋ;
40010038	ka ŋini nyeryoŋi emusalaba keŋ ekewuapak ayoŋ, nyitemokino aruwor ekewuapan kaŋ.
40010039	Ituŋanan ŋini ecamit aiun akiyar keŋ, itotwaniyari; nai ŋini itotwaniyari akiyar keŋ aŋuna kaŋ, eiuni.
40010040	“Ituŋanan ŋini ikijauni iyes, ekejau ayoŋ, nabo ŋini ekejauni ayoŋ, ejau iŋes ŋini ekeyakuunit ayoŋ.
40010041	Ituŋanan ŋini ijauni ekadwaran aŋuna eraakar ekadwaran, eryamuni iŋes daŋ eropit ŋolo ke ekadwaran ka ŋini ijauni ituŋanan ŋini iyookino aŋuna eraakar ŋini iyookino, eryamuni iŋes daŋ eropit ŋolo a ituŋanan a ŋini iyookino.
40010042	Nabo ituŋanan daadaŋ ŋini itamasi ipei alokidiŋ ŋulu cicik lu, tari epeikopo ŋolo a ŋakipi a ŋuna alilimok, aŋuna eraakar ekewuapan kaŋ, eryamuni kire eropit keŋ.”
40011001	Ani kedau Yesu akitatam ŋikeekasyomak ŋulutomon ka ŋiarei, tonyou a nen, tolot akitatam ka alimonokin alotaunio a ŋulu aya diyete nen.
40011002	Ani iirari Yoana Ekebatisan ŋolo ayai mabus ŋakiro ŋuna etiyae Kristo, kiyakiya ŋikeekasyomak neni a Yesu.
40011003	Kiŋita ikes Yesu temasi, “Erae iyoŋ itemokino ibu, kori itemokino isua edareutu ece?”
40011004	Toboŋok Yesu ikes tema, “Toloto tolimokisi Yoana ŋuna ipupete ka ŋuna iteete.
40011005	Ekyenyununuyete ŋimudukanotin, erotonokinete ŋikaŋwalak, esegununuyete ŋulu irumit atapon, iiranarete ŋikiŋimanotin, eyarununuyete ŋikatwak, nabo elimonokinio Ŋakiro ŋuna Ajokak neni a ŋikulyak.
40011006	Erereŋ nooi ituŋanan ŋini nyejamakini anupit keŋ aŋuna kaŋ.”
40011007	Ani erotokinete ŋikasyomak a Yoana, togeu Yesu alimonokin ŋasepico ŋakiro a Yoana tema, “Ŋina ilositotor iyes neni a Yoana apaki ŋina ayakar iŋes naloŋisat, nyo iitanito iyes akiŋolikin? Eoot ŋolo iloiloi ekuwuam a?
40011008	Nyo ilosito iyes akiŋolikin? Ekile ŋolo anapit ŋilowi ŋulu aninikak ŋulu emilimilete a? Toyenete atemar ŋituŋa ŋulu enapito koŋina, iboiyete ikes alorerya a ŋikapolok.
40011009	Nyo nai kire ilosito iyes akiŋolikin? Ekadwaran a? Ee robo; akalimokini ayoŋ iyes atemar, iŋolikis iyes ituŋanan ŋini iloit nooi tari ekadwaran.
40011010	Yoana iŋes ebala Akuj alokitaabo ebe, ‘Toanyu, eyakiyari ayoŋ ekaakiyakia kiŋaren kon, kitemok erot kon.’
40011011	Akalimokini ayoŋ iyes kire atemar, alotuŋa a daadaŋ a ŋulu idounitoe ŋinapei koloŋ, emam ŋini epol akilo Yoana Ekebatisan. Nai ŋini edit akilo daadaŋ a Napukan a ŋina anakuj, epol akilo Yoana.
40011012	Ameun alorwa a Yoana ke Ekebatisan akitodol tokona, eryamunit Apukan ka Akuj ŋican ŋulu apolok; nabo eŋirikinito ŋikadedeŋak alemar iŋes ka agogoŋu.
40011013	Anerae apotu ŋikadwarak daadaŋ ka ŋikisila todwara akitodol neni a Yoana
40011014	ka ani kicamito akinup ŋakiro ŋuna adwarito ikes, Yoana iŋes Eliya ŋolo itemokino bu.
40011015	Iŋes ŋini eya ŋaki ŋuna kiiraret, kiira.
40011016	“Nai, nyo esikwaania ayoŋ ŋituŋa ŋulu a ŋirwa a lu? Ikote ikes ŋidwe ŋulu iboiyete alomaket. Enyarae epeiwae kec ŋuluce
40011017	temasi, ‘Ikipotu isua okutakisi arupepe ŋina kimomworet, nai nyimomworikis iyes; aponi isua kikalounoe aŋuna ka atwanare, nai nyiluuroto iyes.’
40011018	Abu Yoana bu eroneene ka pa emasi ŋagwe, nai temasi ŋituŋa, ‘Ikamunit ekipye iŋes.’
40011019	Abu Lokoku a Ituŋanan, imuji ka emasi, ebasi ŋituŋa, ‘Kiŋolikisi ekadakan ka ekameran, ekone a ŋikerirak ocur ka ŋikasecak!’ Nai aosou ŋina ka Akuj itoodiunitae erae ŋina a kire aloticisyo keŋ.”
40011020	Kisyak Yesu akisibura ŋituŋa alotaunio a ŋulu aris sek iŋes kitiyaa ŋakujuwuanisya keŋ ŋuna alalak, anerae apotu ikes nyekiwa ŋasecisya kec.
40011021	“Ekaŋ iyoŋ Korasin! Ekaŋ iyoŋ Betesaida! Anerae kerae koloŋ kitiyatetei ŋakujuwuanisya ŋuna etiyakin aneni kus alo Tiro ka Sidon, kekiito ikes koloŋ sek, tonapa ŋilowi ŋulu koris, ido kiwosakinos ekuron, kitoodiuniata atemar akiwua ikes ŋasecisya.
40011022	Nai akalimokini ayoŋ iyes kire atemar, isyoni Akuj nooi ŋituŋa ŋulu a Tiro ka ŋulu a Sidon Akoloŋit ŋina ka atubokino akilo iyes.
40011023	Ani bo iyoŋ Kaperenaum! Icamit iyoŋ akitopolooro kon todol nakuj a? Ikilemaryo iyoŋ anakwap, ikimasar nakibois ŋina a ŋikatwak! Anerae kerae koloŋ kitiyatetei ŋakujuwuanisya ŋuna etiyakin neni kus, keriŋa Sodoma eyai tari tokona!
40011024	Nai akalimokini ayoŋ iyes kire atemar, isyoni Akuj nooi ŋituŋa ŋulu a Sodoma, Akoloŋit ŋina ka atubokino akilo iyes.”
40011025	Apaki ŋin, kirwor Yesu tema, “Alakara ayoŋ neni kon Papa, Ekapolon ŋolo anakuj ka nakwap, anerae ibu iyoŋ kiwua ŋakiro ŋun aneni a ŋikaosok ka ŋipiiryanotin, nai kisileereu neni a ŋidwe a ŋulu cicik.
40011026	Ee, Papa, itiyak iyoŋ ŋun daadaŋ ikwaŋina icamitor iyoŋ elope.
40011027	“Akainaki ayoŋ Papa kaŋ ŋiboro daadaŋ. Emam ituŋanan eyeni atemar Lokoku iŋes ŋae, mati Papa, nabo emam ŋini eyeni atemar Papa iŋes ŋae, mati Lokoku ka ŋulu daadaŋ ecamit Lokoku akitoodikin Papa keŋ neni kec.
40011028	“Potu neni kaŋ iyes daadaŋ ŋulu ikiupit aloticisyo kus ka aŋuna ka akiwokit ŋigogoso; ekesieŋuni ayoŋ iyes.
40011029	Tolemasi ayokot kaŋ tonapa ka kisisyata aneni kaŋ; anerae apatana ka eyapara ayoŋ alotau, ido iryamunete akieŋun ŋina a ŋitai kus.
40011030	Anerae epatana akinap ayokot kaŋ ka eook egogos kaŋ.”
40012001	Alorwa a ŋul, kitoro Yesu ka ŋikasyomak keŋ lomanikor a ŋimomwa akoloŋit ŋina a Sabato. Anyamit ŋikasyomak keŋ akoro, togyeut ŋimomwa kiŋinyut tonyama.
40012002	Nai ani iŋolikinete Ŋiparisayon ŋun, tolimokis Yesu temasi, “Toanyuwa, itiyaete ŋikasyomak kon ŋuna italeo akitiya akoloŋit ŋina a Sabato.”
40012003	Toboŋok Yesu Ŋiparisayon tema, “Nyesyoma iyes ŋuna abu Daudi kitiya apaki ŋina anyamya akoro iŋes ka ŋirukitos keŋ a?
40012004	Abu iŋes toloma kai ŋinakilipet Akuj, tonyam amugati ŋina ainakinitae Akuj, ŋina etaleo iŋes ka ŋirukitos keŋ akinyam mati ŋisacaradotin bon.
40012005	Kori nyesyoma iyes a Lokisila atemar, akoloŋit ŋina a Sabato ebileneneete ŋisacaradotin ŋulu ka Akai ka Akuj ŋakiro a Sabato, nai nyesecito a?
40012006	Akalimokini ayoŋ iyes atemar, eyai nege ŋini epol akilo Akai ka Akuj.
40012007	Kerae ca toyenunito iyes apolou a ŋakiro a nu, ebala Akuj, ‘Acamit ayoŋ akisyon, meere amuronot,’ pa kitubonokinito iyes ŋulu nyesecito.
40012008	Lokoku a Ituŋanan iŋes erae Ekapolon ŋolo a Sabato.”
40012009	Torotok Yesu a nen, toloma losinagoga,
40012010	neni ayai ekile ŋolo amitarit akan. Ayakasi nen ŋituŋa ŋice ŋulu acamito akisitakin Yesu. Kiŋita ikes iŋes temasi, “Ecamakinitae mono a Lokisila yok akitaŋaleunun ŋituŋa akoloŋit ŋina a Sabato a?”
40012011	Tolimok Yesu ikes tema, “Ŋae alokidiŋ kus ŋini nyiriuni amesek keŋ, kimasakin nakipany ŋina aoyan akoloŋit ŋina a Sabato?
40012012	Iloit nooi akiyar a ituŋanan ŋina ka amesek! Aŋun, ecamakinitae a Lokisila akitiya ŋuna ajokak akoloŋit ŋina a Sabato.”
40012013	Tolimok nai iŋes ekile ŋol tema, “Toriyo akan kon.” Toriyo nai ekile akan, toŋaleu kikok ŋinace.
40012014	Nai apotu Ŋiparisayon tolomasi kiŋa, totukut epite ŋoloaret Yesu.
40012015	Nai aŋuna ayenia Yesu atemar etukosi Ŋiparisayon akiar iŋes, torotok anakwap a ŋin, totupasi ŋasepico ŋuna alalak iŋes. Kitaŋaleu iŋes daadaŋ ŋulu adyakasi,
40012016	nabo kicik iŋes ikes tema, “Nyikiteyan ayoŋ ŋituŋa!”
40012017	Etiyae iŋes ŋun, ikotere kiyookinotor ŋuna koloŋ erworit ekadwaran Isaya ebala,
40012018	“Kiŋolikisi, erae lo eketiyan kaŋ ŋolo aseu ayoŋ, eminat kaŋ ŋolo eketalakarit ayoŋ nooi. Eyakuuni ayoŋ etau kaŋ bu neni keŋ, ikotere tolimokinia ŋituŋa ŋulu a ŋakwapin ŋakiro ŋuna ka atubokino.
40012019	Nyiburae iŋes kori nyiserae ecela, ka emam ituŋanan ŋini iirari etoil keŋ alorotin.
40012020	Nyebili iŋes akasirimaete ŋina edapony kori nyituduŋe iŋes ausi ŋina epurui akitodol ŋina eyaunia akiyookino kipuka.
40012021	Iwuakinete ŋakwapin daadaŋ akigeno kec neni keŋ.”
40012022	Yaut ŋituŋa neni a Yesu ekile ŋolo amudukana ka pa erworo, anerae ekamunito ŋipyan iŋes. Kitaŋaleu Yesu iŋes, tosodi kirworik ka tokienyu daŋ.
40012023	Toumokis ŋituŋa daadaŋ temasi, “Erae mono kona lo lokoku a Daudi a?”
40012024	Nai ani iirarete Ŋiparisayon ŋakiro ŋun temasi, “Iritanari ekile ŋol ŋipyan, anerae einakinit Belesebul ŋolo erae ekapolon a ŋipyan iŋes apedor.”
40012025	Ikwaŋina ayenia Yesu ŋuna atamete ikes, tolimok ikes tema, “Apukan ŋina nyimorikina ŋituŋa keŋ, nyerubakini; etaun kori ekal ŋolo etyakatyakatar ŋituŋa, nyicasi.
40012026	Ani kiritanari Satan Satan, iŋes atemar atyakatyaka bon; ikokini nai akeepukan icasi ai?
40012027	Ani keritanari ayoŋ ŋipyan alokiro a Belesebul, lokiro a ŋae bo iritanaryata ŋikewuapak kus? Aŋun, eruworosi ikes ŋikatubonokinak kus.
40012028	Nai ani kerae Etau ŋolo ka Akuj eritanarya ayoŋ ŋipyan iŋes atemar adau Apukan ka Akuj adolun neni kus.
40012029	“Ikokini mono ai ituŋanan epedori alomar lore ŋolo ke ekile a ŋolo agogoŋon tolema ŋiboro keŋ, erae pa keroc mono ekile ŋol, tosodi nai tolema ŋiboro keŋ?
40012030	“Ituŋanan ŋini nyeyai lowae kaŋ, akaŋerit ayoŋ, nabo ituŋanan ŋini nyekeŋarakinit ayoŋ akicun, ielieli.
40012031	Aŋun, akalimokini ayoŋ iyes atemar, isyoniyo ŋituŋa ŋasecisya ka ŋiyany kec; nai ŋini iyanyi Etau ŋolo Asegan, nyepedoryo akisyon.
40012032	Ŋinituŋanan irworo akirot ŋina ka akitidiŋit Lokoku a Ituŋanan, isyonio iŋes; nai ŋini irworo itidiŋit Etau ŋolo Asegan, nyisyoniyo iŋes alorwa a lu ka alorwa a ŋulu eponito.
40012033	“Ani kiyakatar iyes ekitoe ŋolo ajokan, ipedorete aryamun ŋaraito ŋuna ajokak, nai ani kiyakatar iyes ekitoe ŋolo aronon, iryamunete ŋaraito ŋuna aronok, anerae eyenen ŋolokitoe anaraito keŋ.
40012034	Iyes ŋulu iroko ŋulu ikote ŋapomia, ikokinete iyes irworosi ŋakiro ŋuna ajokak toraakas ŋulu aronok ai? Anerae elimuni akituk ŋuna eya lotau.
40012035	Ituŋanan ŋini ajokan elimuni ŋuna ajokak ŋuna eyakasi lotau keŋ ka ituŋanan ŋini aronon elimuni ŋuna aronok ŋuna eyakasi lotau keŋ.
40012036	“Akalimokini ayoŋ iyes atemar, Akoloŋit ŋina ka atubokino itatamuni ŋinituŋanan ŋakiro daadaŋ ŋuna kelimunit iŋes, ŋuna pa kitemokino iŋes tolimu.
40012037	Anerae ŋakiro kon ikes ikitubokinere iyoŋ, ikes itoodiunete atemar isecit iyoŋ kori nyisecit.”
40012038	Apotu ŋiketatamak a Ŋikisila ka Ŋiparisayon ŋice temasi neni a Yesu, “Eketataman, ikicamit isua aanyun iyoŋ itiyakini akujuwuanut.”
40012039	Nai toboŋok Yesu ikes tema, “Okoe nyapeinyamet karonon ka ŋina nyikinyomit Akuj, iitanit iŋes akujuwuanut; nai emam akujuwuanut ŋina einakinio iŋes, mati ŋina a Yona a ŋolo arae ekadwaran.
40012040	Ikwaŋinapei eriyator Yona anakook ke ekolya a ŋolo apolon ŋapaarasya ŋauni ka ŋakuwarisya ŋauni, Lokoku a Ituŋanan daŋ iriyae ŋapaarasya ka ŋakuwarisya ŋauni alotooma ŋalup.
40012041	Akoloŋit ŋina ka atubokino, enyounete ŋituŋa ŋulu a Ninepe atubokin iyes, anerae apotu ikes tokiwa ŋakecesecisya iirarete ŋakiro a Yona; nai eyai ne ŋolo epol akilo Yona.
40012042	Akoloŋit ŋina ka atubokino, enyouni akepukan ŋina ka akwap a ŋina a Ceba atubokin iyes; anerae abu iŋes koloŋ tolot erot ŋolo aoyan nooi akiirar ŋakitatameta ŋuna ka aosou a Solomon a ŋolo arae erwosit. Nai eyai ne ŋolo epol akilo Solomon.
40012043	“Nai ani elomari ekipye anituŋanan, elosi nariet kitor neni emam ŋakipi, iwarit neni kieŋunet, nai ani keŋopiki iŋes neni kieŋunet,
40012044	etemari, ‘Aboŋori kai ŋinapei ŋoon ayai.’ Ani eboŋuni iŋes kai ŋin, eryamuni emam ŋini eyai, epyatae ka itemokinitoe.
40012045	A nen, elosi iŋes toriku ŋipyan ŋice ŋikanikaarei ŋulu eroko nooi akilo iŋes, tolomasi tooma ituŋanan kiboiyoto. Ekaku emunaar ituŋanan ŋin nooi adepar neni sek ekoni. Ikwaŋinapei, itiyakin ŋun tari nanyamet na ŋina aronon.”
40012046	Ani eriŋa Yesu isirwori ŋituŋa, potu toto keŋ ka ŋikaitotoi keŋ; towua alokiŋa ecamito akirworikin ka iŋes. [
40012047	Tolimok ituŋanan ice Yesu tema, “Ewuasi toto kon ka ŋikaitotoi kon alokiŋa, ecamito akirworikin ka iyoŋ.”]
40012048	Toboŋok Yesu iŋes tema, “Ŋae toto kaŋ ka ataŋae ŋikaitotoi kaŋ?”
40012049	Tododa Yesu akan lokasyomak keŋ tema, “Kiŋolikisi! Lugu ikes erae toto kaŋ ka ŋikaitotoi kaŋ.
40012050	Anerae ituŋanan daadaŋ ŋini itiyae ŋuna ecamit Papa kaŋ ŋolo eyai nakuj, iŋes erae lokaato kaŋ, nakaato kaŋ ka toto kaŋ.”
40013001	Akoloŋit ŋinapei ŋin, toloma Yesu alokai kiboikin diyete anam.
40013002	Potu ŋituŋa ŋulu alalak nooi neni keŋ, todoka nai iŋes nataker kiboikin; towo asepic daadaŋ alokipetot.
40013003	Kitatam ikes ŋakiro ŋuna alalak a ŋakitadapeta ebala, “Abu eketan tolot aere ŋikinyom.
40013004	Ani eekini iŋes, todoto ŋikinyom ŋice lorot, potu ŋikyeny kidepasi.
40013005	Todoto ŋice loŋaro neni amam ŋalup ŋuna alalak, toruput atipei, anerae akudyoko ŋalup.
40013006	Nai ani enomokini akoloŋ, torinyiyosi tooko, anerae amam ŋataagor ŋuna aoyak.
40013007	Todoto ŋice kidiŋ ŋikukwa toruput, nai ani epolounete ŋikukwa, toridakis ikes.
40013008	Todoto ŋice nalup ŋuna ajokak toraa ŋaraito, ŋice amiat, ŋice ŋatomonikanikapei ka ŋice ŋatomoniuni.
40013009	Iŋes ŋini eya ŋaki ŋuna kiiraret, kiira.”
40013010	Ani epote ŋikasyomak kiŋita Yesu temasi, “Kaanukiro isirworia iyoŋ ŋituŋa a ŋakitadapeta?”
40013011	Toboŋok Yesu ikes tema, “Ikiinakinitae iyes ayenut ŋuna imunono ŋuna ka Apukan a ŋina anakuj, nai nyeinakinitae ikes.
40013012	Anerae ituŋanan ŋini eyakar ibore, iyatakinio tolalaar, nai ŋini emam ibore eyai, elemaryo tari ŋinidio cici ŋini sek ayakar iŋes.
40013013	Erworo ayoŋ neni kec a ŋakitadapeta, anerae kiŋolikis daŋ nyeanyuwasi, ani kepuput daŋ, nyiirasi kori nyeyenut.
40013014	Eyookinosi aneni kec ŋuna adwarit Isaya ebala, ‘Iirarete kire, nai ŋyeyenunete. Iŋolikinete kire, nai nyianyuwarete.
40013015	Anerae ileleba abaŋao lotuŋa ka agol ŋakeceki, nabo arap ikes ŋakonyen kec; kerae nyikote neni, keanyuwarito ŋakonyen kec ka kiirarito ŋaki kec, nabo keyenunito ŋitai kec, toboŋut neni kaŋ akitaŋaleuno.’
40013016	Nai iterereŋitoe ŋakonyen kus, anerae iteete ka ŋaki kus, anerae epupete.
40013017	Akalimokini ayoŋ iyes kire atemar, acamito ŋikadwarak ŋulu alalak ka ŋituŋa ŋulu iyookino akiŋolikin ŋuna iŋolikis iyes, nai apotu nyiŋolikis; nabo acamito akiirar ŋuna iirasi iyes, nai apotu nyiirasi.”
40013018	“Topupokisi nai apolou ŋina ka akitadapet a ŋina ke eketan ŋikinyom.
40013019	Ŋituŋa ŋulu iirarete akirot ŋina ka Apukan ka nyeyenut, ikote ikes ŋikinyom ŋulu adoete lorot. Ani ebuni Satan, tolema alotai kec ŋuna sek aekinitae.
40013020	Isikwaanitae ŋulu adoete loŋaro ka ŋituŋa ŋulu iirarete akirot, tosodo kijaut atipei ka alakara.
40013021	Nai emamukatar ikes ŋataagor alotooma kec ka nyeroparete, ani epote ŋican ka ŋidiŋeta aŋuna ka akirot a ŋin, toesikis ikes.
40013022	Isikwaanitae ŋikinyom ŋulu adoete lokukwa ka ŋituŋa ŋulu iirarete akirot, nai amitakinit ŋuna ka akwap ka ekibure ŋolo ke ebari, eridakinete akirot ŋin nyera.
40013023	Isikwaanitae ŋikinyom ŋulu adoete nalup ŋuna ajokak ka ŋituŋa ŋulu iirarete akirot toyenut. Ŋul ikes kire erayete ŋikinyom, ŋice amiat, ŋice ŋatomonikanikapei, ka ŋice ŋatomoniuni.”
40013024	Tolimok nabo Yesu ikes akitadapet ace tema, “Ikoni Apukan ŋina anakuj ituŋanan ŋini keekini ŋimomwa ŋulu ajokak lomanikor keŋ.
40013025	Nai ani nakwaare ejotoete ŋituŋa daadaŋ, bu emoit toek etirwae lomanikor ŋol, ido tolot iŋes.
40013026	Ani erupunete ŋimomwa topolout toraa, kileereu etirwae.
40013027	Potu ŋiketiyak ŋulu ke elope emanikor kiŋita iŋes temasi, ‘Ekapolon, pa ŋoon ajokak ŋimomwa ŋulu iekini iyoŋ lomanikor kon a? Ai bo kebunio etirwae?’
40013028	Toboŋok iŋes ikes tema, ‘Emoit iŋes kitiya ŋun.’ Temasi nai ŋiketiyak neni keŋ, ‘Icamit iyoŋ isua torutoroe etirwae a?’
40013029	Toboŋok iŋes ikes tema, ‘Mam. Kimyekisi, anerae acepaki kirutosi iyes etirwae iwolikinete ŋimomwa daŋ.
40013030	Kimyekisi topolout daadaŋ kaapei, tari ŋina edolyo akilem. Ani edoli apaki ŋin, alimokini ayoŋ ŋikalemak atemar torututu mono etirwae, toenianasi a ŋikes kicunya, tocunakis nai ŋimomwa lodula kaŋ.’ ”
40013031	Tolimok Yesu ikes akitadapet ace tema, “Ikoni Apukan ŋina anakuj icokit ŋini ikoni ŋini ke ebobore, ŋini abu ituŋanan todupak lomanikor keŋ.
40013032	Edit icokit ŋin nooi akilo ŋicok daadaŋ, nai kerupu, epoloor nooi kilo ŋikito ŋuluce, tosodo nai ŋikyeny potu toduko naten keŋ.”
40013033	Tolimok Yesu ikes akitadapet ace tema, “Ikoni Apukan ŋina anakuj ŋakinyalet ŋuna abu aberu tolemu, kinyalak ka ŋakirya ŋuna adolito ŋidepei ŋiarei, tomurak akitodol ŋina abuunioto daadaŋ.”
40013034	Kirwor Yesu ŋakiro ŋun daadaŋ nasepico a ŋituŋa a ŋakitadapeta, nyelimokina iŋes ŋadikiro neni a ŋituŋa emam akitadapet.
40013035	Etiyae iŋes ŋun, ikotere kiyookinotor ŋuna kirworit ekadwaran ebe, “Erwori ayoŋ neni kec a ŋakitadapeta, alimori daŋ ŋakiro ŋuna ewuaitae ameun anasubunet akwap.”
40013036	Toesik nai Yesu ŋasepico a ŋituŋa, toloma kai. Potu ŋikeekasyomak neni keŋ temasi, “Kiteyenunae isua apolou ŋina ka akitadapet a ŋina ke etirwae alomanikor.”
40013037	Toboŋok Yesu ikes tema, “Iŋes ŋini eekini ŋikinyom ŋulu ajokak, erae Lokoku a Ituŋanan.
40013038	Emanikor iŋes akwap. Ŋikinyom ŋulu ajokak ikes ŋidwe ŋulu ka Apukan ka Akuj. Etirwae iŋes ŋidwe a Satan.
40013039	Emoit ŋolo keekini etirwae iŋes Satan; akilem iŋes Akoloŋit ŋina esalunia akwap; ŋikalemak ikes ŋimalaikan.
40013040	Ikwaŋinapei ecunakinere etirwae kicunyae ka akim, itiyakinosi ŋakiro ŋun ikwaŋinapei Akoloŋit ŋina esalunia akwap.
40013041	Iyakuuni Lokoku a Ituŋanan ŋimalaikan keŋ, tocunakis ŋituŋa daadaŋ ŋulu iteseceneneete ŋuluce ka ŋikasecak daadaŋ,
40013042	tocakakinae nakim ŋina erirae. A nen, kigworo ka tokonyanakis ŋikyal.
40013043	Ecaunete nai ikwa akoloŋ ŋulu iyookino a Napukan a Papa kec. Iŋes ŋini eya ŋaki ŋuna kiiraret, kiira.
40013044	“Ikoni Apukan ŋina anakuj abaru ŋina eyai lomanikor, ŋina ani eripuni ituŋanan, kiwua. Tosodi tolot togyela ŋiboro daadaŋ ŋulu eyakar iŋes, togyelu nai emanikor ŋol.
40013045	“Ikoni nabo Apukan ŋina anakuj ekecurutan ŋolo iwarit ŋamoru ŋuna epol egyelit,
40013046	ŋolo ani eryamuni amoru apei ŋina epol egyelit, elosi togyela ŋiboro daadaŋ ŋulu eyakar iŋes, tosodi togyel amoru ŋin.
40013047	“Ikoni nabo Apukan ŋina anakuj atibait ŋina aponi tocakakinae nanam, kirirau ŋikolya ŋulu agelegelya.
40013048	Ani ilelebikin, kiriut ŋituŋa lokipetot kiboikinos, ido toseut ŋikolya ŋulu ajokak kiwuakis lobukito, tocakasi ŋulu aronok.
40013049	Ikokini nen Akoloŋit ŋina esalunia akwap. Epote ŋimalaikan atyakar ŋulu aronok aneni a ŋulu iyookino.
40013050	Ecakakinete ŋimalaikan ikes nakim ŋina erirae. Kigworo a nen ka tokonyanakis ŋikyal.”
40013051	Kiŋit Yesu ikes tema, “Iyenut apolou ŋina a ŋakiro a ŋun daadaŋ a?” Toboŋokis ikes temasi, “Ee, ikiyenu.”
40013052	Tolimok Yesu ikes tema, “Itoodiunito ŋakiro ŋun atemar eketataman a Ŋikisila ŋolo itatamitae aŋuna ka Apukan a ŋina anakuj, ikoni elope a akai ŋolo itoodiuni anabaru keŋ ŋiboro ŋulu kitet ka ŋulu ŋorok.”
40013053	Ani kedau Yesu erwor ŋakitadapeta ŋun, tonyou anakwap a ŋin,
40013054	tolot nakwap keŋ. Kitatam iŋes ŋituŋa alosinagoga, ido toumokis daadaŋ ŋulu eirarete ŋuna erworo iŋes temasi, “Ai keryamunia ekile lo aosou ŋina ikoni naga ka apedor ŋina itiyaa ŋakujuwuanisya nu?
40013055	Meere mono logo lokoku ke ekecian ŋabaoi a? Meere toto keŋ Maria a? Meere ŋikaitotoi keŋ Yakobo, Yosepu ka Simoni, ta Yuda a?
40013056	Nyikirukit iwon ka ŋakaitotoi keŋ daadaŋ a? Ai nai keryamunia iŋes ŋakiro nu daadaŋ?”
40013057	Toŋoikis ikes Yesu. Nai tema Yesu neni kec, “Ekerer ekadwaran anakwapin a daadaŋ, nai nyekerer anakwap keŋ ka anateker keŋ.”
40013058	Nyitiya iŋes ŋakujuwuanisya ŋuna alalak aŋuna pa anupitotor ikes.
40014001	Apaki ŋin, topup erwosit Erode ŋakiro ŋuna epuritotor ŋituŋa Yesu.
40014002	Tolimok Erode ŋiketiyak keŋ tema, “Erae lo Yoana Ekebatisan, kiteyarun iŋes alokatwak, iŋes nai eyakatar ŋiticisyo ŋulu ka apedor tooma keŋ.”
40014003	Aris Erode kikama Yoana toen ya mabus, aŋuna ke Erodiya a ŋina arae aberu a Pilipo a lokaato ke Erode.
40014004	Alimokinit sek Yoana Ekebatisan Erode atemar, “Italeo iyoŋ akituruwor aberu a lokaato kon ŋina kon!”
40014005	Acamit Erode akiar Yoana, nai tokuryanar aŋuna a ŋituŋa a ŋulu anupito atemar erae Yoana ekadwaran.
40014006	Nai akoloŋit ŋina eitunitere akidouno ke Erode, abu nakoku ke Erodiya kidoŋa alokiŋaren ŋituŋa ejok nooi, kitalaka Erode.
40014007	Kikoŋ Erode tema, “Ainakini ikoku en ŋinibore daadaŋ ekeŋisi iŋes ayoŋ!”
40014008	Aŋuna alimokinia toto keŋ iŋes ibore ŋini kiŋita, abu kiŋit tema, “Inakinae ayoŋ akou a Yoana ke Ekebatisan iwuakinitae natuba!”
40014009	Tobul Erode, nai aŋuna sek ekoŋitor iŋes ka aŋuna a ŋipeyok keŋ, abu tolimu tema, “Inakisi.”
40014010	Abu kiyakiya ŋasigarya alosit atubun akou a Yoana ke Ekebatisan a ŋolo ayai apaki ŋin mabus.
40014011	Kiwuakinae akou keŋ natuba, inakinae apese, ina toto keŋ.
40014012	Apotu nai ŋikasyomak a Yoana yaa akuwan keŋ, tonuka. Ani irikakin, toloto tolimokis Yesu.
40014013	Ŋolopite eirarya Yesu ŋakiro ŋuna a Yoana, tonyou anakwap a ŋin, todoka nataker tolot neni keŋ bon, neni asilon. Ani nai iirarete ŋituŋa ŋun, potu alotaunio kec kiwuapasi Yesu.
40014014	Ani eriŋa Yesu edoki anataker, kiŋolik asepic ŋina alalan, kisyonioto ikes iŋes, tosodi kitaŋaleu ŋulu adyakasi.
40014015	Ani edoli eboŋ, potu ŋikasyomak neni keŋ tolimokis iŋes temasi, “Erae nege ariet ka elosi akwap akiwar; kitoboŋo ŋituŋa, ikotere toloto lorerya togyelut idiobore ŋini nyamat.”
40014016	Nai tolimok Yesu ikes tema, “Nyitemokino ikes toloto, inakisi iyes ikes adiokimuj.”
40014017	Tolimokis ikes iŋes temasi, “ Emam ibore ikiyakar isua, mati ŋamugati ŋakan ka ŋikolya ŋiarei make.”
40014018	Tolimok iŋes ikes tema, “Yautu ikes neni kaŋ.”
40014019	Kisiboik nai Yesu ŋasepico a ŋituŋa lonya. Tolemu nai iŋes ŋamugati ŋunakan ka ŋikolya ŋuluarei, kireo kidiama nakuj, kilipak, tosodi tonyilinyili ŋamugati inak ŋikasyomak tokorakis ikes nasepico.
40014020	Kimuja daadaŋ kimwoko, ido tocunut ŋikasyomak ŋapiyanunet ŋuna apotu kilelebun naditae ŋatomon ka ŋaarei.
40014021	Adolit ekimar a ŋikilyok a ŋulu emujete ŋalipyo ŋakan, pa imarakinitae ŋaberu ka ŋidwe.
40014022	Kitodoku Yesu ŋikasyomak keŋ anataker kisiŋaren ikes, toloto ekekwaye anam, kidoŋ iŋes akitolot ŋasepico.
40014023	Kedau iŋes ŋun, todoka iŋes bon lomukura akilip, todoiyo akoloŋ eriŋa iŋes bon eyai nen.
40014024	Nai apaki ŋin aris ataker keeka alokipetot. Kibapabapaete ŋikaguragurae a ŋakipi ataker, anerae akutunit ekuwuam anakan a ŋina alosete ikes.
40014025	Ani ebai akuwar, bu Yesu neni a ŋikasyomak elosi alokidiama nakipi.
40014026	Nai ani eanyuwarete ŋikasyomak keŋ iŋes elosi alokidiama nakipi toryaŋakinos ikes temasi, “Erae ekipye.” Kiworout aŋuna ke ekabule.
40014027	Nai kirworik Yesu neni kec atipei tema, “Totitinyikisi! Erae ayoŋ. Nyikibul!”
40014028	Tolimok Petero iŋes tema, “Ekapolon, ani kerae iyoŋ, tolimokinae ayoŋ daŋ obu neni kon alosi alokidiama nakipi.”
40014029	Tolimok nai Yesu iŋes tema, “Bua!” Todoku Petero anataker, torotok alokidiama nakipi, tolot neni ayai Yesu.
40014030	Nai ani iŋolikini iŋes ekuwuam ekutunit, tobul, kisyak asipor, kiworou tema, “Ekapolon, toiunae!”
40014031	Kiopeiyo Yesu atipei akan keŋ, kikam iŋes tema, “Okoe edit anupit kon! Kaanukiro ibunio iyoŋ toŋayaŋaya?”
40014032	Ani edokarete ikes nataker, todipakin ekuwuam.
40014033	Apotu ŋikasyomak ŋulu ayakasi nataker toryediko alokiŋaren Yesu kilipa temasi, “Kire, irae iyoŋ Lokoku ka Akuj!”
40014034	Ketuborosi ikes ekekwaye anam, todolut nakwap ŋina anyaritae Genesaret.
40014035	Ani eyenete ŋituŋa ŋulu ka akwap a ŋin Yesu, kielasi akirot nakwap yaunae ŋikadyakak daadaŋ neni keŋ.
40014036	Kimaimaa ŋikadyakak Yesu acamakin ikes akitap abilet bon ŋina ke elou keŋ. Ŋulu daadaŋ apotu totapa apotu toŋaleut.
40015001	Potu Ŋiparisayon ka ŋiketatamak a Ŋikisila alo Yerusalem neni a Yesu kiŋita iŋes temasi,
40015002	“Nyo nyiwuapitotor ŋikasyomak kon ŋitalyo ŋulu atapapaa yok? Anerae nyilotanarete ikes ŋakan kec eriŋa nyimuja!”
40015003	Toboŋok Yesu ikes tema, “Kaanukiro bo ibilitotor iyes daŋ ŋakiciketa ŋuna ka Akuj, aŋuna ka akiwuapya ŋulu kus?
40015004	Anerae ikicikakinit Akuj atemar, ‘Tokerite papa kon ka toto kon ka ituŋanan ŋini iceni papa keŋ kori toto keŋ, itemokino totwan jik.’
40015005	Nai ibasi iyes, Ani ketema ituŋanan isirwori papa keŋ kori toto keŋ, ebe, ‘Ŋini adikino iyoŋ iryamuni aneni kaŋ, erae ŋini einakinitae Akuj,’
40015006	nyitemokino iŋes ainakin papa keŋ ibore ŋin. Iŋes nai atemar ijamakis iyes akirot ka Akuj aŋuna a ŋitalyo kus.
40015007	Iyes ŋikaŋisoswae! Eyookinit kire koloŋ Isaya edwari aŋuna kus ebala,
40015008	‘Eketopoloorito ayoŋ ŋituŋa lu alorwor kec, nai elwaka ŋikecetai aneni kaŋ.
40015009	Nabo ilipete ikes neni kaŋ koŋin, anerae itatamete ikes ŋitalyo a ŋituŋa esibit ŋulu ka Akuj!’ ”
40015010	Tonyarau nai iŋes ŋituŋa neni keŋ tolimok tema, “Topupokisi ikotere iyenunete!
40015011	Meere ibore ŋini elomari nituŋanan epedori akitoroniyar iŋes; nai ŋini elomuni anituŋanan iŋes itoroniyari iŋes.”
40015012	Potu nai ŋikasyomak neni keŋ tolimokis iŋes temasi, “Iyeni iyoŋ atemar abu takadak Ŋiparisayon, iirarete ŋakiro ŋuna ilimuni iyoŋ a?”
40015013	Toboŋok Yesu ikes tema, “Ekitoe daadaŋ ŋolo nyerae papa kaŋ ŋolo anakuj edupakinit, erutoryo.
40015014	Kimyekisi ikes make. Erae ikes ŋikarikok ŋulu emudukaka alokidiŋ ŋimudukanotin ŋuluce. Ani kerik ituŋanan ŋini emudukana emudukanot, imasakinosi ikes daadaŋ nauwuat.”
40015015	Nai kiŋit Petero Yesu tema, “Tolimokinae isua apolou ŋina ka akitadapet a ŋin.”
40015016	Tolimok Yesu ikes tema, “Ibaŋaaka iyes daŋ ikote ŋuluce.
40015017	Nyiyenete iyes atemar ibore daadaŋ ŋini itori nakituk a ituŋanan elosi tooma nakook, ani ekaku tolunyar toloma kiŋa a?
40015018	Nai ŋakiro ŋuna itorunete nakituk a ituŋanan eponito alotau, ido tomunaasi ituŋanan;
40015019	anerae lotau elomununiata ŋakiro ŋuna aronok, ikwa: akiar, elomi, amalao, akoko, alyokonu ka akiyany.
40015020	Ŋun ikes itoroniyarete ituŋanan, nai meere akimuj nyilotara ŋakan itoroniyari ituŋanan.”
40015021	Torotok Yesu a nen, tolot nakwap ŋina alodiye Tiro ka Sidon.
40015022	Bu aberu ŋina arae Akananait ŋina ayai nakwap ŋin, kimaima Yesu tema, “Ekapolon, Lokoku a Daudi! Kisyoni ayoŋ! Edyaka nakoku kaŋ, ikamunit ekipye iŋes!”
40015023	Nai nyelimok Yesu iŋes adiokirot. Ani epote ŋikasyomak keŋ kimaimaa iŋes temasi, “Kirita aberu na tolot! Anerae ikicalanakini iŋes iwon!”
40015024	Toboŋok Yesu ikes tema, “Ekeyakuunitae ayoŋ neni a ŋituŋa a Isirael make, a ŋulu eoliyorito ikwa ŋameseekin.”
40015025	Nai abu aberu ŋin toryedik alokiŋaren keŋ tema, “Ekapolon, kiŋarakinae!”
40015026	Toboŋok Yesu iŋes tema, “Nyejok akimuj a ŋidwe einakinio ŋiŋokwo.”
40015027	Tema aberu elimokini Yesu, “Ee, Ekapolon, nai ŋiŋokwo daŋ idepete ŋarare ŋuna ka akimuj ŋuna ecakunun alomesae a ŋikecekapolok.”
40015028	Tosodi Yesu toboŋok iŋes tema, “Aberu, epol akoninupit, kitiyakin neni kon ikwaŋina icamitor iyoŋ.” Toŋaleu nakoku keŋ apaki ŋinapei ŋin.
40015029	Torotok Yesu a nen kitor diye anam ŋina alo Galileya, todoka lomukura kiboikin.
40015030	Potu ŋasepico a ŋituŋa ŋuna alalak neni keŋ eyaunito ŋikadyakak, ŋikaŋwalak, ŋimudukanotin, ŋikecodok ka ŋituŋa ŋulu pa erworosi ta ŋice daŋ ŋulu alalak. Kiwuakis ikes nakejen a Yesu, kitaŋaleu Yesu ikes.
40015031	Aŋun, toumokis ŋasepico a ŋituŋa eanyuwarete ŋituŋa ŋulu sek pa erworosi, irworosi, ŋikaŋwalak eŋaleunete ka ŋulu ecodok ejokunete ta ŋimudukanotin ekienyunete. Tosodo ŋituŋa ŋul daadaŋ kipuro Akuj ŋina a Isirael.
40015032	Tonyarau Yesu ŋikeekasyomak tema, “Ekesyon ayoŋ asepic a ŋituŋa, anerae ikiruk ayoŋ ka ikes ŋirwa ŋiuni emam ibore ŋini emuja ikes. Nyaesikini ayoŋ ikes elosete pa imujito, ikotere nyileleny ikes alorot aŋuna enyamitor akoro.”
40015033	Kiŋita ŋikasyomak iŋes temasi, “Ai nai ikiryamunia iwon akimuj ŋina itemokin ŋituŋa ŋulu etya lu analoŋisat a na?”
40015034	Toboŋok Yesu ikes tema, “Ŋamugati ŋayai iyakatar iyes?” Temasi ikes, “Ŋakanikaarei ka ŋikolya ŋidikudyo.”
40015035	Tolimok Yesu asepic a ŋituŋa akiboikin.
40015036	Tolemu ŋamugati ŋunakanikaarei ka ŋikolya, kilipak. Ani kedau akilipakin tonyilinyili, inak ŋikasyomak tokorakis lotuŋa.
40015037	Kimuja ŋituŋa daadaŋ kimwoko, kilelebun akimuj ŋina apiyanunete ikes ŋaditae ŋakanikaarei.
40015038	Arae ekimar a ŋikilyok a ŋulu emujete ŋalipyo ŋaomwon, pa imarakinitae ŋaberu ka ŋidwe.
40015039	Ani kitolot Yesu ŋituŋa, todoka iŋes nataker tolot nakwap a Magadan.
40016001	Potu Ŋiparisayon ka Ŋisadukayon neni a Yesu, kiŋita iŋes akitiyakin adiokujuwuanut ŋina ebunit anakuj.
40016002	Toboŋok Yesu ikes tema, “Apaki ŋina edoiyorya akoloŋ itemarete iyes, ‘Ejokyar moi akwap, anerae ereŋ adis.’
40016003	Ani ereŋ adis taparacu, itemarete iyes, ‘Elosi akiru akilim, anerae ereŋ adis ka idisit neni ikitubuli.’ Iyenete iyes apolou ke epite ŋolo eyakar adis, nai ikipiyorit ayenun apolou a ŋakiro a ŋuna itiyasi ŋirwa lu!
40016004	Eroko nooi ŋituŋa a ŋirwa a lu nyekerito tari ŋina erae Akuj! Iwarito akitoodikinet ŋina ailiilon! Nai emam akitoodikinet ace ŋina ailiilon ŋina itoodikinio ikes mati ŋina ke ekadwaran a Yona.” Torotok nai Yesu toesik ikes.
40016005	Ani edolete ŋikasyomak a Yesu ekekwaye anam, totamut atemar kimuryak ikes ayaun ŋamugati.
40016006	Tolimok Yesu ikes tema, “Tocoikinito ŋakinyalet ŋuna a Ŋiparisayon ka a Ŋisadukayon.”
40016007	Kirworikis ikes make temasi, “Irworo iŋes ŋun, anerae nyeyaunitae iwon ŋamugati.”
40016008	Nai aŋuna ayenia Yesu ŋuna erworosi ikes, tolimok ikes tema, “Iraakasi iyes ŋituŋa ŋulu edit anupit, kaanukiro irworotor iyes make ibasi imamukatar ŋamugati?
40016009	Ikwa eriŋa iyes nyeyenuna a? Nyitamunito iyes ŋina anyilinyilia ayoŋ ŋamugati ŋunakan ŋuna apotu ŋikilyok ŋalipyo ŋakan kimuja a? Ŋaditae ŋayai ipotu iyes kilelebikis akimuj ŋina apiyanun?
40016010	Ani bo ŋamugati ŋunakanikaarei ŋuna emujete ŋikilyok ŋalipyo ŋaomwon, ŋaditae ŋayai ipotu iyes kilelebikis akimuj ŋina apiyanun?
40016011	Ikokinete nai iyes pa iyenete atemar pa erworo ayoŋ neni kus aŋuna a ŋamugati ai? Nai tocoikinito ŋakinyalet ŋuna a Ŋiparisayon ka ŋuna a Ŋisadukayon.”
40016012	Toyenut nai ŋikasyomak atemar meere ŋakiro a ŋamugati aŋuna emam ŋasip kec erworo Yesu, nai ŋakiro ŋuna itatamete Ŋiparisayon ka Ŋisadukayon.
40016013	Ani elosi Yesu nakwap ŋina anyaritae Kaisaria Pilipi, kiŋit iŋes ŋikeekasyomak tema, “Ebasi mono ŋituŋa ŋae ayoŋ ŋolo abala arae Lokoku a Ituŋanan?”
40016014	Temasi ikes eboŋokinete, “Ebasi ŋice Yoana Ekebatisan, ebasi ŋice Eliya, ka ebasi ŋice Yeremiya, kori epei alokadwarak.”
40016015	Kiŋit Yesu ikes tema, “Ani bo iyes ibasi ŋae ayoŋ?”
40016016	Toboŋok Simoni Petero tema, “Irae iyoŋ Kristo, Lokoku ka Akuj a ŋina eyari.”
40016017	Tolimok Yesu Petero tema, “Irereŋ iyoŋ Simoni lokoku a Yona, anerae meere ituŋanan ikisileerek iyoŋ ŋakiro ŋun, nai erae Papa kaŋ ŋolo eyai nakuj.
40016018	Akalimokini ayoŋ iyoŋ atemar, irae iyoŋ Petero, (apolou keŋ atemar ataaba.) Nataaba ŋin iŋes adukokini ayoŋ akai kaŋ ka nyepedori atwanare akiloun iŋes.
40016019	Akainakini ayoŋ iyoŋ ŋikipuŋguwoi ŋulu ka Apukan a ŋina anakuj; ŋuna nyicamakini iyoŋ anakwap nyecamakinio tari anakuj; ka ŋuna icamakini iyoŋ anakwap ecamakinio anakuj.”
40016020	Kicik nai iŋes ŋikeekasyomak nyelimokis ituŋanan ice atemar erae iŋes Kristo.
40016021	Ameun apaki ŋinapei ŋin, togeu Yesu akisileerekin ŋikasyomak keŋ tema, “Itemokino ayoŋ olot Yerusalem ekesicani nooi alokatukok, alosacaradotin a ŋulu apolok, aloketatamak a Ŋikisila ka okaari. Nai kelunyar ŋirwa ŋiuni, ayaruni.”
40016022	Tonyaraiya Petero Yesu nawae togeu akisibura iŋes ebala, “Meere ikoŋina Ekapolon! Nyiryamasi ca ka ŋuna!”
40016023	Toboboŋ Yesu tolimok Petero tema, “Tolot aneni kaŋ Satan! Irae iyoŋ ŋolo ikiretakinit ayoŋ, anerae ŋatameta kon nyeponito aneni ka Akuj, nai eponito alotuŋa.”
40016024	Tolimok nai Yesu ŋikeekasyomak tema, “Ŋinituŋanan ecamit akiwuapakin ayoŋ, itemokino toŋero bon, toryoŋ emusalaba keŋ, ekewuapak ayoŋ.
40016025	Anerae ituŋanan daadaŋ ŋini iwarit akiricun akiyar keŋ, itotwaniyari, nai ŋini ejali akiyar keŋ aŋuna kaŋ eyari.
40016026	Alipoida eryamuni ituŋanan erae keŋata iŋes akwap daadaŋ, nai totwania akiyar keŋ? Mam jik! Kori nyo epedorya ituŋanan akisyecia akiyar keŋ?
40016027	Anerae ebuni Lokoku a Ituŋanan ka apedor a ŋina a Papa keŋ erukito ka ŋimalaikan, torop ŋinituŋanan ikwaŋina itiyator.
40016028	Akalimokini ayoŋ iyes kire atemar, eya nege ŋice ŋulu nyetwakete nyeanyuwara Lokoku a Ituŋanan ebuni anapolou keŋ.”
40017001	Kelunyar ŋirwa ŋikanikapei, ya Yesu Petero, Yakobo, ka Yoana lokaato keŋ a Yakobo, todokasi ikes make kidiama emoru ŋolo aoyan.
40017002	Kilocokin akuwan keŋ alokiŋaren kec, tocau ereet keŋ ikwa akoloŋ ka tokwaŋiata ŋilowi keŋ ikwa akica.
40017003	Apaki ŋin, toanyuwasi ikes Moses ka Eliya irworosi ka Yesu.
40017004	Tolimok Petero Yesu tema, “Ekapolon, ejok nooi iwon akiboi a nege. Ani kikijoikinit iyoŋ, adukokini ayoŋ ŋitogoi ŋiuni ne, epei ŋolo kon, epei ŋolo a Moses ka epei ŋolo ke Eliya.”
40017005	Ani eriŋa Petero irworo, bu edou ŋolo akwaŋan kya, torapuwa ikes aribo kirworik etoil alodou ebala, “Erae lo Lokoku kaŋ ŋolo minat, ŋolo alelyania ayoŋ, topupo iŋes!”
40017006	Ani iirarete ŋikasyomak ŋakiro ŋun, toramakinos kwap kijuuroto ebulit.
40017007	Nai bu Yesu totap ikes tema, “Tonyoutu, nyikibul!”
40017008	Ani ikeunete ikes ŋireetin, kiŋolikis Yesu bon emam ituŋanan ice.
40017009	Ŋolopite adokuniata ikes alomoru, kicik Yesu ikes tema, “Nyilimokis idiotuŋanan atakanikinet ŋin akitodol apaki ŋina iteyarunere Lokoku a Ituŋanan alokatwak.”
40017010	Kiŋita ŋikasyomak Yesu temasi, “Kaanukiro nai abaakatar ŋiketatamak a Ŋikisila itemokino kisyau mono Eliya abunore?”
40017011	Toboŋok iŋes ikes tema, “Kire ebuni mono Eliya kitemonok ŋakiro daadaŋ.
40017012	Nai akalimokini ayoŋ iyes atemar, aberakin Eliya abunore, nai pa ayenete ŋituŋa iŋes, apotu kitiyata neni keŋ ŋuna acamito ikes. Ikwaŋinapei, Lokoku a Ituŋanan daŋ iteryamunete ikes ŋican.”
40017013	Toyenut nai ŋikasyomak atemar erworo iŋes ŋuna a Yoana ke Ekebatisan.
40017014	Ani epote Yesu ka ŋikasyomak keŋ nasepic a ŋituŋa, bu ekile ece neni a Yesu, toryedik alokiŋaren keŋ tema,
40017015	“Ekapolon, kisyoni lokoku kaŋ, anerae ikamunit ekipye iŋes ka isicanit nooi, imasanakin nakim ka nakipi daŋ.
40017016	Abu ayoŋ oyau iŋes lokasyomak kon, nai apotu nyepedosi akitaŋaleun.”
40017017	Toboŋok Yesu tema, “Iyes ŋituŋa ŋulu nyinupito ka ŋulu ioliyorito! Ikiruki mono ayoŋ ka iyes tari ori? Akadaŋi ayoŋ iyes tari ori? Yautu edya neni kaŋ.”
40017018	Kiŋenyak Yesu ekipye alodya, tolomu, toŋaleu edya atipei.
40017019	Potu nai ŋikasyomak neni a Yesu, kiŋita iŋes aneni kec make temasi, “Nyo bo pa ikipedorya isua akiritar ekipye ŋol?”
40017020	Toboŋok Yesu ikes tema, “Anerae edit anupit kus. Akalimokini ayoŋ iyes kire atemar, ani iyakatar iyes anupit ŋina edit ikwa icokit ŋini ikoni ŋini ke ebobore, ilimokinete tari emoru lo atemar, ‘Kiyoto a ne, tolot ama,’ iyotori; ka emam ibore ŋini ikipiyori iyes akitiyakin. [
40017021	Nai nyenyouni ŋolo ikoni ŋol, mati kiritar ka akilip ka akikany.]”
40017022	Ani ecunakinosi ŋikasyomak a Yesu daadaŋ Galileya, tolimok Yesu ikes tema, “Aapuu apaki ŋina ipotokinere Lokoku a Ituŋanan nakan a ŋituŋa,
40017023	a ŋulu earete iŋes. Nai kelunyar ŋirwa ŋiuni, iteyarunio iŋes.” Aŋun, kiyaloloŋo ŋikeekasyomak nooi.
40017024	Ani epote Yesu ka ŋikeekasyomak Kaperenaum, toloto ŋikerirak ocur ŋolo ka Akai ka Akuj neni a Petero kiŋita iŋes temasi, “Etacenene mono eketataman kus ocur ŋolo ka Akai ka Akuj a?”
40017025	Toboŋok Petero tema, “Ee ca!” Ani elomuni Petero kai, kisyau Yesu akiŋit iŋes tema, “Anu itami iyoŋ Simoni? Neni ataŋae iriraata ŋirwosi ŋulu ka akwap ocur, neni a ŋituŋa a ŋulu ka akwap kec kori lotuŋa ŋulu erae ŋigelae?”
40017026	Toboŋok Petero tema, “Neni a ŋituŋa a ŋulu gelae.” Toboŋok Yesu iŋes tema, “Iŋes atemar nyitemokino ŋilopeyek akwap etacete ocur.
40017027	Nai aŋuna nyikicamitor ikes ikiŋoikis iwon, tolot nanam tocakak ekodocet, tolemu ekolya ŋolo isyauni akirum. Toŋaa akeekituk, iryamuni iyoŋ ŋisiliŋa ŋulu itemokino otacata ocur kaŋ ka ŋolo kon.”
40018001	Apaki ŋin potu ŋikasyomak a Yesu neni keŋ kiŋita iŋes temasi, “Ŋae epol nooi a Napukan a ŋina anakuj?”
40018002	Tonyarau Yesu ikoku, kitowuo alokidiŋ kec,
40018003	tolimok ikes tema, “Akalimokini ayoŋ iyes kire atemar, mati kibelekinosi iyes kikokis ŋidwe ŋulu cicik, nyilomarete Napukan ŋina anakuj.
40018004	Aŋun, ituŋanan ŋini itiditeun ikwa ikoku en, iŋes epol nooi a Napukan a ŋina anakuj.
40018005	Ituŋanan ŋini ijauni ikoku ŋini cici ŋini ikoni en alokiro kaŋ, ekejau iŋes ayoŋ.
40018006	“Nai ituŋanan ŋini iteseci ipei a ŋulu cicik a lu, a ŋulu akanupito ayoŋ, kitemokino iŋes toenikinae amoru ŋinakiryeet lomosiriŋ keŋ, kimasakinae nanam.
40018007	Ekaŋ iyes ŋituŋa ŋulu itesecete ŋuluce! Anerae itemokino ŋakitemyet ŋun toyakaun, nai ekaŋ iŋes ŋini eyauni ikes!
40018008	“Ani kikitesec iyoŋ akonikan kori akonikeju totubo tocaka. Ejok iyoŋ alomar nakiyar iŋwalit kori icodo, akilo ayakau ka ŋakan ŋaarei kori ŋakejen ŋaarei, ido itocakakin nakim ŋina nyeduŋe.
40018009	Ani kikitesec iyoŋ akoŋu kon, togoro tocaka. Ejok iyoŋ alomar nakiyar emam apeikoŋu akilo ayakau ŋakonyen daadaŋ, ido itocakakin nakim ŋina nyeduŋe.
40018010	“Tocoito ijamuwarete tari ipei a ŋulu cicik a lu, anerae akalimokini ayoŋ iyes atemar, erukito ŋimalaikan kec jwi jwi ka Papa kaŋ ŋolo eyai nakuj. [
40018011	Anerae abuni Lokoku a Ituŋanan aiun ŋulu eolito.]
40018012	“Nyaanu ŋuna itamete iyes? Ani keyakar ituŋanan ŋamesekin amiat, ido tooli apei, nyeesikini mono iŋes ŋuna tomononikanikaomwon ka ŋakanikaomwon anadakar, tosodi tolot akiwarit ŋina eolit a?
40018013	Ani ŋina eryamunia iŋes amesek ŋin, akalimokini ayoŋ iyes kire atemar, elakar iŋes nooi aŋuna atakanunia amesek ŋin akilo ŋuna tomonikanikaomwon ka ŋakanikaomwon ŋuna pa aolito.
40018014	Ikwaŋinapei ikoŋin, nyecamit Papa kus ŋolo anakuj atemar tooliyo ipei a ŋulu cicik a lu.
40018015	“Ani kesec lokaato kon neni kon, tolot neni keŋ kiteyenik iŋes adyakaret keŋ aneni kus make. Ani kiira iŋes ŋuna ilimok iyoŋ, iŋes atemar inyaku iyoŋ lokaato kon.
40018016	Nai ani pa kiira iŋes, ya ituŋanan ipei kori ŋiarei, ikotere kisuudata ŋituŋa ŋuluarei kori ŋuluuni ŋakiro daadaŋ ŋuna esecit iŋes.
40018017	Ani erae kewou akiirar ikes, tolimok atukot a Ŋikristo. Ani nabo keŋer akiirar tari ŋuna elimokini atukot ŋin, kimyek iŋes kikok aneni kon ituŋanan ŋini nyenupit ŋakiro ŋuna ka Akuj kori kikok ekeriran ocur.
40018018	“Akalimokini ayoŋ iyes daadaŋ kire atemar, ŋuna daadaŋ nyicamakinete iyes anakwap, nyecamakinio anakuj. Nai ŋuna icamunete iyes anakwap, ecamunio anakuj.
40018019	“Nabo akalimokini ayoŋ iyes atemar, ani kecamunosi ŋiarei alokidiŋ kus anakwap, aŋuna a ibore a ŋini ilipasi ikes, itiyakini Papa kaŋ ŋolo anakuj neni kec.
40018020	Anerae neni ecunakin ŋiarei kori ŋiuni alokiro kaŋ, ayakaun ayoŋ kidiŋ kec.”
40018021	Bu Petero neni ayai Yesu kiŋit iŋes tema, “Ekapolon, ŋarwa ŋayai itemokino ayoŋ esyoniyo lokaato kaŋ kesec neni kaŋ? Ŋarwa ŋakanikaarei a?”
40018022	Toboŋok Yesu iŋes tema, “Nyabala ayoŋ ŋarwa ŋakanikaarei, nai ŋatomonikanikaarei ŋarwa ŋakanikaarei.
40018023	Anerae ikoni Apukan ŋina anakuj ne, ayai erwosit ŋolo acamit aanyun ŋamicae keŋ ŋuna ayakatar ŋiketiyak keŋ.
40018024	Ani isyakini iŋes etic ŋol, yaunae epei ŋolo edenit ŋitalantae ŋalipyo ŋatomon.
40018025	Aŋuna pa apedorya eketiyan ŋol akitac eden, abu ekapolon tolimu atemar togyelarae iŋes, akeeberu, ŋikeedwe ka ŋinibore ayakar iŋes daadaŋ, totacere eden.
40018026	Toryedik eketiyan alokiŋaren ekapolon todyek iŋes tema, ‘Ekapolon, inakinae kare ca adiopaki! Ataci ayoŋ eden daadaŋ.’
40018027	Tosodi ekapolon kisyoni eketiyan ŋol, kikisa tari eden, tolacak iŋes tolot.
40018028	“Nai ŋolopite alosyo eketiyan ŋolopei ŋol kiŋa, kiryamunos ka epei ŋolo edeniyorit ŋidinari ŋulu akudyoko. Kikam tomyed tema, ‘Totac eden kaŋ!’
40018029	Toryedik eketiyan ŋol alokiŋaren keŋ todyek iŋes tema, ‘Inakinae kare ca adiopaki! Ataci ayoŋ eden daadaŋ.’
40018030	“Nai abu iŋes towou, tolot kipotok iŋes mabus toenae akitodol neni etaca eden keŋ.
40018031	Ani eanyuwarete ŋiketiyak ŋuluce ŋakiro ŋun, tobul nooi toloto tolimokis ekecekapolon ŋuna daadaŋ apotu totakanut.
40018032	Tonyarau nai ekapolon eketiyan ŋol, tolimok tema, ‘Iyoŋ eketiyan ŋolo aronon, abu ayoŋ ekisa eden aŋuna ibunio iyoŋ ikidyek ayoŋ.
40018033	Pa kitemokino iyoŋ daŋ akisyon eketiyan ŋoloce ikwaŋina abunio ayoŋ ekesyon iyoŋ a?’
40018034	Toŋo ekapolon nooi, kipotok iŋes mabus toenae akitodol neni etaca eden daadaŋ.”
40018035	Toŋetak Yesu ebala, “Itiyakini Papa kaŋ ŋolo anakuj ikwaŋinapei neni kus erae pa kisyon ŋinituŋanan lokaato keŋ alotau.”
40019001	Ani kedau Yesu erwor ŋakiro ŋun, torotok alo Galileya todoka ekekwaye aŋolol Yorodan tari nakwap a Yudaya.
40019002	Kiwuapito iŋes ŋasepico a ŋituŋa ŋuna alalak, kitaŋaleu iŋes ikes aina.
40019003	Potu Ŋiparisayon ecamito akikatakin iŋes temasi, “Ecamakinito mono Ŋikisila yok ekile akilak akeeberu a ŋakiro a daadaŋ a ŋuna ecamit iŋes a?”
40019004	Toboŋok Yesu tema, “Nyesyoma iyes Akigiret ŋina ebala, ‘Anakisyakinet abu Akuj tosub ekile ka aberu’ ka nabo,
40019005	‘Aŋakiro a ŋun, eesikini ekile papa keŋ ka toto keŋ, kimorikinos ka akeeberu. Toruworos ŋuluarei ŋul apeikuwan ’ a?
40019006	Aŋun, nyeriŋa ikes erae ŋiarei, nai aruworosi apeikuwan. Aŋun, ŋulu emorik Akuj, nyitemokino idiotuŋanan etyaki.”
40019007	Kiŋita Ŋiparisayon iŋes temasi, “Nyo bo acamakinitor Moses ekile ainakin aberu abaruwa ŋina ke elakit ido kirit iŋes?”
40019008	Toboŋok Yesu ikes tema, “Aŋuna ka agogoŋu a ŋakyes kus, abu Moses itocamak iyes akilak ŋaberu kus. Nai amam ŋakiro ŋuna ekote ŋun anakisyakinet.
40019009	Akalimokini ayoŋ iyes atemar, ŋinituŋanan elaki akeeberu tomam nyelomit aberu keŋ, tosodi kiit ace, eruwor ekaloman.”
40019010	Tolimokis ŋikasyomak Yesu temasi, “Ani kikote ŋakiro ke ekile ka aberu nen, nyitemokino akiitar.”
40019011	Toboŋok Yesu ikes tema, “Nyikamunito ŋakiro ŋun ŋituŋa daadaŋ mati ŋulu einakinit Akuj bon.
40019012	Anerae egelegelya ŋakiro ŋuna nyepedoryata ŋituŋa akiitanar, ŋicetuŋa idounitoe ekolupaka, ŋice itokolupanete ŋituŋa ŋuluce; ŋice nyiitanarete aŋuna ka Apukan a ŋina anakuj. Iŋes ŋini epedori acamun akitatamet na, tocamu.”
40019013	Yaut ŋituŋa ŋice ŋidwe neni a Yesu, ecamito iŋes kidokok ŋakan keŋ nakyes kec kilipak, nai kiŋenyakis ŋikasyomak ŋituŋa.
40019014	Nai tolimok Yesu ikes tema, “Kimyekisi ŋidwe potu neni kaŋ. Nyiretakis ikes, anerae erae Apukan ŋina anakuj ŋina a ŋulu ikote lu.”
40019015	Kidokok nai iŋes ŋakan keŋ nakyes a ŋidwe. Ani kiterereŋ iŋes ikes, torotok a nen.
40019016	Bu epeikile neni a Yesu kiŋit iŋes tema, “Eketataman, nyo ibore ŋini ajokan ŋini itemokino ayoŋ etiya oryamunia akiyar ŋina nyedaun?”
40019017	Toboŋok Yesu iŋes tema, “Nyo ikiŋisitor iyoŋ ayoŋ ibore ŋini ajokan? Eyai epei bon ŋolo ejok. Ani kicamit iyoŋ alomar nakiyar, kiric Ŋakiciketa.”
40019018	Kiŋit iŋes Yesu tema, “Anukiciketa?” Toboŋok Yesu iŋes tema, “Nyiar, nyilom, nyikoko, nyisudi ŋakiro!
40019019	Tokerite papa kon ka toto kon, ka tomina ekidunyet kon ikwaŋina iminar iyoŋ akonikuwan.”
40019020	Toboŋok esorokit ŋol tema, “Ericakinit ayoŋ Ŋakiciketa ŋun daadaŋ; nyo nai eriŋa akabucit ayoŋ?”
40019021	Tolimok Yesu iŋes tema, “Ani kicamit iyoŋ aruwor ituŋanan ŋini ajokan nooi, tolot togyela ŋiboro ŋulu iyakar iyoŋ daadaŋ tokorak lokulyak, ibu nai ikiwuapak ayoŋ. Iryamuni iyoŋ ebari kon anakuj.”
40019022	Ani iirari esorokit ŋol ŋakiro ŋun, torotok esiliyorit, anerae abarit iŋes nooi.
40019023	Tolimok Yesu ŋikeekasyomak tema, “Akalimokini ayoŋ iyes kire atemar, etyonior nooi ekabaran alomar Napukan ŋina anakuj.
40019024	Nabo akalimokini ayoŋ iyes atemar, epatana ekaal alomar anapedot a ŋina ke esindan akilo ekabaran alomar Napukan ŋina ka Akuj.”
40019025	Ani iirarete ŋikasyomak a Yesu ŋakiro ŋun, toumokis nooi temasi, “Ŋae bo nai eiun?”
40019026	Kitek Yesu ikes tema, “Alotuŋa nyepedorosi, nai aneni ka Akuj epedorosi ŋiboro daadaŋ.”
40019027	Tema nai Petero eboŋokini, “Kiŋolik iyoŋ, ikiesik isua ŋiboro daadaŋ ikiwuapak iyoŋ. Nyo ikiryamuni isua?”
40019028	Tolimok Yesu ikes tema, “Kire akalimokini ayoŋ iyes atemar, anakwap a ŋina kitete apaki ŋina iboikinor Lokoku a Ituŋanan lokicoloŋ ŋolo ka apolou keŋ anakuj, iboikinosi iyes daŋ ŋulu ikiwuapakis ayoŋ lokicoloŋo ŋulutomon ka ŋiarei, atubonokin ŋatekerin ŋunatomon ka ŋaarei ŋuna a Isirael.
40019029	Nabo ituŋanan daadaŋ ŋini aesiki ekeere kori ŋikaitotoi keŋ, papa keŋ, toto keŋ, aberu keŋ, ŋidwe keŋ, kori ŋamanat keŋ aŋuna kaŋ, einakinio eropit ŋolo erae amiat ŋarwa amiat, ka eryamuni akiyar ŋina nyedaun.
40019030	Nai ŋulu alalak ŋulu iŋarenete tokona, isidiyoryo; nabo ŋulu isidiyoro tokona, isiŋarenio.”
40020001	“Ikoni Apukan ŋina anakuj ekapolon ŋolo abu kisyokak taparacu anyaraun ŋituŋa ŋulutacan akitiya lomanikor keŋ ŋolo ke epiini.
40020002	Ani kecamunosi iŋes ka ŋiketiyak eropit ŋolo ka apeikoloŋit a ŋinituŋanan, kiyakiya iŋes ikes lomanikor keŋ.
40020003	Ani edoli ŋisaae ŋiuni, tolot iŋes lomaket, toanyuwa ŋituŋa ŋice ewuasi emam ibore itiyaete.
40020004	Tolimok ikes daŋ tema, ‘Apesi iyes daŋ etic lomanikor, abuni ayoŋ akitac iyes eropit ŋolo itemokino.’ Toloto nai ikes.
40020005	Ani edoli ŋisaae ŋikanikapei ka ŋikanikaomwon, toboŋo iŋes nabo kitiya ikwaŋinapei.
40020006	Ani edoli ŋisaae ŋitomon ka epei, toboŋo nabo toryamu ŋituŋa ŋice ewuasi. Kiŋit iŋes ikes, tema, ‘Kaanukiro iwuatar iyes a ne apaaran daadaŋ emam etic itiyaete?’
40020007	Toboŋokis ikes iŋes temasi, ‘Emam ro ituŋanan ikinyaraiya isua lotic.’ Tolimok iŋes ikes tema, ‘Toloto iyes daŋ etic lomanikor kaŋ ŋolo ke epiini.’
40020008	“Ani edoli eboŋ, tolimok elope ŋolo ke emanikor eketiyan keŋ ŋolo apolokinit ŋuluce tema, ‘Tonyarau ŋiketiyak totac ikes eropit kec, kisyak mono akitac ŋulu apote ekaku, totac nai ŋulu esyaunete aponare.’
40020009	Ani epote ŋiketiyak ŋulu adolunete lotic ŋisaae ŋitomon ka epei, totacae ŋinituŋanan eropit ŋolo ka apeikoloŋit.
40020010	Potu ŋituŋa ŋulu esyaunete lotic, etamete atemar kori ikitacio ikes ka eropit a ŋolo alalan; nai totacae ikes daŋ eropit ŋolo ka apeikoloŋit.
40020011	Ani eryamunete ikes eropit, togeut akiŋuruŋura neni ke elope emanikor.
40020012	Tolimokis temasi, ‘Apotu ŋituŋa lu ŋulu apote ekaku kitiyata epeisaa bon, nai etiyae isua apaaran daadaŋ erirae akoloŋ. Nyo bo itiriyania iyoŋ eropit kec ka ŋolo kosi?’
40020013	“Nai toboŋok elope emanikor epeiketiyan tema, ‘Topupok ekone, nyakamodikinit ayoŋ iyoŋ, icamunit tete iyoŋ etic ŋolo ke eropit a ŋolo ka apeikoloŋit.
40020014	Kijaa eropit kon tolot. Acamit ayoŋ ainakin ekile ŋolo abuni lomanikor ekaku eropit ŋolopei etya ŋolo kon.
40020015	Amamukar mono ayoŋ apedori ŋinakisitiyaet ŋiboro kaŋ ikwaŋina acamitor a? Kori eyai iyoŋ arakao aŋuna ka arimaanut kaŋ?’ ”
40020016	Kirikak Yesu erwor ebala, “Ŋituŋa ŋulu esidyok, eruworosi ŋulu eŋarenok ka ŋulu eŋarenok, eruworosi ŋulu esidyok.”
40020017	Ani itipe Yesu elosi Yerusalem, ya ŋikasyomak keŋ ŋulutomon ka ŋiarei nawae tolimok tema,
40020018	“Kiirasi! Ikidokari tokona iwon Yerusalem neni ipotokinere Lokoku a Ituŋanan losacaradotin ŋulu apolok ka loketatamak a Ŋikisila. Etubokinete ikes iŋes atwanare.
40020019	Ipotokinete ikes iŋes neni a ŋibukui a ŋulu nyerae Ŋiyudayan, kisoloto, kibuŋata ka kibubukis lomusalaba. Nai kelunyar ŋirwa ŋiuni, iteyarunio iŋes alokatwak.”
40020020	Bu aberu a Sebedeo ka ŋidwe keŋ ŋuluarei neni a Yesu, toryedik alokiŋaren keŋ, kiŋit ŋuna acamit iŋes.
40020021	Kiŋit Yesu iŋes tema, “Nyo icamit iyoŋ?” Toboŋok iŋes tema, “Kiikinae kare ca ayoŋ aŋuna a ŋisapa kaŋ a ŋuluarei a lu, atemar, kiboikin epei teten kon ka ŋoloce kedyany kon.”
40020022	Toboŋok Yesu ikes tema, “Nyiyenete iyes ŋuna iŋitasi. Ipedorete iyes akimat ekopo ŋolo a ŋican ŋolo alosi ayoŋ akimat a?” Toboŋokis ikes temasi, “Ikipedori.”
40020023	Tolimok Yesu ikes tema, “Kire imasete ekopo kaŋ, nai ŋuna ka akiboikin teten ka kedyany kaŋ, nyerae apedor kaŋ ainakin. Erae ŋakiboisyo ŋun ŋuna a ŋulu eseunit Papa kaŋ.”
40020024	Ani iirarete ŋikasyomak ŋuluce ŋulutomon ŋakiro ŋun, toŋoikis ŋikaitotoi ŋuluarei ŋul.
40020025	Tonyarau nai Yesu ŋikeekasyomak daadaŋ tolimok ikes tema, “Iyenete iyes atemar ŋikepukak a ŋakwapin ipukato ŋakwapin ka adedeŋu, ka ŋulu epolokinito ikes daŋ, ipukato ka apedor.
40020026	Nai nyitemokino ŋun totakanut aneni kus; ani ŋini ecamit apolou alokidiŋ kus, itemokino toruwor eketiyan kus.
40020027	Nabo ŋini ecamit akiŋarenikin ŋuluce alokidiŋ kus, itemokino iŋes toruwor epito kus.
40020028	Ikwaŋinapei, pa abunit Lokoku a Ituŋanan akitiyanakino, nai abunit akitiyanakin ka akijal akeekiyar tolakunere ŋulu alalak.”
40020029	Ani erotokinete Yesu ka ŋikasyomak keŋ alo Yeriko, totupak asepic a ŋituŋa ŋina alalan iŋes.
40020030	Eboiyete ŋimudukanotin ŋiarei anawae erot. Ani iirarete ikes atemar itorunit Yesu nen, kiworout temasi, “Lokoku a Daudi, kisyoni isua!”
40020031	Kiyayakis ŋituŋa ikes akililiŋ, nai toreboros ikes kiworout nooi temasi, “Ekapolon, Lokoku a Daudi, kisyoni isua!”
40020032	Towo Yesu, tonyara ikes kiŋit tema, “Nyo icamito iyes etiyak ayoŋ neni kus?”
40020033	Toboŋokis ikes temasi, “Ekapolon, kitekienyu ŋakosikonyen.”
40020034	Kisyoni Yesu ikes totap ŋakonyen kec, tokienyut ikes atipei, kiwuapakis iŋes.
40021001	Ani eapiyarete Yesu ka ŋikeekasyomak Yerusalem, todolo Betepage, diyete emoru a ŋikito a ŋulu enyaritae Olipa. Kiyakiya Yesu ŋikasyomak keŋ ŋiarei kiŋaren,
40021002	tolimok ikes tema, “Toloto lore ŋolo eyai kiŋaren kus, iryamunete asigirya eenitae ka ikeetaok. Tolacut ikes torikut neni kaŋ.
40021003	Ani kikiŋit iyes idiotuŋanan ŋakiro ŋadi, tolimokis iŋes atemar, ‘Ekapolon iŋes iitanit ikes.’ Ecamunia iŋes ikes atipei.”
40021004	Apotu ŋakiro ŋun kitiyakin, ikotere kiyookinotor ŋuna koloŋ adwarit ekadwaran ebala,
40021005	“Tolimokisi ŋituŋa a Sion atemar, kiŋolikisi, ebunit Erwosit neni kus! Itiditeuna iŋes ka edokit isigirya, itaok ŋini ka asigirya.”
40021006	Toloto nai ŋikasyomak kitiyata ikwaŋina alimokinitor Yesu ikes.
40021007	Yaut ikes asigirya ka itaok keŋ neni keŋ, topetakis ŋilowi kec kidiama ŋisigirya, todoka nai Yesu kiboikin.
40021008	Topetanakis ŋituŋa ŋulu alalak ŋikecelowi lorot, kitelut ŋice ŋaten alokito topetakis lorot.
40021009	Tocalut ŋasepico a ŋituŋa ŋuna ayakasi kiŋaren Yesu ka ŋulu ewuapito iŋes ebasi, “Osanna Lokoku a Daudi! Erereŋ ŋolo ebunit alokiro ke Ekapolon! Osanna toyai kidiama nooi!”
40021010	Ani elomari Yesu Yerusalem, kiguryakinos ŋituŋa daadaŋ alotaun temasi, “Ŋae en?”
40021011	Toboŋokis ŋasepico a ŋituŋa temasi, “Erae ŋol ekadwaran, Yesu ŋolo a Nasaret anakwap a ŋina a Galileya.”
40021012	Toloma Yesu Kai ka Akuj, kirita ŋituŋa ŋulu agyelanarete ka ŋulu agyelete ŋiboro alo Kai ka Akuj. Tobuburiyana ŋimesae a ŋulu esyecete ŋisiliŋa ka ŋikicoloŋo a ŋulu agyelanarete ŋakuryo;
40021013	tolimok ikes tema, “Igiritae Nakigireta atemar, ebala Akuj, ‘Enyarao Akai kaŋ Akai ŋinakilipet.’ Nai tokona ituruwosi iyes iŋes Akai ŋina eŋopitotor ŋikokolak.”
40021014	Potu ŋimudukanotin ka ŋikaŋwalak neni keŋ alo Kai ka Akuj, kitaŋaleu iŋes ikes.
40021015	Nai toŋoa ŋisacaradotin ŋulu apolok ka ŋiketatamak a Ŋikisila, iŋolikinete ŋakiro ŋuna ka aumokin ŋuna etiyae Yesu; ka daŋ ŋakiro ŋuna acalatar ŋidwe alo Kai ka Akuj ebasi, “Osanna Lokoku a Daudi!”
40021016	Kiŋita ikes Yesu temasi, “Ipupi iyoŋ ŋakiro ŋuna irworosi ikes a?” Toboŋok Yesu ikes tema, “Apupi. Nyesyoma iyes ŋuna igiritae Nakigireta atemar, ‘Itaanyu iyoŋ ŋidwe ŋulu cicik ka ŋulu enakete akipuro ejok!’ ”
40021017	Toesik nai Yesu ikes, toloma kiŋa etaun, tolot tari Betania, toper inaa.
40021018	Ani taparacu eboŋori Yesu lotaun, tonyam akoro iŋes.
40021019	Ani iŋolikini iŋes ebobore anawae, tolot neni keŋ, nai nyeryamu idiobore, mati ŋakwii bon. Tolimok iŋes ekitoe tema, “Nyiraii nabo iyoŋ jik.” Toono ebobore atipei.
40021020	Ani iŋolikinete ŋikasyomak ŋakiro ŋuna apotu kitiyakin lokitoe, toumokis temasi, “Ekokini ebobore lo eoni atipei ai?”
40021021	Toboŋok Yesu ikes tema, “Akalimokini ayoŋ iyes kire atemar, ani iyakatar iyes anupit ka nyiŋayaŋayato, itiyaete iyes ŋuna etiyak ayoŋ lobobore. Meere ŋuna bon, ilimokinete tari emoru lo atemar ‘Kiyoto a ne, kimasar nanam,’ itiyakinio.
40021022	Ŋuna daadaŋ iŋitasi iyes anakilip iryamunete, erae kiyakatar iyes anupit.”
40021023	Ani elomari Yesu Kai ka Akuj, potu ŋisacaradotin ŋulu apolok ka ŋikatukok neni keŋ apaki ŋina etatamya iŋes, kiŋita temasi, “Anipedor iyakar iyoŋ, ŋina itiyaa ŋakiro nu? Ŋae ikiinakinit iyoŋ apedor na?”
40021024	Toboŋok Yesu ikes tema, “Ekeŋisi ayoŋ daŋ iyes apeikiŋiset; ani kikiboŋokis iyes ayoŋ, akalimokini ayoŋ daŋ iyes neni ebunitor apedor ŋina etiyaa ayoŋ ŋakiro nu.
40021025	Ai abunitor akibatis a Yoana, nakuj kori lotuŋa?” Kiŋitanaros ikes make ebasi, “Ani kikitema abunit aneni ka Akuj, etemari iŋes, ‘Nyo bo pa inupitotor iyes iŋes?’
40021026	Nai kikitema abunit alotuŋa, itemokino iwon ocoito ŋituŋa, anerae enupito ikes daadaŋ atemar arae Yoana ekadwaran.”
40021027	Toboŋokis ikes temasi, “Nyikiyeni isua.” Toboŋok Yesu daŋ ikes tema, “Ayoŋ daŋ nyakalimokini iyes neni ebunitor apedor ŋina etiyaa ayoŋ ŋakiro nu.”
40021028	“Nyo itamete iyes? Ayai koloŋ ekile ŋolo ayakar ŋisapa ŋiarei. Tolot iŋes neni a ŋolo apolon tema, ‘Lokoku, ape kitiya lomanikor ŋolo ke epiini nakoloŋit na.’
40021029	Toboŋok edya tema, ‘Nyalosi ayoŋ.’ Nai ekaku apotu toronikis ŋuna abu iŋes tolimu, ido tolot.
40021030	Tolot ekile nabo neni a ŋolo cici, tolimok ŋakiro ŋunapei ŋun. Tocamu iŋes tema, ‘Ee papa, alosi.’ Nai abu nyelot.
40021031	Ali alosapa a ŋuluarei a ŋul abu kitiya ŋuna acamit papa keŋ?” Toboŋokis ŋituŋa temasi, “Ŋolo apolon.” Tolimok Yesu ikes tema, “Akalimokini ayoŋ iyes kire atemar, elomarete ŋikerirak ocur ka ŋamalaae Napukan ka Akuj eriŋa iyes.
40021032	Anerae abu Yoana Ekebatisan bu neni kus akitoodikin iyes erot ŋolo itemokino iyes kiwuapa, ipotu iyes nyinupa ŋakiro keŋ. Nai apotu ŋikerirak ocur ka ŋamalaae tonupa ŋakiro keŋ. Tari kidaut iyes aanyuwar ŋakiro ŋun, ipotu nyikiwa alotai kus tonupa iŋes.
40021033	“Kiirasi akitadapet ace. Ayai ekapolon ŋolo abu kita emanikor ŋolo a ŋikito a ŋulu ecuyo epiini, towuak awuas kiryam, tobokak akipany ŋina cuet epiini ka todukok epemu; ido kicikak neni a ŋiketeok emanikor, tolot nai iŋes nakwap ace.
40021034	Ani edoli apaki ŋina lemet, kiyakiya iŋes ŋiketiyak keŋ neni a ŋiketeok emanikor akijaun ŋaraito.
40021035	Kikamut ŋiketeok emanikor ŋipi, kibuŋata epei, toara ŋoloce ka kimasamasata ŋoloce a ŋamoru.
40021036	Kiyakiya nabo elope emanikor ŋipi ŋice ŋulu alalak ŋulu eloito ŋulu sek eyakiyarit iŋes ekiŋaren; kitiyata neni kec daŋ ikwaŋinapei.
40021037	Ekaku aŋun, kiyakiya iŋes lokoku keŋ neni a ŋiketeok emanikor ebala, ‘Ekerete ikes lokoku kaŋ.’
40021038	Nai ani iŋolikinete ŋiketeok emanikor lokoku ke elope emanikor, kirworiut make temasi, ‘Lokoku keŋ ŋol. Potu oara iŋes eruma iwon emanikor ŋolo ke epiini!’
40021039	Kikamut ŋiketeok emanikor iŋes kijukujukaasi kiŋa awuas, toarakis nen.
40021040	Nyo nai ebuni elope emanikor akitiyakin neni kec eboŋuni?”
40021041	Toboŋokis ikes temasi, “Ebuni iŋes akiar ŋituŋa ŋulu aronok ŋul, kijokok emanikor neni a ŋiketeok a ŋice a ŋulu einakinete iŋes ŋaraito.”
40021042	Tolimok Yesu ikes tema, “Nyesyoma iyes ŋuna igiritae Nakigireta atemar, ‘Amoru ŋina koloŋ aŋerete ŋikadukok, iŋes tokona itogogoŋit akai alokoona a? Ekapolon elope etiyae nu, erae ŋakiro nu ŋuna etalakarak ŋuna ikite iwon!’
40021043	“Aŋun, akalimokini ayoŋ iyes atemar, elemaryo Apukan ka Akuj aneni kus, inakinae neni a ŋituŋa a ŋulu iraete ŋaraito. [
40021044	Ituŋanan daadaŋ ŋini eramakin namoru ŋin, enyilinyilaar, anikecakakin amoru ŋin kidiama ice, inyaadiyari iŋes.]”
40021045	Ani iirarete ŋisacaradotin ŋulu apolok ka Ŋiparisayon ŋakitadapeta ŋun, toyenut atemar arae ikes erworor Yesu.
40021046	Nai ani ikatakinete ikes akikamun Yesu, tokuryaketa aŋuna a ŋasepico a ŋituŋa a ŋuna atamete atemar erae Yesu ekadwaran.
40022001	Kirwor nabo Yesu lotuŋa a ŋakitadapeta tema,
40022002	“Ikoni Apukan ŋina anakuj ne; ayai erwosit ŋolo abu kitemonok ŋasuban ŋuna ke ekiitanu alokoku keŋ.
40022003	Kiyakiya ŋipi keŋ anyarare ŋituŋa ŋulu anyaritae nasuban, nai apotu ŋituŋa ŋul towout aponare.
40022004	Kiyakiya nabo ŋipi keŋ ŋice, alimokin ŋulu anyaritae nasuban atemar, ‘Etemok ayoŋ akimuj, aarit ŋimoŋin ka ŋitak ŋulu atumak, etemokin ŋiboro daadaŋ; potu nasuban!’
40022005	Nai apotu ŋituŋa ŋul nyemitakis, toloto akitiya ŋikeceticisyo; tolot epei lomanikor keŋ, ŋoloce tolot lodukan keŋ.
40022006	Kikamut ŋuluce ŋipi, kibuŋata ka tobolyatar.
40022007	Toŋo erwosit nooi, kiyakiya ŋajorei keŋ, tomunyasi ŋikaarak ŋul ka kicunya etaun kec.
40022008	Tonyarau iŋes ŋipi keŋ tolimok tema, ‘Etemokin ŋasuban, nai ŋituŋa ŋulu anyaritae, nyitemokino ikes epote ne.
40022009	Toloto tokona lorotin tonyaraut nasuban ŋituŋa daadaŋ ŋulu iryamunete iyes.’
40022010	Toloto nai ŋipi lorotin, tonyaraut ŋituŋa daadaŋ ŋulu aryamunete ikes ŋulu aronok kaapei ka ŋulu ajokak; kilelebun ŋipeyok kai ŋina ke ekiitanu.
40022011	“Nai ani elomari erwosit aanyun ŋipeyok, toanyuwa ekile ŋolo pa anapit elou ŋolo ke ekiitanu.
40022012	Kiŋit erwosit iŋes tema, ‘Ekone, ikokini iyoŋ ilomuni nege pa inapit elou ŋolo ke ekiitanu ai?’ Totakin ekile ŋol cek.
40022013	Tolimok erwosit ŋipi keŋ tema, ‘Toena iŋes ŋakan ka ŋakejen, kimasasi kiŋa nakiryonut. Kigwor aina, tokonyanak ŋikyal.’
40022014	Anerae elalak ŋulu enyaritae, nai ekudyoko ŋulu eseunio.”
40022015	Toloto Ŋiparisayon totukut alokun Yesu anakiro a ŋuna erworo.
40022016	Kiyakiyasi ŋikapolok a Ŋiparisayon ŋikasyomak kec ka ŋituŋa ŋice ŋulu ka atukot a ŋina ke Erode neni a Yesu, tolimokis iŋes temasi, “Eketataman, ikiyeni isua atemar irae iyoŋ ŋolo a kire ka itatami ŋakiro ŋuna a kire ŋuna ka Akuj, nyimisit iyoŋ ŋuna etamete ŋituŋa, anerae nyityakatyakat ŋituŋa.
40022017	Tolimokinae isua ŋuna itami iyoŋ. Ikicamakinito mono Ŋikisila obukosi ocur neni ke ekepukan a Roma kori mam?”
40022018	Nai aŋuna ayenia Yesu akeceronis, tolimok ikes tema, “Iyes ŋikaŋisoswae! Kaanukiro ikilokitotor iyes ayoŋ?
40022019	Kitoodikinae cenite esiliŋ ŋolo tacet ocur.” Kitoodikis nai ikes Yesu esiliŋ.
40022020	Kiŋit Yesu ikes tema, “Ŋolo a ŋae ereet lo ka ŋakigireta nu?”
40022021	Toboŋokis ikes temasi, “Ŋulu ke ekepukan a Roma.” Tolimok Yesu ikes tema, “Inakisi ekepukan a Roma ŋini erae ikeŋ, inakis Akuj ŋini erae ŋini ka Akuj!”
40022022	Ani iirarete ikes ŋakiro ŋun, toumokis, torotokis, kimyekis Yesu.
40022023	Akoloŋit ŋinapei, potu neni a Yesu Ŋisadukayon ŋulu abasi emam ayarun,
40022024	temasi, “Eketataman, abala koloŋ Moses, ‘Ani ketwana ekile tomam ŋidwe, itemokino lokaato keŋ kirum aberu, touri ŋidwe ŋulu eruwor ŋulu a lokaato keŋ a ŋolo atwana.’
40022025	Ayakasi ŋikaitotoi ŋikanikaarei ŋulu aya ne. Kiita ŋolo kiyae, nai abu iŋes totwan nyeryamuna ŋidwe, tosodi kidoŋ aberu keŋ neni a lokaato keŋ.
40022026	Kitiyakinos ŋakiro ŋunapei neni a lokaato keŋ a ŋolo a ŋiarei, ka ŋolo a ŋiuni daŋ, tari neni a ŋolo a ŋikanikaarei.
40022027	Ani ketwaka ikes daadaŋ, totwan aberu daŋ.
40022028	Aŋun, eruwor mono aberu ŋin ŋina a ŋae, ŋina eyaruniata ŋikatwak? Anerae abu iŋes toruwor aberu a ŋikaitotoi a ŋul a daadaŋ?”
40022029	Nai toboŋok Yesu ikes tema, “Idyakarito iyes, anerae nyiyenete ŋuna igiritae Nakigireta kori apedor ŋina ka Akuj.
40022030	“Anerae ŋina eyaruniata ŋikatwak, ikokinete ikes ŋimalaikan ŋulu anakuj, ŋulu nyiitanarete kori nyiitanaryo.
40022031	Nabo ŋuna ka ayarun alokatwak, nyesyoma iyes ŋuna ikilimokini Akuj ebala,
40022032	‘Arae ayoŋ Akuj ŋina ka Aburaam, ka Isaka, ta ŋina a Yakobo’ a? Meere iŋes Akuj a ŋikatwak, nai Akuj a ŋulu eyarete.”
40022033	Ani iirarete ŋasepico a ŋituŋa ŋakiro ŋun, toumokis aŋuna ka akitatam keŋ.
40022034	Nai ani iirarete Ŋiparisayon atemar esililiŋ Yesu Ŋisadukayon, totukokinos iwapei.
40022035	Abu epei ŋolo arae eketataman a Ŋikisila, toloku Yesu ka akiŋiset
40022036	tema, “Eketataman, anikiciket epol nooi a Lokisila?”
40022037	Toboŋok Yesu iŋes tema, “Tomina Ekapolon Akuj kon ka ekonitau a daadaŋ, ka akonikiyar a daadaŋ ta a ŋakonitameta a daadaŋ.
40022038	Erae ŋin akiciket ŋina epol nooi ka ŋina eŋarenon.
40022039	Ŋina a ŋaarei daŋ, ikwaan ka ŋina ke ekiŋaren, ‘Tomina ekonikidunyet ikwaŋina iminar iyoŋ akonikuwan.’
40022040	Ŋikisila a Moses daadaŋ ka ŋakitatameta a ŋikadwarak daadaŋ eyakasi nakiciketa ŋuna arei ŋun.”
40022041	Kiŋit Yesu Ŋiparisayon eriŋa etukokina iwapei
40022042	tema, “Itamete iyes atemar ŋae erae Kristo ka Lokoku a ŋae iŋes?” Toboŋokis ikes temasi, “Lokoku a Daudi.”
40022043	Kiŋit Yesu ikes tema, “Nyo bo nai itanyaritor Etau ŋolo ka Akuj Daudi iŋes Ekapolon? Ebala Daudi,
40022044	‘Atema Ekapolon neni ke Ekapolon kaŋ, kiboikin iyoŋ teten kaŋ, akitodol neni ewuakinia ŋikonimoi kwap ŋakejen kon.’
40022045	Ani kenyarit Daudi iŋes, ‘Ekapolon,’ ikokini nabo iŋes eruwor Lokoku a Daudi ai?”
40022046	Emam ituŋanan ŋini abu toboŋok Yesu adiokirot, anyoun akoloŋit ŋin, emam ituŋanan ŋini abu totitinyik akiŋit iŋes ŋakiro ŋadi.
40023001	Kisirwor Yesu asepic a ŋituŋa ka ŋikasyomak keŋ,
40023002	tolimok tema, “Ŋiketatamak a Ŋikisila ka Ŋiparisayon ikes einakinitae apedor ŋinakitatamet Ŋikisila a Moses.
40023003	Aŋun, kitiyata ka kiricito ŋakiro ŋuna ikitatamete ikes iyes; nai nyitiyata ŋuna itiyaete ikes, anerae nyitiyaete ikes ŋakiro ŋuna itatamete.
40023004	Isiwuokito ikes ŋulucetuŋa ŋigogoso ŋulu apotyok, ŋulu etyono akiwuok, nai nyecamito ikes akitap tari iwadio.
40023005	Itiyaete ikes ŋakiro daadaŋ ecamito atemar kiŋolikis ŋituŋa ekecetic. Itopoloto ikes ŋakebei ŋuna iŋadatae ŋakiro ŋuna ka Akuj, ŋuna etorito ikes loreetin, tonapito alokeperin daŋ. Nabo isanisanito ŋilowi kec ŋulu aoyak.
40023006	Eminasi ikes akiboyonokin lokicoloŋo ŋulu ebusak anasuban ka alosinagogae.
40023007	Ecamito ikes atemar ikimalaetei alomaketa ikwa ŋikapolok ka tonyarito ŋituŋa ikes ‘Eketataman.’
40023008	Nai nyikinyarao iyes ‘Eketataman,’ anerae irae iyes daadaŋ ŋikaitotoi ŋulu eyai eketataman epei bon.
40023009	Nabo daŋ nyibasi idiotuŋanan anakwap a na ‘Papa,’ anerae eyai iyes Papa kus epei bon ŋolo eyai nakuj.
40023010	Nyitemokino itonyarae iyes ‘Ekarikon,’ anerae eyai iyes ekarikon epei; iŋes Kristo.
40023011	Itemokino ŋini epol alokidiŋ kus toruwor ekusiketiyan.
40023012	Ituŋanan ŋini itopolooro bon, itiditeunio ka ŋini itiditeuna bon, itopolooryo.
40023013	“Nai ekaŋ iyes ŋiketatamak a Ŋikisila ka Ŋiparisayon! Ŋikaŋisoswae! Igolokis iyes ekek ŋolo ka Apukan a ŋina anakuj alokiŋaren ŋituŋa, anerae nyilomarete iyes ŋilopeyek ka iretakis ŋulu acamito alomar tooma. [
40023014	“Ekaŋ iyes ŋiketatamak a Ŋikisila ka Ŋiparisayon! Ŋikaŋisoswae! Imodiyanarete ŋiboro anakais a ŋapuseru, ka itusubuna ŋikanupak alotooma akilip kus ŋina aoyan. Iryamunete iyes atubokino ŋina apolon nooi.]
40023015	“Ekaŋ iyes, ŋiketatamak a Ŋikisila ka Ŋiparisayon! Ŋikaŋisoswae! Idokete iyes ŋanamyo kirimo nakwapin ŋuna alalak aŋuna ka aryamun ipeituŋanan bon ŋini eruwor ekewuapan kus. Ani ikiwuapakini ituŋanan ŋin iyes, kituruwosi iŋes ŋini aronon nooi, ŋini elosi nakim ŋina nyeduŋe, kilo akeeronis tari ŋina kus.
40023016	“Ekaŋ iyes, ŋikarikok ŋulu imudukaka! Ibasi iyes ebe, ‘Ani kikoŋ ituŋanan alokiro ka Akai ka Akuj emam ŋakiro, nai ani kikoŋ ituŋanan elimit ŋiboro ŋulu ka Akai a ŋina ka Akuj ŋulu itiyaunitae a egolid, imicao.’
40023017	Iyes ŋibaŋaanotin ŋulu imudukaka! Nyo epol, egolid kori Akai ka Akuj ŋina iteseguni egolid?
40023018	Ibasi nabo iyes, ‘Ani kikoŋ ituŋanan elimit Namuroet emam ŋakiro, nai kikoŋ ituŋanan elimit ainakinet ŋina eyai Namuroet imicao.’
40023019	Iyes ŋimudukanotin! Nyo epol, ainakinet kori Namuroet ŋina iteseguni ainakinet?
40023020	Aŋun, ani kikoŋ ituŋanan elimit Namuroet, ekoŋ iŋes Namuroet ka ŋiboro daadaŋ ŋulu eya nen;
40023021	ituŋanan daŋ ŋini ikoŋi elimit Akai ka Akuj, ekoŋ iŋes Akai ŋin ka ekoŋ daŋ Akuj ŋina iboi a nen.
40023022	Nabo ituŋanan ŋini ikoŋi elimit nakuj, ekoŋ iŋes ekicoloŋ ŋolo ipukator Akuj ka ekoŋ daŋ Akuj ŋina iboi a nen.
40023023	“Ekaŋ iyes, ŋiketatamak a Ŋikisila ka Ŋiparisayon! Ŋikaŋisoswae! Ilemianakinete iyes Akuj alemikinet apei anatomon a ŋikito a ŋulu itoboboete akimuj. Nai nyiricakinito iyes ŋakitatameta ŋuna apolok ŋuna a ŋikisila, ikwa akitiya ŋuna iyookino, akisyon, ka anupit.
40023024	Iyes ŋikarikok ŋulu imudukaka, ŋulu ilemanarete ecucut anakipi imasete, nai kilikonorete bo ekaal!
40023025	“Ekaŋ iyes, ŋiketatamak a Ŋikisila ka Ŋiparisayon! Ŋikaŋisoswae! Itesegete iyes ekopo ka asaani kiŋa bon, nai tooma kec ileleba akimuj ŋina demuna alotooma narorokanut.
40023026	Iyoŋ Eparisayot ŋolo mudukanot, kitesegu mono tooma ekopo ka asaani, ido nai kitesegu kiŋa daŋ.
40023027	“Ekaŋ iyes, ŋiketatamak a Ŋikisila ka Ŋiparisayon! Ŋikaŋisoswae! Ikote iyes ŋalyalin ŋuna ilelyatae kiwosae neni akwaŋan kiŋa kibusyata, nai tooma kec ileleba ŋakoyo a ŋikatwak ka abosis daadaŋ.
40023028	Aŋun, iyes daŋ itusubuna ŋulu iyookino alokiŋa, nai tooma kus ileleba ŋisoswae ka aronis.
40023029	“Ekaŋ iyes, ŋiketatamak a Ŋikisila ka Ŋiparisayon! Ŋikaŋisoswae! Ibokete iyes ŋalyalin ŋuna ajokak aŋuna a ŋikadwarak ka isibusito ŋalyalin a ŋulu koloŋ eyookino;
40023030	ibasi ebe, ‘Kerae koloŋ oyakas alorwa atapapaa yok, pa kikiŋarakinit isua ikes abukor ŋaokot a ŋikadwarak.’
40023031	Aŋun isuudasi iyes make, anerae icamunito atemar iraakasi ŋidwe atapapaa kus a ŋulu apotu toara ŋikadwarak.
40023032	Kitiyata nai kirikakis ŋunapei koloŋ etiyaete atapapaa kus.
40023033	Iyes ŋulu aronok ŋulu ikote ŋapomia, ikokinete iyes ibucarosi anatubokino ka anakim a ŋina nyeduŋe ai?
40023034	Aŋun, toanyutu iyes atemar ekeyakikini ayoŋ iyes ŋikadwarak, ŋikaosok ka ŋiketatamak a Ŋikisila; iarete ŋice, ibubukinete ŋice lomusalabae, ibuŋaete ŋice alosinagogae kus ka isicanete ŋice alotaunio.
40023035	Aŋakiro a ŋun, ikitubokinio iyes aŋuna iaryata ŋituŋa ŋulu iyookino ameun anaokot ka Abel, a ŋolo pa asecit, tari naokot a Sakariya alokoku a Barakia a ŋolo aarakinio kidiŋ Akai ka Akuj ka Namuroet.
40023036	Akalimokini ayoŋ iyes kire atemar, ŋakiro ŋun daadaŋ etakanunete nanyamet na.
40023037	“Okoe Yerusalem, Yerusalem! Ŋituŋa kon ŋulu earete ŋikadwarak, tocaka a ŋamoru ŋulu iyakuunitae neni kus! Ŋarwa ŋayai acamitor ayoŋ acunakin ŋidwe kon, ikwaŋina ecunakinia akokoroit ŋimiyoi nabebenuk keŋ, nai nyikicamakis iyes ayoŋ!
40023038	Topupokisi tokona, imyekini Akuj Akai kus ŋina ka Akuj.
40023039	Anerae akalimokini ayoŋ iyes atemar, nyikianyunete iyes ayoŋ nabo, mati kedol akoloŋit ŋina itemaryata iyes, ‘Erereŋ ŋolo ebunit alokiro a ŋolo ke Ekapolon.’ ”
40024001	Torotok Yesu alo Kai ka Akuj. Ani eriŋa elosi, potu ŋikeekasyomak kitoodikis iŋes epite ŋolo edukitere Akai ka Akuj.
40024002	Nai tolimok Yesu ikes tema, “Iteete iyes ŋiboro lu daadaŋ a? Akalimokini ayoŋ iyes kire atemar, nyidoŋi nege tari amoru apei daŋ ŋina nyeukoryo.”
40024003	Ani iboi Yesu alomoru a ŋikito a ŋulu enyaritae Olipa, potu ŋikasyomak keŋ kiŋita iŋes aneni kec make temasi, “Tolimokinae isua apaki ŋina etakanuniata ŋakiro ŋun daadaŋ, nabo nyo ikitaanyuni isua abunore kon ka asalunet ŋina ka akwap?”
40024004	Toboŋok Yesu ikes tema, “Tocoito nyikimodik idiotuŋanan iyes.
40024005	Anerae epote ŋikalalak irworosi alokiro kaŋ ebasi, ‘Arae ayoŋ Kristo!’ emodikinete kitooliyosi ŋikalalak.
40024006	Ani iirarete iyes ŋijiesyo ka ŋiemuto ŋulu a ŋijiyesyo, nyikibul, anerae itemokino ŋul totakanut, nai nyitoodiunito ikes atemar adol asalunet.
40024007	Ejikinosi ŋituŋa aŋakwapin, ejikin apukan ka apukan, eyakaun ŋironia ka emaranikini akwap anakiboisyo a ŋuna egelegelya.
40024008	Nai erae ŋun daadaŋ ageunet a ŋican, ikwaŋina egeunia aberu aryeba edoli akidoun.
40024009	“Ikikamunete ikes iyes ikisican ka itaari; ikiremokinosi iyes ŋituŋa daadaŋ aŋuna ke ekiro kaŋ.
40024010	Ejamakinete ŋikalalak anupit Akuj ŋirwa ŋul, eluwonokin ŋituŋa make todiŋanakin.
40024011	Nabo epote ŋikadwarak ŋulu alalak ŋulu alyokonok, tomodikis kitooliyosi ŋikalalak.
40024012	Aŋuna elalaaror aronis, editeuni amina Akuj alotuŋa a ŋulu alalak.
40024013	Nai ŋini etitinyikini tari nasalunet, eiunio.
40024014	Itatamio Ŋakiro ŋuna Ajokak ŋuna ka Apukan ka Akuj nakwapin daadaŋ, toyenut ŋituŋa daadaŋ, ani irikakin todolu asalunet.
40024015	“Iŋolikinete iyes ŋiboro ŋulu aronok eyakasi neni einakinitae Akuj, ikwaŋina koloŋ alimunitor ekadwaran Daniel, (toyenu ekasyoman apolou a ŋakiro a nu!)
40024016	Itemokino nai ŋulu eyakasi Yudaya, toema lomoru,
40024017	ŋini edokit akai, nyedoku kwap alemun ibore alokai keŋ;
40024018	ka ŋini eyai lomanikor, nyeboŋu aomun ekeelou.
40024019	Erokyarosi ŋakiro aneni a ŋaberu a ŋuna epotiyete kori itanakete ŋirwa ŋul!
40024020	Kilipa Akuj tomamukaun asuronot ŋin nakiporo kori akoloŋit ŋina a Sabato.
40024021	Anerae alorwa a ŋul, eyakaunosi ŋakisicaneta ŋuna nyetakanuna ŋinapei kesubia Akuj akwap tari tokona, kori nyepote nabo jik ŋican ŋul.
40024022	Nai etuuruwuan Akuj ŋirwa ŋul. Kerae nyituuruwuanit, kemam ituŋanan epuun. Nai aŋuna aminar Akuj ŋulu aseunit iŋes, abu kituuruwuan ŋirwa ŋul.
40024023	“Ani kikilimok iyes ituŋanan tema, ‘Kiŋolikisi, Kristo iŋes lo,’ kori tema, ‘Iŋes ye,’ nyinupa ŋakiro keŋ.
40024024	Anerae epote atakristo ka ŋikadwarak ŋulu alyokonok. Epote ikes akitiya ŋakitoodyanakineta ka ŋaumonokineta ŋuna ailiilok, ikotere itooliyorete tari ŋituŋa ŋulu seuna, erae kepedorete.
40024025	Topupokisi! Akalimokinit ayoŋ iyes ŋakiro nu eriŋa nyedoluno.
40024026	“Kori ani kikilimokis iyes ŋituŋa temasi, ‘Eyai iŋes ama nariet!’ nyiloto inaa, kori ani ketemasi ‘Elo!’ nyinupa.
40024027	Anerae ikoni abunore a Lokoku a Ituŋanan neni imilyaunia akimilyaunet alo Kide tari To.
40024028	Neni eyai ibore ŋini atwan, iŋes iudakin ŋataruk.
40024029	“Ani elunyari ŋican ŋulu a ŋirwa a ŋul, iryoniar akoloŋ, nyecauni elap, ecakunosi ŋikacer anakuj, nabo emaranikinete ŋisubuna daadaŋ ŋulu alokidiama.
40024030	Totakanu nai akitoodikinet a Lokoku a Ituŋanan anakuj. Ikalounete ŋibukui daadaŋ anakwap iŋolikinete Lokoku a Ituŋanan ebuni alodowuon eyakar apedor ka akica ŋina apolon nooi.
40024031	Iyakuuni iŋes ŋimalaikan keŋ apaki ŋina ekutakinere arupepe ŋina apolon, tocunakis ŋiseuna keŋ alowaetin ka akwap a daadaŋ, ameun anakisyakinet tari nasalunet.
40024032	“Toyenutu akitatamet ŋina a kire alobobore. Ani ipuriteunete ŋaten keŋ ka tolibut ŋakwii, iyenunete iyes atemar aapuu akamu.
40024033	Ikwaŋinapei, iyes daŋ ŋina iŋolikiniata ŋakiro ŋun daadaŋ etakanunete, toyenutu atemar aapuu Lokoku a Ituŋanan, adolu lokekia kus.
40024034	Akalimokini ayoŋ iyes kire atemar, nyelunyar anyamet na eriŋa nyetakanuna ŋakiro ŋun daadaŋ.
40024035	Edaunosi nakuj ka akwap, nai nyedaunosi ŋakaakiro jik.
40024036	“Nai ŋuna ka akoloŋit a ŋin, kori ke esaa a ŋol, emam ituŋanan eyeni, nyeyenete tari ŋimalaikan ŋulu anakuj, kori tari Lokoku, nai mati Papa bon.
40024037	Ikokinete ŋirwa ŋulu ebunio Lokoku a Ituŋanan ŋulu koloŋ a Noa.
40024038	Anerae ŋirwa ŋul, eriŋa ŋakipi nyerapuwara akwap, apotu ŋituŋa kimuja ka tomatas. Apotu ŋikilyok kiitanasi, nabo epotonoryo ŋapesur kiitae akitodol akoloŋit ŋina alomarya Noa nataker.
40024039	Nyeanyuna ikes ŋadikiro jik tari ŋina aponiata ŋakipi tomunyasi ikes daadaŋ. Ikokini nen abunore a Lokoku a Ituŋanan.
40024040	Apaki ŋin eyakaun ŋikilyok ŋiarei lomanikor, eayo epei toesikinae ŋoloce.
40024041	Eryamunio ŋaberu ŋaarei iryeete, eayo apei kimyekinae ŋinace.
40024042	“Aŋun totenito, anerae nyiyenete iyes Akoloŋit ŋina ebunio Ekapolon kus.
40024043	Toyenutu nu, kerae toyenunite elope akai esaa ŋolo ebunio ekokolan nakwaare, kekienyit iŋes ka pa kimyekinit ekokolan ituwuokini akai keŋ.
40024044	Aŋun, itemokino iyes daŋ totenito, anerae ebuni Lokoku a Ituŋanan apaki ŋina nyitamakinitotor iyes atemar ebunio.
40024045	“Ŋae nai erae eketiyan ŋolo aoson ŋolo kikinyoma, ŋolo aseu ekapolon keŋ apolokin ŋuluceketiyak tokoranakini akimuj edoli apaki?
40024046	Erereŋ eketiyan ŋol ŋina ebunio ekeekapolon, toryamu iŋes itiyae ikoŋina!
40024047	Akalimokini ayoŋ iyes kire atemar, iwuakini ekapolon iŋes topolok ebari keŋ daadaŋ.
40024048	Nai ani kerae iŋes eketiyan ŋolo aronon, etemari alotau keŋ, ‘Adid ekapolon kaŋ,’
40024049	togeu akibuŋa ŋiketiyak ŋuluce, kimuj ka tomatas ka ŋikamerak;
40024050	eboŋuni nai ekapolon ke eketiyan a ŋol akoloŋit ŋina nyetamunitor iŋes ka esaa ŋolo nyeyeni iŋes.
40024051	Isicani ekapolon iŋes nooi, kimorik ka ŋikaŋisoswae; kigwor aina tokonyanak ŋikyal.
40025001	“Ikoni Apukan ŋina anakuj ŋapesur ŋunatomon, ŋuna alemunete ŋitaae kec toloto akisiryam ekeitan.
40025002	Alokidiŋ kec, abaŋaaka ŋakan ka aosok ŋunacekan.
40025003	Apotu ŋuna abaŋaaka yaa ŋitaae kec, nai nyetiŋa akimyet ace.
40025004	Nai apotu ŋuna aosok yaa ŋidooli ŋulu eleleba akimyet ka ŋitaae.
40025005	Todidi ekeitan, tosodi togeut ŋapesur akilura tojotooros.
40025006	“Nai ani enaŋi kidiŋ akuwar, kiirarae ecelet ŋolo abala, ‘Topupokisi, ekeitan lo! Potu kisiryama!’
40025007	Tokyenyut nai ŋapesur ŋunatomon daadaŋ kitemokis ŋitaae kec.
40025008	Tolimokis ŋapesur ŋuna abaŋaaka ŋuna aosok temasi, ‘Inakinae isua akimyet adio, anerae edikino ŋikositaae eduŋeete.’
40025009	Toboŋokis ŋapesur ŋuna aosok temasi, ‘Mam jik! Emam ŋina ikitemokin iyes ka isua. Toloto togyelutu alodukanin.’
40025010	Ani elosito ikes akigyel akimyet, todolu ekeitan. Tolomasi iŋes ka ŋapesur ŋuna atenito kai ŋina eitare, tosodi togolokinoe ekek.
40025011	“ Ani ekaku, todolut ŋapesur ŋunace daŋ temasi, ‘Ekapolon! Ekapolon! Toŋaarae isua daŋ!’
40025012	Toboŋok ekeitan tema, ‘Emam kire jik nyakayeni ayoŋ iyes.’ ”
40025013	Kirikak Yesu ŋakiro ŋun ebala, “Totenito, anerae nyiyenete akoloŋit kori esaa.”
40025014	“Ikote ŋakiro nu ekile epei ŋolo ani eriŋa nyerotokino neni alwanan, abu tonyara ŋiketiyak keŋ daadaŋ kicikak ikes akiuryar ebari keŋ.
40025015	Inak iŋes epei ŋicweei ŋikan ŋulu ke egolid, inak ŋoloce ŋicweei ŋiarei ka inak ŋoloce epei bon. Akorakinitae ŋinituŋanan ikwaŋina itiyaa iŋes. Ani kedau akorakin, torotok.
40025016	Abu eketiyan ŋolo akorakinitae ŋicweei ŋikan tolot atipei kicurutak, toryamu ŋicweei ŋice ŋikan.
40025017	Ikwaŋinapei, eketiyan daŋ ŋolo akorakinitae ŋicweei ŋiarei, abu toryamu ŋicweei ŋice ŋiarei.
40025018	Nai ŋolo akorakinitae ecwee epei, abu tolot tobok akipany kwap, kiwua ecwee ŋolo ainakinit ekapolon keŋ iŋes.
40025019	“Kelunyar apaki ŋina aoyan, toboŋu ekapolon a ŋiketiyak a ŋul aanyun ŋamicae kec.
40025020	Bu eketiyan ŋolo akorakinitae ŋicweei ŋikan, yau ŋicweei ŋice ŋikan tolimu tema, ‘Ekapolon, ikicikakinit iyoŋ ayoŋ ŋicweei ŋikan; epoidau ayoŋ ŋicweei ŋice ŋikan.’
40025021	Tolimok ekapolon iŋes tema, ‘Ikoŋina! Irae iyoŋ eketiyan ŋolo ajokan ka ŋolo ikinyoma. Ikwaŋina ibunio iyoŋ tojokyaror anakicuruta a ŋina edit, ekewuakini iyoŋ nakicuruta ŋina apolon. Bua olakaros kaapei ka ayoŋ.’
40025022	“Bu nai ŋolo akorakinitae ŋicweei ŋiarei tolimok ekapolon tema, ‘Ekapolon, ikicikakinit iyoŋ ayoŋ ŋicweei ŋiarei; epoidau ayoŋ ŋicweei ŋice ŋiarei.’
40025023	Tolimok ekapolon iŋes tema, ‘Ikoŋina! Irae iyoŋ eketiyan ŋolo ajokan ka ŋolo ikinyoma. Ikwaŋina ibunio iyoŋ tojokyar anakicuruta a ŋina edit, ekewuakini iyoŋ nakicuruta ŋina apolon. Bua olakaros kaapei ka ayoŋ.’
40025024	“Ani ekaku, bu ŋolo akorakinitae ecwee epei, tolimok ekapolon tema, ‘Ekapolon, akayeni ayoŋ iyoŋ atemar irae ekile ŋolo atyonon. Ilemi iyoŋ aneni nyitakinit ka icuni aneni nyiekinit.
40025025	Aŋun, abu ayoŋ okuryaniar, ewua ecwee kon ŋolo ke egolid analup, iŋes lo, kijaa erae ŋolo kon.’
40025026	“Nai toboŋok ekapolon keŋ tema, ‘Irae iyoŋ eketiyan ŋolo aronon ŋolo ikalanyana! Iyeni iyoŋ atemar alemi ayoŋ aneni nyetakinit ka acuni aneni nyaekinit.
40025027	Ani kikote neni, nyo pa iwuakinia iyoŋ egolid kaŋ nabeŋki ani aboŋuni ayoŋ, oryamu kiatakin.
40025028	Tolemasi ecwee aneni keŋ, inakisi ŋolo eyakar ŋicweei ŋitomon.
40025029	Anerae ituŋanan ŋini eyakar ibore, iyatakinio tolalaar akilo ŋini sek eyakar, ituŋanan ŋini emam ibore eyakar, elemaryo tari ŋini edit ŋini sek eyakar.
40025030	Nai eketiyan ŋolo erae ekoŋinait lo, tocakasi iŋes kiŋa nakiryonut. Kigwor aina tokonyanak ŋikyal.’
40025031	“Ŋina ebunio Lokoku a Ituŋanan erae Erwosit erukito ka ŋimalaikan, iboikin lokicoloŋ keŋ ŋolo ka apedor.
40025032	Ecunakinosi ŋituŋa a ŋakwapin a daadaŋ kiŋaren keŋ. Totyak iŋes ikes ŋatyaket ŋaarei ikwaŋina etyakia ekeyokon ŋamesekin ka ŋamee.
40025033	Isibakiyari iŋes ŋamesekin teten keŋ ka ŋamee kedyany keŋ.
40025034	Etemari Erwosit isirwori ŋituŋa ŋulu aloteten keŋ, ‘Potu iyes ŋulu ikiterereŋit Papa kaŋ! Toryamut ajakaanut ŋina itemokinitoe aŋuna kus ameun anasubunet akwap.
40025035	Anerae akanyamit ayoŋ akoro, ipotu iyes ikiinakis ayoŋ akimuj. Akanyamit ayoŋ akure, ipotu iyes ikitamat ayoŋ. Agelaana ayoŋ, ipotu iyes ikijaut ayoŋ.
40025036	Aleri ayoŋ, ipotu iyes ikitanap ayoŋ; adyaka ayoŋ, ipotu iyes ikimukeut ayoŋ, akaenitae ayoŋ alomabus, ipotu ikiŋoliut ayoŋ.’
40025037	“Egeunete ŋulu iyookino aboŋokin iŋes temasi, ‘Ekapolon, ori ikianyunitor isua iyoŋ ikinyamit akoro ikisimuji, kori ikinyamit akure ikitamasi?
40025038	Ori iraakar iyoŋ egela, ikijaun, kori ileryo, ikitanapi?
40025039	Ori idyakar iyoŋ, kori ikienitere alomabus ikiŋoliun isua iyoŋ?’
40025040	Eboŋokini nai Erwosit ikes tema, ‘Akalimokini ayoŋ iyes kire atemar, ŋinapaki daadaŋ iponiata iyes kitiyata nugu neni a ipei a ŋikaitotoi kaŋ a ŋulu caryo, ipotu iyes kitiyata neni kaŋ.’
40025041	“Elimokini nai iŋes ŋituŋa ŋulu alokedyany keŋ tema, ‘Toloto aneni kaŋ iyes ŋulu ilamam! Toloto nakim ŋina nyeduŋe ŋina itemokinitoe aŋuna a Satan ka ŋimalaikan keŋ!
40025042	Anerae akanyamit ayoŋ akoro, nai nyikisimuja iyes ayoŋ; akanyamit akure, nai nyikitamat iyes ayoŋ.
40025043	Arae ayoŋ egela, nai ipotu iyes nyikijaut ayoŋ; aleri, nai nyikitanap iyes ayoŋ. Adyaka ka akaenitae alomabus, nai ipotu iyes nyikiŋoliut ayoŋ.’
40025044	“Eboŋokinete nai ikes daŋ temasi, ‘Ekapolon, ori ikianyunitor isua iyoŋ ikinyamit akoro kori akure, irae egela kori ileri, idyaka kori ikienitae alomabus, ido nyikiŋarakin isua iyoŋ?’
40025045	Akalimokini ayoŋ iyes kire atemar, ŋinapaki daadaŋ iponiata iyes nyiŋarakis ipei a ŋikaitotoi a ŋulu caryo, ipotu iyes nyikiŋarakis ayoŋ.
40025046	Ŋul ikes ecakakinio nakim ŋina nyeduŋe, nai ŋulu iyookino elomarete nakiyar ŋina nyedaun.”
40026001	Ani irikakini Yesu akitatam ŋakiro ŋun daadaŋ, tolimok ŋikeekasyomak tema,
40026002	“Iyenete iyes atemar edoŋ ŋirwa ŋiarei todol akoloŋit ŋina a ŋasuban a ŋuna a Paska, ŋina ipotorere Lokoku a Ituŋanan kibubukinoe lomusalaba.”
40026003	Apotu nai ŋisacaradotin ŋulu apolok ka ŋikatukok tocunakinos kai a Kaipa a ŋolo apolokinit ŋisacaradotin;
40026004	tocamunos ikes daadaŋ amodiun Yesu, kikamuniata toara.
40026005	Nai temasi ikes, “Nyikikamu iŋes akoloŋit ŋina a Paska, ikotere nyebu aruruma alotuŋa.”
40026006	Ani imuji Yesu alo Betania alokai a Simoni a ŋolo sek adyaka atapon,
40026007	bu neni keŋ aberu ŋina aryoŋit amot ŋina ka Alabasta ŋina ayai akimyet ŋina akukunyon ŋina alal egyelit, tobukok akimyet ŋin nakou a Yesu a ŋolo emuji alomesa apaki ŋin.
40026008	Nai ani iŋolikinete ŋikasyomak keŋ ŋun, toŋoa nooi temasi, “Okoe ebalibal!
40026009	Anerae kerae togyelaritetei akimyet ŋin a ŋisiliŋa a ŋulu alalak, kekorakinitae ŋikulyak.”
40026010	Nai aŋuna ayenia Yesu ŋakiro ŋuna erworosi ikes, kiŋit tema, “Nyo icanitotor iyes aberu na? Kire etiya iŋes etic ŋolo ajokan neni kaŋ!
40026011	Anerae irukito iyes ka ŋikulyak jwi jwi, nai nyikiruki iyes ka ayoŋ jwi jwi.
40026012	Abukoki iŋes akimyet ŋina akukunyon na neni kaŋ akitemonokin anukia akuwan kaŋ.
40026013	Akalimokini ayoŋ iyes kire atemar, neni daadaŋ anakwap itatamere Ŋakiro ŋuna Ajokak nu, elimoryo tari ŋuna etiya aberu na, aŋuna ka atamunitor iŋes.”
40026014	Akoloŋit ŋinapei ŋin, tolot epei a ŋulutomon ka ŋiarei ŋolo anyaritae Yuda Isikariot neni a ŋisacaradotin a ŋulu apolok;
40026015	kiŋit ikes tema, “Nyo ikiinakinete iyes ayoŋ, erae kepotu ayoŋ iŋes neni kus?” Tocamut ikes akitac iŋes a ŋisilipae a ŋatomoniuni.
40026016	Anyoun apaki ŋin, kiwar Yuda apaki ŋina etemokino torikorere ikes neni a Yesu.
40026017	Akoloŋit ŋina ke ekiŋaren ŋina a ŋasuban a ŋamugati aŋuna emam ŋakinyalet, potu ŋikasyomak a Yesu neni keŋ temasi, “Ai icamit iyoŋ isua etemokinioto akimuj ŋina a Paska?”
40026018	Toboŋok Yesu ikes tema, “Toloto lotaun neni a icetuŋanan, tolimokis iŋes ebe, ‘Ebala Eketataman, adol akaapaki, abuni ayoŋ ka ŋikasyomak kaŋ akinumunum ŋasuban ŋuna a Paska alokai kon.’ ”
40026019	Kitiyata ŋikasyomak keŋ ikwaŋina alimokinitor Yesu ikes, ido kitemokis Paska.
40026020	Ani edoli eboŋ, kiboikin Yesu ka ŋikeekasyomak ŋulutomon ka ŋiarei kimuja.
40026021	Ani eriŋa ikes imujete tolimu iŋes tema, “Akalimokini ayoŋ iyes kire atemar, akalukini ayoŋ epei alokidiŋ kus.”
40026022	Tonomosi ikes ŋakiro ŋun ŋitai nooi, kiŋitiŋita iŋes a ŋipeipei ebasi, “Ekapolon, ayoŋ a?”
40026023	Toboŋok Yesu tema, “Iŋes ŋolo ikimori ka ayoŋ anasaani.
40026024	Etwani Lokoku a Ituŋanan ikwaŋina igiritere Nakigireta aŋuna keŋ, nai eroko nooi ŋakiro ŋuna eryamuni ŋolo ipotori Lokoku a Ituŋanan! Kejoikinit koloŋ ekile ŋol nyidoun!”
40026025	Kiŋit Yuda ekalukinon iŋes tema, “Eketataman, ayoŋ a?” Toboŋok Yesu iŋes tema, “Idau iyoŋ alimun.”
40026026	Ani eriŋa ikes imujete, tolemu Yesu amugati, ani kedau akilipakin, tonyilinyili, inak ŋikeekasyomak tema, “Kijaasi, kimuja; erae na akaakuwan.”
40026027	Tolemu nabo ekopo, kitalaka Akuj, inak ikes tema, “Tomata iyes daadaŋ,
40026028	anerae erae nugu ŋaokot kaŋ, ŋaokot ŋuna ka Acamunet, ŋuna ebukoritae ikotere ŋulu alalak isyoniyo ŋasecisya.
40026029	Akalimokini ayoŋ iyes atemar, nyamasi nabo ŋuna ke epiini, mati kedol akoloŋit ŋina ikimasya iwon a Napukan a Papa kaŋ.”
40026030	Toeikis nai ikes eete ŋolo kitalakaret Akuj, ido tolomasi kiŋa, toloto lomoru a ŋikito a ŋulu enyaritae Olipa.
40026031	Tolimok Yesu ŋikasyomak keŋ tema, “Lolo nakwaare, ielarosi iyes daadaŋ ikimyekis ayoŋ. Anerae igiritae Nakigireta ebe, ‘Abuni ayoŋ akibuŋa ekeyokon, kielar nai esipan a ŋamesekin.’
40026032	Nai kedaun akiteyarun ayoŋ, ekeŋarenikini ayoŋ iyes Galileya.”
40026033	Tolimok Petero Yesu ka agogoŋu tema, “Nyekemyekini ayoŋ iyoŋ jik, tari kikimyekis iyoŋ ŋuluce daadaŋ!”
40026034	Tolimok Yesu iŋes tema, “Akalimokini ayoŋ iyoŋ kire atemar, lolo nakwaare eriŋa ekokoroit nyeruuno, ipegi iyoŋ ŋapeget ŋauni atemar ikiyeni ayoŋ.”
40026035	Tolimok Petero iŋes tema, “Nyapegi ayoŋ jik, tari ketemar akaaryo ayoŋ ka iyoŋ!” Apotu ŋulucekasyomak daadaŋ tolimut ŋunapei ŋun.
40026036	Toloto nai Yesu ka ŋikasyomak keŋ neni anyaritae Getesemani, tolimok ikes a nen tema, “Kiboikinos nege eriŋa ayoŋ alosit ama akilip.”
40026037	Torukosi iŋes ka Petero ka ŋidwe a Sebedeo ŋuluarei. Togeu akibul iŋes ka kiyaloloŋ nooi.
40026038	Tolimok nai ikes tema, “Iyaloloŋi ekaatau nooi esibit eapi atwanare. Kiboikinos nege, tokienyete kaapei ka ayoŋ.”
40026039	Torotok iŋes kiŋaren iwadio, kibusokin kwap kijuuru kilip tema, “Okoe! Papa, ani kepedor, tolema ekopo ŋolo a ŋican lo aneni kaŋ. Meere nai ikwa acamitor ayoŋ, nai ikwaŋina icamitor iyoŋ.”
40026040	Toboŋo nai neni a ŋikasyomak keŋ toryamu ikes ejotoete. Kiŋit nai Yesu Petero tema, “Nyipedorete iyes akikieny ka ayoŋ epeisaa daŋ bon a?
40026041	Tokienyete ka kilipete, ikotere nyilomasi nakitemyet. Ecamit etau, nai epalag akuwan.”
40026042	Toboŋo nabo iŋes akilip tema, “Okoe! Papa, ani pa kitemokino alemar ekopo ŋolo a ŋican lo aneni kaŋ, alemar mati kamat iŋes, kitiyakin ŋuna icamit iyoŋ.”
40026043	Ani eboŋuni iŋes nabo, toryamu ikes eriŋa ejotoete, anerae abu tokuruwo ikes akikieny.
40026044	Toesik nabo Yesu ikes tolot kilip akilipet ŋina a ŋauni, kirwor ŋakiro ŋunapei sek.
40026045	Toboŋu neni a ŋikasyomak keŋ tolimok ikes tema, “Eriŋa iyes ijotoete ka ieŋunito a? Kiŋolikisi, adol esaa ŋolo ipotokinere Lokoku a Ituŋanan nakan a ŋikasecak.
40026046	Tonyoutu, oloto! Kiŋolikisi, adolu ekalukinon kaŋ!”
40026047	Ani eriŋa Yesu irworo, todolu Yuda epei alokidiŋ ŋikasyomak ŋulutomon ka ŋiarei erukito ka ŋituŋa ŋulu atiŋito ŋatumio ka ŋabiroi. Eyakuunitae ikes aneni a ŋisacaradotin a ŋulu apolok ka ŋikatukok.
40026048	Aris sek ekalukinon kelimoki ŋituŋa atemar, “Ŋolo anui ayoŋ, iŋes ŋolo; kikamutu iŋes!”
40026049	Tolot Yuda neni a Yesu atipei tolimok iŋes tema, “Maata Eketataman!” Tonu iŋes.
40026050	Tolimok Yesu iŋes tema, “Ekone, kitiya atipei ŋuna ibunitor iyoŋ!” Potu nai ikes kikamut Yesu ka agogoŋu.
40026051	Tolemu epei a ŋulu arukito ka Yesu atum, kitel akit ŋina ke epito a ŋolo ke esacaradoti a ŋolo apolon totubo.
40026052	Tolimok Yesu iŋes tema, “Kinyakak atum kon nakuraro, anerae ŋulu daadaŋ ejiete ka atum, earyo ka atum.
40026053	Itami iyoŋ atemar nyapedori ayoŋ akiŋit Papa kaŋ kiyaku neni kaŋ atipei ŋajorei a ŋimalaikan ŋuna edeparito ŋatomon ka ŋaarei a?
40026054	Nai ani kikokis neni, iyookinosi ikwaani Ŋakigireta ŋuna igiritae ebe itemokino ŋun totakanut?”
40026055	Apaki ŋin tolimok Yesu ŋituŋa tema, “Kan nyo iponitotor iyes akikamun ayoŋ itiŋito ŋatumio ka ŋabiroi esibit arae ayoŋ ekokolan? A ŋinakoloŋit abu ayoŋ oyakaun Kai ka Akuj etatami, ipotu iyes nyikikamut ayoŋ.
40026056	Nai etiyakinosi nugu daadaŋ kiyookinotor ŋuna igirito ŋikadwarak.” Toesikis nai ŋikasyomak daadaŋ iŋes kielaros.
40026057	Torikosi ŋituŋa ŋulu ekamunete Yesu iŋes neni a Kaipa a ŋolo arae Esacaradoti ŋolo Apolon nooi, ka neni ka Atukot a ŋiketatamak a Ŋikisila ka neni a ŋikatukok.
40026058	Nai ewuapit Petero Yesu aneni alwana tari tooma ere ŋolo ke Esacaradoti a ŋolo Apolon nooi. Toloma iŋes tooma, kiboikinos kaapei ka ŋisigarya idarit aanyun ŋuna itiyakinosi.
40026059	Kiwara ŋisacaradotin ŋulu apolok ka Atukot daadaŋ erot ŋolo kisudokinet Yesu ŋakiro, ikotere totubokinere iŋes atwanare.
40026060	Nai nyeryamut ikes ŋakiro ŋadi daŋ, ata ŋina alalaata ŋisuudae ŋulu alyokonok. Ekaku, potu ŋiarei kiŋaren
40026061	temasi, “Abala etuŋanan lo ebe, ‘Apedori akituwor Akai ka Akuj, odukok nabo alotooma ŋirwa ŋiuni.’ ”
40026062	Tonyou Esacaradoti ŋolo Apolon nooi, kiŋit Yesu tema, “Emam iyoŋ akirot ŋina iboŋokini a? Anukiro ikisitakinitotor iyoŋ ŋituŋa lu?”
40026063	Nai kililiŋ Yesu cek. Tolimok Esacaradoti ŋolo Apolon nooi iŋes tema, “Ekesikoŋi ayoŋ iyoŋ alokiro ka Akuj a ŋina eyari, tolimokinae isua kirae iyoŋ Kristo Lokoku ka Akuj.”
40026064	Tolimok Yesu iŋes tema, “Idau iyoŋ alimun. Nai akalimokini ayoŋ iyes atemar, kelunyar nu, ianyuwarete Lokoku a Ituŋanan iboi aloteten Akuj ŋina alokidiama nooi ka ebunit alokidiama ŋidouwon ŋulu anakuj.”
40026065	Ŋolopeikiro, tocil Esacaradoti ŋolo Apolon nooi ŋilowi keŋ tema, “Eyany iŋes Akuj! Nyo nabo eriŋa ikiitanitor ŋisuudae ŋice? Iirasi tokona iyes ŋiyany keŋ.
40026066	Ibasi tokona iyes ai?” Toboŋokis ikes temasi, “Itemokino totwan.”
40026067	Kisyakis ikes akimwaanakin iŋes loreet, kibuŋata ŋice ka kibapabapata ŋice iŋes
40026068	ebasi, “Todwar iyoŋ Kristo! Ŋae ikibap iyoŋ?”
40026069	Apaki ŋin, kiboiye Petero alokiŋa aneni alapatan. Bu apeiketiyan neni ayai iŋes tema, “Irukito iyoŋ daŋ ka Yesu ŋolo alo Galileya.”
40026070	Nai topeg iŋes ŋun alokiŋaren kec daadaŋ tema, “Nyayeni ayoŋ ŋuna irworo iyoŋ.”
40026071	Ani eriŋa iŋes elosi nakan ŋina ke epuke, toanyuwa aketiyan ace iŋes, tolimok ŋulu awuasi alodiyete tema, “Arukito ekile logo ka Yesu ŋolo a Nasaret.”
40026072	Topeg nabo iŋes ŋun daŋ, kikoŋ tema, “Nyayeni ayoŋ ekile ŋol!”
40026073	Ani elunyar apaki adio, potu ŋituŋa ŋulu awuasi alodiyete temasi neni a Petero, “Kire jik, irae iyoŋ daŋ epei alokidiŋ kec, anerae itoodiunit epite ŋolo irworor iyoŋ.”
40026074	Togeu nai Petero akilama bon ka akikoŋ ebala, “Nyayeni ayoŋ ekile ŋol!” Apaki ŋinapei ŋin, toruuni ekokoroit.
40026075	Totamu nai Petero ŋakiro ŋuna alimokinit Yesu iŋes atemar, “Ani eriŋa ekokoroit nyeruuno, ipegi iyoŋ ŋapeget ŋauni atemar ikiyeni ayoŋ.” Toloma iŋes kiŋa, kigwor nooi.
40027001	Ani taparacu eriŋa akwap elilim, apotu ŋisacaradotin ŋulu apolok daadaŋ ka ŋikatukok totukut epite ŋoloaret Yesu.
40027002	Toena ikes iŋes torikosi inakis Pilato ŋolo awuoikinit apukan ŋina a Roma alo Yudaya.
40027003	Ani eanyuni Yuda ŋolo alukinon atemar atubokin Yesu atwanare, toronikis ŋuna kebu iŋes kitiya, tosodi kinyaka ŋisilipae ŋulutomoniuni neni a ŋisacaradotin a ŋulu apolok ka ŋikatukok
40027004	ebala, “Asec ayoŋ aŋuna apwakakinia ekile ŋolo nyesecit atwanare.” Toboŋokis ikes temasi, “Erae ŋun ŋuna kon. Emam ŋuna ikikamunito isua a nen!”
40027005	Kimasak Yuda ŋisilipae Kai ka Akuj, toloma kiŋa; tolot nariet tomyedakin.
40027006	Kideput ŋisacaradotin ŋulu apolok ŋisilipae ŋul temasi, “Italeo a lokisila yok akiwuakin ŋisilipae lu neni iŋadao ŋulu ka Akai ka Akuj, anerae erae ŋisilipae lu ŋulu a ŋaokot.”
40027007	Tocamut ikes atemar togyelere ŋisilipae ŋul emanikor ŋolo ke ekayan ŋamoti, tonukanakinetei ŋalyalin ŋuna a ŋituŋa a ŋulu nyerae Ŋiyudayan.
40027008	Aŋun, iŋes eriŋa enyaritere emanikor ŋol, “Emanikor a Ŋaokot” tari tokona.
40027009	Kiyookin nai ŋakiro ŋuna koloŋ adwarit ekadwaran Yeremiya ebala, “Tolemut ikes ŋisilipae ŋatomoniuni, ebei keŋ ŋolo atubokinito ŋituŋa a Isirael
40027010	ka inakinae ikes togyeluniata emanikor ŋolo ke ekayan ŋamoti, ikwapei ekecikakinitor Ekapolon ayoŋ.”
40027011	Towo Yesu alokiŋaren Pilato, a ŋolo abu kiŋit iŋes tema, “Irae iyoŋ erwosit a Ŋiyudayan a?” Toboŋok Yesu tema, “Ilimu iyoŋ.”
40027012	Nai nyeboŋok ŋakiro ŋuna esitakinitotor ŋisacaradotin ŋulu apolok ka ŋikatukok iŋes.
40027013	Tolimok nai Pilato iŋes tema, “Nyipupi iyoŋ ŋakiro ŋuna ikisitakinitere iyoŋ a?”
40027014	Nai nyeboŋok iŋes tari apeikirot. Aŋun, toumok Pilato nooi.
40027015	Anasuban a daadaŋ a ŋuna a Paska, alacanakini Pilato emabus epei ŋolo acamito ŋituŋa.
40027016	Ayai nai nen ekeworon ŋolo ayai mabus ŋolo anyaritae Baraba.
40027017	Ani kedaut ŋituŋa acunakin, kiŋit Pilato ikes tema, “Ŋae icamito iyes olacak ayoŋ aŋuna kus, Baraba kori Yesu ŋolo enyaritae Kristo?”
40027018	Anerae ayeni iŋes atemar arikunito ikes Yesu neni keŋ aŋuna ka arakaanut kec.
40027019	Ani eriŋa Pilato iboi alokicoloŋ a ŋolo etubonokinere, kiyaku aberu keŋ ŋakiro nu neni keŋ: “Nyiloma nakiro ŋuna ke ekile a ŋol, a ŋolo iyookino! Anerae ekecanito ayoŋ ŋakiro ŋuna bien nakwaare erujat ayoŋ aŋuna keŋ.”
40027020	Apotu ŋisacaradotin ŋulu apolok ka ŋikatukok kitutuko ŋituŋa, tolimokis Pilato tolacak Baraba, ido toarae Yesu.
40027021	Kiŋit nabo Pilato ikes tema, “Ŋae alokidiŋ ŋuluarei lugu icamito iyes ayoŋ olacak aŋuna kus?” Toboŋokis ikes temasi, “Baraba!”
40027022	Kiŋit Pilato ikes tema, “Ekokini nai ayoŋ Yesu ŋolo enyaritae Kristo ai?” Toboŋokis ikes daadaŋ temasi, “Kibubuk iŋes lomusalaba!”
40027023	Kiŋit Pilato ikes tema, “Anironis itiyat iŋes?” Tocelut ikes nooi ebasi, “Kibubukinoe iŋes!”
40027024	Ani eanyuni Pilato atemar, agogoŋioto ŋakiro nooi, aŋuna ageunia aruruma, tolemu ŋakipi kilota ŋakan keŋ alokiŋaren ŋituŋa tema, “Nyekekamunito ayoŋ ŋuna ka atwanare ke ekile a lo! Erae ŋun ŋuna kus!”
40027025	Toboŋokis ikes daadaŋ temasi, “Kimyekisi ŋaokot keŋ pena nakyes kosi ka ŋuna a ŋikosidwe.”
40027026	Tolacak nai Pilato Baraba aŋuna kec, kimyek iŋes Yesu kibuŋae, kipoto nai kibubukinoe lomusalaba.
40027027	Yaasi ŋisigarya ŋulu a Pilato Yesu tooma kai ŋina ke ekawuoikiniton ekepukan a Roma anakwap a ŋin, tocunun ŋisigarya daadaŋ kirimokis Yesu kidiŋ.
40027028	Tolaca iŋes, kitanapa elou ŋolo kipurat areŋan.
40027029	Toyeut nai aikit ŋina a ŋikukwa kiwuakis nakou keŋ, kiwuakis akasirimaete daŋ nakan keŋ ŋina aloteten; toryediko nai alokiŋaren keŋ tokyenatar iŋes ebasi, “Maata erwosit a Ŋiyudayan!”
40027030	Kimwaanakis ikes iŋes, tolemasi akasirimaete toramiata iŋes nakou.
40027031	Ani kedaut ikes akyenar iŋes, tolacasi elou ŋolo kipurat areŋan kitanapa ŋilowi keŋ, yaasi iŋes akibubukin lomusalaba.
40027032	Ani elomarete ikes kiŋa etaun, toryamut ecekile ŋolo abunit alo Kurene, ŋolo anyaritae Simoni, kitiŋakis iŋes akiryoŋ emusalaba a Yesu.
40027033	Ani edolete ikes nakwap ŋina anyaritae Gologota, (akeepolou iŋes atemar akwap ŋina ka akuulu,)
40027034	inakis ikes Yesu epiini ŋolo emorikinitae ka apid; ani iiri iŋes, towou akimat.
40027035	Kibubukis ikes iŋes lomusalaba, tokora ŋikeelowi ilamilamete atedor ŋini eai.
40027036	Kidoŋo ikes neni iboiyete iteete iŋes.
40027037	Egiritae kidiama akeekou ŋakiro ŋuna esitakinere iŋes ikona, “ERAE LOGO YESU ERWOSIT A ŊIYUDAYAN.”
40027038	Ekaku kibubukinoe ŋikokolak ŋice ŋiarei daŋ, epei teten keŋ ka ŋoloce kedyany.
40027039	Kimuŋumuŋa ŋulu etorunete nen ŋakyes kec iyanyete iŋes
40027040	ebasi, “Okoe! Iyoŋ ŋoon ibala ituwori Akai ka Akuj, ido todukok nabo alotooma ŋirwa ŋiuni! Toiun cenite kirae iyoŋ Lokoku ka Akuj! Todoku alomusalaba!”
40027041	Ŋisacaradotin daŋ ŋulu apolok ka ŋiketatamak a Ŋikisila ta ŋikatukok tokyenatar iŋes ebasi,
40027042	“Aiununui iŋes paaran ŋituŋa ŋuluce, nai tokona nyeiun iŋes bon! Nyerae mono iŋes erwosit a Ŋisirael a? Ani kedoku iŋes alomusalaba, ikinupi iwon iŋes.
40027043	Ikinyomit iŋes Akuj, toesikisi toiu Akuj iŋes tokona erae kemina iŋes, anerae ebala, ‘Arae ayoŋ Lokoku ka Akuj.’ ”
40027044	Ŋikokolak daŋ ŋulu ebubukinitoe ka iŋes, kiyanya iŋes alopite a ŋolopei.
40027045	Ameun alosaa a ŋolo a ŋikanikapei tari losaa ŋolo a ŋikanikaomwon ŋulu ka apaaran, kiryoniar akwap daadaŋ cuc.
40027046	Ani edoli ŋisaae ŋikanikaomwon, kikalou Yesu nooi tema, “Eli, Eli, lema sabakasani?” Apolou keŋ atemar, “Akuj kaŋ, Akuj kaŋ, kaanukiro ikiesikinia iyoŋ ayoŋ?”
40027047	Ani iirarete ŋituŋa ŋice ŋulu awuasi a nen temasi, “Enyarit iŋes Eliya.”
40027048	Toem atipei epei alokidiŋ kec tolemu ibore ŋini ekwaan ka acaago, kilumok lopiini ŋolo adadaŋ, toenik nakasirimaete inak iŋes kijuju.
40027049	Nai temasi ŋuluce, “Kidareu mono eteutu erae kebuni Eliya aiun iŋes!”
40027050	Kiworou nabo Yesu ke etoil a ŋolo apolon, kiridak nai.
40027051	Tocila anaŋga ŋina eneno alo Kai ka Akuj beret ageun alokidiama tari kwap. Tomaranik akwap tobwaŋabwaŋas ŋamoru.
40027052	Toŋaaros ŋalyalin toyarut ŋawat a ŋikanupak a ŋulu atwakito.
40027053	Torotokis ikes analyalin keyaru Yesu alokatwak, toloto Yerusalem toanyuwasi ŋituŋa ŋulu alalak ikes a nen.
40027054	Ani eanyuni ekapolokiniton a ŋisigarya kaapei ka ŋisigarya keŋ epite ŋolo amaranikinia akwap ka ŋakiro daadaŋ ŋuna etiyasi, tobul ikes nooi temasi, “Kire, kerae iŋes Lokoku ka Akuj!”
40027055	Ayakasi nen ŋaberu ŋuna alalak ŋuna eteete aneni alwanan ŋuna etiyasi. Atupunete ikes iŋes alo Galileya kiŋaranakinete.
40027056	Arae ikes Maria Magadalena ka Maria toto a Yakobo ka Yosepu ta toto a ŋidwe a Sebedeo.
40027057	Ani edoli eboŋ, bu ekile ŋolo abarit ŋolo anyaritae Yosepu ŋolo anakwap a ŋina ka Arimatea. Arae iŋes daŋ ekasyoman a Yesu.
40027058	Tolot iŋes neni a Pilato, kiŋitak ainakino akuwan a Yesu. Tocamak Pilato atemar inakinae iŋes akuwan a Yesu.
40027059	Tolemu Yosepu akuwan, kilogilogak anaŋga ŋina kitete;
40027060	kiperik nalyal ŋina kitete, ŋina sek abokit iŋes nataaba aŋuna keŋ ke elope. Kikokorik amoru ŋina apolon lopuke ka alyal, torotok nai iŋes.
40027061	Eboiyete Maria Magadalena ka Maria ŋinace a epeiwae alyal.
40027062	Ani edoli akoloŋit ŋina a Sabato, totukokin ŋisacaradotin ŋulu apolok ka Ŋiparisayon kiŋaren Pilato
40027063	temasi, “Ekapolon, ikitamunit isua ŋuna abu ekalyokonon ŋol kirwor eriŋa eyari abala, ‘Kelunyar ŋirwa ŋiuni, ayaruni.’
40027064	Aŋun, tolimok ŋiketeok alyal kidara ejok todol ŋirwa ŋiuni, ikotere nyelot ŋikasyomak keŋ akokoiyar akuwan keŋ, ido ekaku tolimokis ŋituŋa atemar eteyarun iŋes alokatwak. Eroniar alyokonu ŋina ke ekaku akilo ŋina sek ke ekiŋaren.”
40027065	Tolimok Pilato ikes tema, “Iyakatar iyes ŋisigarya ŋulu eteok, kiyakiyasi ikes kiteto alyal ejok lopite ŋolo ipedoryata.”
40027066	Toloto nai ikes togolo alyal ejok kimuleleiyasi, kiwuakis ŋisigarya kiteto.
40028001	Ani kelunyar akoloŋit ŋina a Sabato, akiwalaret ŋina ke Esabit, apotu Maria Magadalena ka Maria ŋinace toloto aanyun alyal.
40028002	Ŋolopeikiro tomaranik akwap; bu emalaika ŋolo ke Ekapolon anakuj, kikokoriyo amoru nawae, kiboikin kidiama keŋ.
40028003	Anoki iŋes ikwa akimilyaunet ka akwaŋ elou keŋ kya ikwa ŋalepan.
40028004	Tobul ŋisigarya, tomaranikis kiketaros kikokis ŋituŋa ŋulu atwak.
40028005	Tolimok nai emalaika ŋaberu tema, “Nyikibul iyes, anerae ayeni ayoŋ atemar iwarito iyes Yesu ŋolo ebubukinio lomusalaba.
40028006	Emam iŋes a ne, anerae ayaru ikwaŋinapei alimunitor iŋes. Potu kiŋolikisi neni eperikinitoe iŋes.
40028007	Nai toloto atipei tolimokis ŋikasyomak keŋ atemar ayaru iŋes alokatwak ka elosi iŋes Galileya ikiŋarenikinit iyes; ianyunete iyes iŋes aina. Eŋuna adau ayoŋ alimokin iyes.”
40028008	Aŋun, torotokis ikes atipei analyal ebulit ka elakara nooi; toŋeda alimokin ŋikasyomak a Yesu ŋakiro daadaŋ.
40028009	Ŋolopeikiro, kiryamun Yesu ka ikes tolimok tema, “Toyai ekisil neni kus.” Potu ikes toryediko, totapa ŋakejen keŋ kilipa.
40028010	Tolimok Yesu ikes tema, “Nyikibul, toloto tolimokisi ŋikaitotoi kaŋ toloto Galileya, akaanyuwarete ikes ayoŋ aina.”
40028011	Ani erotokinete ŋaberu, torotokis ŋisigarya daŋ ŋice ŋulu eteete alyal lotaun, kitatamikis ŋisacaradotin ŋulu apolok ŋakiro daadaŋ ŋuna apotu totakanut.
40028012	Ani ecunakinosi ŋisacaradotin ŋulu apolok ka ŋikatukok Natukot, tolemut ŋisiliŋa ŋulu alalak inakis ŋisigarya,
40028013	tolimokis ikes temasi, “Tolimokisi ŋituŋa atemar, ‘Apotu ŋikasyomak keŋ potu nakwaare tokokoiyasi akuwan keŋ ejotoo isua!’
40028014	Ani kiira ekapolon a Ŋiromanin ŋakiro ŋun, ikitunupi isua iŋes, nyiryamut iyes akisicanio.”
40028015	Kijaasi ŋisigarya ŋisiliŋa kiwuapa ŋakiro ŋuna alimokinitae. Ekeikina ŋakiro nu Loyudayan daadaŋ tari nakuwar na.
40028016	Toloto ŋikasyomak keŋ ŋulutomon ka epei Galileya, lomoru ŋolo sek alimokinit Yesu ikes alosit.
40028017	Ani iŋolikinete ikes iŋes, kilipa neni keŋ, nai aya ŋice ŋulu aŋayaŋayato.
40028018	Toapiya Yesu diyete kec tolimok ikes tema, “Akainakin ayoŋ apedor daadaŋ ŋina anakuj ka ŋina alokwap.
40028019	Aŋun, toloto kituruwosi ŋituŋa a ŋakwapin a daadaŋ ŋikasyomak kaŋ, kibatisata ikes alokiro a Papa ka a ŋolo a Lokoku ka a ŋolo ke Etau a ŋolo Asegan.
40028020	Kitatama ikes toyenut ka kiwuapa ŋakiro daadaŋ ŋuna adau ayoŋ akicikakin iyes; ka daŋ toyenete atemar ikirukit ayoŋ ka iyes ŋirwa daadaŋ tari ŋina esalunia akwap.”
41001001	Erae nugu Ŋakiro ŋuna Ajokak ŋuna a Yesu Kristo a Lokoku ka Akuj.
41001002	Isyakinito ŋakiro nu alopite a ŋolo koloŋ adwarya Isaya ebe, “Abu Akuj tema, ‘Eyakiyari ayoŋ ekaakiyakia kiŋaren eriŋa iyoŋ nyeloto.’
41001003	Ebuni iŋes akiwor analoŋisat ebala, ‘Kitemonokisi erot ŋolo ke Ekapolon; kisidiiryata neni itori iŋes!’ ”
41001004	Tolot Yoana Ekebatisan naloŋisat akitatam ka akibatis, ebala, “Tokiwa ŋasecisya kus, ikotere ikisyoni iyes Akuj.”
41001005	Toloto neni a Yoana ŋituŋa daadaŋ ŋulu a Yudeya ka Yerusalem; ani kedaut ikes akiki ŋakecesecisya, kibatisa iŋes ikes anaŋolol a ŋina anyaritae Yorodan.
41001006	Anapit Yoana elou ŋolo etiyaunitae a ŋajul a ŋuna ke ekaal ka tonapite arokoba anacir keŋ, kimuji emaase ka ao analoŋisat.
41001007	Kitatam iŋes ŋituŋa tema, “Ebunit alokaku kaŋ ŋolo epol akilo ayoŋ, ŋolo nyitemokino ayoŋ tari okukokin olacak ŋarukanes ŋuna a ŋamuk keŋ.
41001008	Ekebatisae ayoŋ iyes a ŋakipi, nai ikibatisae iŋes iyes a Etau a ŋolo Asegan.”
41001009	Alorwa a ŋul, bu Yesu alore a Nasaret, anakwap a Galileya, kibatisa Yoana iŋes daŋ alo Yorodan.
41001010	Ani elomuni Yesu anakipi, toanyuwa nakuj eŋaara, bu Etau ŋolo Asegan kidiama keŋ ikoni akuri.
41001011	Ŋinapeipaki kirworik etoil anakuj ebala, “Irae iyoŋ Lokoku kaŋ ŋolo minat ŋolo alelyania ayoŋ.”
41001012	Ŋolopeikiro ya Etau Yesu naloŋisat.
41001013	Kiboi Yesu analoŋisat ŋirwa ŋatomoniomwon, kitem nai Satan iŋes. Ayakasi ŋityaŋ daŋ naloŋisat ŋin, nai apotu ŋimalaikan kiŋarakis iŋes.
41001014	Kedaun akiwuakin Yoana mabus, bu Yesu Galileya, kitatam Ŋakiro ŋuna Ajokak ŋuna ka Akuj,
41001015	ebala, “Adolu apaki, aapuu Apukan ka Akuj. Tokiwa ŋasecisya kus, tonupa Ŋakiro ŋuna Ajokak!”
41001016	Ani itori Yesu diye anam ŋina a Galileya, kiŋolik Simoni ka lokaato keŋ Anderia ecakakinete atibait nanam, anerae arae ikes ŋikekamak ŋikolya.
41001017	Tolimok Yesu ikes tema, “Kiwuapakinae ayoŋ, eketuruwori ayoŋ iyes ŋikekamak ŋituŋa.”
41001018	Kimyekis ikes ŋatibae kec atipei, kiwuapakis iŋes.
41001019	Torotok iŋes kiŋaren iwadio, kiŋolik Yakobo ka Yoana, ŋidwe a Sebedeo, eyakasi nataker erucete ŋakecetibae.
41001020	Tonyarau Yesu ikes atipei, kiwuapakis nai iŋes, toesikis papa kec ka ŋiketiyak ŋulu eotyak anataker.
41001021	Tonyout Yesu ka ŋikeekasyomak, toloto Kaperenaum. Ani akoloŋit ŋina a Sabato, tolot Yesu losinagoga kisyak akitatam ŋituŋa.
41001022	Toumokis daadaŋ aŋuna ka akeekitatam, anerae etatami iŋes erae ŋolo eyakar apedor, meere ikwa ŋiketatamak a Ŋikisila.
41001023	Keyai tooma losinagoga ekile ŋolo ekamunit ekipye, kiworou
41001024	tema, “Icamit iyoŋ akikokin isua ai, iyoŋ Yesu ŋolo a Nasaret? Ibunit iyoŋ amunyar isua a? Akayeni ayoŋ iyoŋ atemar irae epei bon ŋolo Asegan, ŋolo ka Akuj.”
41001025	Kiŋenyak Yesu ekipye tema, “Kililiŋ, tolomu alokile a lo!”
41001026	Kitamaranik nooi ekipye iŋes kidesak kwap, kiworou nooi. Apaki ŋin, tolomu ekipye aneni keŋ.
41001027	Toumokis daadaŋ, kiŋitanaros ebasi, “Anukiro nu? Erae mono akitatam na ŋina kitete a? Anerae itatami iŋes ka apedor, ka epupete tari ŋipyan ŋakeekiro!”
41001028	Kielakin atipei ŋakiro a Yesu akwap daadaŋ ŋina edunyatar Galileya.
41001029	Ŋinapeipaki alomuniata Yesu ka ŋikeekasyomak alosinagoga, torukosi ka Yakobo ta Yoana kai a Simoni ka Anderia.
41001030	Toryamut nakamuran a Simoni ikamunit elekes nooi; aponi tolimokinae Yesu atipei.
41001031	Kikamu Yesu iŋes akan, kitonyou. Toŋaleu iŋes, kisyak akisimuj ikes.
41001032	Ataboŋ ŋin edoiyori akoloŋ, yaut ŋituŋa ŋikadyakak ŋulu ekamunito ŋipyan neni a Yesu.
41001033	Tocunakinos ŋituŋa ŋulu ke etaun a ŋol daadaŋ lokek ŋolo ka akai;
41001034	kitaŋaleu iŋes ŋituŋa ŋulu alalak ŋulu adyakasi ŋidekesyo ŋulu agelegelya. Kirita daŋ ŋipyan ŋulu pa acamit iŋes elimunete adiokirot, anerae ayenete ikes iŋes.
41001035	Ani taparacu eriŋa akoloŋ nyipiripiruna, tonyou Yesu, tolot neni asilon akilip.
41001036	Toloto Simoni ka ŋikeerukitos akiwarit iŋes;
41001037	ani eryamunete iŋes temasi, “Ikiwarito iyoŋ ŋituŋa.”
41001038	Toboŋok Yesu ikes tema, “Apena lorerya ŋice alodiye a ne, ikotere etatam aina daŋ, anerae ŋakiro abunitor ayoŋ ŋun.”
41001039	Tolot nai Yesu lorerya ŋulu a Galileya daadaŋ akitatam alosinagogae, kiritana ŋipyan alotuŋa.
41001040	Bu ekile ŋolo adyaka atapon neni a Yesu, kimaima iŋes, toryedik alokiŋaren keŋ tema, “Ani kicamit iyoŋ, ipedori akitaŋaleun.”
41001041	Abu Yesu kisyoni iŋes, torwaa akeekan, totap iŋes tema, “Acamit; toŋaleu!”
41001042	Ŋolopeikiro, todaun atapon alokile a ŋol, toŋaleu iŋes.
41001043	Tolimok Yesu iŋes alosit atipei, kicik daŋ nooi tema,
41001044	“Nyilimok idiotuŋanan, nai tolot kitoodiyar neni ke esacaradoti, ikisyem iŋes iyoŋ; ido tolemu ainakinet aŋuna ka ajokun kon, ikwaŋina icikakinitor Moses, ikotere toanyunia ŋinituŋanan atemar ijoku iyoŋ.”
41001045	Nai tolot iŋes kisera ŋuna ka aŋaleun keŋ emam akuryanu, kirwor ŋakiro ŋuna alalak nooi. Todaun Yesu epite ŋololomaret lotaun ileere. Aŋun, kiboi iŋes alokiŋa etaun. Ponito ŋituŋa neni keŋ alowaetin a daadaŋ.
41002001	Kelunyarosi ŋirwa ŋice, toboŋo Yesu Kaperenaum, kiirasi nai ŋituŋa atemar eyai iŋes lore.
41002002	Potu ŋituŋa ŋulu alalak nooi, kilelebun tari lokek ŋolo ka akai a ŋina etatamya Yesu ŋakiro ŋuna ka Akuj.
41002003	Kilepuleput ŋituŋa ŋiomwon ekile ŋolo alilimiyorito ŋakoyo ka akuwan neni a Yesu.
41002004	Nyepedosi ikes adolyo iŋes neni keŋ, aŋuna amamukar neni kitoro. Todokasi kidiama akai, toketasi alowae a ŋolo ayai Yesu, kiyooliyosi nai iŋes tooma.
41002005	Ani eyenuni Yesu anupit kec, tolimok ekadyakan tema, “Lokoku, esyoni ŋasecisya kon.”
41002006	Aya ŋiketatamak a Ŋikisila kai ŋin. Kiŋitanaros alotai kec ebasi,
41002007	“Kaanukiro irworor ekile logo ikona? Erae ŋin akiyany Akuj, anerae emam ituŋanan epedori akisyon ŋasecisya, mati Akuj bon.”
41002008	Ani eyenuni Yesu alotau keŋ atemar etamete ikes alotai kec, kiŋit ikes tema, “Kaanukiro itamyata iyes ŋakiro ŋun alotai kus?
41002009	Nyo epatana, atemar neni ke ekaŋwalan, ‘Esyoni ŋakonisecisya’, kori atemar, ‘Tonyou, tolema akonidaket, tolot?’
41002010	Nai acamit ayoŋ iyes toyenut atemar eyakar Lokoku a Ituŋanan apedor ŋinakisyoniyet ŋasecisya anakwap.” Tosodi tolimok ekadyakan ŋol tema,
41002011	“Akalimokini ayoŋ iyoŋ atemar, tonyou, tolema akonidaket, tolot lore!”
41002012	Tonyou nai iŋes atipei, tolema adaket keŋ iteete ŋituŋa daadaŋ. Toumokis ŋituŋa ŋakiro ŋun nooi kipuro Akuj ebasi, “Okoe, nyeanyuna ŋinapei koloŋ ŋakiro nu!”
41002013	Tolot nabo Yesu lokipetot ka anam a ŋina a Galileya. Potu ŋasepico neni keŋ, togeu iŋes akitatam ikes.
41002014	Ani elosi iŋes alorot, toanyuwa ekeriran ocur ŋolo anyaritae Lepi, lokoku ka Alipayo, iboi anapis a ŋina etacere ocur. Tolimok Yesu iŋes tema, “Kiwuapakinae ayoŋ”. Tonyou nai Lepi, kiwuapak Yesu.
41002015	Ani imuji Yesu alokai a Lepi, potu ŋikerirak ocur ŋulu alalak ka ŋikasecak, kiboikinos neni ayai Yesu ka ŋikasyomak keŋ. Alalak ŋituŋa ŋulu ewuapito iŋes nooi.
41002016	Ani iŋolikinete ŋiketatamak a Ŋikisila ŋulu arae Ŋiparisayon Yesu imujete ka ŋikerirak ocur ta ŋikasecak, kiŋita ikes ŋikasyomak temasi, “Kaanukiro imujata iŋes ka ŋikerirak ocur ta ŋikasecak?”
41002017	Ani iirari Yesu akiŋiset ŋin, tema, “Nyiitanito ŋituŋa ŋulu eŋaleete emuron, nai ŋulu edyakasi. Nyabunit ayoŋ anyarare ŋulu iyookino, nai ŋikasecak”.
41002018	Alorwa a ŋulu ekanyata ŋikasyomak a Yoana ka Ŋiparisayon, potu ŋicetuŋa neni a Yesu temasi, “Kan nyo ikanyata ŋikasyomak a Yoana ka ŋulu a Ŋiparisayon akimuj, tomam nyikanyete ŋulu kon?”
41002019	Toboŋok Yesu ikes tema, “Epedorete mono ŋituŋa ŋulu enyaraunitae lokiitanu akikany eriŋa ekeitan erukito ka ikes a? Nyikanyete ikes eriŋa ekeitan erukito ka ikes.
41002020	Nai epote ŋirwa ŋulu elemarere ekeitan aneni kec. Ŋirwa ŋul nai ikanyata ikes.
41002021	“Emam ituŋanan epedori adapakin arac ŋina kitete lolou ŋoloŋorot; ani kedapaki, ecilar ŋina kitete alolou a ŋoloŋorot, kiyatakin acilat nooi.
41002022	Kori emam ituŋanan ŋini epedori atikakin ewinyiwiny lotwol ŋulu eŋorotonito; ani ketikaki, ebwaŋabwaŋaar ŋitwol, tosodi tobukor ewinyiwiny daŋ. Nai etikanakinio ewinyiwiny lotwol ŋulu kitet.”
41002023	Apeipaaran ŋina araakar akoloŋit ŋina a Sabato, kitoro Yesu ka ŋikeekasyomak lomanikor a ŋimomwa. Kisyakis ŋikasyomak keŋ agyere ŋimomwa tolosete.
41002024	Kiŋita Ŋiparisayon iŋes temasi, “Toanyuwa! Nyo itiyaata ŋikasyomak kon ŋuna italeo akoloŋit ŋina a Sabato?”
41002025	Toboŋok Yesu ikes tema, “Nyesyoma iyes ŋuna abu Daudi kitiya lotuŋa keŋ apaki ŋina anyamitor ikes akoro a?
41002026	Ŋina abunio iŋes toloma kai ŋinakilipet Akuj, ŋirwa ŋulu araakar Abiasar Esacaradoti ŋolo Apolon nooi, bu tonyam ŋamugati ŋuna ainakinitae Akuj, ŋuna acamakinitae ŋisacaradotin bon akinyam. Ani kenyam, inak ŋikeerukitos daŋ tonyama.”
41002027	Tolimok nabo Yesu ikes tema, “Asubunio Sabato aŋuna a ituŋanan, meere ituŋanan aŋuna a Sabato.
41002028	Aŋun, Lokoku a Ituŋanan iŋes erae Ekapolon tari a Sabato.”
41003001	Toloma nabo Yesu losinagoga, ayai nen ekile ŋolo amitarit akan.
41003002	Tolokut ŋituŋa iŋes kepedori akitaŋaleun ekile ŋol akoloŋit ŋina a Sabato, ikotere isitakiniata iŋes.
41003003	Tonyara Yesu ekile ŋolo amitarit akan tema, “Bua kiŋaren nege.”
41003004	Kiŋit ŋituŋa tema, “Nyo ecamakinitae kitiyae akoloŋit ŋina a Sabato, ŋuna ajokak kori ŋuna aronok, akiteyar kori akiar?” Kililiŋa ikes cek.
41003005	Kitek Yesu ikes daadaŋ eŋoit, kitiilito daŋ aŋuna ka aniniku a ŋakecetameta. Tolimok nai ekaŋwalan tema, “Toriyo akonikan.” Toriyo iŋes, toŋaleu akeekan.
41003006	Tolomasi Ŋiparisayon kiŋa, totukut kaapei ka ŋituŋa ŋulu ka atukot a ŋina ke Erode epite ŋoloaret Yesu.
41003007	Toloto Yesu ka ŋikeekasyomak nanam, kiwuapakis ŋasepico ŋuna aponito alo Galileya, alo Yudaya,
41003008	Yerusalem, Idumea; ka anakwap a ŋina alokekwaye Yorodan ka ŋice daŋ alokidiŋ Tiro ka Sidon. Tocunun ŋituŋa ŋulu alalak neni keŋ, aŋuna sek kiiraritotor ŋuna ajokak ŋuna etiyae Yesu.
41003009	Tolimok Yesu ŋikeekasyomak akitaapuun ataker neni keŋ, ikotere nyeridyata ŋituŋa iŋes,
41003010	anerae abu iŋes kitaŋaleu ŋituŋa ŋulu alalak. Todiŋuna ŋulu adyakasi daŋ ecamito akitap iŋes.
41003011	Ŋinapaki daadaŋ iŋolikiniata ŋituŋa ŋulu a ŋipyan Yesu, aramanakin ikes kiŋaren keŋ, kiworoete ebasi, “Irae iyoŋ Lokoku ka Akuj!”
41003012	Tolimok Yesu ikes tema, “Nyikiteyan ayoŋ ŋituŋa!”
41003013	Todoka Yesu lomukura, tonyarau ŋituŋa ŋulu acamit iŋes, potu nai ŋul neni keŋ.
41003014	Toseu iŋes ŋikilyok ŋitomon ka ŋiarei, tolimok ikes tema, “Akaseu ayoŋ iyes oruko ka ayoŋ toloseneneete akitatam
41003015	ka toryamut apedor ŋina kiritanaret ŋipyan.”
41003016	Ŋirorwa a ŋikilyok a ŋulutomon ka ŋiarei ikes luta: Simoni (ŋolo abu Yesu tolimok ecekiro Petero),
41003017	Yakobo ka lokaato keŋ Yoana, ŋidwe a Sebedeo, ŋulu abu Yesu tolimok ekecekiro Boanerige, (iŋes atemar ŋidwe ŋulu adedeŋ ikwa agirokinet),
41003018	Anderia, Pilipo, Batolomayo, Matayo, Tomas ka Yakobo lokoku ka Alipayo, Tadeo, Simoni ŋolo arae Eseletoit
41003019	ka Yuda Isikariot ŋolo alukini Yesu.
41003020	Tolot nai Yesu lore, tocunun nabo asepic neni keŋ, todaun iŋes ka ŋikeekasyomak apaki ŋinakimujet.
41003021	Ŋina eiraryata ŋituŋa keŋ ŋakiro ŋun, toloto arikun iŋes, anerae abasi ŋituŋa ebe ekerepik iŋes.
41003022	Tari ŋiketatamak a Ŋikisila ŋulu apote alo Yerusalem temasi, “Eyai iŋes Belesebul ŋolo isiritanari iŋes ŋipyan, ŋolo erae daŋ ekapolon a ŋipyan.”
41003023	Tonyarau nai Yesu ŋituŋa neni keŋ, kisirwor ikes a ŋakitadapeta tema, “Ikokini Satan iritari Satan ai?
41003024	Akwap ŋina etyakatyakatar ŋituŋa bon, nyepedori akicat.
41003025	Ani ketyakatyakasi ŋituŋa ŋulu ke epeikal, nyepedorete akiboi kaapei.
41003026	Ani kelosikin Satan bon, nyepedori akicat, nai esaluni.
41003027	“Emam ituŋanan ŋini epedori alomar kai a ituŋanan a ŋini agogoŋon ademar ŋikeeboro, mati mono keen elope a ŋiboro a ŋul; tosodi nai tolema ŋiboro alokai keŋ.
41003028	“Akalimokini ayoŋ iyes kire atemar, isyoniyo ŋasecisya a ŋituŋa daadaŋ ka ŋiyany kec.
41003029	Nai iŋes ŋini iyanyi Etau ŋolo Asegan, nyisyoniyo jik, anerae asec iŋes asecit ŋina nyisyoniyeneneo.”
41003030	Alimuni Yesu ŋun, anerae abasi ŋituŋa ŋice, “Ikamunit ekipye iŋes.”
41003031	Potu Maria ka ŋikaitotoi a Yesu, towua alokiŋa akai, kiyakiyasi nai ituŋanan anyarare Yesu.
41003032	Kiboiyete ŋituŋa ŋulu alalak anawae Yesu. Tolimokis ikes iŋes temasi, “Eyakasi toto kon ka ŋikaitotoi kon kiŋa ikinyarito iyoŋ.”
41003033	Toboŋok Yesu ikes tema, “Ŋae toto kaŋ ka ataŋae ŋikaitotoi kaŋ?”
41003034	Kitek iŋes daadaŋ ŋulu aya nawae keŋ, tolimok tema, “Kiŋolikisi, lugu ikes erae toto kaŋ ka ŋikaitotoi kaŋ!
41003035	Aŋun, ŋini itiyae ŋuna ecamit Akuj, iŋes erae lokaato kaŋ, nakaato kaŋ ka toto kaŋ.”
41004001	Togeu nabo Yesu akitatam alodiye anam ŋina a Galileya. Potu ŋituŋa ŋulu alalak nooi neni keŋ, todoka nai iŋes nataker, kiboikin. Ayai ataker nanam, toya ŋituŋa lokipetot.
41004002	Kitatam iŋes ŋakiro ŋuna alalak a ŋakitadapeta, tema anakitatam keŋ,
41004003	“Kiirasi! Abu eketan tolot aere ŋikinyom lomanikor.
41004004	Ani eekini iŋes, todoto ŋikinyom ŋice lorot, potu ŋikyeny kidepasi.
41004005	Todoto ŋice loŋaro neni amam ŋalup ŋuna alalak, toruput atipei, anerae akudyoko ŋalup.
41004006	Ani enomokini akoloŋ ikes, torinyiyosi tooko.
41004007	Todoto ŋice kidiŋ ŋikukwa, toruput, nai ani epolounete ŋikukwa, toridakis ikes.
41004008	Todoto ŋice nalup ŋuna ajokak, topolout toraa, ece ŋatomoniuni, ece ŋatomonikanikapei ka ece amiat.”
41004009	Tolimok nai Yesu ikes tema, “Iŋes ŋini eya ŋaki ŋuna kiiraret, kiira.”
41004010	Ani iboi Yesu aneni keŋ bon, potu ŋikasyomak keŋ ŋulutomon ka ŋiarei ta ŋituŋa ŋulu aris keyenut iŋes, kiŋita apolou ŋina a ŋakitadapeta.
41004011	Toboŋok Yesu ikes tema, “Ikiinakinitae iyes ayenun ŋuna imunono ŋuna ka Apukan ka Akuj. Nai ŋituŋa ŋuluce itatamio a ŋakitadapeta,
41004012	ikotere ‘Ani kiŋolikis daŋ, nyeanyuwasi; ani kepuput daŋ, nyiirasi. Anerae kerae toanyuwarito ka kiirarito, keboŋorito neni ka Akuj akisyonio.’ ”
41004013	Kiŋit Yesu ikes tema, “Nyiirara iyes apolou ŋina ka akitadapet a ŋin a? Ikokinete nai iyes iirarete apolou ŋina a ŋakitadapeta a ŋunace a daadaŋ ai?
41004014	Eekini eketan ŋakiro ŋuna ka Akuj.
41004015	Ikote ŋicetuŋa ŋikinyom ŋulu apotu todoto lorot, ŋinapei iiraryata ikes ŋakiro ŋuna ka Akuj, bu Satan atipei, tolema ŋakiro ŋuna aris keekin neni kec.
41004016	Ikote ŋicetuŋa ŋikinyom ŋulu adoete loŋaro neni akudyoko ŋalup. Ŋinapei iiraryata ikes ŋakiro ŋuna ka Akuj, kijaut atipei ka alakara.
41004017	Nai emamukatar ikes ŋataagor alotooma kec ka nyeroparete; ani epote ŋican ka ŋatyokisyo aŋuna a ŋakiro a ŋun, toesikis ikes.
41004018	Ikote ŋicetuŋa ŋikinyom ŋulu apotu todoto tooma lokukwa; ikes ŋulu iirarete ŋakiro ŋuna ka Akuj,
41004019	nai amitakinit ŋuna ka akwap, ekibure ŋolo ke ebari, ka ekibure ŋolo a ŋiboro a daadaŋ, elomunete tooma toridakis ŋakiro ŋuna ka Akuj, nyera.
41004020	Nai ŋulu adoete nalup ŋuna ajokak, ikes ŋituŋa ŋulu ani kiirasi ŋakiro tocamut, toraa; ice ŋatomoniuni, ice ŋatomonikanikapei ka ice amiat.”
41004021	Tolimok nabo Yesu ikes tema, “Eyai mono ituŋanan ŋini inokakini etaa, ido tobuburik atuba kidiama keŋ, kori kiwuak kwap ekitaada a? Nyepedori ŋun, nai ani kinokakin, iwuakinio neni ikeuna.
41004022	Anerae emam idiobore ŋini imunonitae ŋini nyisileereunio, nabo emam ŋini iwuaitae ŋini nyitatakanunio.
41004023	Iŋes ŋini eya ŋaki ŋuna kiiraret, kiira!”
41004024	Tolimok nabo tema, “Tocoikisi ŋuna iiranarete iyes. Etyae daadaŋ ŋolo iinakiniata iyes ŋuluce, ikiinakinio iyes daŋ etya nenipei ka iyatakinio.
41004025	Ituŋanan daadaŋ ŋini eyakar idiobore, iyatakinio tolalaar, nai ŋini emamukar, edemaryo tari ŋini eyakar iŋes.”
41004026	Tema nai Yesu, “Ikoni Apukan ka Akuj ituŋanan ŋini eekini ŋikinyom lomanikor.
41004027	Ejotoe iŋes nakwaare, tokienyu iwalari; ŋirwa daadaŋ ŋulu ikonia iŋes nen, erupete ŋikinyom topoloete pa eyeni iŋes epoloe kec.
41004028	Erupunete ŋikinyom analup, kisyaut ŋakwii, tosodi ekaku tosurosi, toraa.
41004029	Ani ekokete, elemuni elope atipei ekileŋ tolemia; anerae adol ŋirwa ŋulu elemere.”
41004030	Kiŋit Yesu ikes tema, “Nyo isikwaanere Apukan ka Akuj? Isikwaanio kan akitadapet ani?
41004031	Ikoni iŋes icokit ŋini ikoni ŋini ke ebobore ŋini edit nooi akilo ŋicok daadaŋ anakwap, nai ani kedupakin nalup,
41004032	epoloor ekeekitoe akilo ŋikito daadaŋ. Epetari ŋaten ŋuna apolok, toduko ŋikyeny.”
41004033	Tolimonok Yesu ikes ŋakiro a ŋakitadapeta a ŋuna alalak, a ŋuna ekwaan ka ŋin, ikwaŋina apedoryata ikes akiirar.
41004034	Nyitatama iŋes ŋituŋa emam akitadapet, nai ani erae iŋes bon ka ŋikeekasyomak, kirwor ŋakiro ileerete.
41004035	Akoloŋit ŋin, kedoiyo akoloŋ, tolimok Yesu ŋikeekasyomak tema, “Apena, odokasi ekekwaye anam.”
41004036	Toesikis ŋikasyomak asepic a nen, tolomasi nataker neni ayai Yesu, yaasi ikes iŋes. Ayakasi ŋatakerin ŋace daŋ ŋuna arukitotor ikes.
41004037	Tokut ekuwuam ŋolo apolon ananam, tokuut ŋakipi, togeut akilapanakin nataker, kiburiburi akilelebun.
41004038	Apaki ŋin, ajotoe Yesu alokaku ataker anakicoloŋiet. Kitekienyut ŋikasyomak iŋes temasi, “Eketataman, nyimisit iyoŋ ikitwaki iwon a?”
41004039	Tokienyu iŋes, kiretak ekuwuam, tolimok anam tema, “Todipakin! Kinapakin!” Todipakin ekuwuam, kililiŋ akwap cek.
41004040	Kiŋit nai Yesu ikes tema, “Nyo ikuryakyata iyes? Emam iyes anupit a?”
41004041	Tobul ikes nooi, kiŋitanaros make ebasi, “Ŋae mono ekile lo, ŋolo epupete tari ekuwuam ka anam ŋakiro keŋ lo?”
41005001	Ani edolete Yesu ka ŋikeekasyomak ekekwaye anam ŋina a Galileya, nakwap ŋina a Ŋigadara,
41005002	todoku iŋes anataker. Kisiryam ekile ŋolo abuni analyalin, ŋolo ekamunito ŋipyan.
41005003	Eboiyenene ekile ŋol analyalin, amam ituŋanan apedori akien iŋes tari a ŋiriko.
41005004	Ŋirwa ŋulu alalak, aeneeneo ŋakejen ka ŋakan keŋ a ŋasuwa ka ŋiriko, nai aŋedeŋede ŋiriko ka tobilibiliye ŋasuwa. Amam ituŋanan ŋini apedori akitapatanun iŋes.
41005005	Erimit iŋes ŋalyalin ka ŋimoru akuwar ka apaaran, kiworoe, toduŋuduŋo bon a ŋamoru.
41005006	Ani iŋolikini ekile ŋol Yesu eriŋa elwana, toŋed, toryedik alokiŋaren keŋ,
41005007	kiworou nooi tema, “Anukiro eya iyoŋ ka ayoŋ, Yesu Lokoku ka Akuj, a ŋina alokidiama nooi? Ekemaimai kare ca ayoŋ iyoŋ aŋuna ka Akuj ebe, nyikisican kare ca!”
41005008	(Alimuni iŋes ŋun, anerae abala Yesu, “Tolomutu ŋipyan alokile a lo!”)
41005009	Kiŋit Yesu iŋes tema, “Ŋae ekonikiro?” Toboŋok iŋes tema, “Erae ekaakiro Ajore, anerae ikilalak isua.”
41005010	Torubak iŋes imaimai Yesu nyirita ikes anakwap a ŋin.
41005011	Toyai nen esipan a ŋipegei ŋolo adaka diye emukura.
41005012	Todyeka ŋipyan Yesu acamakin ikes tolomasi lopegei.
41005013	Tocamak nai Yesu ikes, tolomut, tolomasi lopegei. Tosuros ŋipegei, kimasaros anakope, tolomasi nanam kitamat ikes daadaŋ totwaka. Aapiyarit ekecekimar ŋalipyo ŋaarei.
41005014	Toema ŋikeyokok ŋulu a ŋipegei lorerya ka lomanikorin alimokin ŋituŋa ŋuna atakanikis lopegei. Potu nai ŋituŋa aanyun ŋuna kitiyakinosi.
41005015	Ani edolete ikes neni a Yesu, toanyuwasi ekile ŋolo sek ekamunit ajore a ŋipyan iboi alodiye Yesu, enapit ŋilowi keŋaleu. Toumokis nai ikes nooi ka tokuryanito.
41005016	Apotu ŋituŋa ŋulu keanyunito itaŋaleunio ekile ŋol, tolimokis ŋituŋa ŋuna apotu totakanikis lokile ŋolo a ŋipyan ka lopegei.
41005017	Tosodo kimaimaa ikes Yesu alosit anakwap kec.
41005018	Ani eriŋa Yesu edoki nataker, kimaima ŋolo sek ekamunito ŋipyan iŋes tema, “Kimyekinae kare ca ayoŋ orukosi ka iyoŋ!”
41005019	Nai towou Yesu tolimok iŋes tema, “Toboŋo lore neni a ŋikonikonei, tolimok ikes ŋakiro daadaŋ ŋuna etiya Ekapolon neni kon, ikisyoniyo iyoŋ.”
41005020	Toboŋo nai iŋes, togeu alimonokin ŋituŋa anakwap a ŋina a ŋitaunio a ŋitomon a ŋina anyaritae Dekapoli ŋakiro ŋuna abu Yesu kitiya neni keŋ, toumokis ŋituŋa daadaŋ.
41005021	Ani kedoka Yesu ekekwaye anam, abu asepic ŋina alalan totukokin neni ayai iŋes.
41005022	Bu ekapolon ŋolo ke esinagoga daŋ epei ŋolo anyaritae Yairo. Ani iŋolikini iŋes Yesu, toramakin nakejen keŋ,
41005023	todyek iŋes nooi tema, “Eapikinit nakoku kaŋ ŋina cici atwanare. Bua kare ca kidokok ŋakonikan kidiama keŋ, ikotere toŋaleu iŋes.”
41005024	Tonyou Yesu, torukosi ka iŋes, kiwuapakis iŋes ŋituŋa eroorito alowaetin a daadaŋ.
41005025	Ayai nen aberu ŋina aleleete ŋaokot ŋikaru ŋitomon ka ŋiarei.
41005026	Abu toryamu ŋican alomurok a ŋulu alalak, kisunyak ŋikeeboro lomurok; nai nyeŋaleu jik.
41005027	Kiirarit sek iŋes ŋakiro ŋuna a Yesu, bu alokaku anasepic, totap elou a Yesu.
41005028	Aŋuna sek atamya iŋes atemar, “Ani ca katap ŋikeelowi daŋ bon, aŋaleuni.”
41005029	Totap iŋes elou a Yesu, totubos ŋaokot atipei, toanyu iŋes alope atemar kaŋaleu anadyak keŋ.
41005030	Toyenu Yesu daŋ alotau keŋ atemar alot agogoŋu aneni keŋ, toboboŋ iŋes nasepic tema, “Ŋae atap elou kaŋ?”
41005031	Temasi ŋikeekasyomak neni keŋ, “Ite robo ca iyoŋ daŋ asepic ikirookinit iyoŋ, tobali iyoŋ ebe, ‘Ŋae atap elou kaŋ?’ ”
41005032	Toŋoleŋolek Yesu ecamit aanyuwar ituŋanan ŋini atapi elou keŋ.
41005033	Nai ikwaŋina ayenia aberu ŋuna apotu kitiyakin neni keŋ, bu iŋes emarani ka ebulit, toryedik alokiŋaren Yesu, tolimok iŋes ŋuna a kire daadaŋ.
41005034	Tolimok Yesu iŋes tema, “Nakoku, ikitaŋaleu iyoŋ anupit kon. Toŋaleu, tolot a ekisil.”
41005035	Ani eriŋa Yesu irworo ŋun, potu ŋice alokai a Yairo, tolimokis Yairo temasi, “Atwana nakoku kon. Nyo eriŋa iyoŋ icanitor Eketataman?”
41005036	Nyemitak Yesu ŋakiro ŋuna erworosi ikes, tolimok Yairo tema, “Nyiyaloloŋ, nai tonupae ayoŋ.”
41005037	Nyecamak Yesu idiotuŋanan arukor ka iŋes, mati Petero ka Yakobo ta Yoana lokaato a Yakobo.
41005038	Potu ikes kai a Yairo neni eŋolikinia Yesu ŋituŋa iworoete, igworosi nooi.
41005039	Toloma Yesu tooma kai, kiŋit ikes tema, “Ekainyo ecelet lo? Nyo igworosi iyes? Nyetwanit ikoku, nai ejotoe.”
41005040	Tojamuwasi ikes daadaŋ ŋakiro a Yesu. Kitoloma nai Yesu ikes daadaŋ kiŋa, mati papa ka toto a ikoku, ta ŋulu sek arukitotor iŋes. Tolomasi neni aperyo ikoku.
41005041	Kikamu Yesu akan a ikoku tema, “Talita kumi,” akeepolou iŋes atemar, “Apese, akalimokini ayoŋ iyoŋ, tonyou!”
41005042	Tonyou apese atipei, torotok (arae ŋikeekaru ŋitomon ka ŋiarei). Apotu ŋakiro ŋun kitubulo ŋituŋa daadaŋ.
41005043	Kicikak Yesu ikes ka agogoŋu tema, “Nyeyenu idiotuŋanan ŋakiro ŋun.” Tolimok ikes ainakin iŋes adiokimuj.
41006001	Torotok Yesu a nen, tolot Nasaret, nakwap keŋ, erukito ka ŋikeekasyomak.
41006002	Ani edoli akoloŋit ŋina a Sabato, kisyak iŋes akitatam alosinagoga. Toumokis ŋikalalak ŋulu apupete ŋakiro keŋ temasi, “Ai keryamunia ekile lo ŋakiro nu daadaŋ? Aniosou na ŋina einakinitae iŋes? Tari ŋiticisyo ŋulu ka akujuwuanut, itiyae iŋes.
41006003	Meere mono iŋes ekecian ŋabaoi, lokoku a Maria a? Meere ŋikaitotoi keŋ Yakobo, Yoses, Yuda ta Simoni a? Emam mono ŋakeekaitotoi keŋ a ne a?” Aŋun, toŋero ikes iŋes.
41006004	Tolimok Yesu ikes tema, “Ekerer ekadwaran anakwapin a daadaŋ, nai nyekerer anakwap keŋ, anateker keŋ ka alore keŋ.”
41006005	Nyitiya iŋes adiokujuwuanut aina, mati akidokokin ŋakeekan kidiama ŋikadyakak ŋidi, kitaŋaleu ikes.
41006006	Toumok Yesu aŋuna ka apega kec. Kirimo nai iŋes lorerya ŋulu aya nen itatami ŋituŋa.
41006007	Tonyarau Yesu ŋikasyomak keŋ ŋulutomon ka ŋiarei, kiyakiya ikes a ŋiarerei. Inak ikes apedor ŋina kiritanaret ŋipyan.
41006008	Tolimok ikes tema, “Nyiya idiobore aŋuna ke erot kus, mati ebela bon, nyiya akimuj, nyiya ecwee ŋolo kilipanaret, kori nyiwuakis ŋisiliŋa locweei ŋulu alolowi kus.
41006009	Tonapa ŋamuk bon, nyirota ŋilowi.”
41006010	Tema nabo, “Ŋinakibois ilomaryata iyes kai, kiboiyoto a nen akitodol ŋina irotokinioto.
41006011	Akibois daadaŋ ŋina nyikijauniata iyes ŋituŋa, kori ewouniata akiirar iyes, totwakisi apuwa ŋina a ŋakejen kus nen, kitoodiu nen atemar esecito ikes.”
41006012	Toloto ikes kitatama ŋituŋa akiki ŋasecisya kec.
41006013	Kiritanasi ikes ŋipyan ŋulu alalak, nabo kiosanakis akimyet neni a ŋikadyakak a ŋulu alalak, kitaŋaleut ikes.
41006014	Abu erwosit Erode kiira ŋakiro ŋun, aŋuna abunio ekiro a Yesu toru nooi. Abasi ŋice, “Kiteyarun Yoana Ekebatisan alokatwak, iŋes nai eyakatar ŋiticisyo ŋulu ka apedor tooma keŋ!”
41006015	Nai abasi ŋice, “Erae iŋes Eliya,” ka abasi ŋice, “Erae iŋes ekadwaran ŋolo ikwaan ka ŋikadwarak ŋulu koloŋ.”
41006016	Nai ŋina eirarya Erode ŋakiro ŋun, abu tema, “Yoana monopei ŋolo atubori ayoŋ akou ayaru a?”
41006017	Anerae sek abu Erode kiyakiya ŋituŋa akikamun Yoana, toen iŋes alomabus aŋuna ke Erodiya, aberu a Pilipo a lokaato keŋ, ŋina abu Erode kituruwo akeeberu.
41006018	Kikamu iŋes Yoana, anerae abu Yoana tolimok iŋes tema, “Italeo iyoŋ akituruwor aberu a lokaato kon ŋina kon!”
41006019	Aŋun, abu Erodiya toŋoik ka kiman Yoana, kiwar akiar iŋes, nai abu nyepedo.
41006020	Anerae akerit Erode Yoana, ayeni atemar arae ŋuna a kire ŋakiro ŋuna erworo Yoana ka arae iŋes ituŋanan ŋini eyookino ka ŋini ka Akuj; aŋun, emyekinit iŋes Yoana. Amina Erode akipup Yoana, erae daŋ kisiyaloloŋeneete ŋakitatameta a Yoana iŋes.
41006021	Todol nai akoloŋit ŋina ewuakinitor Erode ŋasuban ŋuna eitunitor akidouno keŋ. Tonyara Erode ŋikapolok ŋulu ka apukan keŋ, ŋikapolokinitok ŋasigarya ka ŋikapolok ŋulu yenen alo Galileya.
41006022	Tolomu nakoku ke Erodiya tooma kidoŋa, kitalaka Erode ka ŋipeyok ŋulu eboiyete ka iŋes. Tolimok Erode apese ŋin tema, “Kiŋitae ayoŋ ŋinibore daadaŋ icamit iyoŋ, akainakini.”
41006023	Kikoŋ iŋes tema, “Ŋinibore daadaŋ icamit iyoŋ, akainakini, tari kerae atyaket ŋina ke ebuku kaŋ.”
41006024	Toloma apese, tolot neni a toto keŋ, kiŋit iŋes tema, “Nyo itemokino ayoŋ eŋit erwosit?” Toboŋok toto keŋ iŋes tema, “Kiŋitakinae akou a Yoana ke Ekebatisan.”
41006025	Kiwonyak iŋes atipei neni ke erwosit tema, “Acamit akou a Yoana ke Ekebatisan iwuakinitae natuba.”
41006026	Tobul erwosit nooi, nai aŋuna ekoŋitor iŋes ka aŋuna a ŋipeyok keŋ, kitim iŋes akiŋer akikoŋiet keŋ.
41006027	Ŋolopeikiro, kiyakiya erwosit esigarit ŋolo apolokinit ŋasigarya, tolimok iŋes ayaun akou a Yoana. Tolot nai iŋes mabus, totub akou a Yoana;
41006028	yau iwuakinitae natuba, inak apese. Ya nai apese inak toto keŋ.
41006029	Ani iirarete ŋikasyomak a Yoana ŋun, potu ikes yaa akeekuwan, tonuka.
41006030	Toboŋosi Ŋikiyakia neni a Yesu, tolimokis iŋes daadaŋ ŋuna kepotu ikes kitiyata ka kitatama.
41006031	Tolimok Yesu ikes tema, “Potu mono iyes make nawae neni asilon, kieŋut iwadio.” Anerae alalak ŋituŋa eponito ka eboŋete daŋ. Todaun ikes apaki ŋinakimujet.
41006032	Toloto ikes make neni asilon eyakasi nataker.
41006033	Toanyuwasi ŋituŋa ikes elosete, toyena, toŋeda alorerya a daadaŋ, toberaros kiŋaren.
41006034	Ani edokuni Yesu anataker, toanyuwa asepic ŋina apolon; kisyonioto iŋes ŋituŋa, anerae ekote ikes ŋamesekin ŋuna emam ekeyokon. Kisyak nai akitatam ikes ŋakiro ŋuna agelegelya.
41006035	Ani edoli eboŋ, potu ŋikasyomak a Yesu neni keŋ temasi, “Erae nege ariet ka elosi akwap akiwar;
41006036	kitoboŋo ŋituŋa, ikotere toloto lomanikorin ka lorerya ŋulu eapiyete togyelut idiobore ŋini nyamat.”
41006037	Tolimok Yesu ikes tema, “Inakisi iyes ikes akimuj.” Temasi ikes, “Elosyo ba isua akigyel ŋamugati a ŋidinari a ŋamiae a ŋaarei, inakinae ikes kimuja?”
41006038	Kiŋit Yesu ikes tema, “Ŋamugati ŋayai iyakatar iyes? Apesi toanyutu.” Kedaut ikes aanyun, temasi, “Ŋakan ka ŋikolya ŋiarei.”
41006039	Tema Yesu ikes, “Kisiboikisi ŋituŋa daadaŋ etukonoro neni eyakasi ŋinya ŋulu alibak.”
41006040	Kiboikinos ikes kwap a ŋatukon, ŋice a ŋamiae, ŋice a ŋatomonikan.
41006041	Kijaa nai Yesu ŋamugati ŋunakan ka ŋikolya ŋuluarei, kireo nakuj kilipak, tonyilinyili ŋamugati, inak ŋikeekasyomak akorakin natukon a ŋituŋa, tokorak nai iŋes daŋ ŋikolya ŋuluarei lotuŋa.
41006042	Kimuja ikes daadaŋ, kimwoko.
41006043	Tocununae ŋapiyanunet a ŋamugati ka ŋuna a ŋikolya ileleba ŋaditae ŋatomon ka ŋaarei.
41006044	Arae ŋituŋa ŋulu apotu kimuja ŋalipyo ŋakan.
41006045	Kedaun ŋun, kitodoka Yesu ŋikeekasyomak nataker, kisiŋaren ikes ekekwaye anam tari Betesaida, kidoŋ iŋes akitolot asepic.
41006046	Kedau iŋes ŋun, todoka lomukura akilip.
41006047	Ani edoiyori akoloŋ, ariŋa ataker eyai kidiŋ anam, toyai Yesu daŋ lokekwat nenilapat.
41006048	Toanyuwa iŋes ikes emeto ataker ka agogoŋu, anerae akutunit ekuwuam alokiŋaren kec. Ani ebai akuwar, tolot Yesu neni kec. Alosi iŋes alokidiama nakipi, ecamit akiryamun ka ikes.
41006049	Ani eanyuwarete ikes iŋes elosi alokidiama nakipi, kiworout, anerae abasi kori ekipye.
41006050	Abu ikes daadaŋ tobul nooi iŋolikinete iŋes. Kirworik Yesu atipei tema, “Nyikibul, erae ayoŋ pei!”
41006051	Todoka iŋes nataker neni ayakasi ikes, tojoŋo nai ekuwuam akikut. Toumokis ikes nooi alotai kec.
41006052	Anerae pa ayenete ikes apedor ŋina etalalaunia iŋes ŋamugati, anerae aninik ŋatameta kec.
41006053	Kedaut ikes adokar ekekwaye, todolo Genesaret, toenikis ataker lokipetot.
41006054	Ŋolopite adokuniata ikes anataker, toyena ŋituŋa Yesu atipei,
41006055	toŋeda ikes lokidunyeta kec. Kisyakis adakunun ŋikadyakak a ŋiperito kec nakibois ŋina daadaŋ ayai Yesu.
41006056	Neni daadaŋ ayakaunun Yesu, kerae lorerya, nadakarisinei, kori lotaunio, namanat kori lomaketa, adakununuyete ŋituŋa ŋikadyakak nen, kiperikis nenilapat, kilipa iŋes acamakin ŋikadyakak akitap tari ŋina erae abilet ke elou keŋ bon. Ŋulu daadaŋ apotu totapa, apotu toŋaleut.
41007001	Ani ketukokinosi Ŋiparisayon kaapei ka ŋiketatamak a Ŋikisila ŋice ŋulu aponito alo Yerusalem neni ayai Yesu,
41007002	apotu toanyuwasi ŋikasyomak a Yesu ŋice imujete a ŋakan a ŋuna pa elotot lopite ŋolo elosyata Ŋiparisayon.
41007003	(Anerae pa emujete Ŋiparisayon ka Ŋiyudayan ŋuluce daadaŋ, mati ilotarito ŋakecekan, a ŋina ewuapitotor ikes ŋitalyo ŋulu atapapaa kec.
41007004	Tari ŋina eboŋunioto ikes alomaket daŋ, pa emujete, mati mono kitesegut ŋakecewat. Aya nabo ŋicetalyo ŋulu alalak ŋulu ericito ikes, ikwa akilot ŋikopoi, ŋamoti ka ŋiboro ŋulu alalak ŋulukimujet daadaŋ, ŋulu etiyaunitae a ŋasuwa a ŋuna areŋak ka elosete ikes ŋikitaadae daŋ.)
41007005	Kiŋita Ŋiparisayon ka ŋiketatamak a Ŋikisila Yesu temasi, “Kaanukiro nyiwuapitotor ŋikonikasyomak ŋitalyo ŋulu atapapaa, anerae imujete ikes eŋoryaka ŋakan?”
41007006	Toboŋok Yesu ikes tema, “Abu Isaya todwar ŋuna a ŋisoswae kus, ikwa igiritere Nakigireta atemar, ebala Akuj, ‘Eketopoloorito ayoŋ ŋituŋa lu alorwor kec, nai elwaka ŋikecetai aneni kaŋ;
41007007	nabo ilipete ikes neni kaŋ koŋin, anerae itatamete ikes ŋitalyo a ŋituŋa esibit ŋulu ka Akuj!’
41007008	Iesikis iyes Ŋakiciketa ŋuna ka Akuj, aŋuna ka akiricit ŋitalyo a ŋituŋa.”
41007009	Tolimok nabo Yesu ikes tema, “Iyenete iyes kire epite ŋolo ŋeryet ŋakiciketa ŋuna ka Akuj, ikotere iricakiniata ŋitalyo kus.
41007010	Anerae abu Moses tema, ‘Kitopoloorite papa kon ka toto kon; abu nabo iŋes tema, iŋes ŋini iceni papa keŋ kori toto keŋ, itemokino totwan jik.’
41007011	Nai ibasi iyes, ‘Ani ketema ituŋanan papa keŋ, kori toto keŋ ebe, ŋini adikino iyoŋ iryamuni aneni kaŋ, erae Koroban (iŋes atemar, ibore ŋini einakinitae Akuj)’.
41007012	Aŋun, nyeriŋa iyes icamakinete iŋes itiyae idiobore aŋuna a papa keŋ kori a toto keŋ.
41007013	Ituruwosi iyes ŋakiro ŋuna ka Akuj ŋakoŋinae aŋuna a ŋitalyo kus a ŋulu iricito iyes ka ŋice daŋ ŋulu itatamete iyes ŋulucetuŋa.”
41007014	Tonyarau nabo Yesu ŋituŋa neni keŋ, tolimok ikes tema, “Topupokinae ayoŋ, iyes daadaŋ, ido kiirasi.
41007015	Emam ibore ŋini alokiŋa ituŋanan ŋini elomari tooma keŋ, kitoroniya iŋes. Nai ibore ŋini elomuni anituŋanan, iŋes itoroniyari iŋes. [
41007016	Iŋes ŋini eya ŋaki ŋuna kiiraret, kiira.]”
41007017	Torotok iŋes anasepic, toloma kai. Kiŋita ŋikeekasyomak iŋes apolou ŋina ka akitadapet a ŋin.
41007018	Tolimok Yesu ikes tema, “Ikwa iyes daŋ emam aosou ikwa ŋuluce a? Nyiyenete iyes atemar emam ibore ŋini alokiŋa ituŋanan ŋini ani keloma tooma keŋ kitoron iŋes a?
41007019	Anerae nyelomari ibore ŋin lotau keŋ, nai nakook keŋ, tosodi tolomu kiŋa.” (Alimuni Yesu ŋun akisileereunio atemar, esegak ŋamuja daadaŋ.)
41007020	Tema nabo Yesu, “Ŋinibore elomuni anituŋanan, iŋes itoroniyari ituŋanan.
41007021	Anerae alotooma ŋitai a ŋituŋa elomunete ŋatameta ŋuna aronok, adoteu, akoko, akiar,
41007022	elomi, akiŋobel, aronis, amodiyo, ekibure ŋolo aronon, arakao, akiyany, akisupa, abaŋao;
41007023	ŋun daadaŋ ikes ŋuna aronok ŋuna elomunete alotooma ituŋanan, kitoroniyasi iŋes.”
41007024	Torotok Yesu a nen, tolot nakwap ŋina a Tiro. Toloma iŋes kai, aŋuna pa acamitor toyenu idiotuŋanan atemar eyai iŋes nen, nai nyepedo iŋes akiŋop.
41007025	Ani iirari aberu ace ŋina ekamunit ekipye nakoku keŋ ŋakiro ŋuna alimitere Yesu, bu iŋes neni a Yesu atipei, toramakin nakejen keŋ.
41007026	Pa arae aberu ŋin Ayudayat, edounitoe iŋes alokitela a ŋolo anyaritae Siroponike. Kimaima iŋes Yesu akiritar ekipye aneni anakoku keŋ.
41007027	Nai tema Yesu neni keŋ, “Kimyek ŋidwe kimwoko mono, anerae nyejok alemar akimuj a ŋidwe, kimasakinae loŋokwo.”
41007028	Tolimok aberu iŋes tema, “Kire, Ekapolon, nai idepete ŋiŋokwo daŋ ŋarare ka ŋapiyanunet a ŋidwe alokwap emesa.”
41007029	Tolimok Yesu iŋes tema, “Aŋuna ka akirot a ŋin, ape tolot, alot ekipye aneni a nakoku kon.”
41007030	Tolot iŋes kai keŋ, toryamu nakoku keŋ eperi alokitaada, kelot ekipye.
41007031	Torotok Yesu nabo alokukoru a Tiro, kitor Sidon tari nanam ŋina a Galileya ka nakwap ŋina a ŋitaunio a ŋitomon, ŋina anyaritae Dekapoli.
41007032	Yaut ŋituŋa neni keŋ ekiŋim ŋolo pa apedori erwor ejok, kimaimaa ikes Yesu akidokokin akeekan kidiama keŋ.
41007033	Toriko nai Yesu ekiŋim nawae alotuŋa a ŋuluce, kiwuak ŋikeemoyo tooma naki keŋ, kimwaak ŋakimul, totap aŋajep keŋ.
41007034	Kireo kidiama, kiyeŋak nooi, tema, “Epata!” iŋes atemar, “Toŋaar!”
41007035	Toŋaar ŋaki keŋ, tolacakin aŋajep, kirworik iŋes ejok.
41007036	Kicik Yesu ikes nyelimokis idiotuŋanan, nai ani tari kicik iŋes ikes nooi, kielasi ikes ŋakiro ŋuna ecikit iŋes ikes atemar nyilimosi.
41007037	Toumokis ikes nooi temasi, “Etiya iŋes ŋiboro daadaŋ ejok, esiira ŋikiŋimanotin ka esirworik ŋulu sek nyirworosi.”
41008001	Alorwa a ŋul, tocunakin nabo asepic ace ŋina alalan. Aŋuna amamukar ikes ibore ŋini nyamat, tonyarau Yesu ŋikeekasyomak tema,
41008002	“Ekesyon ayoŋ asepic, anerae ikiruk ka ayoŋ ŋirwa ŋiuni emam ibore ŋini nyamat.
41008003	Nai kemyek ayoŋ ikes toloto lorerya enyamit akoro, ilelenyi alorot, aŋuna eponitotor ŋice aneni alwanan.”
41008004	Kiŋita ŋikasyomak keŋ Yesu temasi, “Ai eryamunotor ŋamugati ŋuna itemokin ŋituŋa lu daadaŋ analoŋisat a na?”
41008005	Kiŋit Yesu ikes tema, “Ŋamugati ŋayai iyakatar iyes?” Toboŋokis ikes temasi, “Ŋakanikaarei.”
41008006	Tolimok Yesu asepic akiboikin; tolemu ŋamugati ŋunakanikaarei, tolakar neni ka Akuj, tonyilinyili, inak ŋikeekasyomak, tokorakis lotuŋa.
41008007	Ayakatar nabo ŋikasyomak ŋikolya ŋidikudyo ŋulu cicik. Kilipak Yesu ŋulu daŋ tema, “Tokorakisi lotuŋa.”
41008008	Kimuja ikes kimwoko; tocunakis ŋikasyomak ŋapiyanunet, kilelebun ŋaditae ŋakanikaarei.
41008009	Arae ŋituŋa ŋulu emujete ŋalipyo ŋaomwon. Tolimok nai Yesu ŋituŋa alosit lorerya kec.
41008010	Ekaku a ŋun, todokasi Yesu kaapei ka ŋikeekasyomak nataker, toloto tari nakwap ŋina anyaritae Dalamanuta.
41008011	Potu Ŋiparisayon ŋice neni a Yesu, togeut akitepeg iŋes; aŋuna acamitotor alokun iŋes. Kiitana akujuwuanut ŋina itoodiunit atemar ebunit iŋes aneni ka Akuj.
41008012	Kieŋak Yesu nooi tema, “Nyo ecamitor anyamet na akujuwuanut? Akalimokini ayoŋ iyes kire atemar, emam akujuwuanut ace ŋina itoodikinio iŋes.”
41008013	Kimyek nai iŋes ikes a nen, torotok todoka nabo nataker, tolot ekekwaye anam.
41008014	Kebu kimuryak ŋikasyomak akiya ŋamugati ŋuna itemokino; ayaito ikes amugati apei bon nataker.
41008015	Kicik Yesu ikes tema, “Tocoikinito ŋakinyalet ŋuna a Ŋiparisayon ka ŋuna ke Erode.”
41008016	Kirworikinos ikes make temasi, “Irworo iŋes ŋun, aŋuna emamukatar iwon ŋamugati.”
41008017	Ayeni Yesu ŋakiro ŋuna erworosi ŋikasyomak, tosodi nai kiŋit ikes tema, “Nyo irworotor iyes ibaakatar emam ŋamugati iyakatar? Eriŋa iyes nyeanyuna ka nyeyenuna a? Eninik ŋakusitameta a?
41008018	Ikwapei eyakatar iyes ŋakonyen, nyiteete a? Ikwapei eyakatar iyes ŋaki, nyipupete a? Ka nyitamunito mono iyes,
41008019	apaki ŋina anyilinyilia ayoŋ ŋamugati ŋakan aŋuna a ŋituŋa a ŋalipyo a ŋakan a? Ŋayai ŋaditae ipotu iyes kilelebikis ŋapiyanunet?” Toboŋokis ikes temasi, “Ŋatomon ka ŋaarei.”
41008020	Kiŋit nabo Yesu ikes tema, “Ani bo ŋina paaran anyilinyilia ayoŋ ŋamugati ŋakanikaarei aŋuna a ŋituŋa a ŋalipyo a ŋaomwon, ŋaditae ŋayai ipotu iyes kilelebikis ŋapiyanunet?” Toboŋokis ikes temasi, “Ŋakanikaarei.”
41008021	Kiŋit Yesu ikes tema, “Eriŋa iyes nyiirara a?”
41008022	Ani edolunete ikes Betesaida, yaut ŋituŋa ŋice emudukanot neni a Yesu, kimaimaa ikes iŋes temasi, “Totap iŋes.”
41008023	Kikamu Yesu emudukanot akan, toriko nawae ere, kimwaak ŋakimul nakonyen keŋ. Kidokok ŋakeekan kidiama keŋ, kiŋit iŋes tema, “Ite iyoŋ idiobore a ?”
41008024	Kireo emudukanot kidiama tema, “Ete ayoŋ ŋituŋa; ikote ikes ŋikito, nai elosete.”
41008025	Totapak nabo Yesu ŋakeekan nakonyen ke emudukanot. Tojokut jik ŋakonyen, toanyuwa iŋes ibore daadaŋ ileere.
41008026	Tolimok nai Yesu iŋes tema, “Tolot jik lore kon, nyitor nabo Betesaida.”
41008027	Torotokis Yesu ka ŋikeekasyomak tari lorerya ŋulu a Kaisaria Pilipi. Kiŋit iŋes ŋikeekasyomak alorot tema, “Ebasi mono ŋituŋa ŋae ayoŋ?”
41008028	Toboŋokis ikes temasi, “Ebasi Yoana Ekebatisan, nai ebasi ŋice Eliya ka ŋice ebasi epei alokadwarak.”
41008029	Kiŋit iŋes ikes nabo, “Ani bo iyes, ibasi ŋae ayoŋ?” Toboŋok Petero tema, “Irae iyoŋ Kristo.”
41008030	Kicik Yesu ikes nyiteyenut iŋes idiotuŋanan.
41008031	Togeu Yesu akitatam ŋikeekasyomak tema, “Isicanio Lokoku a Ituŋanan nooi ka eŋerete iŋes ŋikatukok, ŋisacaradotin ŋulu apolok ka ŋiketatamak a Ŋikisila. Nabo earyo, nai kelunyar ŋirwa ŋiuni iteyarunio iŋes.”
41008032	Erworo iŋes ŋakiro ŋun ileerete. Toriko Petero Yesu nawae, kiŋenyak iŋes nooi.
41008033	Toboboŋ Yesu kiŋolik ŋikeekasyomak, kiŋenyak iŋes Petero tema, “Tolot aneni kaŋ, Satan, anerae ŋatameta kon nyeponito aneni ka Akuj, nai eponito alotuŋa.”
41008034	Tonyarau Yesu asepic ka ŋikeekasyomak, tolimok ikes tema, “Ŋinituŋanan ecamit akiwuapakin ayoŋ, itemokino iŋes toŋero bon, toryoŋ emusalaba keŋ ekewuapak ayoŋ.
41008035	Ituŋanan ŋini ecamit aiun akiyar keŋ, itotwaniari, nai ŋini itotwaniyari akiyar keŋ aŋuna kaŋ ka aŋuna a Ŋakiro a ŋuna Ajokak, eiuni.
41008036	Alipoida eryamuni ituŋanan erae keŋata akwap daadaŋ, ido kitotwaniya akeekiyar?
41008037	Nyo epedorya ituŋanan akisyeca akeekiyar?
41008038	Anerae ŋinituŋanan irumete ŋileec aŋuna kaŋ ka aŋuna a ŋakaakiro ananyamet a na a ŋina aloman ka a ŋina asecesecan; Lokoku a Ituŋanan daŋ irumete ŋileec aŋuna keŋ apaki ŋina eboŋunio iŋes ka apedor a Papa keŋ kaapei ka ŋimalaikan ŋulu ka Akuj.”
41009001	Torubak Yesu irworo ebala, “Akalimokini ayoŋ iyes kire atemar, eyakasi ne ŋulu nyiirete atwanare, eriŋa nyeanyuwara Apukan ka Akuj ebuni ka apedor.”
41009002	Kelunyar ŋirwa ŋikanikapei, ya Yesu Petero, Yakobo, ta Yoana, todokasi ikes make kidiama emoru ŋolo aoyan. Kilocokin akuwan keŋ alokiŋaren kec.
41009003	Tomilimiliata ŋikeelowi, tokwaŋiata kya, lopite ŋolo nyitokwaŋia idiotuŋanan anakwap.
41009004	Toanyuwasi ŋirukitos keŋ Eliya ka Moses irworosi ka iŋes.
41009005	Tolimok Petero Yesu tema, “Eketataman, ejok nooi iwon akiboi a nege, ikidukokini isua ŋitogoi ŋiuni, epei ŋolo kon, epei ŋolo a Moses ka epei ŋolo ke Eliya.”
41009006	Kire pa ayeni Petero ŋunalimuno, anerae abu tobul ikes nooi.
41009007	Bu edou, torapuwa ikes aribo, kirworik etoil alodou ebala, “Erae lo Lokoku kaŋ ŋolo minat, topupo iŋes.”
41009008	Toŋoleŋolekis ikes, nai nyeanyuwasi idiotuŋanan, mati Yesu bon.
41009009	Ani edokunete ikes alomoru, kicik Yesu ikes nyelimokis idiotuŋanan ŋuna apotu ikes toanyut, akitodol ŋina eyarunia Lokoku a Ituŋanan alokatwak.
41009010	Kirica ikes ŋakiro ŋun alotai kec, nai kiŋitanaros make apolou ŋina ka ayarun alokatwak.
41009011	Kiŋita ikes Yesu temasi, “Nyo ebaakatar ŋiketatamak a Ŋikisila itemokino mono Eliya kisyau abunore?”
41009012	Toboŋok Yesu ikes, “Kire ebuni Eliya ekiŋaren akitemokin ŋakiro daadaŋ eriyan; nyo elimunitotor Ŋakigireta atemar eryamuni Lokoku a Ituŋanan ŋican ŋulu alalak ka eŋeryo daŋ?
41009013	Akalimokini ayoŋ iyes kire atemar, abu Eliya, nai etiyata ŋituŋa neni keŋ ŋuna ecamito, ikwapei alimunitotor Ŋakigireta ŋakiro keŋ.”
41009014	Ani eboŋorete ikes neni a ŋikasyomak a ŋuluce, kiŋolikis asepic ŋina alalan irimokinit ŋikasyomak kidiŋ, kimocoete ka ŋiketatamak a Ŋikisila.
41009015	Ani eanyuwarete ŋituŋa Yesu, toumokis nooi, toema kimalata iŋes.
41009016	Kiŋit Yesu ŋikeekasyomak tema, “Nyo ipeganakinotor iyes ka ikes?”
41009017	Toboŋok epei anasepic tema, “Eketataman, ayaunit ayoŋ lokoku kaŋ neni kon, ikamunit ekipye ŋolo nyisirwori iŋes.
41009018	Neni ikamunia iŋes daadaŋ, imasakini kwap, tokuut ŋikurudoi anakituk, kitoryeb ŋikyal ka kiteregegianar. Alimokinit ayoŋ ŋikasyomak kon akiritar ekipye ŋol, nai apotu nyepedosi.”
41009019	Tolimok Yesu ŋituŋa tema, “Iyes ŋituŋa ŋulu emam anupit! Ikiruki mono ayoŋ ka iyes tari ori? Akadaŋi ayoŋ iyes tari ori? Yautu edya neni kaŋ.”
41009020	Yaut nai ikes edya neni keŋ. Ŋinapei eŋolikinia ekipye Yesu, kitamaranik edya, kidesak kwap, kisibelibelok, ido tokuut ŋikurudoi anakituk keŋ.
41009021	Kiŋit Yesu papa keŋ tema, “Ŋirwa ŋiyai aya iŋes ikoni ne?” Tema papa keŋ, “Ŋinapei koloŋ ameun alokiditeu keŋ.
41009022	Ŋacepakio imasanakini iŋes nakim ka nakipi, ecamit akiar iŋes. Nai ani kipedori akiŋarakin, kisyoni isua, kiŋarakinae.”
41009023	Tema Yesu neni keŋ, “Ani kipedori a! Epedorosi ŋiboro daadaŋ aneni a ŋini enupit.”
41009024	Atipei, kikalou papa a ikoku tema, “Anupit, nai kitunupae ejok.”
41009025	Ani iŋolikini Yesu asepic emotuno, kiyayak ekipye tema, “Iyoŋ ekipye ŋolo nyisirwori ka ŋolo itikiŋimanit, akalimokini ayoŋ iyoŋ, tolomu alotooma keŋ; nyiloma nabo neni keŋ jik.”
41009026	Tokopo ekipye edya kimasak kwap, kikilyau edya, kirakar. Tolomu nai ekipye kiŋa, kikok edya ekatwan, temasi ŋikalalak, “Atwana!”
41009027	Nai kikamu Yesu akeekan kitonyou, towo iŋes.
41009028	Ani elomari Yesu kai, kiŋita ŋikasyomak keŋ iŋes aneni kec bon temasi, “Nyo pa ikipedorya isua akiritar ekipye ŋol?”
41009029	Toboŋok Yesu ikes tema, “Nyepedori ekipye ŋolo ikoni ŋol anyoun, mati ka akilip bon.”
41009030	Torotokis Yesu ka ŋikasyomak keŋ a nen, kitoro Galileya. Nai pa acamit Yesu idiotuŋanan toyenu neni ayai iŋes,
41009031	anerae etatami Yesu ŋikasyomak keŋ. Abala iŋes neni kec, “Einakinio Lokoku a Ituŋanan neni a ŋituŋa a ŋulu earete iŋes; kedaut akiar, eyaruni iŋes kelunyar ŋirwa ŋiuni.”
41009032	Nai nyeyenut ikes ŋuna erworo Yesu, tokuryaketa daŋ akiŋit iŋes.
41009033	Todolo ikes Kaperenaum. Ani elomarete kai, kiŋit Yesu ŋikasyomak keŋ tema, “Anukiro takae ipegasi iyes alorot?”
41009034	Kililiŋa ikes, anerae apegasi ikes alorot ebasi, “Ŋae epol akilo?”
41009035	Kiboikin nai Yesu kwap, tonyara ŋikasyomak keŋ ŋulutomon ka ŋiarei tema, “Ituŋanan daadaŋ ŋini ecamit aruwor ŋini eŋarenon, itemokino toruwor iŋes ŋini esidyon ka eketiyan a daadaŋ.”
41009036	Toriku nai iŋes ikoku ŋini cici, kitowuo alokidiŋ kec, tonu iŋes, tolimok ŋikasyomak keŋ tema,
41009037	“Ituŋanan daadaŋ ŋini ijauni ŋidwe ŋulu cicik ikwa en alokiro kaŋ, ekejaunit ayoŋ daŋ; ka ŋini ekejaunit ayoŋ, ijaunit iŋes tari ŋini ekeyakuunit ayoŋ.”
41009038	Tema Yoana neni a Yesu ebe, “Eketataman, eŋolikinitae isua ekile iritanari ŋipyan alokiro kon, kiretakinae isua iŋes, anerae meere iŋes erukitos yok.”
41009039	Tema Yesu, “Nyiretakis iŋes, anerae nyepedori idiotuŋanan ŋini itiyae ŋuna ka aumokin alokiro kaŋ akirworor ayoŋ atipei ekaku.
41009040	Anerae ŋini nyikitepegi iwon, erae ŋini yok.
41009041	Akalimokini ayoŋ iyes kire atemar, ituŋanan daadaŋ ŋini ikitamasi iyes ŋakipi, aŋuna iraakatar iyes ŋulu a Kristo, eryamuni iŋes eropit keŋ.”
41009042	“Ituŋanan ŋini iteseci ŋidwe ŋulu cicik ŋulu akanupito ayoŋ ikwa lu, emaikina iŋes toenikinae amoru ŋinakiryeet lomosiriŋ keŋ, kimasakinae nanam.
41009043	Ani kikitesec iyoŋ akonikan, totubo; ejok iyoŋ alomar nakiyar emam akan, akilo iyoŋ ayakau ŋakan ŋaarei, nai itocakakin nakim ŋina nyeduŋe; [
41009044	neni nyetwania ekecekurut ka neni nyeduŋeo akim.]
41009045	Ani kikitesec iyoŋ akonikeju, totubo; ejok iyoŋ alomar nakiyar emam apeikeju, akilo iyoŋ acakakino nakim ŋina nyeduŋe eya ŋakejen ŋaarei; [
41009046	neni nyetwania ekecekurut ka neni nyeduŋeo akim.]
41009047	Ani kikitesec iyoŋ akonikoŋu, togoro todita; ejok iyoŋ alomar Napukan ka Akuj emam apeikoŋu, akilo iyoŋ ayakau ŋakonyen ŋaarei, nai itocakakin nakim ŋina nyeduŋe;
41009048	neni nyetwania ekecekurut ka neni nyeduŋeo akim.
41009049	“Itojoki akim ŋinituŋanan daadaŋ, ikwaŋina itojokya acumbi akimuj.
41009050	“Ejok acumbi, nai ani kepyaniar, ikokinio nabo itasasamunio ai? Aŋun, toyakatar acumbi tooma kus ka kiboiyete daadaŋ imaasi.”
41010001	Abu Yesu torotok aina, tolot nakwap ŋina a Yudeya, todoka ekekwaye aŋolol Yorodan, totukokinos ŋasepico neni keŋ. Kitatam iŋes ikes ikwa araakar epite keŋ.
41010002	Potu Ŋiparisayon ŋice ecamito akitem Yesu, kiŋita iŋes temasi, “Ecamakinito mono Ŋikisila yok ekile akilak akeeberu a ?”
41010003	Toboŋok iŋes tema, “Alital koloŋ ikicikakinit iyes Moses?”
41010004	Temasi ikes, “Abu koloŋ Moses itocamak isua tema ebe epedori ekile akigir abaruwa ŋina ke elakit, tosodi nai totyakas ka aberu keŋ.”
41010005	Nai tema Yesu ikes, “Ikigirakinit Moses iyes ŋakiciketa ŋun aŋuna ka aniniku a ŋakusitameta.
41010006	Nai anakisyakinet akisub akwap, abu Akuj tosub ikes, ekile ka aberu.
41010007	Aŋun, eesikini ekile papa keŋ ka toto keŋ, kimorikinos ka akeeberu.
41010008	Toruworos ikes apeikuwan. Aŋun, nyeriŋa ikes erae ŋiarei, nai aruworosi apeikuwan.
41010009	Aŋun, ŋulu emorik Akuj, nyitemokino idiotuŋanan etyaki.”
41010010	Ani elomarete Yesu ka ŋikasyomak kai, kiŋita ŋikasyomak iŋes akirot ŋinapei ŋin.
41010011	Tolimok Yesu ikes tema, “Ŋolokile daadaŋ elaki aberu keŋ, tosodi kiit aberu ace, alom iŋes ka asec alokiŋaren aberu keŋ;
41010012	ka ani keŋer aberu ekile keŋ tocamu ekile ece, alom iŋes ka asec alokiŋaren ekile keŋ.”
41010013	Torikut ŋituŋa ŋice ŋidwe ŋulu cicik neni a Yesu ecamito iŋes kidokok ŋakeekan neni kec; nai kiŋenyakis ŋikasyomak ŋituŋa.
41010014	Ani iŋolikini Yesu ŋikasyomak keŋ itiyaete ŋun, toŋo nooi tolimok ikes tema, “Kimyekisi ŋidwe potu neni kaŋ! Nyiretakis ikes, anerae erae Apukan ka Akuj ŋina a ŋulu ikote lu.
41010015	Akalimokini ayoŋ iyes kire atemar, ŋinituŋanan nyijauni Apukan ka Akuj ikwa ikoku ŋini cici, nyelomari jik Napukan ŋin.”
41010016	Totun iŋes ŋidwe, kidokok ŋakeekan neni kec, kiterereŋ.
41010017	Ani erotokini Yesu iwace, tomotun epeikile neni keŋ, toryedik alokiŋaren keŋ, kiŋit iŋes tema, “Eketataman ŋolo ajokan, nyo itemokino ayoŋ etiya oryamunia akiyar ŋina nyedaun?”
41010018	Kiŋit Yesu iŋes tema, “Kaanukiro ikinyaritor iyoŋ ayoŋ ŋolo ajokan? Emam ituŋanan ŋini ajokan, mati Akuj bon.
41010019	Iyeni iyoŋ Ŋakiciketa: ‘Nyiar, nyilom, nyikoko, nyisudi ŋakiro, nyitunae ka tokerite papa kon ka toto kon.’ ”
41010020	Tema ekile ŋol, “Eketataman, ŋinapei koloŋ alokiditeu kaŋ, ericit ayoŋ Ŋakiciketa ŋun daadaŋ.”
41010021	Kitek Yesu iŋes, tominak iŋes tema, “Ipeibore bon ikibucit iyoŋ; ape togyela ibore daadaŋ ŋini iyakar iyoŋ, tokorak ŋikulyak, iryamuni iyoŋ ebari kon anakuj.”
41010022	Ani iirari ekile ŋol ŋakiro ŋun, torotok esiliyorit, anerae abarit iŋes nooi.
41010023	Toŋoleŋolek Yesu, tolimok ŋikasyomak keŋ tema, “Kitotyon ŋikabarak alomar Napukan ka Akuj!”
41010024	Toumokis ŋikasyomak keŋ aŋuna a ŋakiro a ŋun. Nai tema nabo Yesu neni kec, “Ŋidwe, kitotyon nooi ŋikabarak alomar Napukan ka Akuj.
41010025	Epatana ekaal alomar anapedot a ŋina ke esindan, akilo ekabaran alomar Napukan ka Akuj.”
41010026	Tobul ikes nooi, kiŋita iŋes temasi, “Ŋae bo nai eiun?”
41010027	Kitek Yesu ikes tema, “Nyepedorosi ŋiboro ŋul alotuŋa, nai aneni ka Akuj epedorosi ŋiboro daadaŋ.”
41010028	Kirwor Petero neni a Yesu tema, “Ikiesik isua ŋiboro daadaŋ ikiwuapak iyoŋ.”
41010029	Tolimok Yesu ikes tema, “Akalimokini ayoŋ iyes kire atemar, emam ipei daŋ ŋini aesiki ere keŋ, ŋikaitotoi, ŋakaitotoi, toto keŋ, papa keŋ, ŋidwe kori ŋamanat aŋuna kaŋ ka aŋuna a Ŋakiro a ŋuna Ajokak,
41010030	ŋini nyeryamuni ŋarwa amiat anakwap a na, ŋakais, ŋikaitotoi, ŋakaitotoi, atatoto, ŋidwe ka ŋamanat, nai ka ŋican daŋ. Eryamuni daŋ iŋes rwanu akiyar ŋina nyedaun.
41010031	Nai, ŋikalalak ŋulu iŋarenete tokona, isidiyoryo; nabo ŋulu isidiyoro tokona, isiŋarenio.”
41010032	Ani itipeete Yesu ka ŋikeekasyomak kidiama Yerusalem, kiŋarenikinite iŋes ikes. Toumokinito ikes ka tobulite daŋ ŋulu ewuapito iŋes. Tonyaraiya nai Yesu ŋulutomon ka ŋiarei nawae, tolimok ikes ŋuna epote akitiyakin neni keŋ tema,
41010033	“Kiirasi! Ikidokari iwon tokona Yerusalem, neni ipotokinere Lokoku a Ituŋanan losacaradotin ŋulu apolok ka loketatamak a Ŋikisila. Etubokinete ikes iŋes atwanare ka ipotokinete daŋ neni a ŋituŋa a ŋulu nyerae Ŋiyudayan.
41010034	Epote ikes akisol iŋes, kimwaanakis, kibuŋata ka toara daŋ; nai kelunyar ŋirwa ŋiuni, eyaruni iŋes.”
41010035	Potu Yakobo ka Yoana, ŋidwe a Sebedeo neni a Yesu temasi, “Eketataman, ikicamit isua iyoŋ ikitiyak isua ŋuna daadaŋ ikiŋisi iyoŋ.”
41010036	Kiŋit Yesu ikes tema, “Nyo icamito iyes ayoŋ eketiyak iyes?”
41010037	Toboŋokis ikes temasi, “Kimyekinae isua eboikinos ipei teten kon ka ipei kedyany kon apaki ŋina iboikinor iyoŋ napolou kon.”
41010038	Tolimok Yesu ikes tema, “Nyiyenete iyes ŋuna ilipasi. Ipedorete iyes akimat ekopo ŋolo a ŋican lo ŋolo alosi ayoŋ akimat a? Kori ipedorete iyes akibatisao ikwaŋina ekebatisatere ayoŋ a?”
41010039	Toboŋokis ikes temasi, “Ikipedori.” Tolimok Yesu ikes tema, “Ekopo ŋolo a ŋican lo ŋolo amasi ayoŋ, imasete iyes daŋ; ebatisimu ŋolo ekebatisatere ayoŋ, ikibatisaere iyes daŋ.
41010040	Nai akiboikin teten kori kedyany kaŋ, meere ayoŋ aseuni, anerae erae ŋiwaetin ŋul ŋulu a ŋulu eseunit Akuj.”
41010041	Ani iirarete ŋikasyomak a Yesu ŋulutomon ŋakiro ŋun, toŋoikis ikes Yoana ka Yakobo.
41010042	Tonyarau Yesu ikes tolimok tema, “Iyenete iyes atemar ŋikepukak a ŋakwapin ipukato ŋakwapin ka adedeŋu, ka ŋulu epolokinito ikes daŋ, ipukato ka apedor.
41010043	Nai nyitemokino ŋun totakanut aneni kus; ani ŋini ecamit apolou alokidiŋ kus, itemokino toruwor eketiyan kus.
41010044	Nabo ŋini ecamit akiŋarenikin ŋuluce alokidiŋ kus, itemokino iŋes toruwor epito a ŋuluce a daadaŋ.
41010045	Anerae pa abunit Lokoku a Ituŋanan akitiyanakino, nai abunit akitiyanakin ka akijal akeekiyar, toiunere ŋituŋa ŋulu alalak.”
41010046	Todolut Yesu ka ŋikeekasyomak Yeriko; ani erotokinete ikes a nen erukito ka asepic ŋina alalan, bu lokoku a Timayo ŋolo anyaritae Batimayo, ŋolo amudukana, kiboikin nawae erot ilipanar.
41010047	Ani iirari iŋes atemar erae Yesu ŋolo a Nasaret itorunit nen, kisyak akiwor ebala, “Yesu Lokoku a Daudi, kisyoni ayoŋ!”
41010048	Kiyayakis iŋes ŋituŋa ŋulu alalak temasi, “Kililiŋ!” Nai torebor iŋes nooi tema, “Lokoku a Daudi, kisyoni ayoŋ!”
41010049	Towo Yesu tema, “Tonyarautu iŋes bu.” Tonyaraut nai ikes emuduk, temasi neni keŋ, “Toen etau, tonyou, ikinyaritae iyoŋ.”
41010050	Kimasa iŋes elou keŋ, tokuraun, tolot neni a Yesu.
41010051	Kiŋit Yesu iŋes tema, “Icamit iyoŋ ekekoki ayoŋ iyoŋ ai?” Toboŋok emuduk tema, “Eketataman, kitekienyunae.”
41010052	Tolimok Yesu iŋes tema, “Ape, ikitaŋaleu iyoŋ akoninupit.” Tokienyu iŋes atipei, kiwuapak Yesu alorot a ŋolo ewuapit Yesu.
41011001	Toapiyasi Yesu ka ŋikeekasyomak Yerusalem, toriŋa eya diyete ŋitaunio ŋulu a Betepage ka Betania, lomoru a ŋikito a ŋulu enyaritae Olipa. Kiyakiya Yesu ŋikasyomak keŋ ŋiarei,
41011002	tolimok ikes tema, “Toloto tolomasi lore ŋolo eyai kiŋaren kus. Ani kilomasi, iryamunete isigirya ŋini eenitae, ŋini emam icetuŋanan adok, tolacut iyaut laalo.
41011003	Ani kikiŋit idiotuŋanan iyes atemar, ‘Kaanukiro ilacata iyes isigirya?’ temasi iyes, ‘Ekapolon iitanit iŋes, inyakunio atipei.’ ”
41011004	Toloto ikes, toryamut isigirya eenitae kiŋa epuke diye erot, tolacut iŋes.
41011005	Kiŋita ŋituŋa ŋulu awuasi a nen ikes temasi, “Kaanukiro ilacata iyes isigirya ?”
41011006	Tolimokis nai ŋikasyomak ŋituŋa ŋuna alimokinit Yesu ikes; kimyekis nai ŋituŋa ikes torikosi isigirya.
41011007	Torikut nai isigirya neni a Yesu, kidokokis ŋikecelowi kidiama keŋ, kiboikin Yesu kaku keŋ.
41011008	Topetanakis ŋituŋa ŋulu alalak ŋikecelowi lorot ka ŋice ŋaten ŋuna etelunete ikes anariet, ŋuna aya ŋakwii.
41011009	Ŋituŋa daadaŋ ŋulu alosete alokiŋaren ka alokaku a Yesu, acelasi ebasi, “Osanna! Erereŋ ŋolo ebunit alokiro ke Ekapolon!
41011010	Erereŋ apukan ŋina a Papa yok a Daudi ŋina ebunit! Osanna toyai kidiama nooi!”
41011011	Toloma nai Yesu Yerusalem tooma Akai ka Akuj kiŋolyanak ŋiboro daadaŋ. Kedau akiŋolyanakin, toloto ka ŋulutomon ka ŋiarei lotaun ŋolo a Betania, aŋuna abunio akwap towaria.
41011012	Ani iwalari, toboŋut ikes alo Betania, tonyam Yesu akoro.
41011013	Toanyuwa iŋes ebobore aneni alwanan elibit, tolot nai aanyun kepedori aryamun ŋadiboboryo. Ani eapiyari iŋes diye, toryamu erae ŋakwii make; anerae ariŋa apaki ŋina eraeta ŋiboboryo.
41011014	Kicen Yesu ebobore tema, “Nyenyami nabo ituŋanan ŋaraito kon jik ameun tokona!” Kiirasi tari ŋikasyomak keŋ ŋakiro ŋun.
41011015	Todolo Yesu ka ŋikeekasyomak Yerusalem. Toloma Yesu Kai ka Akuj, tosurok ŋituŋa daadaŋ ŋulu agyelanarete ka agyelete ŋiboro alo Kai ka Akuj. Kibelukwaana ŋimesae a ŋulu esyecete ŋisiliŋa ka kimasana ŋikicoloŋo a ŋulu agyelanarete ŋakuryo.
41011016	Nyecamak iŋes idiotuŋanan elomarya idiobore kiŋa Akai ka Akuj.
41011017	Kisyak Yesu akitatam ebala, “Elimunitoe alotooma Ŋakigireta ebe, ‘Enyarao Akai kaŋ Akai ŋina ilipyata ŋituŋa ŋulu a ŋibukui a daadaŋ,’ nai tokona, ituruwosi iyes iŋes Akai ŋina eŋopitotor ŋikokolak!”
41011018	Ani iirarete ŋisacaradotin ŋulu apolok ka ŋiketatamak a Ŋikisila ŋakiro ŋun, totamatamata epite ŋoloaret iŋes. Nai akerito ikes Yesu, anerae aumokinit asepic daadaŋ aŋuna ka akitatam keŋ.
41011019	Ani ewari, torotokis Yesu ka ŋikasyomak keŋ alotaun a ŋol.
41011020	Ani taparacu itorete ikes diye ebobore, toanyuwasi keono deu, ameun anataagor.
41011021	Totamu Petero ŋakiro a Yesu neni ke ekitoe, tema, “Eketataman, toanyuwa, keono ebobore ŋolo iceni iyoŋ.”
41011022	Toboŋok Yesu ikes tema, “Toyakatar anupit neni ka Akuj.
41011023	Anerae akalimokini ayoŋ iyes kire atemar, ŋinituŋanan etemari emoru lo ‘Kiyoto a ne, kimasar nanam;’ ani pa keŋayaŋayat alotau keŋ, nai tonupite atemar itiyakin ŋuna daadaŋ irworo iŋes kire, itiyakinio neni keŋ.
41011024	Aŋun, akalimokini ayoŋ iyes atemar, ŋinibore iŋitasi iyes ilipete ka tonupito atemar idaut aryamun, iryamunete iyes.
41011025	Apaki daadaŋ ŋina ilipyata iyes, kisyonioto ŋini daadaŋ itiyat aronis neni kus, ikotere Papa kus daŋ ŋolo eyai nakuj ikisyoni iyes. [
41011026	Ani pa kisyonioto iyes ŋuluce, Papa kus daŋ ŋolo eyai nakuj nyikisyoni iyes.]”
41011027	Toboŋut ikes nabo Yerusalem. Ani elosi Yesu alo Kai ka Akuj, potu ŋisacaradotin ŋulu apolok ka ŋiketatamak a Ŋikisila ta ŋikatukok neni keŋ
41011028	temasi, “Anipedor iyakar iyoŋ, ŋina itiyaa ŋakiro nu? Ŋae ikiinakinit iyoŋ apedor ŋinakitiyaet ikes?”
41011029	Toboŋok Yesu ikes tema, “Ekeŋisi ayoŋ iyes akiŋiset apei bon; ani kiboŋokis iyes, akalimokini ayoŋ iyes neni ebunitor apedor ŋina etiyaa ayoŋ ŋakiro nu.
41011030	Ai abunitor akibatis a Yoana, nakuj kori lotuŋa? Toboŋokinoe ayoŋ!”
41011031	Kiŋitanaros ikes make ebasi, “Ani kikitema abunit anakuj, etemari iŋes, ‘Nyo bo pa inupitotor iyes iŋes?’
41011032	Ikitemari mono abunit alotuŋa a?” (Akerito ikes ŋituŋa, anerae anupito ŋulu alalak atemar arae Yoana ekadwaran ŋolo a kire.)
41011033	Aŋakiro a ŋun, toboŋokis ikes Yesu temasi, “Nyikiyeni isua.” Tolimok Yesu ikes tema, “Ayoŋ daŋ nyakalimokini iyes neni ebunitor apedor ŋina etiyaa ayoŋ ŋakiro nu.”
41012001	Togeu Yesu akirworo neni a ŋituŋa a ŋakitadapeta ebala, “Abu ituŋanan todupak ŋikito ŋulu ke epiini, towuak awuas kiryam. Tobok akipany ŋina cuet epiini, todukok epemu, kicikak ŋiketeok emanikor, tolot iŋes acekwap.
41012002	Ani edoli apaki ŋina lemet, kiyakiya iŋes epito keŋ epei neni a ŋiketeok emanikor ayaun ŋadiraito ŋuna ke epiini.
41012003	Kikamut ŋiketeok epito ŋol, kibuŋata, kitoboŋosi emam epiini.
41012004	Kiyakiya nabo iŋes epito ece, kibuŋata ŋolo daŋ nakou nooi, tobolyatar.
41012005	Kiyakiya nabo elope emanikor epito ece ŋolo apotu ŋiketeok toara; kiyakiyana nabo ŋice ŋulu alalak, ŋulu apotu ŋiketeok toara ŋice ka kibuŋata ŋice.
41012006	Lokoku keŋ ŋolo donupei bon ŋolo minat edoŋit nyiyakiyara. Kiyakiya iŋes lokoku keŋ, etami atemar ekerete ikes iŋes.
41012007	Nai totukut ŋiketeok emanikor akiar iŋes temasi, ‘Lokoku keŋ lo, potu oara, eruma iwon emanikor ŋolo ke epiini.’
41012008	Kikamut ikes iŋes, toara, tocakakis kiŋa emanikor.”
41012009	Kiŋit nai Yesu ikes tema, “Nyo nai ebuni elope ŋolo ke emanikor akitiyakin neni kec? Ebuni iŋes akiar ŋiketeok daadaŋ, inak emanikor neni a ŋice.
41012010	Nyesyoma mono iyes Ŋakigireta ŋuna igiritae ebe, ‘Amoru ŋina koloŋ aŋerete ŋikadukok iŋes tokona itogogoŋit akai alokoona.
41012011	Ekapolon elope etiyae nu, erae ŋakiro nu ŋuna etalakarak ŋuna ikite iwon!’ ”
41012012	Kiwara ŋikapolok a Ŋiyudayan akikamun Yesu, anerae apotu ikes toyenut atemar arae ikes erworor Yesu anakitadapet keŋ, nai tokera ŋikapolok a Ŋiyudayan asepic, kimyekis Yesu tolot.
41012013	Kiyakiyasi ŋikapolok ŋulu a Ŋiyudayan Ŋiparisayon ŋice ka ŋituŋa ŋice ŋulu ka atukot a ŋina ke Erode neni a Yesu, ikotere ikes elokuniata Yesu alorwor keŋ.
41012014	Ani edolunete ikes neni a Yesu, temasi, “Eketataman, ikiyeni isua atemar irworo iyoŋ ŋuna iyookino ka nyimisit ŋuna etamete ŋituŋa. Nyityakatyakat iyoŋ ŋituŋa, nai itatami ŋuna a kire ŋuna ka Akuj. Ikicamakinito mono isua Ŋikisila akibuk ocur neni ke ekepukan a Roma kori mam?
41012015	Ikibuki kori nyikibuki?” Nai toyenu Yesu atemar alokunito ikes iŋes; kiŋit ikes tema, “Kaanukiro ikilokunitotor iyes ayoŋ? Yautu esiliŋ oanyu.”
41012016	Yaut ikes esiliŋ, kiŋit nai Yesu ikes tema, “Ŋolo a ŋae ereet lo ka ŋakigireta nu?” Toboŋokis ikes temasi, “Ŋulu ke ekepukan a Roma.”
41012017	Tolimok Yesu ikes tema, “Inakisi ekepukan a Roma ŋini erae ikeŋ, inakis Akuj ŋini erae ŋini ka Akuj.” Toumokis ikes nooi aŋuna a ŋakiro a ŋun.
41012018	Potu Ŋisadukayon neni a Yesu. Nai aŋuna pa anupitotor ikes atemar eyai ayarun alokatwak, kiŋita ikes Yesu temasi,
41012019	“Eketataman, egirit koloŋ Moses aŋuna kosi ebala, ‘Ani ketwana lokaato ke ekile, toesik aberu emam ikoku, irumi lokaato keŋ aberu ŋin, touruunia ŋidwe aŋuna a lokaato keŋ’.
41012020	Ayakasi ŋikaitotoi ŋikanikaarei, abu ŋolo apolon kiit aberu, totwan emam ŋidwe.
41012021	Kirum nai ŋolo a ŋiarei aberu, totwan ŋolo daŋ emam ŋidwe; ŋolo a ŋiuni daŋ ikwaŋinapei.
41012022	Totwaka ŋikaitotoi ŋulukanikaarei daadaŋ emam ŋidwe; ani ekaku totwan aberu daŋ.
41012023	Nai anayarun, eruwor mono aberu ŋin ŋina ka ali? Anerae abu iŋes toruwor aberu a ŋikaitotoi a ŋulukanikaarei a ŋul.”
41012024	Tolimok nai Yesu ikes tema, “Meere ba ŋakiro ŋun ikitooliyosi iyes, anerae nyiyenete iyes Ŋakigireta kori apedor ŋina ka Akuj?
41012025	Anerae ŋina eyaruniata ŋikatwak, nyiitasi ikes nabo ka nyipotonorosi akiitanaro, nai ikwaanikinosi ikes ka ŋimalaikan ŋulu eya nakuj.
41012026	Nai nyesyoma iyes alokitaabo a Moses ŋuna a ŋikatwak a ŋulu eyarunete, ikwapei kirworor Akuj neni keŋ anamoni ebala, ‘Arae ayoŋ Akuj ŋina ka Aburaam ka Isaka ta ŋina a Yakobo’ a?
41012027	Meere iŋes Akuj a ŋikatwak, nai Akuj a ŋulu eyarete. Aŋun, idyakarito iyes nooi.”
41012028	Ayai nen eketataman a Ŋikisila epei ŋolo apupi ŋakiro ŋun. Toyenu iŋes atemar aboŋoki Yesu Ŋisadukayon ejok, kiŋit nai eketataman ŋol Yesu tema, “Anikiciket epol akilo ŋunace daadaŋ?”
41012029	Toboŋok Yesu iŋes tema, “Ŋina esyaunan iŋes na: ‘Isirael kiira! Erae Ekapolon Akuj yok apei bon.
41012030	Tomina Ekapolon Akuj kon a ekonitau a daadaŋ ka a akonikiyar a daadaŋ, ka a ŋakonitameta a daadaŋ ta a akonigogoŋu a daadaŋ.’
41012031	Ŋina a ŋaarei iŋes na: ‘Tomina ekonikidunyet ikwaŋina iminar iyoŋ akonikuwan.’ Emam acekiciket ŋina epol akilo ŋunaarei ŋun.”
41012032	Tema eketataman ŋol, “Kire Eketataman, ilimu iyoŋ ŋuna iyookino atemar erae Akuj apei, emam ace mati iŋes bon
41012033	ka aminakin iŋes a etau a daadaŋ ka a ŋatameta a daadaŋ, ta a agogoŋu a daadaŋ; nabo ka aminakin ekidunyet ikwaŋina eminar ituŋanan akeekuwan, iloit ŋipeyosinei ka ŋamuronisya daadaŋ.”
41012034	Ani eanyuni Yesu atemar aboŋoki iŋes ejok, tolimok tema, “Emam nyilwana iyoŋ a Napukan ka Akuj!” Kedaun ŋun, emam icetuŋanan ŋini abu toŋirik akiŋit Yesu acekiŋiset.
41012035	Ani itatami Yesu ŋituŋa alo Kai ka Akuj, kiŋit ikes tema, “Kaanukiro ebaakatar ŋiketatamak a Ŋikisila ebe erae Kristo lokoku a Daudi?
41012036	Alimokini Etau ŋolo Asegan Daudi alimun ebe: ‘Atema Ekapolon neni ke Ekapolon kaŋ, kiboikin iyoŋ teten kaŋ, akitodol neni ewuakinia ŋikonimoi kwap ŋakejen kon.’
41012037	Enyarit Daudi iŋes ‘Ekapolon’; ikokini nai iŋes eruwor lokoku keŋ ai?” Abu asepic ŋina alalan kiira akitatam a Yesu ka alakara.
41012038	Anakitatam keŋ, tema Yesu, “Tocoito ŋiketatamak a Ŋikisila, ŋulu eminasi akirimit enapito ŋikaasoi ŋulu aoyak, nabo ecamito kimalae ikwa ŋikapolok alomaket.
41012039	Eseete ŋikicoloŋo ŋulu ebusak akiboikin alosinagogae ka anasuban.
41012040	Emodiyanarete ŋiboro anakais a ŋapuseru ka itoodiuna ikes anakilipeta kec a ŋuna aoyak. Eryamunete ikes atubokino ŋina apolon nooi.”
41012041	Kiboikin Yesu alo Kai ka Akuj diye asaduku ŋina acakyo ŋisiliŋa. Kitek ŋituŋa ecakete ŋisiliŋa. Tocakakis ŋikabarak ŋulu alalak ŋisiliŋa ŋulu alalak.
41012042	Bu apuserut apei ŋina akulyakana, tocakak nasaduku ŋikapun ŋiarei ŋulu ayakar iŋes.
41012043	Tonyarau Yesu ŋikasyomak keŋ, tolimok ikes tema, “Akalimokini ayoŋ iyes kire atemar, acakaki apuserut na anakulyako keŋ akilo ikes daadaŋ ŋulu acakakis ŋisiliŋa nasaduku.
41012044	Anerae, acakete ŋuluce daadaŋ ŋisiliŋa ŋulu erae ŋikoŋinae alobari kec, nai acakaki apuserut na anakulyako keŋ ŋulu daadaŋ ayakar ka edaritor akeekiyar.”
41013001	Ani elomuni Yesu alo Kai ka Akuj, tema epei alokasyomak keŋ, “Eketataman, kiŋolik! Okoe kibusyata ŋamoru nu ka ŋaduketa!”
41013002	Tema Yesu iŋes, “Ite iyoŋ ŋaduketa ŋuna apolok nu a? Emam amoru apei daŋ ŋina idoŋi kidiama ŋinace nyeukoro.”
41013003	Ŋolopite eboiyo Yesu alomoru a ŋikito a ŋulu enyaritae Olipa, a ŋolo eteosi ka Akai ka Akuj, kiŋita Petero, Yakobo, Yoana ka Anderia iŋes aneni kec bon temasi,
41013004	“Tolimokinae isua apaki ŋina etakanuniata ŋakiro ŋun, nyo itoodiuni atemar adol akoloŋit ŋina a ŋakiro a ŋun?”
41013005	Tolimok Yesu ikes tema, “Tocoikinito nyikimodik idiotuŋanan iyes.
41013006	Anerae epote ŋikalalak irworosi alokiro kaŋ ebasi, ‘Arae ayoŋ Kristo!’ Emodikinete ka itooliyorete ŋikalalak.
41013007	Ani iirarete iyes ŋijiyesyo ka ŋiemuto ŋulu a ŋijiyesyo, nyikibul, anerae itemokino ŋul totakanut, nai nyitoodiunito ikes asalunet.
41013008	Ejikinosi ŋituŋa ŋulu ka akwap kaapei ka ŋulu ka akwap a ŋinace, ejikin apukan ka apukan, emaranikini akwap anakiboisyo a ŋuna egelegelya ka eyakaun ŋironia. Erae ŋin akisyakinet a ŋican, ikwaŋina egeunia aberu aryeba edoli akidoun.
41013009	“Tocoito iyes, anerae epote ikes arikor iyes loikiikoe ka ikibuŋaete alosinagogae. Ikitowuoyo iyes alokiŋaren ŋikepukak ka ŋikapolok ŋice daŋ aŋuna kaŋ. Apaki ŋin, iŋes iruworotor iyes ŋisuudae kaŋ.
41013010	Nai itemokino mono kitatamae Ŋakiro ŋuna Ajokak nakwapin daadaŋ.
41013011	Ani ikirikorete ikes iyes loikiiko, nyiberakinosi akiyaloloŋ ikotere ŋuna ilosete iyes alimokin ikes. Nai kirworo ŋuna ikiinakinio iyes akirwor apaki ŋina ikiinere iyes akirworikin, anerae meere iyes irworosi, nai Etau ŋolo Asegan.
41013012	Ebuni lokaato akipotor lokaato keŋ toarae, papa daŋ ipotori ikeekoku; isyakinete ŋidwe akisubura ŋikecekauruunak ka ipotorete ikes toarae.
41013013	Ikiŋerete iyes ŋituŋa daadaŋ aŋuna ke ekaakiro; nai ŋini etitinyikini tari nasalunet, eiunio.”
41013014	“Iŋolikinete iyes asiilyo etakanuni neni nyitemokino etakanunia. (Itemokino ŋini esyomi toyenu apolou a ŋakiro a ŋun!) Apaki ŋin, itemokino ŋulu eyakasi Yudeya, toema lomoru.
41013015	Ituŋanan ŋini eyai kidiama akai, nyedoku kwap, kori nyeloma alemun idiobore alokai keŋ.
41013016	Ituŋanan ŋini eyai lomanikor, itemokino nyeboŋu lore alemun elou keŋ.
41013017	Erokyarosi ŋakiro aneni a ŋaberu a ŋuna epotiyete kori itanakete alorwa a ŋul.
41013018	Kilipa nyetakanut ŋun ŋirwa ŋulu ka alilimu.
41013019	Anerae alorwa a ŋul, eyakaunosi ŋakisicaneta ŋuna nyetakanuna ŋinapei koloŋ kesubia Akuj ŋiboro daadaŋ anakwap tari tokona; kori nyepote nabo jik ŋican ŋulu ikote ŋul.
41013020	Kerae nyituuruwuanit Akuj ŋirwa ŋul, kemam ituŋanan epuun. Nai aŋuna aminar Akuj ŋulu aseunit iŋes, abu kituuruwuan ŋirwa ŋul.
41013021	“Ani kikilimok iyes ituŋanan tema, ‘Kiŋolikisi, Kristo iŋes lo,’ kori ‘Kiŋolikisi, iŋes ye’, nyinupa ŋakiro keŋ.
41013022	Anerae epote ŋikamodyanakinak ka ŋikadwarak ŋulu amodiyanak ebasi ebe ikirae ikes atakristo. Epote ikes akitiya ŋakitoodyanakineta ŋuna ailiilok ŋuna isuparete ŋituŋa ŋulu seuna erae kepedorete.
41013023	Tocoikinito! Adau ayoŋ alimokin iyes ŋakiro daadaŋ eriŋa ŋirwa ŋul nyedoluno.”
41013024	“Nai alorwa a ŋul, kelunyar ŋican, isiryonio akoloŋ ka nyecauni elap.
41013025	Ecakunosi ŋikacer anakuj, emaranikinete ŋisubuna daadaŋ ŋulu eya kidiama.
41013026	Apaki ŋin, iŋolikinete ŋituŋa Lokoku a Ituŋanan ebunit alodowuon ka apedor a ŋina apolon ka akica keŋ.
41013027	Ebuni iŋes akiyakiyar ŋimalaikan acunakin ŋituŋa daadaŋ ŋulu seuna alowaetin ka akwap a daadaŋ, ameun anakisyakinet tari nasalunet.”
41013028	“Toyenutu akitatamet ŋina ke ebobore. Ŋolopite ipuriteunioto ka elibuniata ŋakwii ŋuna a ŋaten keŋ, iyenunete iyes atemar aapuu akamu.
41013029	Ikwaŋinapei, iyes daŋ ŋina iŋolikiniata ŋakiro ŋun etakanunete, toyenutu atemar aapuu Lokoku a Ituŋanan, adolu lokekia kus.
41013030	Akalimokini ayoŋ iyes kire atemar, nyelunyar anyamet na eriŋa nyetakanuna ŋakiro ŋun daadaŋ.
41013031	Edaunosi nakuj ka akwap, nai nyedaunosi ŋakaakiro jik.”
41013032	“Nai, ŋuna ka Akoloŋit a ŋin, kori ke esaa a ŋol, emam ituŋanan eyeni, nyeyenete tari ŋimalaikan ŋulu ka Akuj, kori Lokoku daŋ, nai mati Papa bon.
41013033	Tocoito, tokienyete, anerae nyiyenete apaki ŋina edolunio esaa ŋol.
41013034	Ikoni apaki ŋin ituŋanan ŋini anyouni alore keŋ, tolot iwace, kimyek ekeere, inak ŋiketiyak keŋ apedor, ŋoloketiyan ekeetic. Kicikak eketen ekidor akikieny apaki daadaŋ.
41013035	Tokienyete nai, anerae nyiyenete iyes apaki ŋina eboŋunio elope ŋolo ke ere; kerae eboŋ, kori kidiŋ akuwar, kori ebai, kori taparacu.
41013036	Ikotere ani kebu iŋes atipei, nyikiryamu iyes ijotoete.
41013037	Ŋuna akalimok ayoŋ iyes, alimok ŋituŋa daadaŋ. Tokienyete!”
41014001	Ani idoŋit ŋirwa ŋiarei todol akoloŋit ŋina a Paska, ŋina a ŋasuban a ŋamugati a ŋuna emam ŋakinyalet; kiwara ŋisacaradotin ŋulu apolok ka ŋiketatamak a Ŋikisila epite ŋolo kikamunet Yesu pa eyenio, toaryata iŋes.
41014002	Temasi ikes, “Nyikikamu iŋes akoloŋit ŋina a Paska, ikotere nyebu aruruma alotuŋa.”
41014003	Ani eyai Yesu Betania kai a Simoni a ŋolo sek adyaka atapon, yaunae akimuj. Ani eriŋa iŋes imuji, bu aberu ŋina atiŋit ecupa ŋolo aoyan ŋolo etiyaunitae anamoru a ŋina anyaritae Alabasta, ŋolo ayai akimyet ŋina akukunyon, ŋina anyaritae Narido. Alal egyelit ŋolo ka akimyet a ŋin. Tobwaŋa aberu ŋin iwadio alocupa, ido tobukok akimyet nakou a Yesu.
41014004	Toŋoa ŋituŋa ŋice ŋulu aya nen temasi, “Kaanukiro icanicanere akimyet ŋina akukunyon na?
41014005	Anerae kerae togyelaritetei a ŋisilipae a ŋulu edeparito ŋamiae ŋauni, kekorakinitae ŋikulyak.” Kisiburata ikes aberu ŋin neni aronon.
41014006	Tema nai Yesu, “Kimyekisi iŋes bon; nyo isiburaata iyes iŋes? Adau iŋes akitiyakin etic ŋolo ajokan neni kaŋ.
41014007	Anerae irukito iyes ka ŋikulyak ŋirwa daadaŋ. Ipedorete akiŋarakin ikes apaki daadaŋ ŋina icamitotor. Nai nyikiruki iwon ŋirwa daadaŋ.
41014008	Etiya iŋes ŋuna epedori; ekeos iŋes ayoŋ eriŋa nyenuka.
41014009	Akalimokini ayoŋ iyes kire atemar, ŋinakwap daadaŋ itatamere Ŋakiro ŋuna Ajokak, elimoryo ŋakiro ŋuna etiya aberu na aŋuna ka atamunitor iŋes.”
41014010	Tolot Yuda Isikariot ŋolo arae epei a ŋulutomon ka ŋiarei losacaradotin ŋulu apolok, akipotokin Yesu neni kec.
41014011	Tolakaros ikes nooi iirarete ŋakiro keŋ temasi, “Ikiinakinio iyoŋ ŋisiliŋa”. Kiwar nai Yuda apaki ŋina etemokino torikorere ŋisacaradotin neni a Yesu.
41014012	Akoloŋit ŋina eŋarenikini ŋina a Paska, ŋina a ŋasuban a ŋamugati a ŋuna emam ŋakinyalet ka ŋina eareneere ŋimeesekin, kiŋita ŋikasyomak Yesu temasi, “Ai icamit iyoŋ isua oloto etemokinioto neni imuja iyoŋ Paska?”
41014013	Kiyakiya nai Yesu ikes ŋiarei tema, “Toloto lotaun, iryamasi iyes ka ekile iwuokit amot a ŋakipi; kiwuapakisi iŋes
41014014	tari kai ŋina elomari iŋes. Tolimokis elope ka akai a ŋin atemar, ‘Ebala Eketataman, nyaani agule ŋina itemokino iŋes ka ŋikasyomak keŋ tonyamiata imesek ŋini a Paska?’
41014015	Ikitoodikini iŋes iyes agule ŋina eyai kidiama, ŋina itemokino ŋiboro daadaŋ ŋulu iitana. Kitemokis nen ejok aŋuna yok.”
41014016	Toloto nai ŋikasyomak, tolomasi lotaun, toryamut ikwaŋina alimokinitere ikes. Kitemokis nai akimuj a Paska a nen.
41014017	Ani enaŋi ŋisaae ŋulu ka ataboŋ, torukut Yesu ka ŋulutomon ka ŋiarei.
41014018	Ani eriŋa ikes imujete, tolimok Yesu ikes tema, “Akalimokini ayoŋ iyes kire atemar, akalukini ayoŋ epei alokidiŋ kus; ŋol, iŋes ŋolo ikimuji ka ayoŋ.”
41014019	Tonomosi ikes ŋakiro ŋun ŋitai nooi, kisyakis akiŋitiŋit Yesu a ŋipeipei ebasi, “Ayoŋ a?”
41014020	Tolimok iŋes ikes tema, “Erae epei a ŋulutomon ka ŋiarei, ŋolo ikilumonokini ka ayoŋ amugati nasaani.
41014021	Kire etwani Lokoku a Ituŋanan ikwapei igiritere Nakigireta, nai eroko nooi ŋakiro ŋuna eryamuni ekile ŋolo elukini iŋes! Kejoikinit koloŋ ekile ŋol nyidoun!”
41014022	Ani imujete ikes, tolemu Yesu amugati, kilipak, totyak, inak ikes tema, “Kijaasi, kimuja; erae na akaakuwan.”
41014023	Tolemu nai ekopo, ani kedau akitalakar Akuj, inak ikes, tomata daadaŋ.
41014024	Tolimok Yesu ikes tema, “Erae nu ŋaokot kaŋ, ŋuna ka Acamunet, ŋuna ebukoritae ikotere ŋikalalak.
41014025	Akalimokini ayoŋ iyes kire atemar, nyamasi nabo ayoŋ ŋuna ke epiini akitodol akoloŋit ŋina amasya ekitetyana a Napukan ka Akuj.”
41014026	Toeikis nai ikes eete ŋolo kitalakaret Akuj, ido tolomasi kiŋa, toloto lomoru a ŋikito a ŋulu enyaritae Olipa.
41014027	Tolimok Yesu ŋikasyomak tema, “Ielarosi iyes daadaŋ; anerae igiritae Nakigireta ebe, ‘Abuni ayoŋ akibuŋa ekeyokon, kielaros nai ŋamesekin.’
41014028	Nai ekaku kadau ayoŋ ayarun, ekeŋarenikini ayoŋ iyes alosi Galileya.”
41014029	Tema Petero neni a Yesu, “Tari kielarosi ŋuluce daadaŋ, nyalosi ayoŋ.”
41014030	Toboŋok Yesu Petero tema, “Akalimokini ayoŋ iyoŋ kire atemar, takae nakwaare, eriŋa ekokoroit nyeruuno aruunet ŋina a ŋaarei, ipegi iyoŋ ŋapeget ŋauni atemar ikiyeni ayoŋ.”
41014031	Toboŋok Petero ka agogoŋu tema, “Nyapegi ayoŋ jik, tari ketemar akaaryo ayoŋ ka iyoŋ!” Tolimut ŋikasyomak ŋuluce daadaŋ ikwaŋinapei.
41014032	Ani edolunete Yesu ka ŋikeekasyomak neni anyaritae Getesemani, tolimok Yesu ikes tema, “Kiboikinos nege eriŋa ayoŋ alosi akilip.”
41014033	Torukosi Yesu ka Petero, Yakobo ta Yoana. Togeu iŋes akiil ka kiyaloloŋ,
41014034	tolimok ŋikasyomak tema, “Iyaloloŋi ekaatau nooi esibit eapi atwanare. Kiboikinos nege, tokienyete.”
41014035	Tolot nai iŋes kiŋaren iwadio toramakin kwap, kilip, tema, “Ani kepedor, tolunyar apaki ŋina aronon na aneni kaŋ”.
41014036	Kilip nabo iŋes tema, “Papa, apa kaŋ! Ipedori iyoŋ alemar ŋican daadaŋ, tolema ekopo ŋolo a ŋican lo aneni kaŋ; meere ka acamit kaŋ, nai ikwaŋina icamitor iyoŋ.”
41014037	Toboŋo nabo Yesu neni kec, toryamu ikes ejotoete, tema neni a Petero, “Simoni, ijotoe iyoŋ a? Nyipedori iyoŋ akikieny tari epeisaa daŋ a?
41014038	Tokienyete ka kilipete, ikotere nyilomasi nakitemyet. Ecamit etau, nai epalag akuwan.”
41014039	Toboŋo nabo Yesu akilip, kirwor ŋakiro ŋunapei ŋun.
41014040	Ani eboŋuni nabo, toryamu ikes ejotoete, anerae abu tokuruwo ikes akikieny, pa ayenete ikes tari ŋakiro ŋuna boŋokino Yesu.
41014041	Ani eboŋori Yesu aboŋoret ŋina a ŋauni, tolimok ikes tema, “Eriŋa iyes ijotoete ka ieŋunito a? Etemokin, adol esaa! Eapi Lokoku a Ituŋanan akipotokin nakan a ŋikasecak.
41014042	Tonyoutu, oloto! Kiŋolikisi, adolu ekalukinon kaŋ.”
41014043	Ani eriŋa Yesu irworo, todolu Yuda Isikariot, ŋolo sek arae epei a ŋikasyomak a ŋulutomon ka ŋiarei, erukito ka ŋituŋa ŋulu alalak, ŋulu atiŋito ŋatumio ka ŋabiroi. Kiyakuunito ikes ŋisacaradotin ŋulu apolok ka ŋiketatamak a Ŋikisila ta ŋikatukok.
41014044	Aris sek Yuda kelimoki ŋikekamunak a Yesu atemar, “Ŋolo anui ayoŋ, iŋes ŋolo. Kikamutu iŋes torikosi, totiŋito kojokan.”
41014045	Ŋinapei adolunio Yuda, tolot neni a Yesu tema, “Eketataman!” Tosodi tonu iŋes.
41014046	Kikamut ikes Yesu ka agogoŋu.
41014047	Tosodi epei aneni a ŋulu awuasi alodiye, tolemu atum anakuraro, kitel eketiyan ŋolo ke Esacaradoti a ŋolo Apolon nooi, totubo akit.
41014048	Kiŋit Yesu ikes tema, “Kan nyo iponitotor iyes akikamun ayoŋ itiŋito ŋatumio ka ŋabiroi esibit arae ayoŋ ekokolan?
41014049	Ikirukit ayoŋ ka iyes ŋirwa daadaŋ alo Kai ka Akuj etatami, ipotu iyes nyikikamut ayoŋ. Nai itemokino kiyookinos Ŋakigireta.”
41014050	Toesikis ŋikasyomak daadaŋ iŋes, kielaros.
41014051	Ayai esorokit epei ŋolo atupit Yesu tonapite elou. Acamito ŋituŋa akikamun iŋes,
41014052	nai abu iŋes kipiiri eleri, toesik elou.
41014053	Torikosi ikes Yesu neni ke Esacaradoti a ŋolo Apolon nooi; totukokinos ŋisacaradotin ŋulu apolok daadaŋ ka ŋikatukok kaapei ka ŋiketatamak a Ŋikisila.
41014054	Atupit Petero Yesu aneni alwana, tari tooma ere ke Esacaradoti a ŋolo Apolon nooi. Kiboikinos ka ŋisigarya kiwuaŋas anakim.
41014055	Kiwara ŋisacaradotin ŋulu apolok ka Atukot daadaŋ ŋakiro ŋunakisitakinet Yesu, ikotere earere; nai toŋopikis.
41014056	Anerae apotu ŋikesitakinak ŋulu alalak ŋul, kirworo ŋuna pa eyookino, nabo pa acamuna ŋikecesuudae.
41014057	Tonyout ŋice, kisudokis temasi,
41014058	“Ikipotu isua eirasi iŋes ebala, ‘Etuwori Akai ka Akuj na ŋina adukete ŋituŋa a ŋakan, ido alotooma ŋirwa ŋiuni, odukok ace ŋina nyepedorete ŋakan a ŋituŋa akiduk’ ”.
41014059	Ŋakiro a ŋul daŋ, pa acamuna.
41014060	Tonyou Esacaradoti ŋolo Apolon nooi, towo alokiŋaren ŋituŋa, kiŋit Yesu tema, “Emam iyoŋ akirot ŋina iboŋokini a? Anukiro ikisitakinitotor iyoŋ ŋituŋa lu?”
41014061	Kililiŋ Yesu cek, nyeboŋok adiokirot. Kiŋit nabo Esacaradoti ŋolo Apolon nooi iŋes tema, “Irae iyoŋ Kristo Lokoku ka Akuj a ŋina ipuroe a?”
41014062	Toboŋok Yesu tema, “Arae; nabo iŋolikinete iyes Lokoku a Ituŋanan iboi aloteten Akuj ŋina alokidiama nooi ka ebuni alodowuon a ŋulu anakuj!”
41014063	Tocilicili Esacaradoti ŋolo Apolon nooi ŋikeelowi tema, “Nyo nabo eriŋa ikiwaritor ŋisuudae ŋice!
41014064	Idaut iyes daŋ akiirar ŋiyiany keŋ. Nyo itamete tokona iyes?” Temasi daadaŋ, “Itemokino iŋes totwan.”
41014065	Kisyakis ŋice akimwaanakin iŋes, akirap ŋakonyen keŋ ka akibapabap iŋes ebasi, “Totedo ŋini ikibap iyoŋ?” Kibapabapata ŋisigarya daŋ iŋes.
41014066	Ani eriŋa Petero eyai lore ŋol, kitoru aketiyan apei ŋina ke Esacaradoti a ŋolo Apolon nooi diye keŋ.
41014067	Ani iŋolikini iŋes Petero iwuaŋa anakim, kitek iŋes, tolimu tema, “Iyoŋ daŋ irukito ka Yesu ŋolo a Nasaret!”
41014068	Topeg Petero ŋun tema, “Nyayeni ayoŋ iŋes, nabo nyiyeni iyoŋ ŋuna irworo.” Torotok Petero a nen, tolot kiŋa diye epuke. [Apaki ŋinapei ŋin, toruuni ekokoroit.]
41014069	Toanyuwa nabo aketiyan ŋin iŋes, tolimok ŋituŋa ŋulu awuasi alodiye tema, “Erae lo epei alokidiŋ kec!”
41014070	Topeg nabo Petero ŋun. Kelunyar apaki ŋinauriyen, temasi ŋituŋa ŋulu awuasi alodiye Petero, “Kire jik irae iyoŋ daŋ epei alokidiŋ kec, anerae irae iyoŋ Egalilayat.”
41014071	Nai togeu Petero akilama ka akikoŋ tema, “Nyayeni ayoŋ ekile ŋolo ilimito iyes.”
41014072	Esaa ŋolopei, toru ekokoroit aruunet ŋina a ŋaarei. Totamu Petero ŋakiro ŋuna alimokinit Yesu iŋes ebe, “Takae nakwaare, eriŋa ekokoroit nyeruuno aruunet ŋina a ŋaarei, ipegi iyoŋ ŋapeget ŋauni atemar ikiyeni ayoŋ.” Ani etamuni Petero ŋun, kisyak akigworo nooi.
41015001	Taparacu sek, totukokinos ŋisacaradotin ŋulu apolok ka ŋikatukok ka ŋiketatamak ŋulu a Ŋikisila ta Atukot daadaŋ. Toena ikes Yesu torikosi inakis Pilato.
41015002	Kiŋit Pilato Yesu tema, “Irae iyoŋ erwosit a Ŋiyudayan a?” Toboŋok Yesu iŋes, “Ilimu iyoŋ.”
41015003	Kisitakis ŋisacaradotin ŋulu apolok Yesu a ŋakiro a ŋuna alalak.
41015004	Kiŋit nabo Pilato Yesu tema, “Emam ŋuna iboŋokini iyoŋ a? Kiira iyoŋ ŋakiro ŋuna ikisitakinitotor ikes iyoŋ, elalak!”
41015005	Nai nyeboŋok Yesu adiokirot daŋ. Toumok nai Pilato nooi.
41015006	Anasuban a daadaŋ a ŋuna a Paska, amina Pilato alacanakin emabus daadaŋ ŋolo iŋisete ŋituŋa iŋes alacakin.
41015007	Ayai epei ŋolo anyaritae Baraba, ŋolo aŋerit apukan, ŋolo aenitae alomabus kaapei ka ŋulu aŋerito apukan, ŋulu kepotu toara icetuŋanan alojiye.
41015008	Tocelut ŋituŋa, kisyakis akilip Pilato alacakin emabus ikwaŋinapei sek elacanakinia.
41015009	Toboŋok Pilato ikes tema, “Icamito iyes olacak ayoŋ erwosit a Ŋiyudayan a?”
41015010	Totamu Pilato atemar, “Ekepotokis ŋisacaradotin ŋulu apolok ayoŋ Yesu aŋuna ka arakao.”
41015011	Kicocoa nai ŋisacaradotin ŋulu apolok ŋituŋa temasi, “Tolimokisi Pilato tolacak Baraba.”
41015012	Kiŋit nabo Pilato ŋituŋa tema, “Ekokini ayoŋ ekile lo ŋolo ibasi iyes erwosit a Ŋiyudayan ai?”
41015013	Tocelut nabo ikes temasi, “Kibubuk iŋes lomusalaba!”
41015014	Kiŋit Pilato ikes tema, “Nyo esecit iŋes?” Tocelut nabo nooi temasi, “Kibubuk iŋes!”
41015015	Aŋuna acamitor Pilato akitalakar aruruma ŋin, abu tolacak Baraba. Kisibuŋa ŋisigarya Yesu, ani irikakinete, yaasi ikes iŋes kibubukis lomusalaba.
41015016	Torikosi ŋisigarya Yesu tooma kai ŋina ke ekawuoikiniton ekepukan a Roma anakwap a ŋin, tonyaraut ŋisigarya ŋuluce daadaŋ.
41015017	Kitanapa Yesu elou ŋolo kipurat areŋan, toyeut aikit ŋina a ŋikukwa, kiwuakis nakou keŋ.
41015018	Kisyakis akyenar iŋes imalaete ebasi, “Toyai jik erwosit a Ŋiyudayan!”
41015019	Kikoŋikoŋo akeekou a ebela, kimwaanakis iŋes ka toryediko alokiŋaren keŋ.
41015020	Kedaut akisol iŋes, tolacasi elou ŋolo kipurat areŋan aneni keŋ, kitanapikis nai ŋilowi keŋ. Yaa ikes iŋes akibubukin lomusalaba.
41015021	Kiryamas ikes lorot ka ecekaloton ŋolo anyaritae Simoni, papa ka Alekisanda ka Rupus. Arae iŋes ŋolo alo Kurene, alosi lotaun. Toreikis ikes iŋes akiryoŋ emusalaba a Yesu.
41015022	Torikosi ikes Yesu tari Gologota, akeepolou iŋes atemar, “Akwap ŋina ka Akuulu.”
41015023	Inakis ikes iŋes epiini ŋolo enyalitae ka apid, towou Yesu akimat.
41015024	Kibubukis ikes Yesu, tokora ŋikeelowi, kilamilama ikotere totedoryata ŋini elemari elou ŋolo alacunete ikes aneni a Yesu, kiwuakis kiŋaren kec.
41015025	Ebubukinio Yesu lomusalaba ŋisaae ŋiuni ŋulu ka ataparacu.
41015026	Kigira lomusalaba ŋakiro ŋuna esitakinitere ebe, “ERWOSIT A ŊIYUDAYAN”.
41015027	Kibubukis ikes ŋikademanarak ŋiarei kaapei ka iŋes, epei teten ka ŋoloce kedyany keŋ. [
41015028	Kiyookinotor Ŋakigireta ŋuna igiritae ebe, “Aponi kimarakinae iŋes kaapei ka ŋikasecak.”]
41015029	Ŋituŋa daadaŋ ŋulu kepotu kitorut nen, kiyanya yesu, kimuŋimuŋete ŋakyes ebasi, “Okoe! Iyoŋ ŋoon ibala ebe ituwori Akai ka Akuj, ido todukok nabo alotooma ŋirwa ŋiuni!
41015030	Toiun iyoŋ bon, todoku alomusalaba!”
41015031	Ŋisacaradotin daŋ ŋulu apolok kaapei ka ŋiketatamak a Ŋikisila kisoloto iŋes ebasi, “Aiununui iŋes paaran ŋulucetuŋa, nai tokona nyeiun iŋes bon.
41015032	Eteutu cenite Kristo, erwosit a Isirael, edokuni alomusalaba; ikotere ikiyanyuni ka ikinupi daŋ.” Tari ŋulu ebubukinitoe kaapei ka iŋes, apotu tojamuwasi iŋes.
41015033	Ameun ŋisaae ŋikanikapei tari ŋikanikaomwon ŋulu ka apaaran, kiryoniar akwap daadaŋ cuc.
41015034	Ani edoli ŋisaae ŋikanikaomwon, kiworou Yesu a etoil a ŋolo apolon tema, “Eloi, Eloi, lama sabakasani?” Akeepolou iŋes atemar, “Akuj kaŋ, Akuj kaŋ, kaanukiro ikiesikinia iyoŋ ayoŋ?”
41015035	Ani iirarete ŋituŋa ŋulu edunyito iŋes ŋakiro ŋun, temasi, “Kiirasi, enyarit iŋes Eliya.”
41015036	Tomotun epei alokidiŋ kec, kilumok ibore ŋini yabuk lopiini ŋolo adadaŋan, toenik lobela, inak Yesu tomat. Tema iŋes ebe, “Edareutu mono! Eteutu cenite kebuni Eliya alacun iŋes alomusalaba.”
41015037	Kiworou Yesu a etoil a ŋolo apolon, kiridak nai.
41015038	Tocila anaŋga ŋina eneno alo Kai ka Akuj beret ageun alokidiama tari kwap.
41015039	Ŋolopite aanyuwarya ekapolokiniton ŋisigarya amiat ŋolo awuoi a nen atemar eridak Yesu tema, “Kire, kerae ekile lo Lokoku ka Akuj.”
41015040	Toyakas ŋaberu ŋace ŋuna eteete iŋes aneni alwanan, arae Maria Magadalena, Maria toto a Yakobo ka Yose ta Salome.
41015041	Ani apaki ŋina ayakar iŋes Galileya, apotu ikes tonupa ŋakiro keŋ ka kiŋaranakinete iŋes. Aya nabo daŋ ŋaberu ŋuna alalak ŋuna apote kaapei ka Yesu tari Yerusalem.
41015042	Ani eboŋ akoloŋit ŋina a ŋakan ŋina etemonokinere aŋuna a Sabato,
41015043	bu Yosepu ŋolo ka Arimatea. Arae iŋes ekile ŋolo apolon a Natukot a Ŋiyudayan ka edarit Apukan ka Akuj bu. Tolot iŋes neni a Pilato, kiŋitak akuwan a Yesu.
41015044	Toumok Pilato iirari atemar keris Yesu atwana. Tonyara iŋes ekarikon a ŋisigarya amiat, kiŋit iŋes erae kire ketwanit Yesu.
41015045	Kedau Pilato akiirar aneni ke ekarikon a ŋisigarya, abu tocamak Yosepu alemar akuwan a Yesu.
41015046	Togyelu Yosepu anaŋga, ani kelemu akuwan kwap, kilogilogak anaŋga. Tosodi ya akuwan a Yesu nalyal ŋina abokakinitae nataaba. Kikokorik amoru ŋina apolon lokek ka alyal.
41015047	Kiteete Maria Magadalena ka Maria toto a Yose, neni eperikinio akuwan a Yesu.
41016001	Ani kelunyar akoloŋit ŋina a Sabato, togyelut Maria Magadalena ka Maria toto a Yakobo, ta Salome akimyet ŋina akukunyon, ikotere kiwosyata akuwan a Yesu.
41016002	Ani taparacu Esabit ipiripiriuni akoloŋ, toloto ikes nalyal.
41016003	Kirworos alorot make ebasi, “Ŋae ikiŋarakini iwon akikokoriyor amoru alokek ka alyal?”
41016004	Ani nai ireorete ikes kidiama, toanyuwasi amoru kikokoriyor nawae, torae bo amoru ŋina apol nooi.
41016005	Toloto jik, ani elomarete ikes nalyal, toanyuwasi ekile ŋolo sorokit iboi alowae a ŋolo aloteten, enapit elou ŋolo akwaŋan kya. Tobul ikes nooi.
41016006	Tolimok iŋes ikes tema, “Nyikibul! Ayeni ayoŋ atemar, iwarito iyes Yesu ŋolo a Nasaret, ŋolo ebubukinitoe lomusalaba. Ayaru iŋes, emam a ne. Kiŋolikisi neni eperikinitoe iŋes.
41016007	Nai toloto, tolimokisi ŋikeekasyomak ka Petero atemar, ‘Elosi iŋes Galileya, ikiŋarenikini iyes! Iryamunete iŋes aina, ikwapei ikilimokinitor iŋes iyes.’ ”
41016008	Kelomasi ikes kiŋa, toema analyal, anerae amaranete ka tobulite daŋ. Nyelimokis ikes idiotuŋanan ŋakiro ŋun, anerae abulit ikes nooi.
41016009	Ani keyaru Yesu taparacu akoloŋit ŋina ke Esabit, totakanu iŋes neni a Maria Magadalena ŋina eritari iŋes ŋipyan ŋikanikaarei aneni keŋ.
41016010	Tolot iŋes, tolimok ŋirukitos keŋ ŋulu egworosi ka kiyaloloŋete daŋ.
41016011	Ani iirarete ikes Maria Magadalena ebala, “Ayaru Yesu, eŋolik ayoŋ”, nyenupa ikes ŋakiro keŋ.
41016012	Ekaku, totakanu Yesu egelaana neni a ŋuluarei, apaki ŋina alosyoto ikes alorot.
41016013	Toloto ikes tolimokis ŋuluce, nai nyenupa ikes daŋ.
41016014	Ekaku, abu Yesu totakanu neni a ŋikasyomak keŋ a ŋulutomon ka epei apaki ŋina emujata. Kisibura iŋes ikes aŋuna pa anupitotor ka aŋuna ka aniniku a ŋatameta kec, anerae nyenupa ikes ŋakiro a ŋulu kepotu toanyut iŋes eyaruni.
41016015	Tolimok Yesu ikes tema, “Apesi nakwapin daadaŋ, kitatama ŋituŋa daadaŋ Ŋakiro ŋuna Ajokak ŋuna ka Akuj.
41016016	Ituŋanan ŋini enupi kibatisae, eiunio, nai ŋini nyenupi, etubokinio.
41016017	Ŋakujuwuanisya ŋuna einakinio ŋikanupak akitiya ikes nu: iritanarete ikes ŋipyan alokiro kaŋ, epedorete erwor ŋaŋajepa ŋuna kitet;
41016018	ikamunete ikes ŋimuno a ŋakecekan, kemata ikes tari ibore ŋini aaran, nyewani ikes jik; idokokinete ŋakecekan lokadyakak, kitaŋaleut.”
41016019	Kedau Ekapolon Yesu erwori neni kec, aponi yae iŋes nakuj, kiboikin nakan ŋina aloteten Akuj.
41016020	Toloto ŋikasyomak alimonokin Ŋakiro ŋuna Ajokak lobukui daadaŋ, kitiyata ikes ka Ekapolon kaapei, kitoodiun daŋ akitatam kec erae ŋina iyookino aŋuna a ŋakujuwuanisya a ŋuna etiyaete ikes.]
42001001	Ekapolon Teopilo, Ageut ŋikalalak akigir ŋiemuto a ŋakiro a ŋuna etiyakinosi alokidiŋ yok.
42001002	Ikote nenipei ikilimokinitotor iwon ŋituŋa ŋulu aanyunito ka kiseraete daŋ anageunet.
42001003	Aŋun, esibit ejok ayoŋ daŋ akigir ŋakiro ŋun iriyan neni kon, anerae adau ayoŋ akimimaun ŋakiro ŋun daadaŋ, ameun anakisyakinet kec.
42001004	Etiyae ayoŋ ŋun, ikotere toyenunia iyoŋ abeit kire ŋina a ŋakiro a ŋuna kikitatamianakinio iyoŋ.
42001005	Ŋirwa ŋulu araakar Erode erwosit a Yudaya, ayai esacaradoti ŋolo anyaritae Sakariya, ŋolo ka atukot a ŋina ka Abiya. Ayai iŋes aberu ŋina anyaritae Elisabet, ŋina arae ŋina anateker ka Aron.
42001006	Eyookino ikes daadaŋ alokiŋaren Akuj, ericakinito ŋakiciketa ka Ŋikisila ŋulu ke Ekapolon, emam akisec.
42001007	Nai amamukatar ikes ikoku, anerae akolupana Elisabet; nabo daŋ amojoŋito ikes.
42001008	Apeikoloŋit etiyae Sakariya ekeetic ŋolo ke esacaradoti alokiŋaren Akuj, akoloŋit ŋina araakar akitiyaet ŋina ka atukot a ŋina a ŋisacaradotin a ŋulu ayai Sakariya.
42001009	Aponi iŋes toseunae alomar Kai ka Akuj a Ekapolon akicunyakin eminae ŋolo ke ekinyate a Namuroet, ikwaŋina ecikakinitere ŋisacaradotin.
42001010	Elipi asepic a ŋituŋa alokiŋa nen apaki ŋina ecunyakinere eminae ŋolo ke ekinyate.
42001011	Apaki ŋin, totakanu emalaika ŋolo ke Ekapolon neni keŋ ewuoi aloteten Namuroet ŋina ecunyere eminae ŋolo ke ekinyate.
42001012	Ani iŋolikini Sakariya emalaika, toryaŋakin tobul.
42001013	Nai tolimok emalaika iŋes tema, “Nyikuryaniar Sakariya, anerae eira Akuj akonikilip, idouni akoniberu Elisabet ikoku ŋini sapat, ilimokini iyoŋ ekeekiro Yoana.
42001014	Iryamuni iyoŋ alelyan ka alakara, elakarosi nooi ŋikalalak aŋuna ka akidouno keŋ;
42001015	anerae erwoniar iŋes alokiŋaren Ekapolon. Nyitemokino iŋes tomat epiini kori idiobore ŋini ikitemerakini, ilelebun iŋes Etau ŋolo Asegan, tari eriŋa eyai nakook a toto keŋ.
42001016	Inyakuni iŋes ŋituŋa ŋulu alalak ŋulu a Isirael neni ke Ekapolon Akuj kec.
42001017	Iŋarenikini iŋes Ekapolon, etitiny ka togogoŋ ikwa ekadwaran Eliya. Imorikini iŋes atapapa ka ŋidwe, tocamunos; nabo ibelekini iŋes ŋulu eŋerito Akuj kiwuapa aosou a ŋulu itiyaete ŋuna iyookino, kitemok ŋituŋa kidarut Ekapolon.”
42001018	Kiŋit Sakariya emalaika tema, “Ekokini ayoŋ aanyuni ŋakiro ŋun ai? Anerae amojoŋit ayoŋ, akaaberu daŋ alunyarosi ŋikaru keŋ.”
42001019	Toboŋok emalaika tema, “Ayoŋ Gaburiel, ŋolo awuoi alokiŋaren Akuj. Ekeyakuunitae ayoŋ neni kon, alimokin iyoŋ ŋakiro ŋuna ajokak ŋun.
42001020	Tokona aŋuna iwuounia iyoŋ akinup ŋakiro kaŋ ŋuna iyookin apeikoloŋit, ikisililiŋio iyoŋ nyirworik akitodol akoloŋit ŋina iyookinotor ŋakiro ŋun.”
42001021	Apaki ŋin edarito ŋituŋa Sakariya, toumokinito daŋ aŋuna adidiyo iŋes alo Kai ka Akuj.
42001022	Ani elomuni iŋes kiŋa, nyepedo akisirwor ikes. Toyenut nai ikes atemar keanyu iŋes atakanikinet alo Kai ka Akuj. Kisirwor iŋes ikes a ŋakan, ido torubak pa irworo.
42001023	Ani kelunyar ŋirwa ŋulu ke etic keŋ, tolot Sakariya lore keŋ.
42001024	Ekaku a ŋirwa a ŋul, abu akeeberu Elisabet topoti, kiboi iŋes alokai ŋilapyo ŋikan ebala,
42001025	“Erae nu ŋuna etiyak Ekapolon neni kaŋ, ŋirwa lu ŋulu ekesyonio iŋes ayoŋ; alema ŋileec kaŋ alotuŋa!”
42001026	Ani edoli Elisabet ŋilapyo ŋikanikapei epoti, kiyakiya Akuj emalaika Gaburiel nakwap ŋina a Galileya, lotaun ŋolo anyaritae Nasaret;
42001027	neni ka apese a ŋina pa eryamakina ka ekile, ŋina eikinitere Yosepu ŋolo anateker a Daudi. Arae ekiro ka apese Maria.
42001028	Tolot emalaika toloma kai ŋina ayai Maria, kimala iŋes tema, “Maata iyoŋ ŋina ikitojokit Akuj! Iyakasi iyoŋ ke Ekapolon!”
42001029	Tosuri etau a Maria nooi totamatama ebala, “Okoe, alimalas lo?”
42001030	Tolimok emalaika iŋes tema, “Nyikuryaniar Maria, anerae ikiseu Akuj iyoŋ,
42001031	ipotiuni iyoŋ kidou ikoku ŋini sapat, tolimok ekeekiro Yesu.
42001032	Erwoniar iŋes ka enyarao Lokoku ka Akuj a ŋina alokidiama nooi. Isiboikini Akuj iŋes lokicoloŋ a papa keŋ Daudi.
42001033	Ipukae iŋes ateker a Yakobo ŋikaru ka ŋikaru, nabo nyedaun Apukan keŋ!”
42001034	Tolimok Maria emalaika tema, “Arae ayoŋ apese ŋina nyikiryamakina ka ekile, epedor ŋakiro ŋun ikwaani?”
42001035	Toboŋok emalaika tema, “Ebuni Etau ŋolo Asegan neni kon, nabo ikirapuwari iyoŋ apedor ŋina ka Akuj a ŋina alokidiama, ikwa aribo ŋina ke edou. Aŋun, ikoku ŋini idouni iyoŋ, eruwor ŋini ka Akuj ka enyarao Lokoku ka Akuj.
42001036	Toanyu mono iyoŋ tari nakaaya kon daŋ Elisabet, ŋina sek ebookoi akolup, adol ŋilapyo ŋikanikapei epoti ikoku ŋini sapat, tari kemojoŋit daŋ.
42001037	Anerae emam ibore ŋini ipiyori Akuj.”
42001038	Tema nai Maria, “Arae ayoŋ aketiyan ŋina ke Ekapolon; kitiyakin neni kaŋ ikwaŋinapei ilimunio iyoŋ.” Kelunyar ŋun, tonyou emalaika tolot.
42001039	Alorwa a ŋulupei, abu Maria tonyou atipei, tolot nakwap ŋina a ŋikamukumukui lotaun ŋolo a Yudaya.
42001040	Toloma iŋes lore a Sakariya, kimala Elisabet.
42001041	Ŋolopite eirarya Elisabet emalas a Maria, kicurok ikoku anakook keŋ, kilelebikin Etau ŋolo Asegan tooma keŋ.
42001042	Kiworou iŋes a etoil a ŋolo apolon tema, “Irereŋ iyoŋ alokidiŋ ŋaberu ka ikoku ŋini ipoti iyoŋ erereŋ iŋes daŋ.
42001043	Okoe, anukiro apolok etiyakin neni kaŋ nu, ŋuna abunio tari toto ke Ekapolon kaŋ neni kaŋ?
42001044	Anerae ŋolopite eirarya ayoŋ emalas kon, kicurok ikoku ka alelyan anakook kaŋ.
42001045	Irereŋ iyoŋ aŋuna inupya atemar iyookin akirot ŋina ke Ekapolon aneni kon!”
42001046	Tema Maria, “Itopoloorit ekaatau Ekapolon;
42001047	elelyani etau kaŋ aŋuna ka Akuj Ekaiunan kaŋ,
42001048	anerae adau iŋes akiŋolikin akitiditeuna a aketiyan keŋ. Ameun tokona, akanyaraete ayoŋ ŋanyameta daadaŋ akarereŋon,
42001049	anerae Akuj ŋina ka apedor eketiyak ayoŋ ŋakiro ŋuna apolok, eseg ekiro keŋ.
42001050	Eyai akisyon keŋ neni a ŋulu ekerito iŋes ananyameta a daadaŋ.
42001051	Etiya iŋes ŋakiro ŋuna apolok a akeekan, eela ŋulu eturok alotai kec.
42001052	Ekota iŋes ŋikapolok alokicoloŋo kec, ka etopoloo ŋulu itiditeuna alotai kec.
42001053	Esimwon a ŋiboro a ŋulu ajokak ŋulu enyamit akoro, erita ŋulu abarak eokito ŋakan.
42001054	Eŋarak iŋes Isirael eketiyan keŋ, aŋuna atamunia akisyon keŋ;
42001055	ikwaŋina kirworor neni atapapaa yok, Aburaam ka ŋiletok keŋ ŋikaru ka ŋikaru.”
42001056	Kiboyoto nai Maria ka Elisabet ŋilapyo ŋiuni; ani ekaku, toboŋo lore kec.
42001057	Todol ŋirwa ŋulu edounio Elisabet, kidou iŋes ikoku ŋini sapat.
42001058	Kiirasi ŋikeekidunyet ka ŋikeeyeneta atemar esyon Akuj iŋes, tolakaros ka iŋes kaapei.
42001059	Ani edoli ŋirwa ŋikanikauni ŋulu kileŋeret ikoku, kiitana ŋituŋa alimokin iŋes ekiro ŋolo anyaritae Sakariya, ekiro a papa keŋ.
42001060	Tema toto keŋ, “Nyenyarao iŋes ikoŋina, elimokinio Yoana.”
42001061	Temasi ikes, “Emam anateker kon ituŋanan elimokinitae ekiro ŋol.”
42001062	Toketut nai ikes papa keŋ akiŋit ekiro ŋolo ecamit iŋes tolimokinae ikoku.
42001063	Kilipu iŋes abao ŋina kigira, kigir ebe, “Erae ekeekiro Yoana.” Toumokis ŋituŋa daadaŋ.
42001064	Anenipei tolacakin aŋajep a Sakariya, toŋaar etoil keŋ, togeu iŋes akipuro Akuj.
42001065	Min akuryanu lokidunyet daadaŋ, tokeikin daŋ ŋakiro ŋun akwap ŋina a Yudaya daadaŋ ŋina a ŋikamukumukui.
42001066	Ŋulu daadaŋ eirarete, apotu totamatamata alotai kec temasi, “Okoe, eruwor ikoku en nyo? Anerae ileere atemar eyai apedor ŋina ke Ekapolon neni keŋ.”
42001067	Kilelebun Etau ŋolo Asegan neni a Sakariya todwar iŋes tema,
42001068	“Kipuroe Ekapolon Akuj a Isirael, anerae abu iŋes lotuŋa keŋ alacakin ikes.
42001069	Ikiinak iwon Ekaiunan ŋolo etiron anateker a Daudi eketiyan keŋ.
42001070	Erae nu ŋuna koloŋ ikiikinit iŋes iwon alorwor a ŋikadwarak a ŋulu ka Akuj
42001071	ebe, itemokino iwon itoiun alomoe yok ka anapedor a ŋulu ikiremokino iwon.
42001072	Etoodik iŋes atapapaa yok akisyon keŋ ka atamu Acamunet keŋ ŋina asegan.
42001073	akikoŋiet ŋina koloŋ ekoŋi iŋes neni a papa yok Aburaam.
42001074	Erae akikoŋiet keŋ aiun iwon alomoe yok, opedoryata nai iwon akitiya ekeetic emam akuryanu.
42001075	Oruworotor iwon ŋulu asegak ŋulu ikiyookino aneni keŋ ŋirwa daadaŋ ŋulu ikiyarya iwon.
42001076	Iyoŋ ikoku ŋini cici, ikinyarao ekadwaran ŋolo ka Akuj a ŋina alokidiama nooi; anerae iŋarenikini iyoŋ Ekapolon, kitemonok ŋirotin keŋ.
42001077	Tolimonok ikes atemar eiunio ikes aŋuna isyoniyere ŋasecisya kec.
42001078	Epatana nooi Akuj yok ka isyoniono. Abu aiuno keŋ neni yok ikoni neni ipiripirunia akoloŋ
42001079	ka ayau akica neni a ŋulu eyakasi nakiryonut ŋina ka asecit ka atwanare, ikitena iwon lorotin ŋulu ke ekisil.”
42001080	Topolou ikoku togogoŋior alotau keŋ; kiboi iŋes anariet akitodol akoloŋit ŋina etoodikinere iŋes neni a Ŋisirael.
42002001	Ŋirwa ŋul, tolimu Agusto ekepukan a Roma atemar itemokino kigirae ka kimarae ŋituŋa ka akwap daadaŋ.
42002002	Arae ŋin akigiro ŋina esyaunan ŋirwa ŋulu araakar Kurino ekepukan ŋolo a Siria.
42002003	Toloto nai ŋituŋa daadaŋ akigiro; a ŋinituŋanan tolot lokitela a papa keŋ.
42002004	Tonyou Yosepu daŋ alore a Nasaret a ŋolo eyai nakwap ŋina a Galileya, tolot lotaun a Daudi ŋolo anyaritae Betelem anakwap a ŋina a Yudaya. Alosi iŋes inaa, anerae arae iŋes ŋolo anateker a Daudi.
42002005	Torukosi iŋes ka Maria ŋina eikinitae iŋes akiit, ŋina daŋ apoti.
42002006	Ani eriŋa ikes eya Betelem, todol ŋirwa ŋulu idounio Maria.
42002007	Kidou iŋes ikoku keŋ ŋini sapat ŋini kiyae, kimukok ŋilowi, kiperik iŋes nataker ŋina amasyata ŋaatuk, anerae amam ikes neni perot ka adidiŋ akai ŋina a ŋipeyok.
42002008	Ayakasi nakwap ŋin ŋikeyokok ŋulu aperikinito ŋikecebaren nakwaare.
42002009	Totakanik emalaika ŋolo ke Ekapolon neni kec, tocaik akica ŋina ke Ekapolon ikes, tokuryaketa ikes nooi.
42002010	Tolimok emalaika ikes tema, “Nyikuryaketa, akainunit ayoŋ iyes Ŋakiro ŋuna Ajokak ŋuna italakarete nooi ŋituŋa daadaŋ.
42002011	Anerae nakuwar na, edoun Ekaiunan kus alotaun a Daudi – Kristo ŋolo erae Ekapolon!
42002012	Erae na akitaanyikinet ŋina ianyuniata iyes: iryamunete ikoku ŋini cici ŋini imukoritae a ŋilowi eperi anataker a ŋina emasyata ŋaatuk!”
42002013	Ŋinapeipaki, bu asepic ŋina a ŋimalaikan anakuj, kimorikin ka emalaika ŋol, toeikis ipurosi Akuj ebasi,
42002014	“Akipuro toyai kidiama neni ka Akuj, ka ekisil nakwap neni a ŋituŋa a ŋulu italakarito Akuj!”
42002015	Ani eboŋorete ŋimalaikan nakuj, kirworikinos ŋikeyokok make temasi, “Oloto Betelem, oanyutu ŋakiro ŋuna ketakanut ŋuna ikilimok Ekapolon iwon.”
42002016	Kikomakis ikes atipei, toryamut Maria ka Yosepu ta ikoku ŋini cici ŋini aperi anataker.
42002017	Ani iŋolikinete ŋikeyokok iŋes, tolimokis ikes ŋakiro ŋuna alimokinit emalaika ikes aŋuna a ikoku a ŋin.
42002018	Ŋituŋa daadaŋ ŋulu apotu kiirasi, toumokis aŋuna a ŋakiro a ŋuna erworosi ŋikeyokok.
42002019	Kiric nai Maria ŋakiro ŋun daadaŋ, ido eomoomoe alotau keŋ.
42002020	Toboŋosi ŋikeyokok ipurosi ka emaete Akuj, aŋuna a ŋakiro a daadaŋ a ŋuna eirarete ikes ka ŋuna eŋolikinete daŋ, ikoŋinapei alimokinitere ikes.
42002021	Ani edoli ŋirwa ŋikanikauni ŋulu kileŋeret ikoku, tolimokinae ekeekiro Yesu, ekiro ŋolo alimori emalaika eriŋa nyepotiuno iŋes.
42002022	Ani edoli akoloŋit ŋina kitesegunet Maria ka Yosepu, ikwaŋina igiritere Lokisila a Moses, toloto ikes Yerusalem akitoodiyar ikoku kiŋaren Ekapolon.
42002023	(Ikwaŋinapei igiritere Lokisila ŋulu ke Ekapolon ebe, “Ŋinikoku sapat ŋini erae ikiyae, itemokino kitaleoroe neni ke Ekapolon.”)
42002024	Tolemut daŋ ikes amuronot ŋina einakinio Akuj, ŋakuryo ŋaarei kori ŋicwi ŋulu a ŋakuryo ŋiarei, ikwaŋina elimunitere a Lokisila ke Ekapolon.
42002025	Ayai Yerusalem ekile ŋolo anyaritae Simeon. Arae iŋes ekile ŋolo eyookino ŋolo ainakina neni ka Akuj; edarit iŋes akoloŋit ŋina eiunere Isirael, nabo ayai Etau ŋolo Asegan neni keŋ.
42002026	Alimokinit Etau ŋolo Asegan iŋes atemar nyetwani eriŋa nyiŋolikina Kristo ŋolo ke Ekapolon.
42002027	Yau Etau ŋolo Asegan iŋes Kai ka Akuj. Ani eyaunete ŋikauruunak ikoku Yesu Kai ka Akuj akitale ikwaŋina elimunitere a Lokisila,
42002028	todak Simeon ikoku, kipur Akuj tema,
42002029	“Iyook tokona iyoŋ Ekapolon akiikinet kon, kimyekinae nai ekoniketiyan eeŋu a ekisil.
42002030	Anerae aanyu ayon elope aiuno kon,
42002031	ŋina itemok iyoŋ alokiŋaren ŋituŋa daadaŋ.
42002032	Akica ŋina ecaikini lobukui ŋulu nyerae Ŋiyudayan, ka ŋina erae akipuro ŋina a ŋituŋa kon Isirael.”
42002033	Toumokis Papa ka toto a ikoku aŋuna a ŋakiro a ŋuna erworoe aŋuna a ikoku.
42002034	Kiterereŋ Simeon ikes, tolimok nai iŋes Maria toto a Yesu tema, “Aseu Akuj ikoku en, ikotere inyasunotor ŋikalalak ka ikotere eiunotor ŋikalalak alo Isirael. Erae daŋ iŋes akitaanyikinet aneni ka Akuj ŋina epegete ŋikalalak,
42002035	ikotere ileereunioto ŋakiro ŋuna imunonito ikes alotai kec. (Tari iyoŋ alope, ikiryebete ŋican etau esibit ikicumitae ka atum.)”
42002036	Ayai akadwaran ŋina anyaritae Ana, nakoku a Panuel a ŋolo ka ateker a ŋina ka Aser. Amojoŋit iŋes nooi. Kiboito iŋes ka lokile keŋ ŋikaru ŋikanikaarei bon ameun ŋina eisere iŋes.
42002037	Arae iŋes apuserut ŋina adolito ŋikeekaru ŋatomonikanikauni ka ŋiomwon. Pa arotonokini iŋes alo Kai ka Akuj; etiyae etic ŋolo ke Ekapolon Akuj apaaran jwii ka akuwar kya, kikanyanakini akimuj kilipi akilip bon.
42002038	Todolu iŋes apaki ŋinapei ŋin tolakar neni ka Akuj, tolimok ŋakiro ŋuna a ikoku lotuŋa daadaŋ ŋulu edarito aiuno a Yerusalem.
42002039	Ani kedaut ikes akitiya ŋakiro daadaŋ ikwaŋina ecikakinitere a Lokisila a ŋulu ke Ekapolon, toboŋosi Galileya, toloto lore kec Nasaret.
42002040	Topolou ikoku, togogoŋior, kilelebun aosou; kiterereŋ Akuj iŋes. Akuj aŋuna keŋ.
42002041	A ŋolokaru aloseneneete ŋikauruunak a Yesu Yerusalem nasuban ŋuna a Paska.
42002042	Ani edolete ŋikaru a Yesu ŋitomon ka ŋiarei, toloto ikes Yerusalem ikwapei araakar ekecetal.
42002043	Ani edaunosi ŋasuban ŋuna a Paska, toboŋosi ikes lore; nai kebu esapat Yesu kidoŋ Yerusalem pa eyenete ŋikeekauruunak.
42002044	Atamete ikes atemar kori ayai iŋes nasepic a ŋikalotok; toloto ikes akoloŋit ŋin daadaŋ akiwarit iŋes loyeneta ka lokonei kec.
42002045	Ani eŋopikini iŋes ikes, toboŋosi Yerusalem akiwarit iŋes.
42002046	Kedaunosi ŋirwa ŋiuni, apotu toryamut iŋes alotooma Akai ka Akuj iboiyete ka ŋiketatamak, epupi ŋuna erworosi ikes, nabo kiŋisenenee ikes ŋakiro.
42002047	Toumokis ŋituŋa daadaŋ ŋulu apupete iŋes aŋuna ka aosou a ŋina a ŋakiro a daadaŋ a ŋuna aboŋonokini iŋes ikes.
42002048	Ani iŋolikinete ŋikauruunak keŋ Yesu, toumokis. Tolimok toto keŋ iŋes tema, “Aa robo lokoku, inyoni bo itiyaa iyoŋ neni kosi ikona? Ikiyaloloŋi ayoŋ ka Papa kon nooi ikiwarit iyoŋ.”
42002049	Toboŋok Yesu ikes tema, “Kaanukiro ikiwaritotor iyes ayoŋ? Pa iyenete iyes atemar itemokino ayoŋ oyai Kai a Papa kaŋ a?”
42002050	Nai nyeyenut ikes apolou ŋina a ŋakiro a ŋuna alimokini iŋes ikes.
42002051	Toboŋosi nai iŋes ka ikes Nasaret, kiboyoto ka ikes epupi ŋakecekiro. Kiricak toto keŋ ŋakiro ŋun daadaŋ alotau keŋ.
42002052	Abu Yesu topolou ka kiyatakin aosou italakarit Akuj ka ŋituŋa.
42003001	Alokaru a ŋolo a ŋitomon ka ŋikan ipukat Tiberio akwap ŋina a Roma, torae Ponitio Pilato ekepukan a Yudaya, kipukate erwosit Erode Galileya, kipukate Pilipo lokaato ke Erode ŋakwapin ŋuna a Iture ka Trakonita, kipukate Lusania akwap ŋina ka Abilene,
42003002	toraakas Anas ka Kaipa ŋisacaradotin ŋulu Apolok nooi, abu akirot ŋina ka Akuj bu neni a Yoana a Lokoku a Sakariya analoŋisat.
42003003	Tolot Yoana nakwapin daadaŋ ŋuna edunyasi ka aŋolol Yorodan, kitatam ŋituŋa ŋakiro ŋuna ka Akuj ebala, “Tokiwa ŋasecisya kus, ikibatisae a ŋakipi, kisyonio Akuj ŋasecisya kus.”
42003004	Ikwaŋinapei igiritere lokitaabo ŋolo ke ekadwaran Isaya ebe, “Iworoe etoil a ituŋanan a ice analoŋisat ebala: ‘Kitemonokisi erot ŋolo ke Ekapolon; kisidiiryata neni itori iŋes!
42003005	Itemokino nenidipal daadaŋ kitiriyanae, itemokino ŋimukura ka ŋimoru tobwaŋabwaŋae. Itemokino ŋirotin ŋulu ilugilugito kisidiiri ka ŋirotin ŋulu sagam kitusulututae;
42003006	nabo eanyunete ŋituŋa daadaŋ aiuno ŋina ka Akuj!’ ”
42003007	Tolimok Yoana ŋasepico ŋuna aponito neni keŋ akibatisao tema, “Iyes ŋulu iroko ŋulu ikote ŋapomia, ŋae ikilimokini iyes atemar ipedorete abucar ananyunyura a ŋina ebunit aneni ka Akuj?
42003008	Kitiyata ŋiticisyo ŋulu itoodiunete atemar ikiwa iyes kire ŋasecisya kus. Tojoŋoto atemar alotai kus erae Aburaam papa kus. Akalimokini ayoŋ iyes atemar, epedori Akuj akilocokin ŋamoru nu toruworos ŋidwe ŋulu ka Aburaam!
42003009	Edikino aep iteli ŋikito anataagor; ekitoe daadaŋ ŋolo nyeraii ŋaraito ŋuna ajokak, itelunio, tocakakinae nakim.”
42003010	Kiŋita ŋasepico iŋes temasi, “Ikokinio nai tokona isua ai?”
42003011	Toboŋok iŋes tema, “Ituŋanan daadaŋ ŋini eyakar ŋilowi ŋiarei, itemokino tomora ka ŋini eleri; ani nabo ŋini eyakar akimuj, itemokino tomora ka ŋuluce.”
42003012	Potu ŋikerirak ocur daŋ akibatisao. Kiŋita ikes iŋes temasi, “Eketataman, nyo itemokino isua kitiyae?”
42003013	Toboŋok iŋes ikes tema, “Nyiriraut ŋisiliŋa ŋulu edeparito ŋulu ikilimokinitae iyes.”
42003014	Kiŋita ŋisigarya daŋ iŋes temasi, “Ani bo isua ikikokini ai?” Toboŋok iŋes tema, “Nyidemasi tari ipeituŋanan daŋ idiobore ka agogoŋu, kori nyisitakis ituŋanan idio koŋin; tonaikinitotor eropit kus.”
42003015	Ikwaŋina edaritotor ŋituŋa daadaŋ, totamakis ikes atemar kori erae Yoana Messia.
42003016	Toboŋok Yoana ikes daadaŋ tema, “Kire ekebatisae ayoŋ iyes a ŋakipi, nai ebunit ŋolo ekeloit ayoŋ ŋolo nyapedori ayoŋ tari alacakin ŋakeemuk. Ikibatisae iŋes iyes a Etau a ŋolo Asegan ka akim.
42003017	Eyakar iŋes nakan keŋ erite, ikotere epyetarya ŋimomwa ejok analos, tocunak lodulae keŋ; kicunyak nai ŋatunyeny anakim a ŋina nyeduŋe.”
42003018	Alorotin a ŋice a ŋulu alalak, abu Yoana kiserak Ŋakiro ŋuna Ajokak lotuŋa.
42003019	Nai abu Erode erwosit, aŋuna etoronia Yoana iŋes aŋuna eturuworya iŋes Erodiya ŋina arae aberu a lokaato keŋ ŋina keŋ ka aŋuna a ŋiboro a ŋulu aronok a daadaŋ a ŋulu kitiyat iŋes;
42003020	kiyatak aronis keŋ, toen Yoana alomabus.
42003021	Apeikoloŋit kedaun akibatis ŋituŋa daadaŋ, kibatisae Yesu daŋ. Ani eriŋa Yesu ilipi, toŋaar nakuj.
42003022	Bu Etau ŋolo Asegan ikoni akuri min kidiama keŋ, ido kirworik etoil anakuj tema, “Irae iyoŋ Lokoku kaŋ ŋolo minat ŋolo alelyania ayoŋ.”
42003023	Aapikinito ŋikaru a Yesu ŋatomoniuni apaki ŋina esyakinia iŋes akitatam. Atamakinito ŋituŋa atemar erae iŋes lokoku a Yosepu, a ŋolo arae lokoku ke Eli, ŋolo arae
42003024	lokoku a Matat, a ŋolo arae lokoku a Lepi, a ŋolo arae lokoku a Malaki, a ŋolo arae lokoku a Yannai, a ŋolo arae lokoku a Yosepu, a ŋolo arae
42003025	lokoku a Matatia, a ŋolo arae lokoku ka Amos, a ŋolo arae lokoku a Naum, a ŋolo arae lokoku ke Esili, a ŋolo arae lokoku a Nagai,
42003026	a ŋolo arae lokoku a Maat, a ŋolo arae lokoku a Matatia, a ŋolo arae lokoku a Semein, a ŋolo arae lokoku a Yosek, a ŋolo arae lokoku a Yoda,
42003027	a ŋolo arae lokoku a Yoanan, a ŋolo arae lokoku a Resa, a ŋolo arae lokoku a Serubabel, a ŋolo arae lokoku a Selatiel, a ŋolo arae lokoku a Neri,
42003028	a ŋolo arae lokoku a Meleki, a ŋolo arae lokoku ka Adi, a ŋolo arae lokoku a Kosam, a ŋolo arae lokoku ke Elimadam, a ŋolo arae lokoku ke Ere,
42003029	a ŋolo arae lokoku a Yosua, a ŋolo arae lokoku ke Eliesa, a ŋolo arae lokoku a Yorim, a ŋolo arae lokoku a Matat, a ŋolo arae lokoku a Lepi,
42003030	a ŋolo arae lokoku a Simeon, a ŋolo arae lokoku a Yuda, a ŋolo arae lokoku a Yosepu, a ŋolo arae lokoku a Yonam, a ŋolo arae lokoku ke Eliakim,
42003031	a ŋolo arae lokoku ka Melea, a ŋolo arae lokoku a Mena, a ŋolo arae lokoku a Matata, a ŋolo arae lokoku a Natan, a ŋolo arae lokoku a Daudi,
42003032	a ŋolo arae lokoku a Yese, a ŋolo arae lokoku a Obed, a ŋolo arae lokoku a Boas, a ŋolo arae lokoku a Salimon, a ŋolo arae lokoku a Nason,
42003033	a ŋolo arae lokoku ka Aminadab, a ŋolo arae lokoku ka Arani, a ŋolo arae lokoku ke Esiron, a ŋolo arae lokoku a Peres, a ŋolo arae lokoku a Yuda,
42003034	a ŋolo arae lokoku a Yakobo, a ŋolo arae lokoku a Isaka, a ŋolo arae lokoku ka Aburaam, a ŋolo arae lokoku a Tera, a ŋolo arae lokoku a Nakor,
42003035	a ŋolo arae lokoku a Serugo, a ŋolo arae lokoku a Reu, a ŋolo arae lokoku a Peleg, a ŋolo arae lokoku ke Eber, a ŋolo arae lokoku a Sela,
42003036	a ŋolo arae lokoku a Kainan, a ŋolo arae lokoku ka Arupakisad, a ŋolo arae lokoku a Sem, a ŋolo arae lokoku a Noa, a ŋolo arae lokoku a Lamek,
42003037	a ŋolo arae lokoku a Metusela, a ŋolo arae lokoku ke Enok, a ŋolo arae lokoku a Yared, a ŋolo arae lokoku a Malaleel, a ŋolo arae lokoku a Kainan,
42003038	a ŋolo arae lokoku ke Enos, a ŋolo arae lokoku a Set, a ŋolo arae lokoku ka Adam, a ŋolo arae lokoku ka Akuj.
42004001	Toboŋu Yesu alo Yorodan ileleba Etau ŋolo Asegan ŋolo abu toriko iŋes naloŋisat,
42004002	kiboi aina ŋirwa ŋatomoniomwon, kitem Satan iŋes. Kiriya iŋes ŋirwa ŋul daadaŋ nyimuja, tonyam nai akoro.
42004003	Tolimok Satan iŋes tema, “Ani kirae iyoŋ Lokoku ka Akuj, tolimok ceni amoru na toruwor akimuj.”
42004004	Tolimok Yesu iŋes tema, “Igiritae Nakigireta ebe, ‘Nyeyari ituŋanan ka akimuj bon.’ ”
42004005	Toriko Satan Yesu kidiama emoru, kitoodik iŋes ŋibukui ŋulu ka akwap daadaŋ apeikitoodikinet bon,
42004006	tolimok iŋes tema, “Akainakini ayoŋ iyoŋ apolou ka ebari lo daadaŋ; akainakinio koloŋ ayoŋ daŋ ka apedori ayoŋ ainakin ŋinituŋanan acamit.
42004007	Ŋiboro lu daadaŋ eruworosi ŋulu kon, erae kiryedik iyoŋ alokiŋaren kaŋ, ikima ayoŋ.”
42004008	Toboŋok Yesu iŋes tema, “Igiritae Nakigireta ebe, ‘Iryediki iyoŋ kitopoloo Ekapolon Akuj kon, kitiyanak iŋes bon!’ ”
42004009	Toriko nabo Satan Yesu Yerusalem, kitowuo iŋes alobibiru a ŋolo ka Akai ka Akuj, tolimok iŋes tema, “Ani kirae iyoŋ Lokoku ka Akuj, kimasar kwap a ne.
42004010	Anerae igiritae Nakigireta ebe, ‘Icikakini Akuj ŋimalaikan keŋ akiyok iyoŋ.’
42004011	Igiritae nabo daŋ atemar, ‘Ikigagaunete iyoŋ a ŋakan kec, ikotere nyewan amoru tari ŋakejen kon.’ ”
42004012	Toboŋok Yesu iŋes tema, “Ebookoi ebe, ‘Nyitem Ekapolon Akuj kon.’ ”
42004013	Kedau Satan akitem Yesu a ŋirotin a daadaŋ, abu iŋes toesik Yesu mono.
42004014	Toboŋo Yesu Galileya ileleba apedor ke Etau a ŋolo Asegan neni keŋ, tokeikin ŋakiro keŋ nakwap ŋin daadaŋ.
42004015	Etatami iŋes alosinagogae kec ka apotu ŋituŋa daadaŋ kituruut iŋes.
42004016	Bu nai Yesu Nasaret neni koloŋ apolounio iŋes; ani akoloŋit ŋina a Sabato, tolot losinagoga ikwaŋinapei sek. Abu iŋes tonyou akisyom;
42004017	inakinae iŋes ekitaabo ŋolo ke ekadwaran Isaya. Toŋaa iŋes ekitaabo, toŋau neni egiritae ebe,
42004018	“Eyai Etau ke Ekapolon neni kaŋ, anerae ekeos iŋes ayoŋ aŋuna ka akiserakin Ŋakiro ŋuna Ajokak lokulyak. ekeyakuu iŋes ayoŋ alimokin ŋulu eenitae atemar elacakinio ikes ka aŋaar ŋakonyen a ŋimudukanotin ka alakakin ŋipi,
42004019	ta akiseraun atemar adol apaki ŋina eiunia Ekapolon ŋituŋa keŋ.”
42004020	Togolok Yesu ekitaabo, inak eketiyan, kiboikin nai iŋes. Kitekis ŋituŋa daadaŋ ŋulu aya losinagoga iŋes nooi.
42004021	Kisyak iŋes alimonokin ikes tema, “Nakoloŋit na, eyookinosi ŋuna igiritae Nakigireta nu, ikwaŋina sek ipupyoto iyes esyomyo.”
42004022	Apotu ŋituŋa daadaŋ kipuro iŋes ka toumokis ikes a Ŋakiro a ŋuna Ajokak a ŋuna erworo iŋes temasi, “Meere nai lo lokoku a Yosepu a?”
42004023	Tolimok Yesu ikes tema, “Ayeni ayoŋ atemar ikilimokinete iyes ayoŋ akitadapet ŋina ebala, ‘Emuron, kitaŋaleun bon. Ikiira isua daadaŋ ŋuna kibu iyoŋ kitiya alo Kaperenaum. Kitiya a ne anakwap kon daŋ ŋunapei.’
42004024	Akalimokini ayoŋ iyes kire atemar, emam ekadwaran ŋolo ecamitae anakwap keŋ.”
42004025	“Nai akalimokini ayoŋ iyes atemar, alalak ŋapuseru alo Isirael ŋirwa ŋulu ke Eliya, ŋina aŋopiyarya akiru ŋikaru ŋiuni ka ŋilapyo ŋikanikapei, bu eron ŋolo aronon nooi nakwap ŋin daadaŋ.
42004026	Nai aponi nyiyakiyar Eliya tari neni ka apei a ŋuna aya Isirael, mati neni ka apuserut ka apei a ŋina ayai Serepito, nakwap ŋina a Sidonia.
42004027	Nabo aya ŋituŋa ŋulu alalak ŋulu erumit atapon alo Isirael ŋirwa ŋulu ke ekadwaran Elisa; emam ikes ipei daŋ ŋini aponi kitaŋaleunoe, mati Naaman ŋolo ka akwap a ŋina a Siria.”
42004028	Ani iirarete ŋituŋa ŋulu aya losinagoga ŋakiro ŋun, toŋoa nooi.
42004029	Tonyout ikes, kijukasi iŋes kiŋa etaun, torikosi iŋes nakope ŋina ke emukura a ŋolo adukitoe etaun, anerae acamito ikes akimasar Yesu a nen.
42004030	Nai kitor Yesu kidiŋ kec, tolot.
42004031	Tolot Yesu Kaperenaum, lotaun epei alo Galileya; kitatam iŋes ŋituŋa akoloŋit ŋina a Sabato.
42004032	Toumokis ŋituŋa aŋuna ka akitatam keŋ, anerae etatami iŋes ka apedor.
42004033	Ayai tooma losinagoga ekile ŋolo ekamunit ekipye. Abu iŋes kiworou tema,
42004034	“Wooi! Eya iyoŋ ŋakiro ka isua Yesu ŋolo a Nasaret a? Ibunit iyoŋ amunyar isua a? Akayeni ayoŋ iyoŋ, irae iyoŋ ŋolo Asegan ŋolo ka Akuj!”
42004035	Kiŋenyak Yesu ekipye tema, “Kililiŋ, tolomu alokile a lo!” Toramak ekipye ekile ŋol kwap kidiŋ ŋituŋa, tolomu nai aneni keŋ, nyewana iŋes.
42004036	Toumokis ŋituŋa daadaŋ kirworikinos make temasi, “Anikirot na, ŋina eyakar ekile lo apedor ka apolou ŋina kiŋenyakinet ŋipyan, ido tolomut!”
42004037	Tokeikin arwonu a Yesu akwap ŋin daadaŋ.
42004038	Tonyou Yesu alosinagoga, tolot kai a Simoni. Ekamunit elekes nakamuran a Simoni nooi, ido aponi tolimokinae Yesu ŋakiro ka adyak keŋ.
42004039	Tolot Yesu towo alodiye ekitaada ŋolo ka aberu a ŋin, kiŋenyak elekes aesikin iŋes, toesik nai elekes iŋes atipei. Tonyou iŋes atipei, kisyak akisimuj ikes.
42004040	Ani edoiyori akoloŋ, apotu ŋituŋa daadaŋ ŋulu adyakasi ŋikecetuŋa ŋidekesyo ŋulu agelegelya, yaut ikes neni a Yesu. Kidokonok iŋes ikes daadaŋ ŋakan, kitaŋaleu.
42004041	Tari ŋipyan apotu tolomut alotuŋa iworoete ebasi, “Irae iyoŋ Lokoku ka Akuj!” Nai kikilyanak Yesu ikes nyecamak tari epei akirworikin, anerae ayenete ikes atemar Yesu erae Kristo.
42004042	Ani iwalari, tonyou Yesu alore, tolot nariet. Kisyakis ŋituŋa akiwarit iŋes; ani eryamunete, kiitana akiretakin iŋes nyelot iwace.
42004043	Nai tolimok iŋes ikes tema, “Itemokino ayoŋ etatam Ŋakiro ŋuna Ajokak ŋuna ka Apukan ka Akuj tari lotaunio ŋuluce daŋ; anerae erae ŋun ekeyakuunitere ayoŋ.”
42004044	Kitatamenenee iŋes alosinagogae a ŋulu ka akwap a ŋin.
42005001	Apeikoloŋit ewuoi Yesu alokipetot a ŋolo ka anam a Genesaret, todiŋun ŋituŋa neni keŋ ecamito akiirar ŋakiro ŋuna ka Akuj.
42005002	Kiŋolik iŋes ŋatakerin ŋaarei eya lokipetot ŋolo ka anam, aya ŋikekamak ŋikolya kiŋa kec, alokete ŋatibae kec.
42005003	Todoka Yesu nataker apei ŋina arae ŋina a Simoni, tolimok iŋes tema, “Kisiyoto iwadio alokipetot.” Kiboikin nai Yesu nataker, kitatam ŋituŋa eyakasi lokipetot.
42005004	Ani kirikak Yesu akitatam, tolimok iŋes Simoni tema, “Kisiyoto ataker nenicukul, tolokak ŋatibae kus nanam, kikamuniata ŋikolya.”
42005005	Tolimok Simoni iŋes tema, “Eketataman, ikitiya isua akuwar kya, nai emam ibore ikikam ipei daŋ. Ani bo ca tokona kilimunit iyoŋ ikoŋina, acakakini ayoŋ ŋatibae nanam.”
42005006	Tocakakis ikes ŋatibae, ido kikamut ŋikolya ŋulu alalak nooi, ŋulu adikino eŋedeŋedaarete ŋatibae kec.
42005007	Toketut ikes ŋikecerukitos ŋulu anataker a ŋinace aponare akiŋarakin ikes. Potu nai ikes kilelebikis ŋikolya natakerin ŋunaarei ŋun, todikino esiporete.
42005008	Ani iŋolikini Simoni Petero ŋakiro ŋuna apotu kitiyakin, toryedik alokiŋaren Yesu tema, “Ekapolon, kiyotok aneni kaŋ, anerae arae ayoŋ ekasecan!”
42005009	Tobul iŋes ka ŋirukitos keŋ aŋuna ka alalau a ŋikolya a ŋulu apotu ikes kikamut.
42005010	Tobul tari Yoana ka Yakobo ŋidwe a Sebedeo ŋulu arukitotor Simoni. Tolimok Yesu Simoni tema, “Nyikibul! Ameun tokona, iruwor iyoŋ ekekaman ŋituŋa.”
42005011	Tomiasi ikes ŋatakerin lokipetot, kimyekis nai ŋiboro daadaŋ, kiwuapakis Yesu.
42005012	Apeikoloŋit, ayai Yesu lotaun ece, ayai nen ekile ŋolo erumit atapon. Ani eanyuwari iŋes Yesu, toramakin kiŋaren nakejen keŋ, kijuuru kimaima iŋes tema, “Ekapolon, ani kicamit iyoŋ, ipedori akitaŋaleun!”
42005013	Torwaa Yesu akan keŋ, totap iŋes tema, “Acamit; toŋaleu!” Ŋolopeikiro, todaun atapon alokile a ŋol.
42005014	Kicik Yesu iŋes tema, “Nyilimok idiotuŋanan ŋakiro nu, nai tolot kitoodiyar neni ka esacaradoti, ikisyem iŋes iyoŋ; ido tolemu ainakinet aŋuna ka asegun kon, ikwaŋina icikakinitor Moses; ikotere toanyunia ŋinituŋanan atemar isegu iyoŋ.”
42005015	Nai apotu ŋituŋa togeut akirworor Yesu nooi; aŋun, potu ŋasepico a ŋituŋa neni keŋ akiirar ŋakiro ka akitaŋaleuno alodekesyo kec.
42005016	Nai tolot Yesu neni asilon akilip.
42005017	Apeikoloŋit itatami Yesu, ayakasi Ŋiparisayon ka ŋiketatamak a Ŋikisila daŋ lotuŋa ŋul, ŋulu aponito alorerya a daadaŋ a ŋulu ka akwap a ŋina a Galileya, Yudaya ka Yerusalem daŋ. Ayai neni a Yesu apedor ŋina ka Akuj ŋina kitaŋaleunet.
42005018	Kilepuleput ŋikilyok ŋice ekile ŋolo alilimiyorito ŋakoyo ka akuwan, eperi anaperyet keŋ, ecamito ayaar iŋes tooma kai akiperikin kiŋaren Yesu.
42005019	Ikwaŋinapei alalakyata ŋituŋa, abu todaun ikes epite ŋolo yaaret iŋes tooma. Todokaryata nai ikes iŋes kidiama akai, topedo inaa, kiyooliut iŋes ka aperyet keŋ kidiŋ ŋituŋa kiŋaren Yesu.
42005020	Ani iŋolikini Yesu anupit kec tema, “Ekile, esyoni ŋasecisya kon.”
42005021	Apotu ŋiketatamak a Ŋikisila ka Ŋiparisayon kiŋitas make temasi, “Ŋae ŋini iyanyi Akuj ikona en? Emam ituŋanan ŋini epedori akisyon ŋasecisya, mati Akuj bon!”
42005022	Ikwaŋina ayenia Yesu ŋuna atamete ikes, tolimok ikes tema, “Nyo itamyata iyes ŋakiro ŋuna ikote ŋun alotai kus?
42005023	Nyo epatana nooi, alimokin ekaŋwalan atemar, ‘Esyoni ŋasecisya kon,’ kori atemar, ‘Tonyou, torotok’?
42005024	Nai acamit ayoŋ iyes toyenut atemar, eyakar Lokoku a Ituŋanan apedor ŋinakisyoniyet ŋasecisya anakwap.” Tolimok iŋes ekaŋwalan tema, “Akalimokini ayoŋ iyoŋ atemar, tonyou, tolema akoniperyet, tolot lore!”
42005025	Tokuraun iŋes atipei alokiŋaren kec, tolema akeeperyet, tolot lore ipuro Akuj.
42005026	Totaaŋaŋa ŋituŋa daadaŋ nooi! Kitopoloosi Akuj temasi alokabule kec, “Okoe! Ikiŋolik nakoloŋit na ŋakiro ŋakapolok!”
42005027	Kedaun ŋakiro ŋun, tolot Yesu kiŋa, toanyuwa ekeriran ocur ŋolo anyaritae Lepi, iboi anapis a ŋina etacere ocur. Tolimok Yesu iŋes tema, “Kiwuapakinae ayoŋ.”
42005028	Tonyou nai Lepi, toesik ibore daadaŋ, kiwuapak iŋes.
42005029	Kitiya Lepi ŋasuban alokai keŋ aŋuna a Yesu; aya nen ŋikerirak ocur ŋulu alalak ka ŋituŋa ŋuluce daŋ.
42005030	Tosodo Ŋiparisayon ŋice ka ŋiketatamak a Ŋikisila ŋulu arukito ka iŋes, kiŋuruŋurakinos, kiŋita ŋikasyomak a Yesu temasi, “Nyo imujata ka imasyata iyes ka ŋikerirak ocur ta ŋikasecak?”
42005031	Toboŋok Yesu ikes tema, “Nyiitanito ŋituŋa ŋulu eŋaleete emuron, nai ŋulu edyakasi.
42005032	Nyabunit ayoŋ anyarare ŋulu iyookino, nai ŋikasecak, ikotere tokiwa ŋasecisya kec.”
42005033	Tolimokis ikes iŋes temasi, “Ikanyeneneete ŋikasyomak a Yoana, nabo ilipete daŋ; ŋikewuapak a Ŋiparisayon daŋ ikote nenipei, nai imujete ŋikasyomak kon ka emaseneneete!”
42005034	Toboŋok Yesu ikes tema, “Ipedorete iyes akisikany ŋituŋa ŋulu enyaraunitae lokiitanu eriŋa ikes erukito ka ekeitan a?
42005035	Nai epote ŋirwa ŋulu edemarere ikes ekeitan. Ŋirwa ŋul, ikes nai ikanyakineta ikes.”
42005036	Tolimok nabo Yesu ikes akitadapet na tema, “Emam ituŋanan ŋini eciluni arac alolou a ŋolokitete, todapak lolou ŋoloŋorot. Ani kitiya ituŋanan ikoŋina, ecili elou ŋolokitete, nabo emam nyikwaanikin arac keŋ ka elou ŋoloŋorot.
42005037	Kori emam tari ituŋanan ŋini epedori atikakin ewinyiwiny lotwol ŋulu eŋorotonito. Ani ketikaki, ebwaŋabwaŋaari ewinyiwiny ŋitwol ŋul, tosodi tobukor ewinyiwiny daŋ.
42005038	Nai etikanakinio ewinyiwiny lotwol ŋulu kitet!
42005039	Ka daŋ emam ituŋanan ŋini iitanit ewinyiwiny kenaiki ŋagwe ŋuna adwarak, anerae etemari ebe, ‘Ejokak ŋuna adwarak.’ ”
42006001	Akoloŋit ace ŋina a Sabato, kitoro Yesu ka ŋikeekasyomak lomanikor, togyeut ŋikeekasyomak ŋimomwa kiŋinyut, tonyama.
42006002	Kiŋita Ŋiparisayon ŋice ikes temasi, “Nyo itiyaata iyes ŋakiro ŋuna italeo akitiya akoloŋit ŋina a Sabato?”
42006003	Toboŋok Yesu ikes tema, “Nyesyoma iyes ŋuna abu Daudi kitiya apaki ŋina anyamya akoro iŋes ka ŋikeerukitos a?
42006004	Abu iŋes toloma kai ŋinakilipet Akuj, tolemu tonyam amugati ŋina ainakinitae Akuj, tosodi inak ŋikeerukitos daŋ; torae bo ŋina etaleo idiotuŋanan akinyam, mati ŋisacaradotin bon.”
42006005	Tolimok nabo ikes tema, “Lokoku a Ituŋanan iŋes erae Ekapolon a Sabato.”
42006006	Akoloŋit nabo ace ŋina a Sabato, tolot Yesu losinagoga akitatam ŋituŋa. Ayai nen ekile ŋolo amitarit akan ŋina aloteten.
42006007	Eteunito ŋiketatamak a Ŋikisila ŋice ka Ŋiparisayon, erae kitaŋaleuni Yesu ituŋanan akoloŋit ŋina a Sabato, ikotere eryamuniata ŋakiro ŋunakisitakinet iŋes.
42006008	Ayeni Yesu ŋuna atamete ikes, nai tolimok ekile ŋolo amitarit akan tema, “Tonyou, bua kiŋaren ne.” Tonyou ekile ŋol, tolot, towo a nen.
42006009	Kiŋit Yesu ikes tema, “Ekeŋisi ayoŋ iyes, nyo ecamakinitae a Lokisila akitiya akoloŋit ŋina a Sabato? Akiŋarakin kori akiwan? Akiteyar kori akiar?”
42006010	Kitek Yesu ikes daadaŋ a ŋipeipei, ido tolimok ekaŋwalan tema, “Toriyo akan kon.” Toriyo nai iŋes akan keŋ, toŋaleu.
42006011	Toŋoa ikes nooi, kisyakis atukun ŋuna kitiyakina neni a Yesu.
42006012	Apaki ŋin, tolot Yesu lokamukumukut akilip; kiboi iŋes a nen akuwar kya, ilipi neni ka Akuj.
42006013	Ani iwalari, tonyarau Yesu ŋikeekasyomak, toseu ŋitomon ka ŋiarei, tonyara ikes Ŋikiyakia:
42006014	Simoni (ŋolo aponi tonyarae Petero) ka lokaato keŋ Anderia, Yakobo ka Yoana, Pilipo ka Batolomayo,
42006015	Matayo ka Tomas ka Yakobo lokoku ka Alipayo ka Simoni (ŋolo anyaritae Eseletoit)
42006016	ka Yuda lokoku a Yakobo ta Yuda Isikariot ŋolo abu toluk Yesu.
42006017	Ani edokunete Yesu ka ikes alomukura, towua ikes aneni alapatan ta asepic ŋina a ŋikewuapak keŋ ka asepic a ŋituŋa a ŋulu aponito alo Yudaya, Yerusalem, alo Tiro ka Sidon, ŋuna edunyito anam;
42006018	aponito ikes daadaŋ akiirar ŋakiro keŋ ka ewarito akitaŋaleuno alodekesyo kec. Kitaŋaleunoe tari ŋituŋa ŋulu ekamunito ŋipyan.
42006019	Acamito ŋituŋa daadaŋ akitap iŋes, anerae ayai apedor neni keŋ ŋina etaŋaleuni ikes daadaŋ.
42006020	Kiŋolik Yesu ŋikeekasyomak tema, “Irereŋ iyes ŋulu ikulyakaka; Apukan ka Akuj erae ŋina kus!
42006021	“Irereŋ iyes ŋulu ikinyamit akoro tokona; ikisimwokyo iyes rwanu! “Irereŋ iyes ŋulu igworosi tokona; ikyeniyete iyes rwanu!
42006022	“Irereŋ iyes ŋina ikiremokinotor iyes ŋituŋa, ikikotasi, ikisolokis ka kirworotor ŋikusirorwa aŋuna a Lokoku a Ituŋanan!
42006023	Tolakaros itiyakin ŋun. Kicurokisi ka alelyan, anerae epol eropit kus anakuj; atapapaa kec daŋ koloŋ etiyato ikoŋinapei lokadwarak.
42006024	“Ekaŋ iyes ŋulu ibarito; idaut iyes aryamun alakara kus!
42006025	“Ekaŋ iyes ŋulu imwokito tokona; anerae ikinyami iyes akoro! “Ekaŋ iyes ŋulu ikyenasi tokona; iyaloloŋete ka igworete daŋ!
42006026	“Ekaŋ iyes ŋulu ikipuroe tokona; atapapaa kec daŋ koloŋ ekote neni ipurosi ŋikadwarak ŋulu alyokonok.
42006027	“Nai akalimokini ayoŋ iyes ŋulu ipupete atemar, tominas ŋikusimoe, kitiyata ejok neni a ŋulu ikiremokino iyes.
42006028	Togatakisi arereŋu neni a ŋulu ikilamete iyes, kilipakinito ŋulu ikibolyatar iyes.
42006029	Ani kikibap iyoŋ ituŋanan lokeli, inak ŋoloce daŋ; ani ikidemari ituŋanan iyoŋ ekoti, inak esati daŋ.
42006030	“Inak ŋinituŋanan ikilipi iyoŋ; ŋini ikidemari iyoŋ ŋikoniboro, nyiŋit akinyakakino.
42006031	Kitiya neni a ŋuluce, ŋuna icamit iyoŋ ikes kitiyata neni kon.
42006032	“Ani kiminakis iyes ŋulu ikiminasi iyes bon, aliropit nai iryamunete iyes? Ŋikasecak daŋ eminasi ŋulu eminasi ikes!
42006033	Ani kijokak iyes aneni a ŋulu ejokak aneni kus, aliropit nai iryamunete? Ŋikasecak daŋ itiyaete ikoŋina!
42006034	Ani kipotokis iyes ŋikusiboro neni a ŋulu iyenete iyes atemar epedorete akitac, aliropit nai iryamunete iyes? Ŋikasecak daŋ einanakinete ŋulucekasecak, ikotere eryamuniata etya nenipei.
42006035	Nai tominas ŋikusimoe, tojokak aneni kec ka kipotonorete tomam akiitanit atacanot. Epoloor nai eropit kus ka iruworosi ŋidwe ŋulu ka Akuj a ŋina alokidiama nooi, anerae erimaana iŋes neni a ŋulu nyelakanarosi neni keŋ ka ŋulu aronok.
42006036	Toyakatar akisyon, ikwaŋina eyakar Papa kus akisyon.
42006037	“Nyitubonokis ŋuluce, ikotere nyikitubok Akuj iyes. Nyitoroniyasi ŋuluce, ikotere nyikitoroniya Akuj iyes. Kisyonioto ŋuluce, ikotere ikisyoni Akuj iyes.
42006038	Kipotonorete neni a ŋuluce, ikiinakini Akuj iyes etyae ŋolo ajokan idicakinitae, ŋolo iyaŋiyaŋakinitae ka ŋolo ilapanar; iŋes iwuakini Akuj locwee kon. Etyae ŋolo iinakinete iyes, iŋes ikiinakinio iyes daŋ.”
42006039	Tolimok Yesu ikes akitadapet tema, “Epedori mono emuduk akirik emuduk ŋoloce a? Nyibusokinosi mono ikes daadaŋ nakipany a?
42006040	Emam ekasyoman ŋolo iloit eketataman keŋ, nai ŋinituŋanan itatamitae ejok nooi, iriyanikin ka eketataman keŋ.
42006041	“Kaanukiro iteo iyoŋ imilot anakoŋu a lokaato kon, nai nyite akitoe ŋina eyai nakoŋu kon a elope?
42006042	Nabo ikokini iyoŋ ilimokini lokaato kon ebe, ‘Lokaato kaŋ, kimyek olema imilot ŋini eyai nakoŋu kon,’ nyite iyoŋ akitoe ŋina eyai nakoŋu kon ai? Iyoŋ ekaŋisoswae! Tolema mono akitoe anakoŋu kon, topedo nai akiŋolikin ejok epite ŋolo lemaret imilot anakoŋu a lokaato kon.
42006043	“Emam ekitoe ŋolo ajokan ŋolo eraii ŋaraito ŋuna aronok; kori daŋ emam ekitoe ŋolo aronon ŋolo eraii ŋaraito ŋuna ajokak.
42006044	Anerae ŋolokitoe daadaŋ eyenitae a ŋaraito keŋ. Nyipedori iyoŋ agerun ŋaboboryo alokaramwae, kori nyipedori agerun ŋalebulebwo alopeeto.
42006045	Ituŋanan ŋini ajokan alotau keŋ, itiyae ŋakiro ŋuna ajokak. Ituŋanan ŋini aronon alotau keŋ, itiyae ŋakiro ŋuna aronok. Anerae irworo akituk ŋuna ilapun alotau.
42006046	“Kaanukiro ikinyaritotor iyes ayoŋ ‘Ekapolon, Ekapolon,’ nyitiyaete bo ŋuna akalimokini ayoŋ iyes?
42006047	Ituŋanan ŋini ebuni neni kaŋ, kiira ŋakiro kaŋ kitiya ikes, eketoodikini ayoŋ iyes neni ikoni iŋes.
42006048	Ikoni iŋes ekile ŋolo aduki akai. Tobok iŋes akipany, kidulo tari natabab, todukok akisyakinet nen. Toleleu akalele, kilap aŋolol, tonaŋ akai ŋin; nai nyiryaŋak, anerae adukuk nooi.
42006049	Nai ŋini iirari ŋakaakiro nu nyitiya, ikoni iŋes ekile ŋolo aduki akai kwap emam akisyakinet ŋina ajokan. Kilap aŋolol, tonaŋ akai ŋin, toritakin daadaŋ atipei, kinyasun akai ŋin nooi.”
42007001	Kedau Yesu erwor ŋakiro ŋun daadaŋ lotuŋa, abu tolot Kaperenaum.
42007002	Ayai ekapolokiniton ŋasigarya amiat ŋolo adyaka epito keŋ ŋolo minat nooi, toapiye iŋes atwanare.
42007003	Ani iirari ekapolon ŋol ŋakiro ŋuna alimitere Yesu, kiyakiya ŋikatukok a Ŋiyudayan neni a Yesu akiŋitakin iŋes abunore akitaŋaleun epito keŋ.
42007004	Ani epote ikes neni a Yesu, kimaimaa iŋes temasi, “Itemokino iyoŋ kiŋarak ekile lo,
42007005	anerae emina iŋes ŋituŋa ŋulu ka akwap yok, nabo abu itodukok iwon esinagoga.”
42007006	Torukosi nai Yesu ka ikes. Ani eapiyarete ikes kai ŋina ke ekapolokiniton ŋasigarya, kiyakiya ekapolokiniton ŋasigarya ŋikeekonei neni a Yesu alimokin atemar, “Ekapolon, nyican akonikuwan aŋuna ka abunore ne.
42007007	Eketimit ayoŋ abunore iyoŋ kai kaŋ, nyitemokino tari ayoŋ obu neni iyai iyoŋ, nai tolimu iyoŋ akirot bon, ejokuni ekaaketiyan.
42007008	Ayoŋ daŋ ekepukatae, nabo apolokinit ayoŋ daŋ ŋacesigarya. Ani katema ayoŋ epei ‘Ape!’ elosi. Ani katema ece, ‘Bua!’ ebuni. Tari epito kaŋ katema ayoŋ ‘Kitiya nu!’ itiyae.”
42007009	Ani iirari Yesu ŋakiro ŋun, toumok nooi. Tosodi toboboŋ tolimok ŋituŋa ŋulu ewuapito iŋes tema, “Akalimokini ayoŋ iyes kire atemar, nyeryamuna ayoŋ anupit ŋina epol ikwa naga tari alo Isirael!”
42007010	Ani eboŋorete ŋituŋa ŋulu eakit ekapolokiniton ŋasigarya, toryamut epito keŋ keŋaleu.
42007011	Ani ekaku, tolot Yesu lotaun ŋolo anyaritae Nain, torukosi ka ŋikeekasyomak ta asepic a ŋituŋa a ŋulu ewuapito iŋes.
42007012	Ani eapuuni iŋes lokek ŋolo ke etaun, kiryamas ka ŋituŋa ŋulu elepilepito edya ŋolo atwanit edakarete kiŋa; kerae iŋes epei bon idounitoe, nabo arae toto keŋ apuserut. Arukito toto keŋ ka asepic a ŋituŋa a ŋulu ke etaun.
42007013	Ani iŋolikini Ekapolon apuserut, kisyoni iŋes tema, “Tojoŋo akigworo.”
42007014	Tolot Yesu toapiya nibore ŋini elepilepitere, totap, tosodi towua ŋituŋa ŋulu adakito. Kirworik Yesu tema, “Edya, abala ayoŋ iyoŋ: Toyaru!”
42007015	Kiboikin edya ŋolo sek atwanit togeu erwor, tosodi Yesu inak iŋes neni a toto keŋ.
42007016	Totaaŋaŋa ŋituŋa daadaŋ kitopoloosi Akuj temasi alokabule kec, “Kedolu ekadwaran ŋolo apolon kidiŋ yok. Abu Akuj aiun ŋituŋa keŋ!”
42007017	Tokeikinos ŋakiro ŋun Yudaya daadaŋ ka ŋakwapin ŋuna alodiyete keŋ.
42007018	Apotu ŋikasyomak a Yoana tolimokis iŋes ŋakiro ŋun daadaŋ.
42007019	Tonyara nai Yoana ŋikasyomak keŋ ŋiarei kiyakiya neni ke Ekapolon akiŋit atemar, “Erae iyoŋ itemokino ibu, kori itemokino isua edareutu ece?”
42007020	Ani edolete ikes neni a Yesu, tolimokis iŋes temasi, “Ikiyakuunit isua Yoana Ekebatisan akiŋit iyoŋ atemar, ‘Erae iyoŋ itemokino ibu, kori itemokino isua edareutu ece?’ ”
42007021	Apaki ŋinapei ŋin, abu Yesu kitaŋaleu ŋituŋa ŋulu alalak ŋulu agelegelya ŋidekesyo, ŋulu aŋwalak ka ŋulu ekamunito ŋipyan; toŋaa daŋ ŋakonyen a ŋimudukanotin a ŋulu alalak.
42007022	Toboŋok Yesu ŋituŋa ŋulu eyakuunit Yoana tema, “Apesi, tolimokisi Yoana ŋuna iŋolikis iyes ka ŋuna iirasi daŋ. Ekyenyununuyete ŋimudukanotin, erotonokinete ŋikaŋwalak, esegununuyete ŋulu irumit atapon, iiranarete ŋikiŋimanotin, eyarununuyete ŋikatwak; nabo elimonokinio Ŋakiro ŋuna Ajokak lokulyak.
42007023	Erereŋ nooi ituŋanan ŋini nyejamakini anupit keŋ aŋuna kaŋ!”
42007024	Ani kerotokis ŋituŋa ŋulu eyakuunit Yoana, togeu Yesu akitatam asepic a ŋituŋa ŋakiro a Yoana tema, “Ŋina ilositotor iyes neni a Yoana apaki ŋina ayakar iŋes naloŋisat, nyo iitanito iyes akiŋolikin? Eoot ŋolo iloiloi ekuwuam a?
42007025	Nyo ilosito iyes akiŋolikin? Ekile ŋolo anapit ŋilowi ŋulu aninikak ŋulu emilimilete a? Toyenete atemar ŋulu enapito ikoŋina ka ŋulu ebarito jwi jwi, ikes iboiyete alorerya a ŋikapolok!
42007026	Nyo nai kire ilosito iyes aanyun? Ekadwaran a? Ee robo; akalimokini ayoŋ iyes atemar, iŋolikis iyes ituŋanan ŋini iloit nooi tari ekadwaran.
42007027	Yoana iŋes ŋolo ebala Akuj a Nakigireta ebe, ‘Toanyu, eyakiyari ayoŋ ekaakiyakia kiŋaren kon, kitemok ekonirot.’
42007028	Akalimokini ayoŋ iyes atemar, alotuŋa a daadaŋ a ŋulu idounitoe ŋinapei koloŋ, emam ŋini epol akilo Yoana. Nai ŋini edit akilo daadaŋ a Napukan ka Akuj, epol akilo Yoana.”
42007029	(Ani iirarete ŋituŋa daadaŋ ka ŋikerirak ocur ŋakiro ŋun, tocamut atemar itiyae Akuj ŋuna iyookino, anerae ebatisatae ikes ke ebatisimu a Yoana.
42007030	Nai apotu Ŋiparisayon ka ŋiketatamak ŋulu a Ŋikisila toŋero ebatisimu ŋolo ayeunit Akuj aŋuna kec, aŋuna aŋeryoto ebatisimu ŋolo a Yoana.)
42007031	Torubak Yesu irworo ebala, “Nyo esikwaania ayoŋ ŋituŋa ŋulu a ŋirwa a lu? Ikote ikes nyo?
42007032	Ikote ikes ŋidwe ŋulu iboiyete alomaket. Enyarae epeiwae kec ŋuluce temasi, ‘Ikipotu isua okutakisi arupepe, nai nyimomworikis iyes; aponi isua kikalounoe aŋuna ka atwanare, nai nyiluuro iyes.’
42007033	Abu Yoana Ekebatisan; eroneene ka nyemasi epiini daŋ; itemasi iyes, ‘Ikamunit iŋes ekipye.’
42007034	Abu Lokoku a Ituŋanan, imuji ka emasi epiini; nai itemasi iyes, ‘Kiŋolikisi ekadakan ka ekameran, ekone a ŋikerirak ocur ka ŋikasecak!’
42007035	Nai aosou ŋina ka Akuj itoodiunitae erae ŋina a kire aneni a ŋulu ecamunito iŋes.”
42007036	Tonyarau Eparisayot Yesu akimuj ka iŋes, tolot nai iŋes kai ke Eparisayot akimuj.
42007037	Ayai nen aberu ŋina ke etaun ŋina arae akasecan nooi. Ani iirari iŋes atemar imujete Yesu kaapei ka Eparisayot, tolot iŋes nen etiŋit ecupa ŋolo eleleba akimyet ŋina akukunyon.
42007038	Min iŋes kaku nakejen a Yesu igworo, kitapapal ŋakejen a Yesu a ŋakiyo keŋ, toninaiya nai iŋes ŋakejen a ŋitim keŋ, tonu, kiwosak akimyet.
42007039	Ani iŋolikini Eparisayot ŋolo anyarit Yesu nakimuj ŋakiro ŋun, abu totamak bon tema, “Kerae kire torae ekile lo ekadwaran, keyeni atemar aniberu na ŋina etapit iŋes na; nabo keyeni atemar erae iŋes akasecan!”
42007040	Toboŋok Yesu iŋes tema, “Eyakasi ayoŋ ŋakiro ŋuna acamit alimokin iyoŋ Simoni.” Kiik Simoni tema, “Ewa, Eketataman, tolimokinae robo.”
42007041	Tolimu Yesu tema, “Ayai ituŋanan ice ŋini edeniyorito ŋituŋa ŋiarei ŋidinari keŋ. Emicae iŋes ipei ŋidinari ŋamiae ŋakan, ŋoloce ŋidinari ŋatomonikan.
42007042	Aŋuna pa apedoryata ikes akitac iŋes, abu tojal ŋamicae ŋun daadaŋ. Ali alokidiŋ ŋuluarei ŋul eminakini iŋes nooi?”
42007043	Toboŋok Simoni tema, “Atami ayoŋ ŋolo ajalakinio ŋidinari ŋulu alalak.” Tolimok Yesu iŋes tema, “Ilimu iyoŋ iyookino.”
42007044	Tosodi toboboŋ Yesu neni ka aberu, tolimok Simoni tema, “Ite iyoŋ aberu na a? Abu ayoŋ olomu kai kon, ibu iyoŋ nyikiinak ayoŋ ŋakipi ŋuna kilotaret ŋakaakejen, nai etapapal iŋes ŋakaakejen a ŋakiyo keŋ ka aninaiya a ŋitim keŋ.
42007045	Nyenuwa iyoŋ ayoŋ, nai enui iŋes ŋakejen kaŋ ameun ŋinapei takae alomunia ayoŋ ne.
42007046	Nyiwosakina iyoŋ akimyet nakou kaŋ, nai eosak iŋes akimyet ŋina akukunyon nakejen kaŋ.
42007047	Aŋun, akalimokini ayoŋ iyoŋ atemar, esyoni ŋasecisya keŋ ŋuna alalak, anerae etoodiu iŋes amina keŋ ŋina epol nooi, nai iŋes ŋini isyoniyo iwadio, edit amina keŋ.”
42007048	Tosodi tolimok Yesu aberu tema, “Esyoni ŋasecisya kon.”
42007049	Togeut ŋituŋa ŋulu aya ka iŋes lomesa akiŋitiŋita make temasi, “Okoe, ŋae ituŋanan ŋini epedori tari akisyon ŋasecisya en?”
42007050	Tolimok Yesu aberu tema, “Ikiteyar iyoŋ anupit kon, tolot ke ekisil.”
42008001	Kedaun ŋakiro ŋun, kirimo Yesu lotaunio ka lorerya, akitatam Ŋakiro ŋuna Ajokak ŋuna ka Apukan ka Akuj. Torukito ka ŋulutomon ka ŋiarei;
42008002	ka ŋaberu daŋ ŋace ŋuna abu Yesu kitaŋaleu ikamunito ŋipyan ikes ka alodekesyo. Araakasi ikes Maria (ŋina arae ekiro keŋ Magadalena) ŋina etaŋaleunio ikamunito ŋipyan ŋikanikaarei;
42008003	Joanna, aberu a Kusa a ŋolo eyokit ŋiboro ŋulu ke Erode, ka Susanna ka ŋace ŋuna alalak ŋuna eŋaranakinete ikes a ŋiboro kec.
42008004	Potu ŋituŋa neni a Yesu alowaetin a daadaŋ, alotaunio a ŋulu alalak toruwor asepic; tolimok Yesu ikes akitadapet na tema,
42008005	“Ayai ekile ŋolo abu tolot akitakin ŋikinyom keŋ. Ani eekini iŋes, todoto ŋice lorot, ido kipudaasi ŋituŋa ka kidepasi ŋikyeny.
42008006	Apotu ŋice todoto loŋaro; ani erupunete, apotu tookiyosi, anerae amam pa apalal ŋalup.
42008007	Apotu ŋikinyom ŋice todoto kidiŋ lokukwa, tosodo toruput kaapei ka ŋikukwa, torida ŋikukwa ikes.
42008008	Nabo apotu ŋice todoto nalup ŋuna ajokak, toruput topolout, tokoniu ŋolokinyomit amiat.” Kedau Yesu erwor ŋun, tolimok ikes ikeunit tema, “Iŋes ŋini eya ŋaki ŋuna kiiraret, kiira!”
42008009	Kiŋita ŋikasyomak Yesu apolou ŋina ka akitadapet a ŋin.
42008010	Toboŋok Yesu ikes tema, “Ikiinakinitae iyes ayenun ŋuna imunono ŋuna ka Apukan ka Akuj, nai ŋituŋa ŋuluce elimokinio a ŋakitadapeta. Tosodi ani kiŋolikis daŋ, nyeanyuwasi; ani kepuput daŋ, nyiirasi.”
42008011	“Apolou ŋina ka akitadapet iŋes na: ekinyomit iŋes akirot ŋina ka Akuj.
42008012	Ŋikinyom ŋulu adoete lorot erae ŋituŋa ŋulu iirarete, nai bu Satan tolema akirot alotai kec, ikotere nyenupa ikes toiunos.
42008013	Ŋikinyom ŋulu adoete loŋaro erae ŋituŋa ŋulu iirarete akirot kijaut ka alelyan, nai emamukatar ikes ŋataagor, enupete ca iwadio, nai ani edoli ŋirwa ŋulu itemere, tosodo topalikis.
42008014	Ŋikinyom ŋulu adoete lokukwa, erae ŋituŋa ŋulu iirarete akirot; nai amitakinit ŋuna ka akwap ka ekibure ŋolo a ŋiboro daadaŋ elomunete tooma toridakis akirot ŋina ka Akuj nyera.
42008015	Ŋikinyom ŋulu adoete nalup ŋuna ajokak erae ŋituŋa ŋulu iirarete akirot, kiricakis, tonupa a ŋitai a ŋulu ajokak ka totitinyikis akitodol ŋina erayata.
42008016	“Emam ituŋanan inokakini etaa, tosodi tobuburik atuba kori kiwuak kwap ekitaada. Nai iwuakini iŋes neni ikeuna, ikotere kiteoto ŋituŋa daadaŋ elomarete kai.
42008017	Anerae emam ibore ŋini imunonitae ŋini nyisileereunio, kori ibore daadaŋ ŋini iwuaitae ŋini nyitatakununio yaunae nakica.
42008018	“Tocoito robo ikwaŋina iiraryata; anerae ituŋanan daadaŋ ŋini eyakar ibore einakinio ŋini elal, nai ŋini daadaŋ emam ibore eyai, edemaryo tari ŋinidio cici ŋini etami iŋes atemar ayakar.”
42008019	Potu toto a Yesu ka ŋikaitotoi a Yesu, nai nyepedosi akidol diyete Yesu aŋuna ka asepic a ŋina apolon.
42008020	Tolimokinae Yesu temarae, “Ewuasi toto kon ka ŋikonikaitotoi alokiŋa, ecamito aanyun iyoŋ.”
42008021	Toboŋok iŋes tema, “Toto kaŋ ka ŋikaitotoi kaŋ ikes ŋulu iirarete ŋakiro ŋuna ka Akuj, kiwuapa.”
42008022	Apeikoloŋit, todokasi Yesu ka ŋikeekasyomak nataker tolimok iŋes ikes tema, “Apena, odokasi ekekwaye anam.” Kisyakis ikes amiar ataker.
42008023	Ani eriŋa ikes eya nanam, kinapakin Yesu tojotoor. Tokut atipei ekuwuam ŋoloti apolon ananam, kiburiburi ataker akilelebun. Toryamut ikes ŋican ŋulu apolok.
42008024	Kiyotosi ŋikasyomak neni a Yesu, kitekienyut iŋes temasi, “Eketataman, Eketataman! Edikino ikitwaki.” Tonyou Yesu, kikilyak ekuwuam ka ŋakipi ŋuna emorokokoete, todipakinos ikes, kililiŋ akwap cek.
42008025	Kiŋit Yesu ŋikeekasyomak tema, “Ai eyai anupit kus?” Tobul ikes, toumokis kiŋitas make temasi, “Ŋae ekile lo ŋolo elimokini tari ekuwuam ka ŋakipi kiirasi iŋes lo?”
42008026	Todolut nai ikes nakwap ŋina a Ŋigadara ŋina eteosi ka Galileya.
42008027	Ani edokuni Yesu anataker, kiryama ka ekile ŋolo abunit alotaun, ŋolo ekamunito ŋipyan. Eboit iŋes ekaoyan eleri, nabo kiboiye analyalin toŋerite ere.
42008028	Ani iŋolikini iŋes Yesu, kiworou toramakin kiŋaren keŋ, tocelu tema, “Anukiro eya iyoŋ ka ayoŋ, Yesu Lokoku ka Akuj, a ŋina alokidiama nooi? Akadyekit ayoŋ iyoŋ atemar, nyikisican kare ca!”
42008029	Alimuni iŋes ikoŋina, anerae eŋenyakini Yesu ŋipyan alomun aneni keŋ. Etokoponorete iŋes ŋipyan ŋirwa ŋulu alalak, tari keeni iŋes a ŋiriko ŋakejen ka ŋakan, aŋedanari kipiiri nariet aŋuna ka agogoŋu a ŋipyan a ŋul.
42008030	Kiŋit Yesu iŋes tema, “Ŋae ekonikiro?” Toboŋok ekile tema, “Erae ekiro kaŋ ‘Ajore’,” anerae alomarito ŋipyan ŋulu alalak tooma keŋ.
42008031	Kimaimaa ŋipyan ŋul Yesu nyecakak ikes nauwuat ŋina aoyan.
42008032	Ayai nen esipan ŋolo apolon ŋolo a ŋipegei ŋolo adaka nagum ke emoru. Kilipa ŋipyan Yesu aesikin ikes tolomasi lopegei. Tocamak iŋes ikes.
42008033	Tosodo tolomut ŋipyan ŋul alokile, tolomasi lopegei; tosuro esipan daadaŋ anakope, tosuror tooma nanam, kitamat totwaka.
42008034	Ani iŋolikinete ŋikeyokok ŋulu a ŋipegei ŋakiro ŋuna etiyakinosi, kipiiryoto alimor lotuŋa ŋulu aya lotaun ka lorerya.
42008035	Toloto ŋituŋa aanyun ŋakiro ŋuna apotu kitiyakin. Potu neni a Yesu, toryamut ekile ŋolo etolomunere ŋipyan iboi a nakejen a Yesu, enapit ŋilowi, kejokyar akeekuwan; tokuryaketa ikes.
42008036	Tolimokis ŋulu aris keyenut epite ŋolo etaŋaleunere ekile ŋolo ekamunito ŋipyan.
42008037	Apotu nai ŋituŋa ŋulu ka akwap a Gadara kiŋitakis Yesu alosit iwace, anerae abu tobul ikes nooi. Todoka nai Yesu nataker, toboŋo.
42008038	Tosodi ekile ŋolo sek eritaryo ŋipyan aneni keŋ, kimaima Yesu arukor ka iŋes. Nai kitoboŋo Yesu iŋes lore keŋ tema,
42008039	“Toboŋo lore kon, kiserak lotuŋa ŋakiro ŋuna etiya Akuj neni kon.” Tolot nai iŋes tolimok ŋituŋa daadaŋ alotaun ŋuna abu Yesu kitiyak neni keŋ.
42008040	Ani eboŋuni Yesu alokekwaye anam, kisiryam asepic a ŋituŋa iŋes, anerae edarito ŋituŋa iŋes.
42008041	Bu ekile ŋolo anyaritae Yairo, ŋolo apolokinit esinagoga. Toramakin kiŋaren Yesu, kimaima iŋes abunore kai keŋ,
42008042	anerae adyaka nakoku keŋ ŋina donupei, toapiye atwanare. Arae ŋikaru keŋ ŋitomon ka ŋiarei. Nai ani eriŋa Yesu elosi toridak nooi asepic a ŋituŋa iŋes.
42008043	Ayai nen aberu ŋina aleleete ŋaokot ŋikaru ŋitomon ka ŋiarei. Kisunyak iŋes ŋikeeboro daadaŋ lomurok, nai amam tari ipeituŋanan daŋ ŋini apedori akitaŋaleun iŋes.
42008044	Toŋicun iŋes alokaku, totap abilet ŋina ke elou a Yesu; totubos ŋaokot atipei.
42008045	Kiŋit Yesu tema, “Ŋae ŋini akatap ayoŋ?” Topega ŋituŋa daadaŋ ŋun, ido tema Petero, “Eketataman, ikilukakinito iyoŋ ŋituŋa kidiŋ ka ikijukito daŋ.”
42008046	Nai tema Yesu, “Akatapit sek ayoŋ ituŋanan, anerae abu ayoŋ oyenu atemar alot agogoŋu aneni kaŋ.”
42008047	Ani eanyuni aberu ŋin atemar pa apedorit iŋes akimunon ŋakiro ŋun, bu emarani, toryedik alokiŋaren Yesu. Kitatamik iŋes alokiŋaren ŋituŋa daadaŋ ŋakiro ŋuna atapya iŋes elou a Yesu ka epite ŋolo aŋaleunio iŋes atipei.
42008048	Tolimok Yesu iŋes tema, “Nakoku, ikitaŋaleu iyoŋ anupit kon. Tolot a ekisil.”
42008049	Ani eriŋa Yesu irworo ŋun, bu ituŋanan ice alore a Yairo, tolimok Yairo tema, “Eridak nakoku kon, tojoŋo akicanit eketataman.”
42008050	Kiira Yesu ŋakiro ŋun, tolimok Yairo tema, “Nyikibul, nai tonup iyoŋ, eyari iŋes.”
42008051	Ani edoli iŋes lore, nyecamak iŋes ŋituŋa alomar ka iŋes tooma kai, mati Petero, Yoana, Yakobo, Papa ka toto a ikoku.
42008052	Kigworos daadaŋ kiworoete aŋuna a ikoku. Tolimok Yesu ikes tema, “Tojoŋoto akigworo, nyetwanit iŋes – ejotoe!”
42008053	Tokyenatar daadaŋ iŋes, anerae ayenete atemar atwanit apese kire.
42008054	Nai kikam Yesu akan ka apese, tonyara iŋes tema, “Nakoku, tokienyu!”
42008055	Toyaru apese, tonyou atipei, tolimok nai Yesu ŋikekauruunak ainakin iŋes adiokimuj.
42008056	Toumokis ŋikauruunak ka apese nooi, todaun ŋuna elimunete, nai kicik Yesu ikes tema, “Nyilimokis tari ipeituŋanan daŋ ŋuna etiyakinosi.”
42009001	Tonyarau Yesu ŋulutomon ka ŋiarei, inak ikes apedor ka apolou ŋina kiritanaret ŋipyan ka ŋina kitaŋaleununuyet ŋikadyakak.
42009002	Kiyakiya ikes akisera ŋakiro ŋuna ka Apukan ka Akuj ka akitaŋaleunun.
42009003	Tolimok iŋes ikes tema, “Nyitiŋa idiobore ilosete; ebela kori ecwee, akimuj kori ŋisiliŋa; nyitiŋa daŋ ŋilowi ŋiarei.
42009004	Ani ŋinakai ilomarete iyes, kiboyoto a nen tari akoloŋit ŋina irotokinioto.
42009005	Ani ca neni nyikijauniata ŋituŋa iyes, torotokis a nen, totwakis apuwa ŋina a ŋakejen kus nen, kitoodiu neni atemar esecito ikes.”
42009006	Torotokis ikes, kimanimana ŋirerya daadaŋ iseraete Ŋakiro ŋuna Ajokak, nabo kitaŋaleununuyete ŋituŋa daadaŋ.
42009007	Ani iirari erwosit Erode ŋolo arae ekepukan a Galileya ŋakiro ŋuna apotu kitiyakinos, kibiler iŋes nooi, anerae abasi ŋituŋa ŋice, “Yoana Ekebatisan iŋes ayaru!”
42009008	Tolimut ŋice temasi, “Eliya iŋes atakanu,” nabo abasi ŋice, “Epei alokidiŋ ŋikadwarak ŋulu ŋorok iŋes ayaru.”
42009009	Tolimu Erode tema, “Abe bo abu ayoŋ etutubo ŋasigarya akou a Yoana. Ŋae nai ituŋanan ŋini apupi ayoŋ ŋakiro keŋ en?” Kiitan iŋes aanyun Yesu.
42009010	Ani eboŋunete Ŋikiyakia, tolimokis Yesu ŋakiro ŋuna apotu ikes kitiyata. Ya Yesu ikes neni asilon diyete etaun ŋolo anyaritae Betesaida.
42009011	Ani iirari asepic a ŋituŋa atemar alot iŋes inaa, kiwuapak iŋes. Kijau iŋes ikes, tolimok ikes ŋakiro ŋuna ka Apukan ka Akuj, kitaŋaleu ŋulu adyakasi daŋ.
42009012	Ani isyakini akoloŋ adoiyor, potu Ŋikiyakia ŋulutomon ka ŋiarei temasi, “Kimyek ŋituŋa toloto lorerya ka lomanikorin ŋulu eapiyete, toryamut neni perot ka akimuj daŋ, anerae esil akwap na.”
42009013	Nai tolimok Yesu ikes tema, “Inakisi iyes pei ikes idiobore ŋini nyamat.” Temasi ikes, “Eya isua ŋamugati ŋakan ka ŋikolya ŋiarei make, mati ca kikilot isua akigyel akimuj aŋuna a ŋituŋa a lu a daadaŋ.”
42009014	Aapikinit ekimar a ŋikilyok a ŋulu aya nen ŋalipyo ŋakan. Tolimok Yesu ŋikasyomak keŋ tema, “Totyakatyakata ŋituŋa, kisiboikis a ŋatomonikan.”
42009015	Kitiyata nai ikes ikwaŋina alimokinitere, kisiboikis ŋituŋa.
42009016	Tolemu Yesu ŋamugati ŋakan ka ŋikolya ŋiarei, kireo kidiama nakuj, kilipak, tonyilinyili inak ŋikasyomak keŋ, tokorakis ŋituŋa.
42009017	Kimuja daadaŋ kimwoko, ido tocunut ŋikasyomak ŋapiyanunet ŋuna apotu kilelebun ŋaditae ŋatomon ka ŋaarei.
42009018	Acekoloŋit, ilipi Yesu bon, potu ŋikeekasyomak neni keŋ. Kiŋit iŋes ikes tema,
42009019	“Ebasi mono ŋituŋa ŋae ayoŋ?” Toboŋokis ikes temasi, “Yoana Ekebatisan, nai ebasi ŋice irae iyoŋ Eliya, nabo daŋ ŋice ebasi irae iyoŋ epei alokidiŋ ŋikadwarak ŋulu ŋorok ayaru.”
42009020	Kiŋit iŋes ikes tema, “Ibasi bo iyes ŋae ayoŋ?” Toboŋok Petero tema, “Irae iyoŋ Kristo ŋolo ka Akuj.”
42009021	Kicik nai Yesu ikes nyelimokis ŋun idiotuŋanan.
42009022	Kiyatak iŋes erwor keŋ tema, “Itemokino Lokoku a Ituŋanan kisicanae nooi, toŋero ŋikatukok ka ŋisacaradotin ŋulu apolok ka ŋiketatamak a Ŋikisila. Earyo iŋes, nai kelunyar ŋirwa ŋiuni, eyaruni.”
42009023	Tolimok nai iŋes ikes daadaŋ tema, “Ŋinituŋanan ecamit akiwuapakin ayoŋ, itemokino toŋero bon, tosodi toryoŋ ekeemusalaba a ŋinakoloŋit ekewuapak ayoŋ.
42009024	Ituŋanan ŋini ecamit aiun akiyar keŋ, itotwaniyari; nai ŋini itotwaniari akiyar keŋ aŋuna kaŋ, eiuni.
42009025	Alipoida eryamuni ituŋanan, erae keŋata akwap daadaŋ, nai totwania akeekiyar?
42009026	Anerae ŋini irumito ŋileec aŋuna kaŋ ka aŋuna a ŋakaakiro, irumete Lokoku a Ituŋanan daŋ ŋileec aŋuna keŋ ŋina ebunio anapolou a ŋina a Papa ta ŋina a ŋimalaikan a ŋulu ka Akuj.
42009027	Akalimokini ayoŋ iyes kire atemar, eya ne ŋice ŋulu nyiirete atwanare, eriŋa nyeanyuwara Apukan ka Akuj.”
42009028	Kelunyar ŋirwa ŋikanikauni, tolot Yesu lomoru akilip, erukito ka Petero, Yoana ka Yakobo.
42009029	Ani eriŋa Yesu ilipi, kilocokin ereet keŋ ka tokwaŋiata ŋilowi keŋ kya.
42009030	Totakanut ŋikilyok ŋiarei, Moses ka Eliya, kirworikin ka iŋes.
42009031	Kirworo Moses ka Eliya ŋulu atakanunete anakica a ŋina ka Akuj ŋakiro ŋuna ka atwanare a Yesu a ŋina alosi akitiyakin alo Yerusalem.
42009032	Elurasi Petero ka ŋikeerukitos, ani ekienyunete kojokan, kiŋolikis akica ŋina ka apolou keŋ ka ŋikilyok ŋuluarei ŋulu awuasi ka iŋes.
42009033	Ani erotokinete Moses ka Eliya, tema Petero neni a Yesu, “Eketataman, ejok nooi iwon akiboi a nege! Kimyekinae isua odukutu ŋitogoi ŋiuni, epei ŋolo kon, epei ŋolo a Moses ka epei ŋolo ke Eliya.” (Pa ayeni iŋes ŋuna erworo.)
42009034	Ani eriŋa iŋes irworo, bu edou, torapuwa ikes aribo, tobul ikes ŋolopite alomaryata lodou.
42009035	Kirworik etoil alodou tema, “Erae lo Lokoku kaŋ ŋoloseuna; topupo iŋes!”
42009036	Ani iiraryo etoil, arae Yesu bon awuoi a nen. Kililiŋa ŋirukitos a Yesu cek, nyelimokis idiotuŋanan ŋuna apotu ikes kiŋolikis.
42009037	Ani taparacu iwalari, totiyaunos Yesu ka ŋirukitos keŋ ŋuluuni alomoru, tosodi kiryamun ka asepic a ŋituŋa.
42009038	Tocelu ekile anasepic tema, “Eketataman, ekemaimai ayoŋ iyoŋ, bua kare ca toanyu lokoku kaŋ, anerae erae iŋes ikaakoku ŋini donupei!
42009039	Ikamununui ekipye iŋes, kisiworou, kidesak kwap, kirakar, tokuut ŋikurudoi anakituk; nabo torubak eryeba nooi ekaoyan!
42009040	Abu ayoŋ odyek ŋikasyomak kon akiritar ekipye ŋol aneni keŋ, nai abu tokuruwo ikes.”
42009041	Toboŋok Yesu tema, “Okoe ŋipeituŋa nyenupito, nabo eoliyorito. Ikiruki mono ayoŋ ka iyes tari ori ka akadaŋi iyes tari ori?” Kedaun ŋun, tolimok Yesu ekile ŋol tema, “Yau lokoku kon ne.”
42009042	Ani eriŋa edya ebunit, toramak ekipye iŋes kwap kirakar. Kikilyak Yesu ekipye, kitaŋaleu edya, ido inak iŋes neni a papa keŋ.
42009043	Toumokis ŋituŋa daadaŋ aŋuna ka apedor a ŋina ka Akuj.
42009044	“Kiirasi kojokan ŋakiro ŋuna akalimokini ayoŋ iyes! Ipotokinio Lokoku a Ituŋanan nakan a ŋituŋa.”
42009045	Nai pa ayenete ŋikasyomak keŋ apolou a ŋakiro a ŋuna erworo iŋes. Emunonitae aneni kec, ikotere nyeyenuniata; tokuryaketa ikes akiŋit iŋes ŋakiro ŋun.
42009046	Topegakinos ŋikasyomak a Yesu ecamito ayenun ituŋanan ŋini epol nooi alokidiŋ kec.
42009047	Nai ani eripuni Yesu ŋuna atamete ikes, abu toriko ikoku ŋini cici, kitowuo alodiye keŋ,
42009048	tolimok ikes tema, “Ŋinituŋanan ijauni ikoku ŋini cici ŋini ikoni en alokiro kaŋ, ekejauni ayoŋ; a nen ŋini ekejauni ayoŋ, ijaunit tari ŋini ekeyakuunit ayoŋ. Anerae ŋini itiditeuna alokidiŋ kus, iŋes epol nooi.”
42009049	Tolimok Yoana Yesu tema, “Eketataman, eŋolikinitae isua ekile iritanari ŋipyan alokiro kon, kiretakinae isua iŋes, anerae nyerae iŋes epei alokidiŋ yok.”
42009050	Tolimok Yesu Yoana ka ŋikasyomak ŋuluce tema, “Nyiretakis iŋes, anerae ituŋanan daadaŋ ŋini nyikitepegi iyes, erae ŋini kus.”
42009051	Ani eapuunete ŋirwa ŋulu boŋoret Yesu nakuj, abu iŋes totyaku alosit Yerusalem.
42009052	Kiyakiya iŋes ŋituŋa ŋice kiŋaren ŋulu apotu tolomasi lore ece alo Samaria akitemokin ibore daadaŋ aŋuna ka abunore keŋ.
42009053	Nai apotu ŋituŋa a nen towout akijaun Yesu, anerae arae iŋes ekaloton Yerusalem.
42009054	Ani iŋolikinete Yoana ka Yakobo ŋulu arae ŋikasyomak a Yesu ŋakiro ŋun, temasi, “Ekapolon, icamit iyoŋ onyarautu akim anakuj, tomunya ŋituŋa lu a?”
42009055	Nai toboboŋ Yesu kiŋenyak ikes.
42009056	Toloto ikes ecere ŋolo ayai kiŋaren.
42009057	Ani eriŋa ikes eya lorot, tolimok ecekile Yesu tema, “Ekewuapi ayoŋ iyoŋ neni ilosi daadaŋ.”
42009058	Tolimok Yesu iŋes tema, “Eyakatar ŋikweei ŋaduyon, ka eyakatar ŋikyeny ŋakais; nai emam Lokoku a Ituŋanan neni kieŋunet.”
42009059	Tolimok nabo Yesu ecekile tema, “Kiwuapakinae ayoŋ.” Tosodi ŋolo tolimu tema, “Kimyekinae mono olot akinuk papa kaŋ.”
42009060	Toboŋok Yesu iŋes tema, “Kimyek ŋikatwak tonuka ŋikatwak kec. Ape iyoŋ kisera ŋakiro ŋuna ka Apukan ka Akuj.”
42009061	Tolimu nabo ece tema, “Ekewuapi ayoŋ iyoŋ Ekapolon; nai kimyekinae mono olot olimok ŋituŋa kaŋ atemar kidoŋo robo ejok.”
42009062	Tolimok Yesu iŋes tema, “Ituŋanan daadaŋ ŋini ani ketikaki ŋakeekan lomeleku, torubak nabo iŋoliyanari kaku, nyitemokino aŋuna ka Apukan ka Akuj.”
42010001	Ekaku a ŋakiro a ŋun, toseu Ekapolon ŋicetuŋa ŋulu arae ŋatomonikanikaarei ka ŋiarei; kiyakiya a ŋiarerei kiŋareno lorerya ka nakwapin daadaŋ ŋuna eitanit iŋes akidol.
42010002	Tolimok iŋes ikes tema, “Elal akilem, nai ekudyoko ŋikalemak. Aŋun, kilipa elope ŋolo ka akilem kiyakiya ŋikalemak ŋulu alalak nakilem keŋ.
42010003	Toloto toyenete atemar, ekeyakiyarit ayoŋ iyes nakwapin ikwa ŋamesekin, ŋuna eya kidiŋ ŋipeei.
42010004	Nyitiŋa ecwee a ŋisiliŋa, kori ŋolo ilipanarotor, kori ŋamuk, nyicanican apaki akimal ŋituŋa.
42010005	Ŋinakai daadaŋ ilomarete iyes temasi mono, ‘Toyai ekisil lore lo.’
42010006	Ani keyai ituŋanan ŋini emina ekisil lore ŋol, idoŋi ekisil ŋol neni keŋ; ani kemam, nyidoŋi ekisil ŋol nen, nai eboŋuni neni kus.
42010007	Kiboikinos kai ŋina tomata ka kimuja ibore daadaŋ ŋini ikiinio, anerae itemokino eketiyan eropyo. Nyirimito ka nyitubonorosi anakais a ŋituŋa.
42010008	Ŋolore daadaŋ ilomarete iyes ikijaun, kimuja akimuj daadaŋ ŋina ikiinakinio.
42010009	Kitaŋaleununutu ŋikadyakak a nen, tolimokisi ŋituŋa temasi, ‘Aapuu Apukan ka Akuj neni kus.’
42010010	Nai ŋolotaun ilomarete iyes, ido nyikijaun, torotokisi ibasi,
42010011	‘Tari apuwa ŋina alotaun kus ŋina etapunito ŋakejen kosi, ikitwakini isua neni kus. Nai toyenete atemar aapuu Apukan ka Akuj!’
42010012	Akalimokini ayoŋ iyes kire atemar, isyoni Akuj nooi ŋituŋa a Sodoma Akoloŋit ŋina ka atubokino akilo ŋituŋa ŋulu ke etaun a ŋol!
42010013	“Ekaŋ iyoŋ Korasin! Ekaŋ iyoŋ Betesaida! Anerae kerae koloŋ kitiyatetei ŋakujuwuanisya ŋuna etiyakin aneni kus alo Tiro ka Sidon, kekiito ikes koloŋ sek, tonapa ŋilowi ŋulu koris, ido kiwosakinos ekuron, kitoodiuniata atemar akiwua ikes ŋasecisya!
42010014	Isyoni Akuj nooi ŋituŋa ŋulu a Tiro ka ŋulu a Sidon Akoloŋit ŋina ka atubokino akilo iyes.
42010015	Ani bo iyoŋ Kaperenaum! Icamit iyoŋ akitopolooro kon todol nakuj a? Ikilemaryo iyoŋ anakwap, ikimasar nakibois ŋina a ŋikatwak!”
42010016	Tolimok Yesu ŋikeekasyomak tema, “Ituŋanan daadaŋ ŋini ikiirari iyes, ekeira tari ayoŋ; ituŋanan daadaŋ ŋini ikiŋeri iyes, akaŋer tari ayoŋ; ŋini akaŋer ayoŋ, aŋer tari ŋini ekeyakuunit ayoŋ.”
42010017	Toboŋut ŋulu tomonikanikaarei ka ŋiarei elakara nooi temasi, “Ekapolon, aponi isua toreunae tari ŋipyan alokiro kon!”
42010018	Tema iŋes ebe, “Eŋolikinit ayoŋ Satan ecakun anakuj ikoni akimilyaunet.
42010019	Topupokisi! Akainak ayoŋ iyes apedor daadaŋ ŋina reunet ŋimuno ka ŋitwania ta areun apedor daadaŋ ŋina a ŋolo Aronon; emam ibore ŋini ikiwani iyes.
42010020	Nai nyilakarosi aŋuna ireuniata iyes ŋipyan, nai itemokino iyes tolakara aŋuna igiritere ŋikusirorwa nakuj.”
42010021	Esaa ŋolopei kilelebun Etau ŋolo Asegan neni a Yesu, tolelyan iŋes nooi, tolimu tema, “Alakara ayoŋ neni kon, Papa, Ekapolon ŋolo anakuj ka nakwap, anerae ibu iyoŋ kiwua ŋakiro nu aneni a ŋikaosok ka ŋipiiryanotin; nai kisileereu neni a ŋidwe a ŋulu cicik. Ee, Papa, itiyak iyoŋ ŋun daadaŋ ikwaŋina icamitor iyoŋ elope.
42010022	“Akainaki ayoŋ Papa kaŋ ŋiboro daadaŋ. Emam ituŋanan ŋini eyeni atemar Lokoku iŋes iŋae, mati Papa; nabo emam ŋini eyeni atemar Papa iŋes iŋae, mati Lokoku ka ŋulu daadaŋ ecamit Lokoku akiteyenun Papa keŋ neni kec.”
42010023	Tolimok nai Yesu ŋikasyomak keŋ make tema, “Erereŋ ŋituŋa ŋulu iteete ŋuna iteete iyes!
42010024	Anerae akalimokini ayoŋ iyes kire atemar, acamito koloŋ ŋikadwarak ka ŋikepukak ŋulu alalak akiŋolikin ŋuna iŋolikis iyes, nai apotu nyiŋolikis; nabo acamito akiirar ŋuna iirasi iyes, nai apotu nyiirasi.”
42010025	Tosodi tonyou eketataman a Ŋikisila, kikatak Yesu tema, “Eketataman, nyo itemokino ayoŋ etiya, ikotere oryamunia akiyar ŋina nyedaun?”
42010026	Kiŋit Yesu iŋes tema, “Nyo bo igiritae Lokisila? Anukiro isyom iyoŋ alokitaabo a ŋol?”
42010027	Toboŋok iŋes tema, “Tomina Akuj Ekapolon kon a ekonitau a daadaŋ ka akonikiyar a daadaŋ ka akonigogoŋu a daadaŋ ta ŋatameta kon a daadaŋ; nabo tomina ekonikidunyet, ikwaŋina iminar iyoŋ akonikuwan.”
42010028	Toboŋok Yesu iŋes tema, “Ilimu iyoŋ ŋuna iyookino, kitiya ŋun, ido toyar.”
42010029	Nai ikwapei acamitor iŋes akitojoka, abu iŋes kiŋit Yesu tema, “Ŋae erae ekaakidunyet?”
42010030	Toboŋok Yesu iŋes tema, “Ayai ekile ece ŋolo anyouni alo Yerusalem totiyaar Yeriko. Kituumikis ŋikokolak iŋes alorot, kikamut, kibuŋata, tolaca daŋ, toesikis iŋes eperi irakara.
42010031	Kitoru esacaradoti lorot ŋol, kiŋolik ekile ŋol eperi, tosep kitor iwace.
42010032	Bu Elepeit daŋ kitoru nen; ani kiŋolik ekile ŋol eperi, tosep kitor iwace.
42010033	Nai ani ebuni Esamaritanoit emeta erot ŋolopei ŋol, todolu neni ayai ekile ŋol, kiŋolik eperi, kisyoni iŋes nooi.
42010034	Kidunya iŋes lokile, kimad ka toen ŋakeejemei. Todakak nai iŋes losigirya keŋ, ya lore ece kimuke iŋes aina.
42010035	Ani iwalari akwap, tolemu iŋes ŋidinari ŋiarei, inak elope ere tema, ‘Kiuryakinae ekile lo; ani aboŋuni ayoŋ, akatacakini iyoŋ ibore daadaŋ ŋini isitiya iyoŋ aŋuna keŋ.’ ”
42010036	Kiŋit Yesu iŋes tema, “Ŋae alotuŋa a ŋul itami iyoŋ atemar abu toruwor ekidunyet a ekile a ŋolo apotu ŋikokolak kidica alorot?”
42010037	Toboŋok iŋes tema, “Erae ŋolo abu kisyoni iŋes.” Tolimok Yesu iŋes tema, “Ape iyoŋ daŋ, kitiya ikwaŋinapei.”
42010038	Ani elosete Yesu ka ŋikeekasyomak, kitoro lore ece ŋolo ejaunia ikes aberu ŋina anyaritae Marita.
42010039	Ayai nakaato keŋ a Marita ŋina anyaritae Maria, ŋina abu kiboikin nakejen a Yesu akipup ŋakiro ŋuna etatami iŋes.
42010040	Etumorit Marita etic ŋolo eidar iŋes; tosodi tolot neni eboiyo Yesu, kiŋit iŋes tema, “Ekapolon, nyikironikinit iyoŋ neni ekemyekinitor ayoŋ nakaato kaŋ etiyae etic bon a? Tolimok iyoŋ iŋes bu ekeŋarak ayoŋ!”
42010041	Tolimok Yesu iŋes tema, “Marita, Marita! Iyaloloŋi iyoŋ ka ituupa ŋakiro ŋuna alalak akidiŋ;
42010042	nai ipeibore bon epol. Aseu Maria ibore ŋini ajokan ŋini nyelemaryo aneni keŋ!”
42011001	Apeikoloŋit kilip Yesu aiwace. Ani irikakini, abu epei alokidiŋ ŋikasyomak keŋ, tolimok iŋes tema, “Ekapolon, kitatamae isua akilip, ikwaŋina koloŋ etatamya Yoana ŋikasyomak keŋ.”
42011002	Tolimok Yesu ikes tema, “Ani ilipete temasi: ‘Papa, ekonikiro tokeritetei; akonipukan bu.
42011003	Inakinae isua a ŋinakoloŋit akosikimuj ŋina a jwi jwi.
42011004	Kisyoni isua ŋakosisecisya, anerae isyoniyeneneo isua ŋulu eseceneneete aneni kosi. Nyikiya isua nakitemyet.’ ”
42011005	Tosodi tolimok Yesu ŋikeekasyomak tema, “Eyai mono iyes ipei ŋini elosi neni alokone keŋ nakwaare, ido tolimok iŋes tema, ‘Ekone, inakinae ayoŋ ŋamugati ŋauni, anerae
42011006	abu lokone kaŋ ŋolo erae ekaloton, nai emam ayoŋ akimuj ŋina ainakini iŋes.’
42011007	Toboŋok nai lokone keŋ alotooma kai tema, ‘Nyikican ayoŋ! Agol takae ayoŋ ekek, ikijotoor ayoŋ ka ŋikaadwe, emam tokona epite ŋolo anyounio ayoŋ okoinak iyoŋ idiobore.’
42011008	Kire akalimokini ayoŋ iyoŋ atemar, tari pa kekienyu iŋes ainakin iŋes ŋamugati aŋuna ka akoneo keŋ, nai enyouni iŋes ainakin iŋes ibore daadaŋ ŋini iitanit aŋuna nyitimyo iŋes arubakin anyarit iŋes.
42011009	“Aŋun, akalimokini ayoŋ iyes atemar, kiŋita, ikiinakinio; kiwara, iryamunete; kikoŋikoŋo, ikiŋaaryo.
42011010	Anerae ŋinituŋanan iŋita, einakinio; ŋini iwarit, eryamuni; ka ŋini ikoŋikoŋi, eŋaaryo.
42011011	Eyai alokidiŋ kus papa ŋolo ani iŋita ikoku keŋ ekolya, inak iŋes emun a?
42011012	Kori ani iŋita abeeye, inak iŋes ekiitwan a?
42011013	Kipedorete nai iyes ŋulu iroko ainakin ŋidwe kus ibore ŋini ajokan, nyepedori nai Papa kus ŋolo anakuj ŋolo ejok nooi akilo iyes ainakin Etau ŋolo Asegan neni a ŋulu iŋitasi a?”
42011014	Apeikoloŋit kirita Yesu ekipye ŋolo pa apedori erwor. Ani kirita, togeu ekile ŋolo pa erworo erwor; toumokis ŋasepico a ŋituŋa ŋakiro ŋun.
42011015	Tosodo ŋice temasi, “Erae Belesebul ŋolo epolokinit ŋipyan einakinit iŋes apedor ŋina kiritanaret ŋipyan.”
42011016	Ewarito ŋice alokun iŋes; kiŋita iŋes akitiyakin adiokujuwuanut, toyenuniata ikes atemar ebunit iŋes aneni ka Akuj.
42011017	Nai ayeni Yesu ŋuna atamete ikes, aŋun tolimok ikes tema, “Akwap ŋina etyakatyakatar ŋituŋa, tojiyete make, inyasun; ani ketyakatyaka ŋituŋa ŋulu ke epeire, ielarosi ikes.
42011018	Ani ketyakatyaka apukan a Satan tojiyoto ŋajorei keŋ make, erubakini nai ekeebuku eyai ikwa ai? Ibasi iyes eritanari ayoŋ ŋipyan ka apedor a ŋina aryamunit aneni a Belesebul.
42011019	Ani keritanari ayoŋ ŋipyan alokiro a Belesebul, lokiro a ŋae bo iritanaryata ŋikewuapak kus? Aŋun, ikes nai rwanu eruworosi ŋikatubok ŋakiro kus.
42011020	Nai ani keritanari ayoŋ ŋipyan ka apedor a ŋina ka Akuj, akeepolou iŋes atemar abu Apukan ka Akuj neni kus.
42011021	“Ani eyai ekile ŋolo egogoŋ lore keŋ, totiŋite ŋiboro keŋ daadaŋ ŋulu jiyet, emam ibore elemari ŋiboro keŋ.
42011022	Ani bo ca nai kebu ece ŋolo iloit iŋes, edemari iŋes ŋiboro daadaŋ ŋulu jiyet ŋulu sek aruunitor iŋes, totyakatyaka ŋikeeboro.
42011023	“Ituŋanan ŋini nyeyai lowae kaŋ, akaŋerit ayoŋ; nabo ituŋanan ŋini nyekeŋarakinit ayoŋ akicun, ielieli.”
42011024	“Ani elomari ekipye anituŋanan elosi nariet kitor neni emam ŋakipi, iwarit neni kieŋunet, nai nyeryamu. Ani keŋopiki iŋes neni kieŋunet, etemari, ‘Aboŋori kai ŋinapei ŋoon ayai!’
42011025	A nen, eboŋori iŋes toryamu akai ŋin ejok, epyaaritae.
42011026	Ido tolot, toriku ŋipyan ŋice ŋikanikaarei ŋulu eroko nooi akilo iŋes, potu nai kiboikinos. Ekaku, emunaar ituŋanan ŋin nooi adepar neni sek ekoni.”
42011027	Ani kelimu Yesu ŋun, kikeu aberu anasepic a ŋituŋa etoil, tolimok Yesu tema, “Erereŋ nooi aberu ŋina koloŋ kikidouni iyoŋ ka ikitanak!”
42011028	Tolimok Yesu iŋes tema, “Kire iyookino, nai erereŋ nooi ŋulu iirarete ŋakiro ŋuna ka Akuj, ido kiwuapa!”
42011029	Ani esutunete ŋituŋa neni ayai Yesu, tolimok iŋes ikes tema, “Okoe, eroko ŋituŋa ka anyamet a na nooi! Iitanito ikes akitoodikinet, nai emam akitoodikinet ŋina einakinio ikes, mati ŋina a Yona ke ekadwaran.
42011030	Ikwaŋinapei koloŋ araakar ekadwaran Yona akitoodikinet lotuŋa ŋulu alo Ninepe, eruwor Lokoku a Ituŋanan daŋ akitoodikinet lotuŋa ŋulu ka anyamet a na.
42011031	Akoloŋit ŋina ka atubokino, enyouni akepukan ŋina ka akwap a ŋina a Ceba akitub ŋakiro ŋuna ka anyamet a na; anerae abu iŋes koloŋ tolot erot ŋolo aoyan nooi, ebunit akiirar ŋakitatameta ŋuna ka aosou a Solomon a ŋolo arae erwosit; nai akalimokini ayoŋ iyes atemar, eyai nege ŋini epol akilo tari Solomon.
42011032	Akoloŋit ŋina ka atubokino, enyounete ŋituŋa ŋulu a Ninepe akitub ŋakiro ŋuna ka anyamet a na; anerae apotu ikes tokiwa ŋasecisya iirarete alimonokin ŋina a Yona; nai akalimokini ayoŋ iyes atemar, eyai nege ŋini epol akilo tari Yona!
42011033	“Emam ituŋanan ŋini inokakini etaa, ido kiwua, kori tobuburik atuba; nai iwuakinio neni ikeuna, ikotere kiteoto ŋituŋa ŋulu elomarete kai.
42011034	Erae akoŋu etaa anakuwan kon; ani kejok akoŋu kon, eyai akuwan kon daŋ daadaŋ nakica; nai ani kerono akoŋu kon, eyai akuwan kon daŋ daadaŋ nakiryonut.
42011035	Tocoik nyeruwor akica ŋina eyai tooma kon akiryonut.
42011036	Aŋun, ani keyai akuwan kon daadaŋ nakica, tomam akiryonut ŋina eyai tari edit, ecauni ibore daadaŋ ikwa etaa ŋolo ecai aneni kon.”
42011037	Ani eriŋa Yesu irworo, tonyara Eparisayot iŋes akimuj kaapei ka iŋes; toloma nai iŋes kiboikin kimuj.
42011038	Toumok Eparisayot iŋolikini Yesu imuji nyilotara ŋakan.
42011039	Tolimok Yesu iŋes tema, “Itesegete iyes Ŋiparisayon ekopo kus ka asaani kus kiŋa bon, nai ileleba tooma kus ademon ka aronis.
42011040	Ŋibaŋaanotin! Meere mono Akuj ŋina asubi kiŋa, asubi tooma daŋ a?
42011041	Nai inakisi ŋiboro ŋulu eya tooma kus lokulyak, ikotere tosegyar ibore daadaŋ aneni kus.
42011042	“Ekaŋ iyes Ŋiparisayon! Ilemyanakinete iyes Akuj alemikinet apei anatomon a ŋikito a ŋulu itoboboete akimuj, nai ijamakinito iyes ŋakiro ŋuna iriyan ŋuna ka Akuj ka amina keŋ. Itemokino iyes akitiya nu tomam ajamakinit ŋunace.
42011043	“Ekaŋ iyes Ŋiparisayon! Iminasi iyes akiboyonokin lokicoloŋo ŋulu ajokak alosinagogae ka akimalao alomaketa ikitopolooritae.
42011044	Ekaŋ iyes! Ikote iyes ŋalyalin ŋuna nyileereete, ŋuna icakacakaete ŋituŋa pa eyenete.”
42011045	Abu epei a ŋiketatamak a Ŋikisila, tolimok iŋes tema, “Eketataman, ikimor iyoŋ isua daŋ alorwor kon!”
42011046	Tolimok Yesu ikes tema, “Ekaŋ iyes daŋ ŋiketatamak a Ŋikisila! Iyes ŋulu isiwuokito ŋuluce ŋigogoso ŋulu apotyok ŋulu etyono adakun, nai nyicamito bo iyes ŋilopeyek akitap ŋigogoso ŋul tari a ekimoin ke epei.
42011047	Ekaŋ iyes! Anerae idukete iyes ŋalyalin ŋuna a ŋikadwarak a ŋulu aarete atapapaa kus.
42011048	Aŋun, isuudato iyes ka icamunito ŋuna apotu atapapaa kus kitiyata, anerae aarete ikes ŋikadwarak, tosodo iyes toduko ŋalyalin kec.
42011049	Iŋes nai ebaakar aosou ŋina ka Akuj ebe, ‘Eyakiyari ŋikadwarak kaŋ ka ŋikiyakia neni kec, earete ikes ŋice, kitidiŋa ŋice.’
42011050	Nai isicanio ŋituŋa ŋulu ka anyamet a na aŋuna a ŋaokot a ŋikadwarak ŋinapei anakisyakinet akwap,
42011051	ameun anaokot a ŋuna ka Abel tari naokot a Sakariya a ŋolo aarakinio kidiŋ Namuroet ŋina icunyere ekinyate ka akibois ŋina emyekinitae aŋuna ka Akuj. Ee, kire akalimokini ayoŋ iyes atemar, isicanio ŋituŋa ŋulu ka anyamet a na aŋuna kec a daadaŋ!
42011052	“Ekaŋ iyes ŋiketatamak a Ŋikisila! Iwua iyes ekipuŋguwo ŋolo eŋae akai ŋina eyai aosou; tari iyes ŋilopeyek nyelomara, nabo iretakis iyes tari ŋulu acamito alomar!”
42011053	Ani erotokini Yesu a nen, tolomakis ŋiketatamak a Ŋikisila ka Ŋiparisayon akisirwor iŋes neni aronon nooi ka akiŋitiŋit iŋes ŋakiro ŋuna alalak nooi.
42011054	Alokito ikes iŋes ecamito aripun, keya ŋakiro ŋuna aronok ŋuna epedori iŋes alimun.
42012001	Tocunakinos ŋituŋa ŋalipyo ŋuna alalak nooi neni a Yesu, kidiŋidiŋakinos, kicakacakas. Tolimok Yesu ŋikeekasyomak apaki ŋin tema, “Tocoito ŋakinyalet ŋuna a Ŋiparisayon, ŋuna erae ŋisoswae.
42012002	Emam ibore ŋini erapitae ŋini nyisileereunio ka ŋini imunonitae ŋini nyeyenunio.
42012003	Daadaŋ ŋuna ilimut iyes anakiryonut, iiraryo anakica; nabo ŋuna iŋaiŋaut iyes togwolito ŋikekya a ŋakais, ikeunio alokiŋa.
42012004	“Ŋikaakonei, akalimokini ayoŋ iyes atemar, nyikerito ŋulu earete akuwan bon, nai tomam ibore ŋini aronon ice ŋini epedorete ikes akitiyakin ekaku.
42012005	Eketoodikini ayoŋ iyes ŋini itemokino tokerito; tokerito Akuj ŋina epedori akiar, nabo eyakar iŋes apedor ŋina cakakinet tooma nakim ŋina nyeduŋe. Akalimokini ayoŋ iyes kire atemar, tokerito iŋes!
42012006	“Nyegyelyo atasurui ŋikan a ŋikapun a ŋiarei a? Nai emam tari ipei alokidiŋ kec ŋini imuryakin aneni ka Akuj.
42012007	Tari ŋitim ŋulu anakyes kus imaritae daadaŋ. Nai nyikuryanito, anerae epol etyae kus nooi akilo ŋolo atasurui.
42012008	“Akalimokini ayoŋ iyes atemar, ŋinituŋanan akalimori ayoŋ alokiŋaren ŋituŋa, elimori Lokoku a Ituŋanan daŋ iŋes alokiŋaren ŋimalaikan ŋulu ka Akuj.
42012009	Ŋini akaŋeri ayoŋ alokiŋaren ŋituŋa, eŋeryo iŋes daŋ alokiŋaren ŋimalaikan ŋulu ka Akuj.
42012010	“Ituŋanan daadaŋ ŋini elimuni akirot itoroniyarit Lokoku a Ituŋanan, isyoniyo; nai ŋini iyanyi Etau ŋolo Asegan, nyisyoniyo jik.
42012011	“Ani ikiyaunete ikes iyes losinagogae kori kiŋaren ŋikepukak kec, nyitemokino iyes kiyaloloŋo ŋuna iboŋokinete kori ŋuna ilimunete;
42012012	anerae Etau ŋolo Asegan iŋes ebuni akitatam iyes ŋuna itemokino tolimut apaki ŋin.”
42012013	Abu ituŋanan anasepic a ŋituŋa, tolimok Yesu tema, “Eketataman, tolimok lokaato kaŋ okotyakak ayoŋ ebari ŋolo koloŋ ikiesikinia papa kosi isua.”
42012014	Toboŋok Yesu iŋes tema, “Ekile, ŋae akainakini ayoŋ apedor ŋina tubet kori ŋina atyakatyakaa ebari kus?”
42012015	Tolimok iŋes ŋituŋa daadaŋ tema, “Tocoikisi, kiyokito ŋawat kus anarorokanut a daadaŋ, anerae meere ebari itopoloe akiyar a ituŋanan.”
42012016	Tolimok nai Yesu ikes akitadapet na tema, “Ayai ekabaran ŋolo ayakar emanikor ŋolo akoneene tobwaŋ akimuj ŋina alalan.
42012017	Kisyak iŋes akitam tema, ‘Emam ayoŋ edula ŋolo apolon ŋolo ewuakini akaakimuj daadaŋ. Ekokini mono ai?’
42012018	Totamu nai iŋes tema, ‘Aanyu ayoŋ ŋuna etiyakini: eelari ŋikaadulae, oyeu ŋulu apolok ŋulu itemokin ŋikaamomwa ka ŋiboro ŋuluce daadaŋ.
42012019	Ani erikakini otema alotau kaŋ, ee roca ekaatau! Iyakar tokona iyoŋ ibore ŋini ajokan daadaŋ ŋini ikiteyari iyoŋ ŋikaru ŋulu alalak. Kiboikin jik kieŋa, kimuj, tomat ka kileile!’
42012020	Nai tolimok Akuj iŋes tema, ‘Iyoŋ ebaŋaanot! Lolo nakwaare iitanio akiyar kon; ŋae irumi ŋiboro daadaŋ ŋulu icunit iyoŋ aŋuna ka akonikiyar?’ ”
42012021	Toŋetak Yesu erwor keŋ tema, “Ikote nen ŋulu etukete ebari kec kituruwosi ŋolo a ŋawat kec make, nai tomam nyebarito alokiŋaren Akuj.”
42012022	Tolimok Yesu ŋikeekasyomak tema, “Aŋun, akalimokini ayoŋ iyes atemar, nyiyaloloŋete aŋuna ka akimuj a ŋina iitanito iyes ayarya, kori aŋuna a ŋilowi a ŋulu iitanito a ŋulu napan.
42012023	Anerae iloit akiyar tari akimuj, nabo iloit akuwan tari ŋilowi.
42012024	Kiŋolikisi iyes ŋikurukwa: nyeete ikes ŋikinyom kori nyelemete; emam ikes ŋidulae kori ŋatukito; nai Akuj alope itani ikes! Epol etyae kus nooi akilo ŋolo a ŋikyeny!
42012025	Ŋae alokidiŋ kus alotooma akiyaloloŋ epedori akitedepakin akeekiyar ŋirwa ŋulu sek etubunitoe?
42012026	Ani pa kipedorete iyes asubakin ŋakiro ŋuna epataka ŋun, nyo iŋuruŋuratar iyes kan ŋuluceboro?
42012027	Kiŋolikisi epite ŋolo erupyata ŋatur ka epolooto anariet: emam nyedonyete ikes kori nyesonyete ŋilowi. Nai akalimokini ayoŋ iyes atemar, tari erwosit Solomon ŋolo asirit nooi, amamukar ŋilowi ŋulu ebusak ŋulu ikote ŋatur ŋun.
42012028	Akuj iŋes itanapi ŋinya – ŋinya ŋulu elibito tokona, nai ani moi kicunyae. Etya nai ekitanape ŋolo ikitanapya iŋes iyes ai? Okoe iyes ŋituŋa ŋulu edit anupit!
42012029	“Nyiyaloloŋete tokona ibasi, ‘Okoe, nyo ikinyami kori nyo ikimasi?’
42012030	(Anerae ŋibukui ŋulu nyerae ŋulu a Ŋiyudayan ikes nyelakakinete akiwarit ŋiboro lugu daadaŋ.) Eyeni Papa kus atemar iitanito iyes ŋiboro lu daadaŋ.
42012031	Nai kiwara mono Apukan keŋ, ikiinakini iŋes iyes ŋiboro ŋul daadaŋ ilapara.
42012032	“Nyikuryaketa iyes erae kikudyoko daŋ! Anerae iwarit Papa kus ainakin iyes Apukan keŋ.
42012033	Togyelasi ŋikusiboro daadaŋ, inakis ŋisiliŋa lokulyak. Kitiyautu ŋicweei ŋulu emam nyenyamunosi. Kiwuaa ekusibari anakuj, aneni nyediteunia tari iwadio cici, anerae emam ekokolan eapiyari nen, nabo emam esipiran ŋolo inyasuni iŋes.
42012034	Anerae neni eyai ebari kon, iŋes eyai etau kon daŋ.
42012035	“Tonyikito ŋikusilowi ejok, tonokete ŋikusitaae.
42012036	Kikote ŋiketiyak ŋulu idarito ekecekapolon eboŋuni alokiitanu. Ani eboŋuni iŋes, ikoŋikoŋokini ekek, toŋaasi ikes atipei.
42012037	Erereŋ nooi ŋiketiyak ŋulu erukauni ekapolon kec ekienyete apaki ŋina eboŋunio iŋes. Akalimokini ayoŋ iyes kire atemar, enyiki iŋes ŋilowi keŋ, kisiboik ikes tokorak akimuj.
42012038	Erereŋ ikes nooi ŋina erukaunere ekienyete, tari kedolu iŋes kidiŋ akuwar kori iwali akwap!
42012039	Toyenete nabo atemar kerae toyeni elope ere esaa ŋolo edolunio ekokolan, kekienyit iŋes, ikotere nyebwaŋi akai keŋ.
42012040	Iyes daŋ totenito, anerae ebuni Lokoku a Ituŋanan apaki ŋina nyiyenete iyes.”
42012041	Kiŋit Petero Yesu tema, “Ekapolon, isua make ilimunitor iyoŋ akitadapet na kori ŋituŋa daadaŋ?”
42012042	Toboŋok Yesu tema, “Ŋae bo erae eketiyan ŋolo aoson ŋolo kikinyoma, ŋolo iwuakini ekapolon toruwor ekapolokiniton ŋolo a ŋiketiyak keŋ, tokoranakini ikes akimuj apaki ŋina ecamitere?
42012043	Erereŋ eketiyan ŋolo ŋina ebunio ekeekapolon, toryamu iŋes itiyae ikoŋina!
42012044	Akalimokini ayoŋ iyes kire atemar, iwuakini ekapolon iŋes topolok ebari keŋ daadaŋ.
42012045	Nai ani ketema eketiyan ŋol alotau keŋ, ‘Adid ekapolon kaŋ abunore,’ elomakini akibuŋa ŋiketiyak ŋuluce, ŋaberu ka ŋikilyok, nabo imuji, tomat tomerakin;
42012046	eboŋuni ekapolon ke eketiyan a ŋol akoloŋit ŋina nyetamunitor iŋes ka esaa ŋolo nyeyeni iŋes. Isicani ekapolon ŋol iŋes nooi, kikwaanikinos ka ŋulu nyerae ŋikanupak.
42012047	“Aŋun, eketiyan ŋolo eyeni ŋuna ecamit ekapolon keŋ, nai kiboikin pa etenit kitiya ŋun, ibuŋao nooi.
42012048	Nai ŋolo itiyae ŋuna aronok pa eyeni ŋuna ecamit ekapolon keŋ, ibuŋae ekapolon keŋ iŋes iwadio. Ituŋanan daadaŋ ŋini einakinitae ibore ŋini alalan, iitanio ŋini alalan aneni keŋ ka ŋini icikakinito ŋituŋa ŋiboro ŋulu alalak, iitanio aneni keŋ ŋulu alalak adepar.
42012049	“Abunit ayoŋ ayaun akim nakwap, okoe kerae toris tokona kerirau!
42012050	Eyai akibatisao ŋina itemokino ayoŋ oryamu, nai akaryebete ayoŋ ŋakiro ŋun etau tari neni irikakinotor!
42012051	Itamete iyes atemar abunit ayoŋ ayaun ekisil nakwap a? Mam. Akalimokini ayoŋ iyes atemar, ayaunit ayoŋ atyakatyaka.
42012052	Ameun tokona, ani keyakasi ŋituŋa ŋikan ŋulu ke epeikal, eremokin ŋiuni ŋiarei, nabo eremokin ŋiarei ŋiuni.
42012053	Eyakaun atyakatyaka eremokin papa ka lokoku keŋ ka eremokin lokoku daŋ ka papa keŋ; eremokin nabo toto ka nakoku keŋ, nakoku daŋ eremokin ka toto keŋ, nabo eremokin tata ka ateran keŋ ka eremokin ateran daŋ ka tata keŋ.”
42012054	Tolimok nabo Yesu asepic a ŋituŋa tema, “Ani iŋolikinete iyes edou ebuni alo To, itemasi atipei aapuu akiru akilim, ido kilim kire.
42012055	Ani ekutuni ekuwuam anakan a ŋina alo Kwap, itemasi iyes emwanuni akoloŋ nooi, ido tomwanu kire.
42012056	Iyes ŋikaŋisoswae! Iŋolikinete iyes epite ŋolo eyakatar akwap ka adis, ido toyenut apolou kec; nyo bo pa iyenuniata iyes apolou ŋina a ŋirwa a lu?
42012057	“Inyoni pa itubunioto iyes ŋilopeyek ŋuna iyookino iyes kitiyata?
42012058	Ani ikisitakini iyoŋ ituŋanan itoriko neni etubere ŋakiro, kirworiutu kisila eriŋa nyedolo neni ikitubokinere. Ani pa kitiya iyoŋ ŋun, ikirikori iŋes iyoŋ lokatubon, ido itorikok ekatubon ŋasigarya ŋuna ikiwuakinete iyoŋ mabus.
42012059	Akalimokini ayoŋ iyoŋ atemar, nyilomuni iyoŋ a nen jik, mati kitac amica kon daadaŋ tari nikaput.”
42013001	Apaki ŋin, aya nen ŋituŋa ŋulu alimokinete Yesu epite ŋolo aarya Pilato ŋituŋa ŋulu a Galileya eriŋa emurosi neni ka Akuj.
42013002	Tolimok Yesu ikes tema, “Itamete iyes atemar kesecaka nooi ŋituŋa ŋulu a Galileya ŋul akilo Ŋigalileyan ŋuluce aŋuna aryamuniata ikes ŋican ŋul a?
42013003	Nyikote neni! Nai akalimokini ayoŋ iyes atemar, ani pa kikiwa iyes ŋasecisya kus, itwakete iyes daŋ ikwa ikes.
42013004	Ani bo ŋituŋa ŋulutomon ka ŋikanikauni ŋulu aritakin arwatata toar alo Siloam? Itamete iyes itoodiunito ŋun atemar kesecaka ikes nooi akilo ŋituŋa daadaŋ alo Yerusalem a?
42013005	Nyikote neni! Nai akalimokini ayoŋ iyes atemar, ani pa kikiwa iyes ŋasecisya kus, itwakete iyes daŋ ikwa ikes.”
42013006	Tolimok nai Yesu ikes akitadapet tema, “Kedupit ekile ebobore lomanikor keŋ. Abu iŋes toroiya ŋaboboryo keraunito alobobore a ŋol, nai nyeryamu tari apei.
42013007	Aŋun, tolimok iŋes eketen ŋolo ke ebobore tema, ‘Kiira tokona, adol ŋikaru ŋiuni abuneene ayoŋ nege aroiun ŋadiboboryo, nai nyeryamuna tari apei. Toyepa! Kaanukiro ewuar iŋes analup koŋin?’
42013008	Toboŋok eketiyan ŋolo ke emanikor tema, ‘Ekapolon, kimyek mono ekaru lo bon, aboki ayoŋ akipany natorom keŋ, ido obukok ŋasike.
42013009	Acepaki erauni ŋaraito ekaru ŋolo moi. Ani kemam, toyepa nai iyoŋ iŋes.’ ”
42013010	Apeikoloŋit ŋina a Sabato kitatam Yesu ŋituŋa alosinagoga.
42013011	Ayai aberu ŋina ayakar ekipye ŋolo etoŋwalit iŋes ŋikaru ŋitomon ka ŋikanikauni. Akudokina iŋes pa apedori akitenar.
42013012	Ani iŋolikini Yesu iŋes, bu tonyara iŋes tema, “Aberu, ikilacakin iyoŋ anadyak kon!”
42013013	Kidokok Yesu ŋakan kidiama keŋ, torikin iŋes atipei tojokyar, kisyak akipuro Akuj.
42013014	Nai abu ekapolon ŋolo ke esinagoga toŋo aŋuna etaŋaleunio Yesu aberu akoloŋit ŋina a Sabato, ido tolimok ŋituŋa tema, “Eya ŋirwa ŋikanikapei ŋulu itemokino kitiyaata etic; itemokino aponare akitaŋaleuno ŋirwa ŋul, meere akoloŋit ŋina a Sabato!”
42013015	Tolimok Ekapolon iŋes tema, “Iyes ŋikaŋisoswae! Nyelacanakini idiotuŋanan alokidiŋ kus ekeemoŋ kori ekeesigirya ananok, ido tomia nakipi akoloŋit ŋina a Sabato a?
42013016	Eyai tokona ne aberu ŋina erae akanateker a ŋina ka Aburaam, ŋina aenit Satan ŋikaru ŋitomon ka ŋikanikauni, emam nai nyitemokino alacakin iŋes akoloŋit ŋina a Sabato a?”
42013017	Ani elimuni Yesu ŋun, kiruma ŋikeemoi daadaŋ ŋileec. Nai alakara asepic daadaŋ, anerae ajokak ŋakiro ŋuna etiyae Yesu.
42013018	Kiŋit Yesu ikes tema, “Ikoni Apukan ka Akuj ai? Nyo isikwaanere iŋes?
42013019	Ikoni neta: elemuni ituŋanan icokit ŋini ikoni ŋini ke ebobore, min todupak lomanikor keŋ. Ani erupuni, topoloor nooi toruwor ekitoe, potu ŋikyeny toduko ŋakais kec naten keŋ.”
42013020	Kiŋit nabo Yesu ikes tema, “Nyo tokona esikwaania ayoŋ Apukan ka Akuj?
42013021	Ikoni neta: ikoni ŋakinyalet ŋadi ŋuna elemuni aberu kinyalak ka ŋakirya ŋuna edolito ŋidepei ŋiarei, tomurak akitodol ŋina abuunioto daadaŋ.”
42013022	Ani elosi Yesu Yerusalem, kitor kidiŋ ŋitaunio ka ŋirerya kitatami ŋituŋa.
42013023	Kiŋit icetuŋanan iŋes tema, “Ekapolon, ŋituŋa ŋidikudyo bon eiunosi a?” Toboŋok Yesu iŋes tema,
42013024	“Toŋirikisi ka agogoŋu alomar alokek a ŋolo adidiŋan. Anerae akalimokini ayoŋ iyes atemar, eŋirikinete ŋikalalak alomar tooma, nai nyepedorete.
42013025	Kedau elope ŋolo ke ekal anyoun togol ekek, iwuoyete iyes alokiŋa, kisyakis akikoŋikoŋ ekek ibasi, ‘Ekapolon, toŋaarae isua olomutu!’ Eboŋokini iŋes tema, ‘Nyayeni ayoŋ neni iponitotor iyes!’
42013026	A nen ilimokinete iyes iŋes itemasi, ‘Abe bo ikimuji ka ikimasi isua ka iyoŋ kaapei; itatami bo iyoŋ alorerya kosi.’
42013027	Eboŋokini nabo iŋes tema, ‘Nyayeni ayoŋ neni iponitotor iyes, katosi aneni kaŋ, iyes ŋulu itiyaete ŋakiro ŋuna aronok!’
42013028	Ikalounete iyes nooi, ikonyanakinete ŋikusikyal apaki ŋina iŋolikiniata Aburaam ka Isaka ka Yakobo ta ŋikadwarak daadaŋ eyakasi Napukan ka Akuj, nai ani eruwor iyes itogolor kiŋa!
42013029	Epote ŋituŋa alo Kide, alo To, alo Kuju ka alo Kwap kiboikinos nasuban a Napukan ka Akuj.
42013030	A nen ŋice ŋulu isidiyete tokona, iŋarenete; ŋice ŋulu iŋarenete tokona, eruworosi ŋulu isidiyete.”
42013031	Apaki ŋin, potu Ŋiparisayon ŋice neni a Yesu, tolimokis iŋes temasi, “Itemokino iyoŋ torotok a ne tolot iwace, anerae ecamit erwosit Erode akiar iyoŋ.”
42013032	Tolimok Yesu ikes tema, “Apesi tokona tolimokisi ekwee ŋol ebe, ‘Eritanari ayoŋ atasatan, nabo etaŋaleuni ŋikadyakak daŋ akoloŋit naga ka moi taparacu, ani akoloŋit ŋina kiuniyet, erikak etic kaŋ.’
42013033	Nai itemokino akoloŋit naga ka moi taparacu ta ŋinace olot kiŋaren; anerae nyemaikina ekadwaran earyo aiwace, mati erae Yerusalem.
42013034	“Okoe ŋituŋa a Yerusalem ŋulu iarete ŋikadwarak, nabo tocaka a ŋamoru ŋulu iyakuunitae neni kus! Ŋarwa ŋayai acamitor ayoŋ acunakin ŋidwe kon, ikwaŋina ecunia akokoroit ŋimiyoi nabebenuk keŋ, nai nyikicamakis iyes ayoŋ.
42013035	Topupokisi tokona, imyekinio Akai kus ŋina ka Akuj. Akalimokini ayoŋ iyes kire atemar, nyikiŋolikinete iyes ayoŋ nabo akitodol akoloŋit ŋina itemaryata, ‘Erereŋ ŋolo ebunit alokiro a ŋolo ke Ekapolon!’ ”
42014001	Ani akoloŋit ŋina a Sabato elomari Yesu akimuj kai ke ekepukan ke ece a ŋolo arae Eparisayot, kiteut Ŋiparisayon iŋes.
42014002	Bu ekile ŋolo abuto ŋakejen ka ŋakan neni a Yesu.
42014003	Kiŋit nai Yesu ŋiketatamak a Ŋikisila ka Ŋiparisayon tema, “Ecamakinitae mono a Lokisila yok itaŋaleunio ituŋanan akoloŋit ŋina a Sabato kori emam?”
42014004	Nai kililiŋa ikes totakin cek. Ido kikamu Yesu akan ŋina ke ekile a ŋol kitaŋaleu iŋes, kimyek tolot.
42014005	Tosodi Yesu kiŋit ikes tema, “Ŋae alokidiŋ kus ŋini nyiriuni lokoku keŋ kori ekeemoŋ atipei kimasakin nakare akoloŋit ŋina a Sabato?”
42014006	Nai nyepedosi ikes aboŋokin Yesu adiokirot.
42014007	Kiŋolik Yesu epite ŋolo aseata ŋipeyok ŋice ŋikicoloŋo ŋulu ajokak, ido tolimok ikes daadaŋ akitadapet tema,
42014008	“Ani ikinyarae iyoŋ ituŋanan nasuban ŋuna ke ekiitanu, tocoite nyiseu akibois ŋina ajokan, anerae epedor ayakaun ituŋanan ice ŋini enyaraunitae, ŋini epol akilo iyoŋ,
42014009	ido ebuni ŋolo ikinyaraunit iyes daadaŋ, itolimok iyoŋ tema, ‘Tonyou kimyek ekile lo kiboikin nege.’ A nen ikirumete iyoŋ ŋileec, tosodi tolot akiboikin kaku.
42014010	Nai ani ikinyarao iyoŋ, tolot kiboikin kaku, tosodi ani ebuni ŋolo ikinyarit iyoŋ tema, ‘Bua ekaakone, kiboikin neni ajokan nege.’ Ikikerete iyoŋ ŋipeyok ŋuluce daadaŋ ikiŋolikinete ibuni kiŋaren.
42014011	Anerae ŋinituŋanan itopolooro bon, itiditeunio; nai ŋini itiditeuna bon, itopolooryo.”
42014012	Tolimok nai Yesu ekepukan daŋ ŋolo anyaraunit iŋes tema, “Ani icamit iyoŋ akisimuj ŋituŋa, nyinyarau ŋikonikonei kori atalokaato kon kori ŋikoniyeneta ka ŋikidunyet ŋulu erae ŋikabarak, anerae ikinyaraete ikes daŋ iyoŋ, tosodi totaca ŋuna aris iyoŋ kitiya neni kec.
42014013	Nai ani itemokini iyoŋ akimuj, tonyarau ŋikulyak, ŋikecodok, ŋikaŋwalak ka ŋimudukanotin.
42014014	Iryamuni iyoŋ arereŋu, anerae emam ikes ibore ikiinakinete iyoŋ. Ikitaci iyoŋ Akuj akoloŋit ŋina eyaruniata ŋituŋa ŋulu ajokak.”
42014015	Ani iirari ipei a ŋulu emujete ka Yesu ŋakiro ŋun, tolimok iŋes Yesu tema, “Erereŋ nooi ŋulu iboikinosi kimuja a Napukan ka Akuj!”
42014016	Nai tolimok Yesu iŋes tema, “Ayai koloŋ ekile ŋolo abu kipo akimuj ŋina alalan, tonyarau ŋituŋa ŋulu alalak nakimuj.
42014017	Ani edoli apaki ŋinakimujet, kiyaki iŋes epito keŋ anyarare ŋipeyok tema, ‘Potu, anerae etemokin ibore daadaŋ!’
42014018	Nai tolomakis daadaŋ alimunun a ŋipeipei atemar ‘Nyalosi.’ Tolimok ŋolo ke ekiŋaren eketiyan ŋol tema, ‘Ariŋa tokona ayoŋ agyeli emanikor, acamit alosit akiŋolikin. Ekeŋisit iyoŋ ikimyek ayoŋ olot.’
42014019	Tema ece, ‘Ariŋa tokona ayoŋ agyeli ŋicuugae ŋitomon, acamit alosit akisisyare; ekeŋisit iyoŋ ikimyek ayoŋ.’
42014020	Tema nabo ece, ‘Ariŋa tokona ayoŋ eitari, a ŋakiro a ŋun, nyapedori ayoŋ abunore.’
42014021	“A nen, abu eketiyan toboŋo tolimok ekapolon ŋakiro ŋun daadaŋ. Toŋo elope ŋasuban nooi, tolimok eketiyan keŋ tema, ‘Tonyou atipei kirimo lomaketa daadaŋ ka kidiŋ ŋakais ŋuna ke etaun a lo, tosodi iyau nege ŋikulyak, ŋikecodok, ŋimudukanotin ka ŋikaŋwalak.’
42014022	Ani irikakini eketiyan ŋun daadaŋ, tolimok ekapolon keŋ tema, ‘Ekapolon, etiya ayoŋ daadaŋ, ikwaŋina ilimunitor iyoŋ, nai eriŋa iwace elolom.’
42014023	Tolimok nai ekapolon iŋes tema, ‘Ape kiŋa etaun ka nariet kitiŋau ŋituŋa, ikotere kilelebun akai kaŋ.
42014024	Akalimokini ayoŋ iyes atemar, emam tari ipei alokidiŋ ŋulu enyaraunitae ŋini epedori akiir akimuj kaŋ!’ ”
42014025	Ani elosete ŋasepico ŋuna a ŋituŋa ka Yesu kaapei, toboboŋ Yesu tolimok ikes tema,
42014026	“Ŋinituŋanan ebuni neni kaŋ, nyeruwor ekaakewuapan, mati kakaminaki iŋes ayoŋ nooi akilo papa keŋ, toto keŋ, aberu keŋ, ŋidwe keŋ, atalokaato keŋ, atanakaato keŋ ta akiyar keŋ a ilope.
42014027	Ŋinituŋanan nyeryoŋi emusalaba keŋ, ido ekewuapak ayoŋ, nyeruwor iŋes jik ekaakewuapan.
42014028	“Ani eyai ipei alokidiŋ kus ŋini ecamit akiduk akai ŋina apolon, iboikin iŋes mono kimar etyae a ŋisiliŋa a ŋulu duket, toanyu erae keya ŋulu itemokino akirikakinia akiduk.
42014029	Ani pa kitiya iŋes ikoŋina, ipiyori iŋes akirikakin akai ŋina sek aris kedukokin arwatata. Elomakinete ŋituŋa daadaŋ ŋulu iteete akienar iŋes,
42014030	temasi, ‘Aberakin ituŋanan en akisyakin akiduk, nai tokona epiyo akirikakin!’
42014031	“Ani enyouni erwosit ŋolo ka ajore a ŋina a ŋituŋa a ŋalipyo a ŋatomon ecamit akitijiyore erwosit ŋolo eyakar ajore ŋina a ŋituŋa a ŋalipyo a ŋatomoniarei, iboikin iŋes mono totam erae kepedori iŋes ejiye ka iŋes.
42014032	Ani pa kepedori, iyakiyari iŋes ŋituŋa kisiryama erwosit ŋoloce eriŋa elwana, kiŋit akisil ka iŋes.”
42014033	Toŋetak Yesu erwor keŋ ebala, “Ikoŋinapei, emam tari ipei alokidiŋ kus ŋini eruwor ekewuapan kaŋ, mati kipoto ibore daadaŋ ŋini eyakar iŋes.
42014034	“Ejok acumbi, nai ani kepyaniar, itasasamunio nabo ikwaani?
42014035	Nyemaikina tari imorikinio ka ŋalup kori ka ŋasike; nai ecakaryo. Iŋes ŋini eya ŋaki ŋuna kiiraret, kiira!”
42015001	Tocunun ŋikerirak ocur ka ŋikasecak akiirar ŋakiro a Yesu.
42015002	Tolomakis Ŋiparisayon ka ŋiketatamak a Ŋikisila akiŋuruŋura ebasi, “Okoe! Abe erukito bo ituŋanan en ka ŋikasecak, nabo imujete ka ikes!”
42015003	Tolimok Yesu ikes akitadapet na tema,
42015004	“Ani alokidiŋ kus keyakar ituŋanan ŋamesekin amiat, tooli apei, ikokini iŋes ai? Nyimyekini iŋes ŋuna tomonikanikaomwon ka ŋakanikaomwon anadakar, tolot kiwara ŋina eolit tari neni eryamunia a?
42015005	Ani eryamuni, elelyani iŋes nooi, toryoŋak amesek ŋin loseket keŋ.
42015006	Apaki ŋina edolyo iŋes lore keŋ, enyarauni ŋikeekonei kaapei ka ŋikidunyet tema, ‘Olelyana kaapei, anerae aryamu ayoŋ amesek kaŋ ŋina aolit.’
42015007	Ikwaŋinapei, akalimokini ayoŋ iyes atemar, eyakaun alelyan nakuj aŋuna ke ekasecan a epei a ŋolo ekii ŋasecisya keŋ, akilo ŋuluce ŋulu tomonikanikaomwon ka ŋikanikaomwon ŋulu ajokak, ŋulu nyiitanito akiki ŋasecisya kec.
42015008	“Kori ikokini ai aberu ŋina eyakar ŋisilipae ŋitomon, ido tocakar epei? Emam mono nyinokakini iŋes etaa, topyeu akai, kiwar ŋiwaetin ka akai daadaŋ tari ŋina eryamunia a?
42015009	Ani eryamuni, enyarauni ŋakeekonei ka ŋikidunyet iwapei tema, ‘Olelyana kaapei ka ayoŋ, anerae aryamu ayoŋ esilipa kaŋ ŋolo acakara!’
42015010	Ikwaŋinapei, akalimokini ayoŋ iyes atemar, elelyanete ŋimalaikan ŋulu ka Akuj ikotere epeikasecan ŋolo ekii ŋasecisya keŋ.”
42015011	Tolimu Yesu tema, “Ayai ekile ŋolo aya ŋidwe ŋulusapa ŋiarei.
42015012	Abu ŋolo cici tolimok iŋes tema, ‘Papa, totyakakinae ayoŋ ŋiboro ŋulu ebeunito neni kaŋ anabaru kon.’ Totyakaki nai papa keŋ edya ŋol ŋiboro keŋ.
42015013	Ani eriŋa nyelunyara ŋirwa ŋulu alalak, abu edya ŋol tocunak ŋiboro ŋulu ayakar daadaŋ, towot lobuku ece ŋolo alwanan; kirika iŋes aina ŋiboro keŋ alopite a ŋolo aronon.
42015014	Kedau iŋes akielielaar ikes daadaŋ, bu eron nakwap ŋin, toŋopik iŋes ibore imuji.
42015015	Tolot nai iŋes toruwor epito aneni a icetuŋanan anakwap a ŋin, a ŋini abu kiwuak iŋes akiyok ŋipegei.
42015016	Emuit iŋes akimor ka ŋipegei ŋapoco, nai amam ipei daŋ ŋini apedori ainakin iŋes tari ŋadi.
42015017	Ani ekaku, kiito iŋes ekecere tema, ‘Imujete ŋiketiyak a papa kaŋ akimuj kimwoko topiyanut, nai okaarite ayoŋ akoro a ne!
42015018	Anyouni ayoŋ oboŋo neni a papa kaŋ, olimok iŋes otema, “Papa, asec ayoŋ alokiŋaren Akuj ka alokiŋaren kon;
42015019	nyitemokino nabo ayoŋ okanyarae lokoku kon, kitusubunae ayoŋ eketiyan kon.” ’
42015020	Tonyou nai iŋes, tolot neni a papa keŋ. “Ani eriŋa iŋes elwana, towuat papa keŋ iŋes ebunit kisyoni iŋes, kikomak kisiryamia, totunakin, tonu iŋes.
42015021	Tolimok edya ŋol papa keŋ tema, ‘Papa, asec ayoŋ alokiŋaren Akuj ka alokiŋaren kon; nyitemokino nabo ayoŋ okanyarae lokoku kon.’
42015022	Nai tolimok papa keŋ ŋiketiyak keŋ tema, ‘Apesi atipei yautu elou ŋolo ajokan kitanapa. Kiwuakisi ekaboboot lokimoin keŋ ka kitanapa ŋamuk.
42015023	Toramutu itaok ŋini atuman toarakis, onyama olakaros!
42015024	Anerae lokoku kaŋ lo, atwanit, nai tokona ayaru; aolit, nai tokona atakanu.’ Ido kisyakis ikes akimuj ka akimomwor.
42015025	“Apaki ŋin ayai lokoku keŋ ŋolo apolon lomanikor. Ani eboŋuni iŋes eapuuni lore, kiira ŋituŋa ikareyete ka idoŋaete.
42015026	Tonyara iŋes eketiyan epei, kiŋit iŋes tema, ‘Anukiro nu?’
42015027	Toboŋok eketiyan ŋol iŋes tema, ‘Lokaato kon aboŋu lore, ido abu papa kon tema toara itaok ŋini atuman, anerae aboŋu iŋes neni ajokan emam ŋace.’
42015028	“Toŋo edya ŋolo apolon nooi, towou alomar tooma lore; tosodi tolomu papa keŋ kiŋa, kimaima iŋes tema, ‘Tolomu tooma.’
42015029	Toboŋok iŋes papa keŋ tema, ‘Kiŋolik, etiya ayoŋ ekonitic ŋikaru ŋulu alalak emam nyeŋero ŋakonikiro; nai emam tari idiokale daŋ ŋini ibu iyoŋ ikiinak ayoŋ olakarotor ka ŋikonei kaŋ.
42015030	Nai abu lokoku kon logo kisunyak ŋiboro kon daadaŋ namalaae, ani tokona eboŋuni iŋes lore, iarak iyoŋ iŋes itaok ŋini atuman!’
42015031	Toboŋok papa keŋ iŋes tema, ‘Lokoku, ikirukit iwon ŋirwa daadaŋ, nabo ibore daadaŋ ŋini ikiyakar ayoŋ erae ŋini kon.
42015032	Nai itemokino iwon olakaros; anerae lokaato kon lo, atwanit, nai tokona ayaru; aolit, nai tokona atakanu!’ ”
42016001	Tolimok Yesu ŋikeekasyomak tema, “Ayai ekile ŋolo abarit, ŋolo ayakar ekawoikiniton etic ŋiboro keŋ. Tolimokinae nai ekabaran atemar ebolyar ekawoikiniton etic ŋiboro keŋ.
42016002	Tosodi ekapolon tonyarau iŋes kiŋit tema, ‘Anukiro nu ŋuna apupi ayoŋ atemar itiyae iyoŋ? Kitoodikinae cenite ekimar a ŋiboro kaŋ daadaŋ, anerae acepaki nyirubakini iyoŋ irae eketiyan kaŋ.’
42016003	Totamatama eketiyan alotau keŋ tema, ‘Akalema tokona ayoŋ ekapolon alotic, ekokini ayoŋ ai? Meere ayoŋ ituŋanan ŋini agogoŋon, ŋini apedori akitare, nabo ekerumito ŋileec alosit akilipanar.
42016004	Nai ayeni ayoŋ ŋuna etiyakini; ikotere ani kekerita ayoŋ ekapolon alotic keŋ, ekejaut ŋituŋa alorerya kec.’
42016005	“Tonyarau iŋes ŋituŋa daadaŋ ŋulu ayakatar ŋamicae ŋuna ke ekapolon keŋ. Tonyaraununu ikes a ŋipeipei, kiŋit ŋolo ke ekiŋaren tema, ‘Nyo etyae a ibore a ŋini ikimicae iyoŋ ekapolon kaŋ?’
42016006	Toboŋok iŋes tema, ‘Akimyet ŋina ilelebun ŋamoti ŋuna apolok amiat.’ Tolimok ekawuoikiniton etic iŋes tema, ‘Ekimar kon logo, kiboikin kigirak ŋatomonikan make.’
42016007	Tosodi kiŋit iŋes ŋoloce tema, ‘Etya ai ibore ikimicao iyoŋ?’ Toboŋok iŋes tema, ‘Ŋicweei ŋulu a ŋimomwa amiat.’ Tolimok ekawuoikiniton etic iŋes tema, ‘Ekimar kon logo, kiboikin atipei, kigirak ŋatomonikanikauni.’
42016008	“Abu ekapolon kipur ekawuoikiniton etic ŋolo aronon ŋol, aŋuna etiyaa iŋes ŋuna ka apiiryanut, anerae ŋituŋa ŋulu ka akwap a na, epiiryaka nooi aloticisyo akilo ŋituŋa ŋulu ka akica.”
42016009	Tolimu nai Yesu tema, “Akalimokini ayoŋ iyes daŋ atemar kikoneutu ŋikonei ke ebari kus a ŋolo ka akwap a na. Ani edaun ebari kus anakwap a na, ikijaunete ikes iyes lore ŋolo eyai akiyar ŋina nyedaun.
42016010	Ŋinituŋanan ikinyomitae anibore a ŋini edit, ikinyomitae iŋes tari a ŋini alalan; ŋinituŋanan nyikinyomitae anibore a ŋini edit, nyikinyomitae iŋes tari a ŋini alalan.
42016011	Ani pa kikikinyomitae iyoŋ alobari a ŋolo ka akwap a na, ŋae ikijokokini iyoŋ ebari ŋolo a kire?
42016012	Ani pa kikikinyomitae iyoŋ a ibore a ituŋanan a ŋinice, ŋae ikiinakini iyoŋ ŋini itemokino toruwor ŋini kon?
42016013	“Emam eketiyan epedori akitiya ŋiticisyo ŋulu a ŋikapolok a ŋiarei; eŋeri epei, tosodi tominak ŋoloce, kori imiidikin neni ke epei, tosodi tojamuwa ŋoloce. Nyipedorete iyes akikicarikin akitiyanakin Akuj ka ebari.”
42016014	Ani iirarete Ŋiparisayon ŋulu aminasi ŋisiliŋa ŋakiro ŋun daadaŋ, tojamuwasi iŋes.
42016015	Tolimok nai Yesu ikes tema, “Iraakasi iyes ŋituŋa ŋulu itojokasi anakonyen a ŋituŋa, nai eyeni Akuj ŋuna alotai kus. Anerae ibore ŋini itopoloorito ŋituŋa, erae asiilyo aneni ka Akuj.
42016016	“Etatamyo koloŋ Ŋikisila a Moses ka ŋakigireta ŋuna a ŋikadwarak tari lorwa ŋulu a Yoana ke Ekebatisan. Ŋinapei alorwa a ŋul, aponi kisyakinae alimonokin Ŋakiro ŋuna Ajokak ŋuna ka Apukan ka Akuj. Nabo ecamit ŋinituŋanan alomar Napukan ka agogoŋu.
42016017	Nai epatana nakuj ka akwap aŋopiyar, akilo tari enyukuta epei a Lokisila aruwor koŋin.
42016018	“Ŋinituŋanan elaki akeeberu kiit ace, aruwor ekaloman; ŋini daŋ iitari aberu ŋina elakitae, aruwor ekaloman.”
42016019	“Ayai ekile ŋolo abarit, tonapite ŋilowi ŋulu apol egyelit nooi, kiramirami akimuj ŋisaae daadaŋ.
42016020	Ayai nabo nen ekulyakit ŋolo anyaritae Lasaro, ŋolo erikarito ŋajemei akuwan daadaŋ. Arikununuyo iŋes lokek ke ekile a ŋolo abaran a ŋol,
42016021	iitanit akimuj ŋina acakunun alomesa keŋ. Aponeneete ŋiŋokwo daŋ akime ŋajemei keŋ.
42016022	“Totwan ekulyakit ŋol, yaasi ŋimalaikan iŋes kisiboikis diyete Aburaam anakuj. Totwan ekabaran daŋ, tonukae.
42016023	Aryeba ekabaran nooi aneni aya ŋikatwak. Ani ireori iŋes kidiama, toanyuwa Aburaam elwana nooi ka Lasaro iboi alodiye keŋ.
42016024	Tosodi iŋes togeu anyaraiyanar ke etoil a ŋolo apolon ebala, ‘Papa Aburaam, kisyoni kare ayoŋ! Kiyaku Lasaro kilumok ekimoin keŋ nakipi ŋadi, ido kitililimik naŋajep kaŋ, anerae akapipilikinit ayoŋ akim na nooi!’
42016025	“Nai abu Aburaam tolimok iŋes tema, ‘Lokoku, toyeni atemar anakiyar kon, iboi iyoŋ neni ajokan, kiboiye Lasaro neni aronon; nai tokona eyai iŋes nege nalakara ka iyai iyoŋ napipilu.
42016026	Akilo ŋun daadaŋ, eyai auwuat ŋinati aoyan ŋina iriwokina kidiŋ yok, ido ani ŋulu ebasi oloto a ne opotu neni kus, nyepedosi, kori ŋulu ecamito aponare aina neni kosi, nyepedosi.’
42016027	Toboŋok ekabaran ŋol iŋes tema, ‘Nai ekemaimai ca ayoŋ iyoŋ papa atemar kiyakiya Lasaro lore ŋolo a papa kaŋ,
42016028	neni eya atalokaato kaŋ ŋulukan. Kicik iŋes ikes toyenut, ikotere nyepotu nakim ŋina apipilan nooi na.’
42016029	“Tolimok Aburaam iŋes tema, ‘Eyakatar atalokaato kon Moses ka ŋikadwarak, itemokino kiirasi ikes.’
42016030	Toboŋok ekabaran ŋol tema, ‘Papa Aburaam, nyitemokino ŋuna; nai ani kelot ituŋanan idio ŋini ayaru alokatwak neni kec, kire ekiyete ikes asecenen.’
42016031	Toboŋok Aburaam iŋes tema, ‘Ani pa kiirasi ikes Moses ka ŋikadwarak, nyepedorete akinup tari keyaru ituŋanan alokatwak.’ ”
42017001	Tolimok Yesu ŋikasyomak keŋ tema, “Kire epote ŋakitemyeta ŋuna epedorete akitesec ŋituŋa, nai ekaŋ iŋes ŋini eyauni ŋakiro ŋun!
42017002	Kitemokino iŋes toenikinae amoru ŋinakiryeet lomosiriŋ, tocakakinae nanam, akilo iŋes akitesec ipei a ŋulu cicik a lu.
42017003	Tocoikinito! Ani kesec lokaato kon, kiyayak iŋes; ani keki, kisyoni.
42017004	Ani kesec iŋes aneni kon ŋarwa ŋakanikaarei apeipaaran, ido toboŋu ŋarwa ŋakanikaarei tolimu tema, ‘Aki, kisyoni,’ itemokino nai kisyoni iŋes.”
42017005	Tolimokis Ŋikiyakia Yesu temasi, “Ekapolon, kiyatak anupit kosi.”
42017006	Toboŋok Yesu ikes tema, “Kerae tari todit anupit kus totya icokit ŋini ikoni ŋini ke ebobore, kipedosi alimokin ekitoe lo atemar, ‘Torutun anataagor, min torup ananam!’ Iirari iŋes.
42017007	“Ani keyai ipei alokidiŋ kus ŋini eyakar eketiyan ŋolo itae kori iyoki ŋamesekin, ŋina ebunio iŋes alomanikor, itemari iyoŋ iŋes kiboikin kimuj a?
42017008	Mam jik! Ilimokini iyoŋ iŋes itema, ‘Tonap arapet, kidoroki akaakimuj atipei. Kidareu daŋ emuj ka omat ayoŋ mono, ani ekaku, kimuj nai iyoŋ.’
42017009	Nyejok alimokin eketiyan atemar alakara aŋuna ke etic keŋ, kori ai?
42017010	Ikote neni tari aneni kus. Ani kitiyata iyes ŋuna ikicikakinitae daadaŋ, temasi, ‘Ikirae isua ca ŋiketiyak, ikitiya isua ŋuna make ikicamakinitae akitiya!’ ”
42017011	Ani elosi Yesu Yerusalem, kitor kidiŋ Samaria ka Galileya.
42017012	Ani eapiyari lore ŋolo alosi, kiryamun ka ŋikilyok ŋitomon ŋulu erumit atapon ŋulu apotu towua anawae.
42017013	Kiworout ikes ebasi, “Yesu Eketataman, kisyoni isua!”
42017014	Kiŋolik Yesu ikes tolimok tema, “Toloto neni a ŋisacaradotin ikisyemeto ikes iyes.” Ani elosete ikes alorot, toŋaleut ikes tosegut.
42017015	Nai ani eanyuni epei alokidiŋ kec atemar aŋaleu, toboŋo elakara ipuro Akuj ka iworoe ke etoil a ŋolo apolon.
42017016	Tolot toramakin kwap nakejen a Yesu kijuuru, tolakar neni keŋ. Arae iŋes Esamaritanoit.
42017017	Kiŋit Yesu iŋes tema, “Pa takae arae ŋikilyok ŋitomon etaŋaleunio a? Nyaalu bo ŋikanikaomwon?
42017018	Inyoni eraakar ituŋanan ŋini ka acekwap eboŋuni akipuro Akuj?”
42017019	Tolimok Yesu iŋes tema, “Tonyou tolot, ikitaŋaleu iyoŋ anupit kon.”
42017020	Kiŋita Ŋiparisayon ŋice Yesu temasi, “Ori ebunio Apukan ka Akuj?” Toboŋok Yesu ikes tema, “Nyebuni Apukan ka Akuj etakanete ŋakitoodiuneta keŋ.
42017021	Emam ituŋanan ŋini etemari, ‘Kiŋolik, eyai ne!’ kori ‘Eyai ama!’ Anerae eyai Apukan ka Akuj neni kus.”
42017022	Tolimok nai Yesu ŋikasyomak keŋ tema, “Epote ŋirwa ŋulu iitaniata iyes akiŋolikin tari apeikoloŋit ŋina a Lokoku a Ituŋanan, nai nyiŋolikinete jik.
42017023	Epote ŋice ŋulu ikilimokinete iyes temasi, ‘Kiŋoliyasi ama!’ kori ‘Kiŋoliutu nege!’ Nai nyilot kori nyiwuapakis ikes.
42017024	Anerae ikoni abunore a Lokoku a Ituŋanan akimilyaunet ŋina ebuni ke epeiwae akwap tari lowae ŋoloce, kinuak akwap daadaŋ.
42017025	Nai itemokino mono iŋes kisicanae nooi, nabo toŋero ŋituŋa ŋulu a ŋirwa a lu.
42017026	Ikwaanikinosi ŋakiro ŋuna a ŋirwa a Lokoku a Ituŋanan ka ŋuna koloŋ a ŋirwa a ŋulu a Noa.
42017027	Emujete ŋituŋa daadaŋ ka tomasete, eitanarete ŋikilyok, nabo epotonoryo ŋapesur kiitae tari akitodol akoloŋit ŋina alomarya Noa nataker; nai tomunyasi ŋakipi ŋituŋa ŋuluce daadaŋ.
42017028	Ikwaanikinosi ŋirwa ŋul ka ŋirwa ŋulu a Lot, emujete ŋituŋa daadaŋ ka tomasete, agyelete, nabo togyelanarete, etaete ka todukete.
42017029	Nai akoloŋit ŋina arotokinio Lot alo Sodoma, totiyaun akim ka Sulpa alokidiama ikwa akiru, tomunya ŋituŋa ŋuluce daadaŋ.
42017030	Ikokinete ŋakiro neni Akoloŋit ŋina etakanunia Lokoku a Ituŋanan.
42017031	“Akoloŋit ŋin, nyitemokino ituŋanan ŋini eyai kidiama akai, edokuni alemun ŋiboro keŋ ŋulu eya tooma akai. Ituŋanan ŋini eyai lomanikor daŋ, nyitemokino iŋes eboŋuni kai.
42017032	Totamunito aberu a Lot!
42017033	Ŋinituŋanan iwarit aiun akiyar keŋ, ecakari; ŋini ejali akiyar keŋ, eiuni.
42017034	Akalimokini ayoŋ iyes atemar, Akoloŋit ŋin nakwaare, eryamunio ŋituŋa ŋiarei alokitaada; elemaryo ipei, toesikinae ŋinice.
42017035	Eryamunio ŋaberu ŋaarei iryeete; elemaryo apei, toesikinae ŋinace. [
42017036	Eryamunio ŋikilyok ŋiarei itiyaete etic alomanikor; elemaryo epei, toesikinae ŋoloce.]”
42017037	Kiŋita ŋikasyomak keŋ iŋes temasi, “Ai Ekapolon?” Toboŋok iŋes tema, “Neni eyai ibore ŋini atwan, iŋes iudakin ŋataruk.”
42018001	Tosodi Yesu tolimok ŋikeekasyomak akitadapet aŋuna ka akitatamya ikes atemar itemokino ikes akilipenen jwi jwi tomam akiup.
42018002	Tolimu iŋes tema, “Ayai lotaun ece ekatubon ŋakiro ŋolo pa akerit Akuj ka pa amisit ŋituŋa.
42018003	Ayai apuserut lotaun ŋolopei ŋol, ŋina abuneene neni ke ekatubon, ecamit kiirarae ŋakiro keŋ ebala, ‘Totub akirot ŋina akatyakit ayoŋ ka ituŋanan ŋini ikiŋoitor!’
42018004	Abu ekatubon ya apaki ŋina aoyan nyetyaka ŋakiro; nai ani ekaku, totamu iŋes tema, ‘Tari pa kakerit ayoŋ Akuj kori ŋituŋa,
42018005	nai aŋuna ekecania ayoŋ apuserut naga, atubi ayoŋ ŋakeekiro eriyan, anerae acepaki akanipi iŋes ayoŋ aŋuna ka abunenen keŋ jik!’ ”
42018006	Tema Ekapolon, “Kiirasi ŋakiro ŋuna alimuni ekatubon ŋolo aronon.
42018007	Ani bo Akuj, nyepedori mono iŋes akitiya neni ajokan loseuna keŋ ŋulu igworonokinete iŋes apaaran jwii ka akuwar kya ecamito akiŋarakino a? Edidi iŋes akiŋarakin ikes a?
42018008	Akalimokini ayoŋ iyes atemar, einakini iŋes ikes ibore ŋini ecamito atipei. Nai ŋina ebunio Lokoku a Ituŋanan, eryamuni mono iŋes anupit anakwap a?”
42018009	Tolimu Yesu akitadapet naga ikotere ŋituŋa ŋulu abasi ikirae ŋulu iyookino ka tojamuwarito daŋ ŋuluce.
42018010	“Apotu ŋikilyok ŋiarei, toloto Kai ka Akuj akilip; arae epei Eparisayot, torae ŋoloce ekeriran ocur.
42018011	“Towo Eparisayot kilip nenipei keŋ bon tema, ‘Akuj, alakara ayoŋ neni kon, anerae nyikikwaan ayoŋ ka ŋituŋa ŋuluce, ŋikademanarak, ŋikokolak, ŋikalomak, kori daŋ ikwa ekeriran ocur ŋol.
42018012	Aroneene ayoŋ ŋaroniet ŋaarei a ŋolosabit, nabo akalemianakini iyoŋ atutubet apei ŋina kitomonet a ŋinibore a daadaŋ aryamuni ayoŋ.’
42018013	“Towo ekeriran ocur aneni alwana, nyireo ŋakeekonyen tari nakuj, toram etau keŋ tema, ‘Akuj, kisyoni ayoŋ ekasecan!’
42018014	Akalimokini ayoŋ iyes atemar, abu ekeriran ocur tolot lore keŋ iyookino alokiŋaren Akuj, akilo Eparisayot; anerae ŋinituŋanan itopolooryo bon, itiditeunio; nai ŋini itiditeuna bon, itopolooryo.”
42018015	Torikut ŋicetuŋa ŋidwe neni a Yesu, ecamito iŋes kidokok ŋakeekan neni kec; nai ani iŋolikinete ŋikeekasyomak ŋun, kiretakis ikes.
42018016	Tonyarau Yesu ŋidwe neni keŋ tema, “Kimyekisi ŋidwe potu neni kaŋ! Nyiretakis ikes, anerae erae Apukan ka Akuj ŋina a ŋulu ikote lu.
42018017	Akalimokini ayoŋ iyes kire atemar, ŋinituŋanan nyijauni Apukan ka Akuj ikwa ikoku ŋini cici, nyelomari jik Napukan ŋin.”
42018018	Kiŋit ekepukan ece ŋolo a Ŋiyudayan Yesu tema, “Eketataman ŋolo ajokan, nyo itemokino ayoŋ etiya oryamunia akiyar ŋina nyedaun?”
42018019	Kiŋit Yesu iŋes tema, “Kaanukiro ikinyaritor iyoŋ ayoŋ ŋolo ajokan? Emam ituŋanan ŋini ajokan, mati Akuj bon.
42018020	Iyeni iyoŋ Ŋakiciketa, ‘Nyilom, nyiar, nyikoko, nyisudi ŋakiro, tokerite papa kon ka toto kon.’ ”
42018021	Tolimu ekepukan tema, “Eketataman, ŋinapei koloŋ alokiditeu kaŋ, ericit ayoŋ Ŋakiciketa ŋun daadaŋ.”
42018022	Ani iirari Yesu ŋakiro ŋun, tolimok iŋes tema, “Ipeibore bon ikibucit iyoŋ: togyela ibore daadaŋ ŋini iyakar iyoŋ, tokorak ŋisiliŋa lokulyak, ikotere min ebari kon nakuj. Ani ekaku, ibu ikiwuapak ayoŋ.”
42018023	Ŋolopite eirarya iŋes ŋakiro ŋun, torotok esiliyorit nooi, anerae abarit iŋes nooi.
42018024	Kiŋolik Yesu iŋes kesiliyo, tolimu tema, “Egogoŋ nooi ŋikabarak alomar Napukan ka Akuj!
42018025	Epatana ekaal akitor napedot ŋina ke esindan, akilo ekabaran alomar Napukan ka Akuj!”
42018026	Potu ŋituŋa ŋulu eirarete ŋakiro ŋun, kiŋita iŋes temasi, “Ŋae bo nai eiun?”
42018027	Toboŋok Yesu ikes tema, “Ŋuna nyepedorosi alotuŋa, epedorosi aneni ka Akuj!”
42018028	Tolimok Petero iŋes tema, “Ikijal isua ŋiboro kosi daadaŋ, ikiwuapak iyoŋ.”
42018029	Toboŋok Yesu ikes tema, “Akalimokini ayoŋ iyes kire atemar, emam ituŋanan aesiki ekal keŋ, kori akeeberu, ŋikeekaitotoi, ŋikeekauruunak ka ŋikeedwe aŋuna ka Apukan ka Akuj,
42018030	ŋini nyeryamuni abaru ŋina alalan tokona ka akiyar ŋina nyedaun alokaru a ŋulu esidyok.”
42018031	Tonyaraiya Yesu ŋikasyomak keŋ ŋulutomon ka ŋiarei nawae, tolimok ikes tema, “Kiirasi! Ikidokari iwon tokona Yerusalem, nabo ŋuna daadaŋ igirito ŋikadwarak ikotere Lokoku a Ituŋanan iyookinosi.
42018032	Ipotokinio iŋes lobukui ŋulu nyerae ŋulu a Ŋiyudayan, tokyenatar ikes iŋes kibuŋata ka kimwaanakis.
42018033	Ibuŋaete ikes iŋes toara; nai kelunyar ŋirwa ŋiuni, eyaruni iŋes.”
42018034	Nai nyeyenut ŋikasyomak apolou a ŋakiro a ŋuna erworo iŋes tari iwadio, anerae ewuaitae apolou ŋina ke erwor keŋ aneni kec ka pa ayenete ikes ŋakiro ŋuna acamit Yesu alimun.
42018035	Ani edoli Yesu diyete Yeriko, eboi ekile ŋolo amudukana alodiyete erot kilipanar.
42018036	Ani iirari emuduk asepic a ŋituŋa itori diye, kiŋit tema, “Anukiro nu?”
42018037	Tolimokinae iŋes temarae, “Yesu ŋolo a Nasaret iŋes itorunit diye ne.”
42018038	Tosodi iŋes kiworou tema, “Yesu! Lokoku a Daudi! Kisyoni kare ca ayoŋ!”
42018039	Kiŋenyakis ŋituŋa ŋulu eŋarenete iŋes temasi, “Kililiŋ!” Nai torebor iŋes nooi tema, “Lokoku a Daudi! Kisyoni kare ca ayoŋ!”
42018040	Towo Yesu tolimu tema, “Yautu ekile neni kaŋ.” Ani eapuuni emuduk diyete keŋ, kiŋit Yesu iŋes tema,
42018041	“Inyoni icamit iyoŋ ayoŋ etiyak neni kon?” Toboŋok iŋes tema, “Ekapolon, acamit okienyu nabo.”
42018042	Tolimok Yesu iŋes tema, “Tokienyu nabo! Ikitaŋaleu iyoŋ akoninupit.”
42018043	Tokienyu iŋes atipei, kiwuapak Yesu ipuro Akuj elakara. Ani iŋolikini asepic a ŋituŋa ŋakiro ŋun, kipur Akuj.
42019001	Toloma Yesu Yeriko erae ekalunyan.
42019002	Ayai nen ekile ŋolo anyaritae Sakayo ŋolo apolokinit ŋikatubok ocur, torae daŋ ekabaran.
42019003	Acamit iŋes aanyun atemar ikoni ituŋanan ebe Yesu ai, nai ikwaŋina auruwuania iŋes, toŋop epite ŋolo iŋolikinia iŋes Yesu, anerae alalak ŋituŋa.
42019004	Tosodi nai iŋes toem kiŋaren ŋituŋa, todoka kidiama ekitoe, ikotere eanyuwari Yesu ŋolo etorunit lorot ŋol.
42019005	Ani edoli Yesu lokitoe ŋol, kireo kidiama tolimok Sakayo tema, “Sakayo, todoku atipei, acamit ayoŋ aruwor epeyonon nakoloŋit na alokai kon.”
42019006	Todoku Sakayo atipei, kijau iŋes Yesu ka alelyan.
42019007	Togeut ŋituŋa daadaŋ ŋulu eteete iŋes akiŋuruŋura ebasi, “Alot ituŋanan en aruwor epeyonon ŋolo ke ekasecan!”
42019008	Tonyou nai Sakayo tolimok Yesu tema, “Topupok Ekapolon! Alosi ayoŋ ainakin atyaket ŋina ke ekaabari lokulyak, nabo ani keyai ituŋanan ŋini sek amodiyarit ikeebore, atacakini ŋatacakinet ŋaomwon.”
42019009	Tolimok Yesu iŋes tema, “Abu aiuno kai na nakoloŋit na; anerae erae ekile lo daŋ ekanateker ka Aburaam.
42019010	Anerae abuni Lokoku a Ituŋanan akiwarit ka aiun ŋulu eoliyorito.”
42019011	Ani eriŋa ŋituŋa epupete ŋuna erworo Yesu, tolimok iŋes ŋituŋa akitadapet, anerae aapiyarito ikes Yerusalem, nabo totamakinito ŋituŋa atemar kori eapi atipei Apukan ka Akuj atakanun.
42019012	Kirworik Yesu tema, “Ayai ekabaran ŋolo anyouni tolot nakwap ŋina alwanan ecamit akituruworo erwosit, ani ekaku, toboŋu lore keŋ.
42019013	Tosodi iŋes tonyarau ŋiketiyak keŋ ŋitomon eriŋa iŋes nyerotokino, tokorak ikes ŋisiliŋa ŋitomon ŋulu etiyaunitae ke egolid itiriyanit tolimok tema, ‘Kicurutaata ikes tari ŋina aboŋunio ayoŋ.’
42019014	Nai aremokino ŋituŋa ŋulu ka akwap keŋ iŋes, kiyakiyasi ŋituŋa neni alosi iŋes temasi, ‘Nyikicamit isua ituŋanan ŋin eruwor erwosit kosi.’
42019015	“Toboŋu iŋes lore kedaun akituruwor erwosit. Tonyarau iŋes ŋikeeketiyak ŋulu ainakinit iŋes ŋisiliŋa ecamit aanyun etyae ŋolo kepotu ikes kipoidaut.
42019016	Bu ŋolo ke ekiŋaren tolimok iŋes tema, ‘Ekapolon, aryamu ayoŋ alosiliŋ kon ŋice ŋitomon.’
42019017	Tolimok ekapolon iŋes tema, ‘Ejok nooi, irae iyoŋ eketiyan ŋolo ikikinyomitae! Ikwaŋina ikikinyomitere iyoŋ anibore a ŋini cici, ipolokini iyoŋ ŋitaunio ŋitomon.’
42019018	Tosodi bu ŋolo a ŋiarei tema, ‘Ekapolon, aryamu ayoŋ alosiliŋa kon ŋice ŋikan.’
42019019	Tolimok ekapolon ŋolo daŋ tema, ‘Ipolokini iyoŋ ŋitaunio ŋikan.’
42019020	“Bu eketiyan ŋoloce tema, ‘Ekapolon, ekonisiliŋ lo; ewuait ayoŋ alidakinit narac.
42019021	Akakerit ayoŋ iyoŋ, anerae irae iyoŋ ekile ŋolo atyonon. Ilemanari iyoŋ ŋini nyerae ikon, nabo ilemi iyoŋ ŋini pa itakinit.’
42019022	Tolimok ekapolon eketiyan ŋol tema, ‘Irae iyoŋ eketiyan ŋolo aronon! Akatubokini ayoŋ iyoŋ a ŋakiro a ŋuna ilimu iyoŋ elope! Iyeni iyoŋ atemar arae ayoŋ ekile ŋolo atyonon ŋolo alemanari ibore ŋini nyerae ikaŋ, nabo alemi ŋini nyitakina ayoŋ.
42019023	Nyo bo ani kikote neni, pa iwuakinia iyoŋ esiliŋ kaŋ nabeŋki, ikotere ani aboŋuni ayoŋ, orukau kiyatakin?’
42019024	“Tolimok ekapolon ŋituŋa ŋulu awuasi a nen tema, ‘Tolemasi esiliŋ aneni keŋ, inakis ŋolo a ŋisiliŋa a ŋulutomon.’
42019025	Tolimokis ikes ekapolon temasi, ‘Ekapolon, eyakasi sek iŋes ŋitomon!’
42019026	Toboŋok ekapolon ikes tema, ‘Akalimokini ayoŋ iyes atemar, ŋinituŋanan eyakar ibore, iyatakinio. Nai ituŋanan ŋini emamukar ibore, edemaryo tari ŋinidio cici daŋ ŋini eyakar iŋes!
42019027	Nai ani ikwa ŋimoi kaŋ lu, ŋulu nyakacamito ayoŋ akipuka ikes, torikutu ikes ne toŋolae ete ayoŋ!’ ”
42019028	Ani kedau Yesu erwor ŋakiro ŋun, torubak elosi Yerusalem kiŋarenik ikes.
42019029	Ani eapikini iŋes ŋitaunio ŋulu a Betepage ka Betania, ŋulu aya diye emoru a ŋikito a ŋulu enyaritae Olipa, kiyakiya iŋes ŋikasyomak keŋ ŋiarei kiŋaren,
42019030	tolimok ikes tema, “Apesi lore ŋolo eyai kiŋaren kus; ani ilomarete, iryamunete eenitae isigirya ŋini emam ituŋanan adok, tolacut torikut nege.
42019031	Ani kikiŋit idiotuŋanan iyes atemar, ‘Kaanukiro ilacata iyes isigirya?’ Tolimokis iŋes atemar, ‘Ekapolon iitanit iŋes.’ ”
42019032	Toloto ikes toryamut ibore daadaŋ ikoni neni alimokinitor Yesu ikes.
42019033	Ani eriŋa ikes elacete isigirya, kiŋita ŋilopeyek ikes temasi, “Kaanukiro ilacata iyes isigirya?”
42019034	Toboŋokis ikes temasi, “Ekapolon iitanit iŋes.”
42019035	Torikut nai ikes isigirya neni a Yesu, kidokokis ŋikecelowi kidiama, ido kiŋarakis Yesu adokar nisigirya.
42019036	Ani erotokini iŋes a isigirya, topetakis ŋituŋa ŋilowi kec lorot.
42019037	Ani eapuuni Yesu Yerusalem neni etiyaaror erot ŋolo eteni moru a ŋikito a ŋulu enyaritae Olipa, tolomak asepic a ŋikasyomak alelyan ka akipuro Akuj iworoete nooi, ikotere ŋakiro ŋuna kepotu ikes toanyut. Temasi ikes,
42019038	“Erereŋ erwosit ŋolo ebunit alokiro ke Ekapolon! Toyai ekisil nakuj ka akipuro neni ka Akuj alokidiama nooi!”
42019039	Tolimokis Ŋiparisayon ŋice ŋulu aya nasepic a ŋituŋa Yesu temasi, “Eketataman, kiyayak ŋikonikiyakia kililiŋa!”
42019040	Toboŋok Yesu ikes tema, “Akalimokini ayoŋ iyes atemar, ani kililiŋa ikes, ecelunete ŋamoru nu.”
42019041	Toapiya Yesu Yerusalem; ani iŋolikini, kikalou aŋuna a ŋituŋa a ŋulu ke etaun a ŋol,
42019042	tema, “Okoe, kerae ca toyenete iyes nakuwar na ibore ŋini erae ikisilet! Nai tokona iwuaitae anakonyen kus!
42019043	Epote ŋirwa ŋulu ikirikauniata iyes ŋimoi kus itoroosi alowaetin a daadaŋ.
42019044	Ikinyasunete ikes iyes ka ŋidwe kus ŋulu eya tooma ŋakorya kus; emam amoru tari apei daŋ ŋina imyekinio ewuoi, anerae pa iyenete iyes apaki ŋina ebunio Akuj aiun iyes!”
42019045	Toloma Yesu Kai ka Akuj, kirita ŋimucurus.
42019046	Tolimok ikes tema, “Elimunitoe a Nakigireta ebe, ‘Enyarao Akai kaŋ Akai ŋinakilipet.’ Nai tokona ituruwosi iyes iŋes akai ŋina eŋopitotor ŋikokolak!”
42019047	Etatami Yesu ŋirwa daadaŋ alo Kai ka Akuj. Acamito ŋisacaradotin ŋulu apolok ka ŋiketatamak a Ŋikisila ta ŋikatukok akiar Yesu;
42019048	nai toŋopik ikes epite ŋoloaret iŋes, anerae apupete ŋituŋa daadaŋ ŋakiro a Yesu, emam ŋini acamit tari apeikirot ebucar.
42020001	Akoloŋit apei ŋina ayakar Yesu Kai ka Akuj itatami ŋituŋa Ŋakiro ŋuna Ajokak, potu ŋisacaradotin ŋulu apolok ka ŋiketatamak a Ŋikisila ta ŋikatukok neni keŋ,
42020002	kiŋita iŋes temasi, “Tolimokinae cenite iyoŋ isua neni ebunitor apedor ŋina itiyaa iyoŋ ŋakiro nu. Ŋae ikiinakinit iyoŋ apedor na?”
42020003	Toboŋok Yesu ikes tema, “Ekeŋisi ayoŋ daŋ iyes apeikirot. Tolimokinae cenite iyes ayoŋ.
42020004	Ai abunitor apedor ŋina ebatisaa Yoana ŋituŋa, neni ka Akuj kori lotuŋa?”
42020005	Togeut ikes akiŋitanar make ebasi, “Okoe ikitemari mono ai? Ani kikitema iwon, ‘Abunit aneni ka Akuj,’ etemari iŋes, ‘Ani nyo bo pa inupyata iyes ŋakiro a Yoana?’
42020006	Nabo kikitema iwon, ‘Abunit alotuŋa,’ ikicaki iwon asepic a ŋituŋa a ŋamoru, anerae enupito ikes nooi atemar arae Yoana ekadwaran.”
42020007	Tosodi toboŋokis temasi, “Nyikiyeni isua neni abunitor.”
42020008	Tolimok Yesu ikes tema, “Nyakalimokini ayoŋ daŋ iyes neni ebunitor apedor ŋina etiyaa ayoŋ ŋakiro nu.”
42020009	Tolimok Yesu ŋituŋa akitadapet na, “Abu ekile kita emanikor ŋolo a ŋikito a ŋulu ecuyo epiini, ido kicikak ŋituŋa ŋulu etiyaete lomanikor, tolot nai iŋes akiboi lobuku ece.
42020010	Ani edoli ŋirwa ŋulu elemere, kiyakiya iŋes epito keŋ loketiyak akijaun ŋadiraito; nai apotu ŋiketiyak kikamut epito ŋol, kibuŋata, kitoboŋosi iŋes emam idiobore etiŋit.
42020011	Kiyakiya nabo iŋes epito keŋ ece, kibuŋata ŋolo daŋ, tobolyatar, kitoboŋosi a ŋakan.
42020012	Kiyakiya nabo iŋes epito keŋ ŋolo a ŋiuni; kitereŋut ŋiketiyak ke emanikor ŋolo daŋ, kiritasi alomanikor.
42020013	Tosodi elope ŋolo ke emanikor tolimu tema, ‘Ekokini ayoŋ ai? Eyakiyari ayoŋ lokoku kaŋ ŋolo minat, acepaki ekerete ikes iŋes!’
42020014	Nai ani eanyuwarete ŋiketiyak ŋulu ke emanikor iŋes, kirworikinos make temasi, ‘Lokoku keŋ lo! Potu oara eruma iwon emanikor ŋolo ke epiini!’
42020015	Yaasi ikes iŋes kiŋa emanikor, toarakis inaa.” Kiŋit Yesu ikes tema, “Anukiro nai itiyakini elope ŋolo ke emanikor loketiyak ŋul?
42020016	Ŋina ebunio iŋes eari ŋiketiyak ŋulu ke emanikor, tosodi inak emanikor loketiyak ŋice.” Ani iirarete ŋituŋa ŋakiro ŋun temasi, “Nyikiryama ca ka ŋun!”
42020017	Kiŋolik Yesu ikes tolimok tema, “Nyo nai apolou a ŋakiro a ŋuna igiritae Nakigireta ikona? ‘Amoru ŋina koloŋ aŋerete ŋikadukok, iŋes tokona itogogoŋit akai alokoona!’
42020018	Ituŋanan daadaŋ ŋini eramakin namoru ŋin, enyilinyilaar; ani ecakakin amoru ŋin ice kidiama, inyaadiyari iŋes toruwor apuwa.”
42020019	Acamito ŋiketatamak a Ŋikisila ka ŋisacaradotin ŋulu apolok akikamun Yesu apaki ŋin, anerae ayenete atemar arae ikes alimunitor Yesu akitadapet ŋin. Nai tokera akikamun iŋes aŋuna a ŋituŋa.
42020020	Kiwara ikes erot ŋolo kikamunet iŋes, ikotere torikosi iŋes lokapolok ŋulu a Ŋiromanin. Kiluŋuluŋa ikes ŋibekae, inakis ŋisiliŋa kiyakiyasi nai alokun Yesu alorwor keŋ. Toloto ŋibekae neni a Yesu esubito ŋituŋa ŋulu ajokak.
42020021	Tolimokis ŋibekae ŋul Yesu temasi, “Eketataman, ikiyeni isua atemar iyookino ŋakiro ŋuna irworo iyoŋ ka ŋuna itatami daŋ. Nyimisit iyoŋ kepol ituŋanan kori kemam, nai itatami iyoŋ ŋuna a kire ŋuna ka Akuj alopite a ŋolo iyookino.
42020022	Tolimokinae isua, ikicamakinito mono Ŋikisila obukosi ocur neni ke ekepukan a Roma kori mam?”
42020023	Ikwaŋina ayenia Yesu atemar alokunito ikes iŋes a ŋakiro a ŋun, tolimok ikes tema,
42020024	“Kitoodikinae cenite esiliŋ.” Tosodi Yesu kiŋit ikes tema, “Ŋolo a ŋae ereet lo ka ŋakigireta nu?” Toboŋokis ikes temasi, “Ŋulu ke ekepukan a Roma.”
42020025	Tolimok Yesu ikes tema, “Inakisi ekepukan a Roma ŋini erae ikeŋ, inakis Akuj ŋini erae ŋini ka Akuj.”
42020026	Toŋopikis ikes ŋakiro ŋuna lokunet iŋes a nen alokiŋaren ŋituŋa. Toumokis ikes nooi a ŋakiro a ŋuna aboŋokini Yesu, kililiŋa cek.
42020027	Potu neni a Yesu Ŋisadukayon ŋice ŋulu apegasi atemar eyarunete ŋikatwak, kiŋita ikes Yesu temasi,
42020028	“Eketataman, egirit koloŋ Moses aŋuna kosi ebala, Ani ketwana lokaato keŋ ke ekile, toesik aberu keŋ emam ŋidwe, itemokino lokaato keŋ kirum aberu, touru ŋidwe aŋuna alokaato keŋ a ŋolo atwan.
42020029	Aya ŋikaitotoi ŋikanikaarei; kiita ŋolo apolon totwan, nyeryamuna ŋidwe.
42020030	Kirum ŋolo a ŋiarei aberu;
42020031	ka ŋolo a ŋiuni ka ŋuluce daadaŋ kiruma aberu, nai totwaka ikes daadaŋ, nyeryamuna ŋidwe.
42020032	Ekaku abu aberu daŋ totwan.
42020033	Ani akoloŋit ŋina eyaruniata ŋituŋa daadaŋ, eruwor aberu ŋin ŋina a ŋae? Anerae arae iŋes aberu a ŋulukanikaarei a daadaŋ.”
42020034	Toboŋok Yesu ikes tema, “Ŋituŋa ŋulu ka akwap a na iitanarete ka iitanaryo,
42020035	nai ŋulu eryamun iyookino ikotere ŋirwa ŋulu eponito ka ayarun ŋina a ŋikatwak, nyiitanarete kori nyiitanaryo.
42020036	Nyetwakete ikes nabo, anerae ikwaanikin ikes ka ŋimalaikan; eraakasi ikes ŋidwe ŋulu ka Akuj ka ŋulu ka ayarun alokatwak.
42020037	Tokona ŋuna ka ayarun alokatwak itoodiunit Moses daŋ anakigireta a ŋuna ka amoni a ŋina anoki atemar eyarunete ŋikatwak, anerae enyarit iŋes Ekapolon ebe, ‘Akuj ŋina ka Aburaam, Akuj ŋina a Isaka ka ŋina a Yakobo.’
42020038	Erae iŋes Akuj ŋina a ŋulu eyarete, meere Akuj ŋina a ŋulu etwakito; anerae aneni keŋ eyarete daadaŋ.”
42020039	Kirworikis ŋiketatamak a Ŋikisila ŋice temasi, “Eketataman, irwor iyoŋ ejok!”
42020040	Anerae apotu Ŋisadukayon tokera akiŋit iŋes ŋakiŋiseta ŋace.
42020041	Kiŋit Yesu ikes tema, “Nyo ebaakatar ŋituŋa erae Kristo lokoku a Daudi?
42020042	Anerae ebala Daudi elope alokitaabo a ŋolo a ŋieosyo ebe, ‘Atema Ekapolon neni ke Ekapolon kaŋ, kiboikin iyoŋ teten kaŋ,
42020043	akitodol neni ewuakinia ŋikonimoi kwap ŋakejen kon.’
42020044	Ani kenyarit Daudi iŋes ‘Ekapolon;’ ikokini nai iŋes eruwor lokoku keŋ ai?”
42020045	Ani epupokini asepic ŋina a ŋituŋa Yesu, tolimok iŋes ŋikasyomak keŋ tema,
42020046	“Tocoikinito ŋiketatamak a Ŋikisila; eminasi ikes akirimit enapito ŋikaasoi ŋulu aoyak, nabo ecamito kimalae ikwa ŋikapolok alomaket. Eseete ikes ŋikicoloŋo ŋulu ebusak alosinagogae ka anasuban.
42020047	Edemete ikes ŋapuseru ŋiboro kec ka daŋ ilipete ekaoyan iwogasi neni erae koŋin! Eryamunete ikes atubokino ŋina aronon nooi!”
42021001	Toŋoleŋolek Yesu toanyuwa ŋikabarak iwuanakinete ŋisiliŋa nasaduku ŋina ayai tooma Kai ka Akuj.
42021002	Toanyuwa iŋes tari apuserut ŋina a ŋican ecakakini ŋikapun ŋiarei.
42021003	Tolimu Yesu tema, “Akalimokini ayoŋ iyes kire atemar, ewuak apuserut ŋina a ŋican na ŋisiliŋa ŋulu alalak nasaduku, akilo ŋituŋa ŋuluce daadaŋ;
42021004	anerae ecakanakinete ŋuluce daadaŋ ŋisiliŋa ŋulu erae ŋipiya alobari kec. Nai acakaki apuserut ŋin anakulyako keŋ ŋulu daadaŋ ayakar ka edaritor akeekiyar.”
42021005	Ani irworosi ŋikasyomak ŋice ŋakiro ŋuna ka Akai ka Akuj, akibuses ŋina a ŋamoru keŋ ka epite ŋolo esibusitere, tolimu Yesu tema,
42021006	“Nu daadaŋ ŋuna iteete iyes edoli akoloŋit ŋina nyidoŋio tari apeimoru ewuoi a nege; eukoryo ŋamoru daadaŋ.”
42021007	Kiŋita ikes iŋes temasi, “Eketataman, ori mono itiyakinotor ŋakiro ŋun? Nyo eruwor akitoodikinet ŋina itoodiuni atemar adol apaki?”
42021008	Toboŋok Yesu ikes tema, “Tocoito nyikimodik ituŋanan. Epote ŋikalalak irworosi alokiro kaŋ ebasi, ‘Ayoŋ iŋes ŋolo!’ kori ebasi, ‘Adol apaki!’ Nai tocoito iwuapakinete ikes.
42021009	Kiuryasi nyikibul iirarete ŋakiro ŋuna ke ejiye ka ŋuna ke egurigur; itemokino ŋakiro ŋun totakanut mono, nai nyitoodiunito ikes atemar adol asalunet.”
42021010	Kirworik nabo Yesu tema, “Ejikinosi ŋituŋa ŋulu ka akwap ka apei ka ŋulu ka akwap ka ace; ejikin apukan ka apukan, epeibuku ka ŋulu ke ecebuku.
42021011	Eyakaun amaran ŋina ka akwap alowaetin a ŋulu egelegelya, nabo eyakaun eron ka ŋidekesyo daadaŋ ŋulu aronok; etakanunete ŋakitoodikineta ŋuna atyonok alokidiama, kitubulo ŋituŋa.
42021012	Nai eriŋa ŋun daadaŋ nyitiyakina, ikikamunio iyes ikisicani nooi, ikiyaaryo iyes losinagogae ka mabus, ido itorikor akitowuo alokiŋaren ŋikarikok ka ŋikapolok aŋuna kaŋ.
42021013	Apaki ŋin, iŋes iruworotor iyes ŋisuudae kaŋ.
42021014	Kiuryasi nyikibul iyes ikotere ŋunalimuno kori epite ŋolo limunet,
42021015	anerae ayoŋ elope akainakini iyes ŋakiro ŋuna ka aosou ŋuna emam ipei daŋ alokidiŋ ŋikusimoe ŋini epedori akiloc, kori apegakin.
42021016	Ikilukinete iyes ŋikusikauruunak, atalokaato kus, ŋiyeneta kus ka ŋikusikonei ka epedorete tari akiar iyes ŋice.
42021017	Ikiremokinosi ŋituŋa daadaŋ iyes aŋuna ke ekiro kaŋ.
42021018	Nai emam tari etimat epei anakyes kus ŋolo ecakar.
42021019	Ani kidaŋidaŋakis iyes ŋun, iunete akusikiyar.
42021020	“Ani iŋolikinete iyes Yerusalem irikaunito ŋajorei a ŋimoi, toyenete atemar aapiki akinyasun iŋes.
42021021	Itemokino ŋulu eyakasi Yudaya, toema lomoru; nabo ŋulu eyakasi Yerusalem, itemokino torotokis ka ŋulu eyakasi nariet, itemokino nyelot lotaun.
42021022	Anerae erae ŋul ŋirwa ŋulu ka anyaŋan, kiyookinotor ŋuna igiritae Nakigireta daadaŋ.
42021023	Erokyarosi nooi ŋirwa ŋulu anaberu a ŋuna epotiyete ka ŋuna itanakete! Anerae eyakaun ŋican ŋulu apolok nakwap na, nabo emini anyunyura ŋina ka Akuj lotuŋa ŋul!
42021024	Earyo ikes ŋice ka atum, ŋice eruworosi ŋirikon nakwapin ŋunace; ipudaete ŋituŋa ŋulu nyerae Ŋiyudayan Yerusalem, akitodol ŋirwa ŋulu esalunia apukan a ŋituŋa a ŋulu nyerae Ŋiyudayan.
42021025	“Eyakaun ŋakitoodikineta nakoloŋ, lolap ka lokacer. Egeuni akwap daadaŋ aryeba ka amaran aŋuna ke eruye ka akimorokok ŋina ka anam.
42021026	Emaranikinete ŋituŋa kirakanaros ebulit aŋuna a ŋican a ŋulu epote nakwapin daadaŋ; anerae emaranikinete tari ŋiboorei daadaŋ ŋulu alokidiama.
42021027	Tosodi etakanuni Lokoku a Ituŋanan, iŋolikinio ebunit alodowuon ka apedor ka akica ŋina apolon.
42021028	Ani edoli ŋirwa ŋulu iyookinotor ŋun daadaŋ, towua kireosi ŋakyes kus kidiama, anerae aapuu aiuno kus.”
42021029	Abu Yesu tolimok ikes akitadapet na tema, “Totamakisi mono iyes epite ŋolo ke ebobore ka ŋikito ŋuluce daadaŋ.
42021030	Ani iŋolikinete iyes ŋakwii kec itilijaunete, toanyut atemar aapuu akamu.
42021031	Ikwaŋinapei, ani iŋolikinete iyes ŋun itiyakin, toanyutu atemar aapuu Apukan ka Akuj adolun.
42021032	“Akalimokini ayoŋ iyes kire atemar, nyedaun anyamet na eriŋa nyitiyakina ŋakiro ŋun daadaŋ.
42021033	Edaunosi nakuj ka akwap, nai nyedaunosi ŋakiro kaŋ jik.
42021034	“Tokienyete! Kiuryasi adakanu, amera ka apodo ŋuna ka akiyar a na, nyikitumosi iyes, todolu akoloŋit ŋin atipei pa iyenete iyes,
42021035	ikwa aloc. Itiyakin ŋakiro ŋun lotuŋa ŋulu a ŋakwapin a daadaŋ.
42021036	Torubakisi ikienyete, nabo kilipete jwi jwi, ikotere toryamut agogoŋu ŋina ibucarotor anakiro a daadaŋ a ŋuna etakanunete ka towueta alokiŋaren Lokoku a Ituŋanan.”
42021037	Ŋirwa ŋul, etatami Yesu alo Kai ka Akuj jwi jwi, ani ewari tolot lomoru a ŋikito a ŋulu enyaritae Olipa.
42021038	Esyokanakinete ŋituŋa daadaŋ Kai ka Akuj akipup ŋakiro keŋ.
42022001	Toapuut ŋasuban a ŋamugati a ŋuna emam ŋakinyalet, ŋasuban ŋuna enyaritae Paska.
42022002	Ewarito ŋisacaradotin ŋulu apolok ka ŋiketatamak a Ŋikisila atukun epite ŋoloaret Yesu, nai akuryanito ikes aŋuna a ŋituŋa.
42022003	Toloma Satan lotau a Yuda a ŋolo anyaritae Isikariot, ŋolo arae epei a ŋulutomon ka ŋiarei.
42022004	Tolot Yuda akirworiun ka ŋisacaradotin ŋulu apolok ka ŋikapolok ŋulu a ŋiketeok Akai ka Akuj epite ŋolo kipotokinet Yesu neni kec.
42022005	Tolakaros ikes, tocamut ainakin iŋes ŋisiliŋa.
42022006	Tocamu nai Yuda ŋisiliŋa, kisyak akiwarit apaki ŋina etemokino torikorere ikes neni a Yesu pa eyenete ŋituŋa.
42022007	Todol akoloŋit ŋina a ŋamugati a ŋuna emam ŋakinyalet, akoloŋit ŋina a Paska ŋina eŋolere imesek.
42022008	Kiyakiya Yesu Petero ka Yoana tema, “Toloto kitemokis akimuj ŋina a Paska emuja.”
42022009	Kiŋita ikes Yesu temasi, “Ai icamitor iyoŋ isua etemokinioto?”
42022010	Toboŋok iŋes ikes tema, “Topupokisi! Ani ilomarete iyes lotaun, iryamete ka ekile eryoŋit amot ŋina a ŋakipi. Kiwuapakisi iŋes tari kai ŋina elomari,
42022011	ido tolimokis elope ŋolo ka akai temasi, ‘Ebala Eketataman, ai eyai agule ŋina itemokino ayoŋ ka ŋikaakasyomak emujata akimuj ŋina a Paska?’
42022012	Ikitoodikini iŋes iyes agule ŋina eyai kidiama ŋina aloloman ŋina esubakinitae, kitemokis ibore daadaŋ a nen.”
42022013	Toloto ikes toryamut ibore daadaŋ ikoni neni alimokinitor Yesu ikes; tosodo kitemokis akimuj ŋina a Paska.
42022014	Ani edoli apaki, kiboikinos Yesu ka ŋikasyomak keŋ kimuja.
42022015	Tolimok iŋes ikes tema, “Ekemuit ayoŋ nooi akimor ka iyes akimuj ŋina a Paska naga, eriŋa ŋican kaŋ nyedoluno!
42022016	Akalimokini ayoŋ iyes atemar, emam nabo jik nyemuji akimuj na akitodol akoloŋit ŋina iyookinor apolou keŋ a Napukan ka Akuj.”
42022017	Tolemu nai Yesu ekopo, tolakar neni ka Akuj, ido tolimu tema, “Kijaasi lo, tomora,
42022018	anerae akalimokini ayoŋ iyes atemar, ameun tokona emam nabo nyamasi epiini akitodol Akoloŋit ŋina ebunio Apukan ka Akuj.”
42022019	Tosodi tolemu amugati, tolakar neni ka Akuj, tonyilinyili, inak ikes tema, [“Erae naga akaakuwan ŋina ejalyo ikotere iyes. Kitiyaete ikona ikiitunitotor ayoŋ.”
42022020	Ikwaŋinapei kedaun akimuj, abu iŋes tolemu ekopo, inak ikes tema, “Erae logo ekopo ŋolo a ŋaokot kaŋ aŋuna ka Acamunet a ŋina kitete ŋuna ebukoritae ikotere iyes.]
42022021	“Nai kiŋolikisi, ikirukit ayoŋ a ne alomesa ka ŋolo akalukini ayoŋ!
42022022	Kire etwani Lokoku a Ituŋanan ikwaŋina adwaritere; nai ekaŋ ekile ŋolo erikokini iŋes ŋituŋa!”
42022023	Togeut ikes akiŋitanar make atemar ŋae alokidiŋ kec itiyakini ŋakiro ŋun.
42022024	Topegakinos ŋikasyomak a Yesu irworosi make ebasi, ŋae alokidiŋ kec epol akilo ŋuluce.
42022025	Tolimok Yesu ikes tema, “Epolokinito ŋirwosi ŋulu a ŋibukui a ŋulu nyerae Ŋiyudayan ŋituŋa kec; nabo ŋulu ipukato enyaritae ‘Ŋikeŋaranakinak ŋituŋa.’
42022026	Nai nyitemokino ŋakiro ikote neni aneni kus; itemokino ŋini epol aneni kus kikwaanikin ka ŋini edit ka ekarikon kikwaanikin ka eketiyan.
42022027	Nyaani ŋini epol, ŋini iboi alomesa kori ŋini ekori akimuj? Meere mono ŋini iboi alomesa a? Nai ayai ayoŋ kidiŋ kus arae ekejanakinan.
42022028	“Irae iyes ŋulu ikiruk ka ayoŋ anakikatakineta kaŋ a daadaŋ.
42022029	Ikwaŋina eketuruworya Papa kaŋ ayoŋ Ekapolon, eketuruwori ayoŋ iyes daŋ ŋikapolok,
42022030	ikotere kimuja ka tomata daŋ a Napukan kaŋ. Kiboikinotor lokicoloŋo, totubonokis ŋatekerin ŋunatomon ka ŋaarei ŋuna a Isirael.
42022031	“Simoni, Simoni! Topupok mono iyoŋ! Aryamu Satan apedor ŋina kikeikeet iyes daadaŋ, ikwaŋina ikeikeya eketan ŋimomwa.
42022032	Nai ekelipak ayoŋ iyoŋ Simoni, ikotere nyepuripuryaar anupit kon. Ani iboŋuni iyoŋ nabo neni kaŋ, itemokino iyoŋ kitogogoŋ ŋikonikaitotoi.”
42022033	Toboŋok Petero iŋes tema, “Ekapolon, atenit ayoŋ arukor ka iyoŋ mabus ka natwanare!”
42022034	Tolimok Yesu iŋes tema, “Petero, akalimokini ayoŋ iyoŋ atemar, eriŋa ekokoroit nyeruuno nakoloŋit na, ipegi iyoŋ ŋapeget ŋauni atemar ikiyeni ayoŋ.”
42022035	Kiŋit Yesu ikes tema, “Ŋina ekeyakiaritor ayoŋ iyes emam ecwee ŋolo a ŋisiliŋa, ekikapu kori ŋamuk, ayai ibore ŋini ipotu iyes kicanakinosi a?” Toboŋokis ikes temasi, “Amam ibore ikicana.”
42022036	Tolimok Yesu ikes tema, “Nai tokona ŋini daadaŋ eyakar ŋisiliŋa kori ekikapu, itemokino kiric; ani ŋini emamukar atum, itemokino togyela elou, tosodi togyelu atum.
42022037	Anerae akalimokini ayoŋ iyes atemar, itemokino kiyookin aneni kaŋ Ŋakigireta ŋuna igiritae ikona: ‘Emaritae iŋes ka ŋikasecak kaapei.’ ”
42022038	Tolimokis ŋikasyomak iŋes temasi, “Ekapolon! Kiŋolik! Eya ŋatumio ŋaarei ne!” Toboŋok Yesu ikes tema, “Etemokin!”
42022039	Tonyou Yesu alotaun, tolot moru a ŋikito a ŋulu enyaritae Olipa, ikwaŋinapei sek aloseneneo iŋes, kiwuapakis ŋikeekasyomak iŋes.
42022040	Ani edoli iŋes nen, tolimok ikes tema, “Kilipa, ikotere nyilomasi nakitemyet.”
42022041	Torotok iŋes aneni kec tari neni ebai neni edoe amoru imasaryo, ido toryedik kilip.
42022042	Tema, “Papa, ani kicamit iyoŋ, tolema ekopo lo ŋolo a ŋican aneni kaŋ! Nai meere aŋuna ka acamit kaŋ, nai kitiyakin acamit kon.” [
42022043	Bu emalaika anakuj, kitogogoŋ iŋes.
42022044	Kilip iŋes imukekinit toryeba nooi alotau, kikokis ŋakinyinyir keŋ edoete kwap ŋaokot.]
42022045	Ani enyouni Yesu aneni elipya, toboŋo torukau ŋikeekasyomak kejotoorosi, kiinaasi ŋakiro ŋuna anomorito ŋikecetai.
42022046	Kiŋit Yesu ikes tema, “Nyo ijotooto iyes? Tonyoutu, kilipa, ikotere nyilomasi nakitemyet.”
42022047	Ani eriŋa Yesu irworo, todolu asepic ŋina a ŋituŋa, ŋina arikit Yuda ŋolo arae epei alokidiŋ ŋulutomon ka ŋiarei. Kikomaiya Yuda neni a Yesu, tonu iŋes.
42022048	Tolimu Yesu tema, “Yuda, iluki iyoŋ Lokoku a Ituŋanan ka akinu a?”
42022049	Ani iŋolikinete ŋikasyomak ŋuna alosete akitiyakin, kiŋita ikes Yesu temasi, “Ekapolon, icamit iyoŋ isua etelo ikes a ŋatumio a?”
42022050	Kitel epei alokidiŋ kec epito ŋolo ke Esacaradoti a ŋolo Apolon nooi nakit ŋina aloteten, totubo.
42022051	Nai tolimu Yesu tema, “Etemokin!” Totap iŋes akit ŋina ke epito, kitaŋaleu.
42022052	Tolimok Yesu ŋisacaradotin ŋulu apolok ka ŋikapolok ŋulu a ŋisigarya a ŋulu eteok Akai ka Akuj, ta ŋikatukok ŋulu aponito akikamun iŋes tema, “Nyo iponitotor iyes itiŋito ŋatumio ka ŋabiroi esibit arae ayoŋ ekokolan?
42022053	Ikirukit iyes ka ayoŋ ŋirwa daadaŋ alo Kai ka Akuj, ipotu iyes nyikikamut ayoŋ. Nai tokona erae esaa lo ŋolo kus, ŋolo ka apedor a ŋina ka akiryonut.”
42022054	Kikamut ikes Yesu, torikosi kai ke Esacaradoti a ŋolo Apolon nooi, kiwuapite Petero ikes aneni alwanan.
42022055	Enokakinitae akim kidiŋ alapatu, tosodi tolot Petero min neni a ŋulu eboiyete a nen irikaunito akim.
42022056	Ani iŋolikini aketiyan apei Petero iboi alodiye akim, kitek iŋes, tolimu tema, “Arukito ekile lo daŋ ka iŋes!”
42022057	Nai topeg Petero ŋun, tema, “Iyoŋ aberu na, nyayeni ayoŋ iŋes!”
42022058	Kelunyar apaki ŋina auruwuana, toyen ekile ece Petero tolimu tema, “Irae iyoŋ jik epei alokidiŋ kec!” Nai toboŋok Petero iŋes tema, “Ekile, meere ayoŋ!”
42022059	Kelunyar epeisaa, kitogogoŋ nooi ituŋanan ice tema, “Arukito jik ekile lo ka Yesu, anerae erae iŋes daŋ ŋolo alo Galileya!”
42022060	Tosodi Petero tema, “Nyayeni ayoŋ ŋakiro ŋuna irworo iyoŋ!” Atipei eriŋa iŋes irworo, toru ekokoroit.
42022061	Toboboŋ Ekapolon Yesu kitek Petero. Totamu Petero ŋakiro ŋuna alimokinit Yesu iŋes atemar, “Eriŋa ekokoroit nyeruuno nakoloŋit na, ipegi iyoŋ ŋapeget ŋauni atemar ikiyeni ayoŋ.”
42022062	Toloma Petero kiŋa, kigwor nooi.
42022063	Tokyenatar ŋikilyok ŋulu eyokiyete iŋes ka kibuŋata daŋ.
42022064	Torapa daŋ ereet keŋ, kiŋita iŋes temasi, “Todwar! Ŋae ŋini ikirami iyoŋ? ”
42022065	Tolimokis iŋes ŋakiro ŋuna alalak ŋuna a ŋiyany.
42022066	Ani iwalari akwap, totukokin ŋikatukok ka ŋisacaradotin ŋulu apolok ta ŋiketatamak a Ŋikisila, torikoroe nai Yesu Natukot kec.
42022067	Kiŋita ikes Yesu temasi, “Tolimokinae mono iyoŋ isua, iyoŋ iŋes irae Kristo a?” Toboŋok Yesu tema, “Tari kakalimok ayoŋ iyes, nyinupete ŋakiro kaŋ;
42022068	ani tari kekeŋit ayoŋ iyes akirot, emam nyiboŋokinete.
42022069	Nai ameun tokona, iboikin Lokoku a Ituŋanan teten Akuj ŋina alokidiama nooi!”
42022070	Kiŋita ikes daadaŋ temasi, “Irae nai iyoŋ Lokoku ka Akuj a?” Toboŋok iŋes ikes tema, “Ilimut iyes atemar arae ayoŋ.”
42022071	Tolimut ikes temasi, “Okoe, nyo nabo ikiitanitor ŋisuudae ŋice? Ikiira iwon ŋilopeyek ŋakiro ŋuna alimu iŋes!”
42023001	Tonyout ŋituŋa daadaŋ a Natukot, torikosi Yesu neni a Pilato.
42023002	Togeut ikes akisitakin iŋes a nen ebasi, “Ikiryamuni isua ekile lo icocoi ŋituŋa ŋulu ka akwap kosi ka ikiteŋerit isua akibuk ocur neni ke ekepukan a Roma, ebala nabo arae iŋes Kristo – erwosit.”
42023003	Kiŋit Pilato Yesu tema, “Irae iyoŋ erwosit a Ŋiyudayan a?” Toboŋok Yesu iŋes, “Ilimu iyoŋ.”
42023004	Tolimok Pilato ŋisacaradotin ŋulu apolok ka asepic ŋina a ŋituŋa tema, “Emam ibore ŋini aronon ŋini itiyat ekile lo, ŋini itemokino isitakinere.”
42023005	Nai kibunyakinos ikes jik temasi, “Itutuki iŋes ŋituŋa a ŋakiro a ŋuna itatami, a ŋuna isiryamit iŋes Yudaya daadaŋ. Esyakini paaran alo Galileya, nai adolu tari ne daŋ.”
42023006	Ani iirari Pilato ŋakiro ŋun, kiŋit ikes tema, “Erae ekile lo Egalilayat a?”
42023007	Ani eanyuni iŋes atemar abunit Yesu anakwap a ŋina epukat erwosit Erode, kiyakiya iŋes Yesu neni ke Erode. Ŋirwa ŋul, ayai Erode Yerusalem.
42023008	Tolakar Erode nooi eanyuwari Yesu, anerae apupi sek iŋes ŋakiro a Yesu, nabo ŋarwa ŋuna alalak emuit iŋes aanyun Yesu. Acamit iŋes akiŋolikin Yesu itiyae ŋakujuwuanisya ŋadi.
42023009	Kiŋitiŋit Erode Yesu ŋakiro ŋuna alalak, nai kililiŋ Yesu cek.
42023010	Ayakasi nen ŋisacaradotin ŋulu apolok ka ŋiketatamak a Ŋikisila, kisitakis iŋes enyunyurasi nooi.
42023011	Apotu Erode ka ŋisigarya keŋ kitiyata ŋakiro ŋuna a ŋileec neni a Yesu ka tobolyatar iŋes. Ani kedaut, kitanapa iŋes elou ikwa erwosit, kinyakasi nai iŋes neni a Pilato.
42023012	Ameun apaki ŋin, tomaikin Erode ka Pilato, anerae adiŋasi sek ikes ekiŋaren.
42023013	Tocunak Pilato ŋisacaradotin ŋulu apolok ka ŋikepukak ŋulu a ŋituŋa iwapei,
42023014	tolimok ikes tema, “Ipotu iyes torikut ekile lo neni kaŋ ibasi itutuki ŋituŋa. Eŋitiŋit tokona ayoŋ iŋes alokiŋaren kus, nai emam ŋakiro aryamu ayoŋ alokile a lo, ŋuna itemokino etubokinere iŋes.
42023015	Emam tari Erode daŋ ibore ŋini aronon ŋini aripu aneni keŋ; iŋes enyakunia iŋes neni yok. Emam ibore ŋini aronon etiya iŋes, ŋini itemokino earere.
42023016	Aŋun, atemari ayoŋ kibuŋata iŋes, kimyekinae tolot.” [
42023017	Ŋirwa daadaŋ ŋulu a Paska alacanakini Pilato emabus epei.]
42023018	Tocelu asepic a ŋituŋa daadaŋ tema, “Toara ekile lo! Ikicamit isua Baraba tolacakinae!”
42023019	(Aenitae Baraba alomabus ikotere aruruma ŋina esyakini iŋes alotaun, nabo aarit tari ituŋanan.)
42023020	Aŋuna acamitor Pilato alacakin Yesu, kisirwor nabo iŋes asepic a ŋituŋa.
42023021	Nai tocelut ikes temasi, “Kibubuk! Kibubuk iŋes!”
42023022	Kiŋit Pilato ikes ŋina kiuniyet tema, “Nyo ibore aronon ŋini itiyat iŋes? Emam asecit ŋina aripu ayoŋ, ŋina itemokino iŋes earere! Aŋun, atemari ayoŋ kibuŋata iŋes, kimyekinae tolot.”
42023023	Nai torubakis ikes ecelasi nooi ebasi itemokino kibubukinoe iŋes lomusalaba, torebo acela kec neni daadaŋ.
42023024	Tosodi Pilato akitub ŋakiro atemar kitiyata ŋituŋa ikwaŋina acamitotor ikes.
42023025	Tolacak Pilato ekile ŋolo acamito ikes atemar tolacakinae, ekile ŋolo aenitae alomabus aŋuna ka aruruma ka akiar; ido kipotok iŋes Yesu lotuŋa ŋul, kitiyata ikwaŋina acamitotor.
42023026	Apaki ŋina arikoryata ikes Yesu, kitowua ekile ŋolo anyaritae Simoni ŋolo arae ŋolo anakwap a Kurene, ŋolo abunit alorerya. Toryoŋakis emusalaba loseket keŋ, kisiwuapakis iŋes Yesu.
42023027	Kiwuapak asepic ŋina a ŋituŋa ŋina alalan Yesu. Aya daŋ nen ŋaberu ŋuna egworosi nooi aŋuna a Yesu.
42023028	Nai toboboŋ Yesu, kiŋolik ikes tolimok tema, “Ŋaberu ŋuna a Yerusalem! Nyigworosi aŋuna kaŋ, nai kigworos aŋuna kus ka aŋuna a ŋidwe kus.
42023029	Anerae epote ŋirwa ŋulu etemaryata ŋituŋa, ‘Erereŋ nooi ŋaberu ŋuna kolupanotin ka ŋuna nyidouno ta ŋuna nyitanaka!’
42023030	Ŋirwa ŋul, elimokinete ŋituŋa ŋimoru etemarete, ‘Totiyakinetei isua!’ Nabo elimokinete ŋimukura etemarete, ‘Kiwuae isua!’
42023031	Ani kitiyakis ikes ŋun eriŋa akitoe epalal, anu nai itiyakinete ŋina eonio iŋes?”
42023032	Torikoroe ŋikeworok ŋice ŋiarei yaarae akiar ka Yesu kaapei.
42023033	Ani edolete ikes neni anyaritae “Akuulu,” kibubukis Yesu lomusalaba ka ŋikeworok ŋuluarei, epei lowae ŋolo aloteten, epei kedyany.
42023034	Kirworik Yesu tema, “Papa kisyoni ikes, anerae nyeyenete ŋuna itiyaete.” Tokora ikes ŋikeelowi ka akilamilam ŋisigirya.
42023035	Awuasi ŋituŋa a nen iteete iŋes, tokyenatar ŋikapolok ŋulu a Ŋiyudayan iŋes ebasi, “Aiununui ŋoon iŋes ŋuluce, kimyekisi cenite toiun bon, erae kerae iŋes Kristo ŋolo ka Akuj ŋoloseuna!”
42023036	Tokyenatar ŋasigarya daŋ iŋes, inakis epiini ŋolo enyalitae ka apid,
42023037	tolimokis iŋes temasi, “Ani kirae iyoŋ erwosit a Ŋiyudayan, toiun bon!”
42023038	Egiritae ŋakiro nu kidiama emusalaba ŋolo ebubukinitoe iŋes, “ERAE LO ERWOSIT A ŊIYUDAYAN.”
42023039	Tosodi ekeworon epei ŋolo ebubukinitoe ka iŋes, kiyany iŋes tema, “Meere iyoŋ irae Kristo a? Toiun bon, itoiu isua daŋ!”
42023040	Toboŋok nai ŋoloce iŋes tema, “Nyikerit iyoŋ Akuj a? Ikitubokinitae iwon ka iŋes kaapei.
42023041	Nai iwon ikitubokinitae kire aŋuna ikitiyat; nai emam ŋakiro ŋuna aronok ŋuna itiyat ekile lo.”
42023042	Ido tema iŋes, “Yesu, totamunitetei ayoŋ, ŋina iboŋunio iyoŋ irae Erwosit.”
42023043	Tolimok Yesu iŋes tema, “Akalimokini ayoŋ iyoŋ kire atemar, napeikoloŋit na ikiruki iyoŋ ka ayoŋ anajakaanut a ŋina ka Akuj!”
42023044	Ani edoli ŋisaae ŋikanikapei ŋulu ka apaaran, kiryoniar akwap daadaŋ cuc akitodol ŋisaae ŋikanikaomwon esoŋakini akoloŋ.
42023045	Tocila anaŋga ŋina eneno alo Kai ka Akuj beret ageun alokidiama tari kwap.
42023046	Kiworou Yesu tema, “Papa! Ewuak ayoŋ ekaatau nakan kon!” Kedau alimun ŋun, kiridak.
42023047	Ani eanyuwari ekapolon ŋolo a ŋasigarya ŋakiro ŋuna apotu kitiyakin, kipur Akuj tema, “Kire, kemam ekile lo aronis.”
42023048	Ani eanyunete ŋituŋa daŋ ŋulu acunakina neni ŋakiro ŋuna apotu kitiyakin, toboŋosi lorerya kec eramete ŋitai.
42023049	Nai ŋulu daadaŋ anaikina sek ka Yesu, kaapei ka ŋaberu ŋuna ewuapunete iŋes alo Galileya, apotu towua aneni alwanan, kiteto ŋakiro daadaŋ.
42023050	Ayai nen ekile ŋolo anyaritae Yosepu, ŋolo abunit alotaun a ŋolo anyaritae Arimatea anakwap a Yudaya. Arae iŋes epei a Natukot a ŋina a Ŋiyudayan, ajok ka eyookino.
42023051	Abu iŋes towou acamun ŋakiro ŋuna acamit Atukot ŋina a Ŋiyudayan akitiyakin neni a Yesu ka edarit iŋes abunore ŋina ka Apukan ka Akuj.
42023052	Tolot iŋes neni a Pilato, kiŋitak akuwan a Yesu.
42023053	Tolemu iŋes akuwan a Yesu alomusalaba, kilogilogak elou ŋolo apolon, kiperik nalyal ŋina abokakinitae nataaba neni sek amam ituŋanan anukakinitae.
42023054	Arae akoloŋit ŋin ŋina a ŋakan, toapikinite akidol akoloŋit ŋina a Sabato.
42023055	Kiwuapakis ŋaberu ŋuna arukunete ka Yesu alo Galileya Yosepu tari nalyal, toanyuwasi epite ŋolo eperikinitere akuwan a Yesu.
42023056	Toboŋosi nai lorerya kec akitemokin akimyet ŋina akukunyon ŋina kiwosakina nakuwan keŋ. Kieŋut ikes akoloŋit ŋina a Sabato, ikwa egiritere Lokisila a Moses.
42024001	Taparacu akoloŋit ŋina ke Esabit, todilokis ŋaberu nalyal ekodito akimyet ŋina akukunyon ŋina etemokinito ikes.
42024002	Toryamut ikes amoru kikokoriyor alokek ka alyal,
42024003	ido tolomasi tooma; nai nyeryamut akuwan ŋina ke Ekapolon Yesu.
42024004	Ani eriŋa ikes ewuasi a nen eŋayaŋayato a ŋakiro a ŋun, towua ŋinapeipaki ŋikilyok ŋiarei ŋulu anapito ŋilowi ŋulu amilimilete alodiye kec.
42024005	Tobul ŋaberu nooi kijuuroto; kiŋita ŋikilyok ŋul ikes temasi, “Kaanukiro iwaritotor iyes ituŋanan ŋini eyari lotuŋa ŋulu etwakito?
42024006	Emam iŋes a ne, anerae ayaru. Totamutu ŋina paaran ikilimonokinia iŋes iyes, ŋina ayakar iŋes Galileya ŋina abaakar,
42024007	‘Itemokino Lokoku a Ituŋanan kipotokinoe nakan a ŋikasecak, kibubukinoe lomusalaba, ido toyaru kelunyar ŋirwa ŋiuni!’ ”
42024008	Totamut nai ŋaberu ŋakiro ŋuna abala Yesu ŋun,
42024009	toboŋosi analyal, tolimokis ŋulutomon ka epei ka ŋituŋa ŋuluce daadaŋ ŋakiro ŋun.
42024010	Arae ŋaberu ŋun Maria Magadalena, Joanna ka Maria toto a Yakobo ta ŋakecerukitos; ikes alimokinete ŋikasyomak ŋakiro ŋun daadaŋ.
42024011	Nai tobas ŋikasyomak erae ŋakiro ŋuna alimokinete ŋaberu ikes alyokonu, towout akinup.
42024012	(Nai tonyou Petero kipiiri nalyal. Todol iŋes nalyal tokukokin toripik, kiŋolik ŋilowi ŋulu sek aenitere akuwan a Yesu ebilakina make eya nalyal. Toboŋo iŋes lore eŋayaŋayat pa eyeni ŋuna kepotu kitiyakin.)
42024013	Akoloŋit ŋinapei ŋin, alosete ŋikewuapak a Yesu ŋiarei lore ŋolo anyaritae Emmaus, neni arae ŋakilomitae ŋatomon ka apei alo Yerusalem.
42024014	Eanete ikes ŋakiro daadaŋ ŋuna apotu kitiyakin.
42024015	Apaki ŋina eaniata ikes, todita Yesu ikes elosete, torukosi kaapei.
42024016	Kiŋolikis ikes Yesu, nai kibiler nyeyan ikes iŋes.
42024017	Kiŋit Yesu ikes tema, “Anukiro ŋuna ianete iyes alorot nu?” Towua ikes esiliyorito.
42024018	Toboŋok epei kec ŋolo anyaritae Kileopa iŋes tema, “Iyoŋ bon irae epeyonon alo Yerusalem, ŋolo nyiyeni ŋakiro ŋuna etiyakin a nen ŋirwa lupei bien lu a?”
42024019	Tema Yesu iŋisi ikes, “Anukiro?” Toboŋokis ikes temasi, “Ŋakiro ŋuna etiyakin neni a Yesu a ŋolo a Nasaret. Arae iŋes kire ekadwaran ŋolo ka Akuj, ŋolo etiyae ŋakujuwuanisya, nabo etatami ŋakiro ŋuna apolok alokiŋaren Akuj ka alokiŋaren ŋituŋa.
42024020	Apotu ŋisacaradotin ŋulu apolok ka ŋikarikok totubut atemar itemokino iŋes toarae; kibubukis iŋes lomusalaba.
42024021	Ikigeno sek isua atemar kori iŋes eiuni ŋituŋa ŋulu a Isirael! Nabo, erae tokona ŋirwa ŋiuni alunyarosi ŋinapei etiyakinotor ŋakiro ŋun.
42024022	Nai ikituumikis isua ŋaceberu ŋuna erae ŋarukitos kosi; kedilokinito ikes taparacu nalyal a Yesu,
42024023	nai nyeryamut akuwan keŋ. Toboŋut ikes ebasi ebe ikianyu atakanikinet ŋina a ŋimalaikan a ŋulu abasi ayaru iŋes.
42024024	Toloto ŋice aneni kosi nalyal, torukaut ikote nenipei abasi ŋaberu, nai nyiŋolikis iŋes.”
42024025	Tolimok Yesu ikes tema, “Okoe egogoŋ iyes ŋakyes! Etyono ŋitai kus akinup atipei ŋakiro daadaŋ ŋuna a ŋikadwarak.
42024026	Nyiyenete iyes atemar etemokino Kristo toryamu ŋican, ikotere tolomarya napolou keŋ a?”
42024027	Kisyak nai iŋes akisileerekin ikes ŋakiro ŋuna ka Akuj ŋuna igiritae Nakigireta aŋuna keŋ, ameun alokitaaboi a ŋulu a Moses tari lokadwarak daadaŋ.
42024028	Ani eapiyarete ikes diye ere ŋolo alosete, tosub acamit Yesu akiporor;
42024029	nai kimaimaa ikes iŋes temasi, “Bua apena lore kosi, anerae awar ka eryoniu akwap.” Tolot iŋes toloma tooma, toruko ka ikes.
42024030	Ani iboikinosi Yesu ka ikes akimuj alomesa, tolemu iŋes amugati, kilipak ka tonyilinyili inak ikes.
42024031	Toŋaar ŋatameta kec, toyena iŋes, nai topuripuryaar iŋes anakonyen kec.
42024032	Kirworikinos ikes temasi, “Pa mono ariraete ŋitai yok ka alakara apaki ŋina erworor iŋes neni yok alorot ka ŋina ikisileerekinio iŋes iwon ŋuna igiritae Nakigireta a?”
42024033	Torotokis ikes atipei, toboŋosi Yerusalem. Torukaut ŋulutomon ka epei ka ŋuluce ecunakina iwapei,
42024034	tolimokis ikes temasi, “Erae kire ŋakiro ŋun! Ayaru Ekapolon atakanu daŋ neni a Simoni!”
42024035	Kitatamikis ŋikewuapak ŋuluarei ŋul ikes ŋakiro ŋuna atakanikinito ikes alorot ka epite ŋolo ayeniata ikes Ekapolon apaki ŋina anyilinyiliya iŋes amugati.
42024036	Ani eriŋa ikes itatamete ŋakiro nu, towo Yesu alokidiŋ kec tolimu tema, “Ekisil toyai neni kus.”
42024037	Tobul ikes nooi temasi kori ikiŋolik ekipye.
42024038	Nai tolimok Yesu ikes tema, “Anukiro eryebete ŋitai kus? Nyo elalaa aŋayaŋayat alotai kus?
42024039	Kiŋolikisi ŋakaakan ka ŋakaakejen; erae ayoŋ. Totapae ayoŋ kiŋolikis; emamukar ekipye akuwan ka ŋakoyo ikwaŋina tokona iteoto iyes ayakar ayoŋ.”
42024040	Ani kelimu Yesu ŋun, kitoodik iŋes ikes ŋakan ka ŋakejen keŋ.
42024041	Nai eriŋa ikes jik nyenupa aŋuna ka alelyan ka aumokinit ŋina apolon nooi. Aŋun, kiŋit Yesu ikes tema, “Iyakatar iyes ibore idio ŋini nyamat a?”
42024042	Inakis ikes iŋes atubet ŋina ke ekolya a ŋolo apeitoi.
42024043	Kijau iŋes, tonyam alokiŋaren kec.
42024044	Tolimok Yesu ikes tema, “Erae ŋakiro nu ŋuna paaran akalimokinit ayoŋ iyes eriŋa iwon ikirukit; ŋakiro daadaŋ ŋuna egiritae a ŋuna kaŋ Lokisila ŋulu a Moses ka nakigireta ŋuna a ŋikadwarak ta lokirukisyo a Daudi; itemokino daadaŋ kiyookin.”
42024045	Toŋaaros ŋatameta kec toyenut ŋuna igiritae Nakigireta.
42024046	Tolimok ikes tema, “Nugu ikes ŋuna igiritae atemar itemokino Kristo toryamu ŋican, ido toyaru kelunyar ŋirwa ŋiuni.
42024047	Itemokino kitatamae akiki ka akisyon ŋasecisya lobukui daadaŋ alokiro keŋ, akisyakin alo Yerusalem.
42024048	Irae iyes ŋisuudae a ŋakiro a nu.
42024049	Eyakuuni ayoŋ neni kus ŋolo ikiik Papa iyes. Nai itemokino iyes kidareut a ne alo Yerusalem, akitodol akoloŋit ŋina iryamuniata iyes apedor ŋina ebunit alokidiama.”
42024050	Tosodi toriko iŋes ikes Betania. Kikyaa iŋes ŋakeekan a nen, kiterereŋ ikes.
42024051	Ani eriŋa iŋes iterereŋi ikes, kikyaarae iŋes alokiŋaren kec, tolot nakuj.
42024052	Toryediko ikes, kilipa neni keŋ; ani irikakin, toboŋosi Yerusalem elakara nooi,
42024053	ido toloto akiboi alo Kai ka Akuj, ipurosi Akuj jwi jwi ka elelyanete.
43001001	Anakisyakinet, ayai Akirot; arukito Akirot ka Akuj, arae Akirot Akuj.
43001002	Ŋinapei anakisyakinet arukito iŋes ka Akuj.
43001003	Abu Akuj tosub ŋiboro daadaŋ aneni keŋ; kerae tomam iŋes, pa kesubunitae idiobore.
43001004	Ayai akiyar daadaŋ neni keŋ, arae akiyar ŋin akica aŋuna a ŋituŋa.
43001005	Ecai akica ŋin anakiryonut, nai nyilouna akiryonut akica.
43001006	Ayai ekile ŋolo eyakuunitae aneni ka Akuj, ŋolo anyaritae Yoana.
43001007	Abunit iŋes akiteyenun ŋituŋa ŋakiro ŋuna ka akica, ikotere tonupyata daadaŋ aneni keŋ.
43001008	Pa arae Yoana akica, nai abunit iŋes akiteyenun ŋakiro ŋuna ka akica.
43001009	Akirot iŋes arae akica ŋina a kire, ŋina abuni nakwap acaikin ŋituŋa daadaŋ.
43001010	Ayai Akirot nakwap, tosub Akuj akwap aneni keŋ, nai nyeyenuna akwap iŋes.
43001011	Abu iŋes bu lore keŋ, nai apotu ŋituŋa keŋ nyijaut iŋes.
43001012	Nai ŋulu daadaŋ apotu kijaut iŋes, tonupa ekiro keŋ, abu iŋes inak ikes apedor ŋina ruworet ŋidwe ŋulu ka Akuj.
43001013	Pa aruworosi ikes ŋidwe ŋulu ka Akuj alopite a ŋolo sek euriyere ŋituŋa, anagogoŋu ka anacamit a ituŋanan, nai Akuj alope iŋes abu kituruwo ikes ŋidwe keŋ.
43001014	Bu Akirot toruwor ituŋanan, oruko ka isua. Aanyun isua apolou keŋ, apolou ŋina aryamuni iŋes aneni ka Akuj Papa ikwapei Lokoku keŋ ŋolo donupei ka eleleba neni keŋ ajokis ka ŋuna a kire.
43001015	Kiteyenu nai Yoana iŋes tocelu tema, “Iŋes lo ŋolo abala ayoŋ erworo ebe, ‘Ebunit alokaku kaŋ, nai epol iŋes akilo ayoŋ, anerae ayai iŋes eriŋa tari nyeuruuna ayoŋ.’ ”
43001016	Analalau a ŋina ka ajokis keŋ, ikiterereŋ iŋes iwon daadaŋ, ikitoropikinit iŋes iwon ŋarereŋisyo.
43001017	Abu Akuj ikiinak iwon Ŋikisila kisitoru neni a Moses, nai ajokis keŋ ka ŋuna a kire, isitorunit neni a Yesu Kristo.
43001018	Emam ituŋanan eanyunit Akuj; nai Lokoku ŋolo donupei ŋolo erae epei ka Papa, iŋes ikitaanyu iwon Akuj.
43001019	Erae na akiteyenunet a Yoana ŋina a kire apaki ŋina eyakiyaryata ŋikarikok a Ŋiyudayan ŋisacaradotin ka Ŋilepei neni keŋ akiŋit iŋes atemar, “Ŋae iyoŋ?”
43001020	Nyewou Yoana aboŋokin ikes ŋakiro. Kirwor pa iwuait, nai ileereete tema, “Meere ayoŋ Kristo.”
43001021	Kiŋita nai ikes iŋes temasi, “Ŋae nai iyoŋ? Eliya a?” Toboŋok Yoana ikes tema, “Meere.” Kiŋita nabo temasi, “Irae iyoŋ ekadwaran a?” Toboŋok iŋes tema, “Meere.”
43001022	Kiŋita nai ikes iŋes temasi, “Ŋae iyoŋ? Itemokino isua oyaa aboŋokinet kon neni a ŋulu ikiyakuunito isua. Anu ikilimokini iyoŋ isua aŋuna kon?”
43001023	Toboŋok Yoana ikes aŋakiro a ŋuna koloŋ kirworit ekadwaran Isaya ebala, “Ayoŋ etoil a ituŋanan a ŋini ecela analoŋisat ebala, ‘Kisidiiryata erot ŋolo ke Ekapolon!’ ”
43001024	Kiŋita ŋulu eyakito Ŋiparisayon iŋes temasi,
43001025	“Kaanukiro nai ibatisaa iyoŋ ŋituŋa, erae pa kirae iyoŋ Kristo, Eliya kori ekadwaran?”
43001026	Toboŋok Yoana ikes tema, “Ebatisae ayoŋ a ŋakipi, nai alokidiŋ kus eyai ipeituŋanan ŋini eriŋa iyes nyeyenuna.
43001027	Iŋes ebuni alokaku kaŋ ka nyitemokino ayoŋ tari alacakin ŋarukanes ŋuna a ŋamuk keŋ.”
43001028	Etiyasi ŋun daadaŋ alotaun a Betania, alo Kide aŋolol Yorodan, neni ebatisaa Yoana ŋituŋa.
43001029	Akoloŋit ŋina atupakini ŋin, kiŋolik Yoana ebunit Yesu neni keŋ, ido tolimu tema, “Kiŋolikisi Imesek ŋini ka Akuj, ŋini elemari asecit ŋina ka akwap.
43001030	Iŋes lo ŋolo abala ayoŋ erworo ebe, ‘Ebunit alokaku kaŋ, nai epol iŋes akilo ayoŋ, anerae ayai iŋes eriŋa tari nyeuruuna ayoŋ.’
43001031	Pa ayeni ayoŋ apaki ŋin atemar arae iŋes ŋae; nai abu ayoŋ ebatisa a ŋakipi, ikotere itoodikinor iŋes ŋituŋa ŋulu a Isirael.”
43001032	Kiteyenu Yoana ŋuna abu iŋes kiŋolik tema, “Abu ayoŋ eŋolik Etau ŋolo ka Akuj ebuni anakuj ikoni akuri, min neni keŋ.
43001033	Ariŋa jik ayoŋ pa ayeni iŋes, nai abu Akuj, ŋina ekeyakuunit ayoŋ akibatis a ŋakipi, okolimok tema, ‘Ituŋanan ŋini iŋolikini iyoŋ Etau ŋolo ka Akuj ebuni anakuj, min neni keŋ, iŋes ŋolo ebuni akibatis a Etau a ŋolo Asegan.’
43001034	Adau tokona ayoŋ akiŋolikin ka eketeyenik iyes atemar erae iŋes Lokoku ka Akuj.”
43001035	Akoloŋit ŋina atupakini ŋin, awuasi nabo Yoana ka ŋikasyomak keŋ ŋiarei anenipei.
43001036	Kiŋolik iŋes Yesu elosi, tolimok ŋikasyomak keŋ tema, “Kiŋolikisi Imesek ŋini ka Akuj.”
43001037	Ani iirarete ŋikasyomak ŋuluarei ŋakiro ŋun, kiwuapakis ikes Yesu.
43001038	Kiŋoliya Yesu kaku, kiŋolik ikes iwuapito iŋes, kiŋit tema, “Nyo iwarito iyes?” Toboŋokis ikes temasi, “Rabbi (iŋes atemar Eketataman)! Ai eyai ekonire?”
43001039	Toboŋok Yesu ikes tema, “Potu, ido ianyunete.” Toloto nai ikes, toanyut neni eboiyo iŋes, toruko ka iŋes akoloŋit ŋin. Aapiyarit apaki ŋin ŋisaae ŋitomon ŋulu ka apaaran.
43001040	Epei a ŋuluarei a ŋulu aris kiirasi ŋakiro a Yoana ka kiwuapakis Yesu, arae Anderia lokaato a Simoni Petero.
43001041	Abu Anderia kisyau aryamun Simoni lokaato keŋ, tolimok tema, “Ikiryamu isua Messia” (iŋes atemar Kristo).
43001042	Yau iŋes Simoni neni a Yesu. Kitek Yesu Simoni, tolimok tema, “Ikwa irae iyoŋ Simoni, lokoku a Yoana a? Ikinyarao iyoŋ tokona Kepa” (iŋes atemar ataaba kori Petero a Ŋagirik).
43001043	Akoloŋit ŋina atupakini ŋin, totyaku Yesu alosit nakwap a Galileya. Kiryamun iŋes ka Pilipo, tolimok tema, “Kiwuapakinae ayoŋ.”
43001044	Arae Pilipo ka Anderia ta Petero ŋulu alo Betesaida.
43001045	Kiryamunos nai Pilipo ka Nasaniel, tolimok Pilipo iŋes tema, “Ikiryamu isua iŋes ŋolo egirit Moses ŋakiro keŋ Lokisila, ŋolo daŋ igirito ŋikadwarak ŋakiro keŋ. Erae iŋes Yesu ŋolo a Nasaret, lokoku a Yosepu.”
43001046	Tolimu Nasaniel tema, “Epedori mono idiobore ŋini ajokan alomun alo Nasaret a?” Tolimok nai Pilipo iŋes tema, “Bua, ido toanyu!”
43001047	Ani iŋolikini Yesu Nasaniel ebunit neni keŋ, tolimok ŋikasyomak keŋ tema, “Erae lo Esiraelit ŋolo a kire! Emam amodiyo aneni keŋ!”
43001048	Kiŋit Nasaniel Yesu tema, “Ikiyenuni iyoŋ ayoŋ ikwaani?” Toboŋok Yesu iŋes tema, “Eriŋa tari Pilipo nyenyarauna iyoŋ, aris ayoŋ kakaanyuwa iyoŋ alokwap ebobore.”
43001049	Toboŋok Nasaniel tema, “Eketataman, irae iyoŋ Lokoku ka Akuj ka irae Erwosit ŋolo a Isirael.”
43001050	Tema Yesu, “Inup iyoŋ tokona aŋuna alimunio ayoŋ atemar akaanyuwarit iyoŋ alokwap ebobore a? Ibuni iyoŋ aanyun ŋakiro ŋuna apolok nooi akilo ŋun.”
43001051	Kiyatak iŋes tema, “Akalimokini ayoŋ iyes kire atemar, iŋolikinete iyes nakuj eŋaara ka ŋimalaikan elosete kidiama ka eponito kwap neni a Lokoku a Ituŋanan.”
43002001	Ani kelunyar ŋirwa ŋiarei, toyakaun ekiitanu lotaun ŋolo a Kana, nakwap a Galileya. Ayai toto a Yesu nasuban ŋun.
43002002	Anyaritae Yesu daŋ ka ŋikeekasyomak lokiitanu ŋol.
43002003	Ani keŋobasi ŋituŋa epiini, tolimok toto a Yesu iŋes tema, “Kedaun epiini kec!”
43002004	Tolimok Yesu iŋes tema, “Okoe akimat! Kaanukiro eraakar iwon ikimitakinit? Eriŋa apaki kaŋ nyedolo.”
43002005	Tolimok nai toto keŋ ŋiketiyak tema, “Kitiyata ŋuna daadaŋ ikilimokini iŋes iyes.”
43002006	Ayakasi nen ŋamoti ŋakanikapei ŋuna etiyaunitae anamoru, ŋuna esitiyaeneneete Ŋiyudayan ŋakipi kec akitesegununuya ŋawat kec, ikwaŋina ecikikakinitotor Ŋikisila; apedori apeimot aŋobar ŋilitae ŋulu eapikinito amiat.
43002007	Tolimok Yesu ŋiketiyak tema, “Kilelebikisi ŋakipi namoti nu.” Kileleba ikes ŋamoti.
43002008	Tolimok nai ikes tema, “Tookosi tokona ŋadi, inasi ekapolokiniton ŋasuban.” Tookosi ikes, inasi iŋes.
43002009	Ani iiri ekapolokiniton ŋasuban ŋakipi ŋuna aris keruwor epiini, nyeyenu iŋes neni kebunio epiini, (nai ayenete ŋiketiyak ŋulu aokunete ŋakipi). Tonyarau nai iŋes ekeitan,
43002010	tolimok tema, “Jwi jwi anakisyakinet ŋasuban, itamasyo mono ŋituŋa epiini ŋolo ebob; ani nai emerakinosi, tomata ŋolo epyana. Nai kibu iyoŋ ŋinapei tete kiŋada epiini ŋolo ebob.”
43002011	Arae ŋin akujuwuanut ŋina esyaunan ŋina etiyae Yesu alo Kana, anakwap a ŋina a Galileya. Alopite a ŋol kisileerek iŋes ikes apolou keŋ, tonupa ŋikasyomak keŋ iŋes.
43002012	Kedau ŋun, tolot Yesu totiyaar lotaun a Kaperenaum, torukosi ka toto keŋ ka ŋikaitotoi keŋ ta ŋikasyomak keŋ. Kiriyata ikes aina ŋirwa ŋulu ekudyoko.
43002013	Aapiyarit akoloŋit ŋina a Paska, ido tolot Yesu todoka Yerusalem.
43002014	Toloma iŋes Kai ka Akuj, toryamu ŋituŋa ŋulu agyelanarete ŋaatuk, ŋamesekin, ŋakuryo ka ŋikesyecak ŋisiliŋa ŋulu eboiyete alomesae kec.
43002015	Kitiyau Yesu adaset a ŋaunoi, kiritarya ikes daadaŋ kaapei ka ŋamesekin ta ŋaatuk alo Kai ka Akuj, kielana ŋisiliŋa a ŋulu esyecak, ka tobuburiyana ŋimesae kec.
43002016	Tolimok ŋulu agyelanarete ŋakuryo tema, “Tolemasi ŋiboro lu a ne! Nyituruworosi Akai a Papa kaŋ ŋina kicurutaet!”
43002017	Totamut ŋikasyomak keŋ atemar igiritae Nakigireta ebe, “Amina kaŋ Akai kon, Akuj, enepi alotau kaŋ ikwa akim.”
43002018	Kiŋita ŋikarikok a Ŋiyudayan iŋes temasi, “Anikujuwuanut ipedori iyoŋ akitiya ikitoodikinia isua atemar ikicamakinitae iyoŋ akitiya nu?”
43002019	Tolimok Yesu ikes tema, “Tobwaŋabwaŋaasi Akai ka Akuj na; abuni ayoŋ adukokin nabo alorwa a ŋiuni bon.”
43002020	Toboŋokis ŋikarikok a Ŋiyudayan temasi, “Abu Akai ka Akuj na ya ŋikaru ŋatomoniomwon ka ŋikanikapei edukyo, kire ipedori iyoŋ adukokin iŋes alotooma ŋirwa ŋiuni a?”
43002021	Nai arae Akai ka Akuj ŋina alimit Yesu akuwan keŋ.
43002022	Kedau Yesu ayarun alokatwak, apotu ŋikasyomak keŋ totamut ŋuna alimunit iŋes, tosodo tonupa Ŋakigireta ka ŋakiro ŋuna erworit Yesu.
43002023	Ani eriŋa Yesu eyai Yerusalem, alorwa a ŋulu a Paska, apotu ŋituŋa ŋulu alalak tonupa ekiro keŋ, anerae eteete ŋakujuwuanisya ŋuna etiyae iŋes.
43002024	Nai pa ekinyomit Yesu ikes, anerae ayeni ŋatameta a daadaŋ.
43002025	Pa eitanit iŋes idiotuŋanan akiteyenikin iŋes ŋuna a ŋituŋa, anerae ayeni iŋes ŋuna aya tooma lotai kec.
43003001	Ayai alokidiŋ Ŋiparisayon ecekile ŋolo anyaritae Nikodemo, ŋolo daŋ arae epei a ŋikarikok a Ŋiyudayan.
43003002	Abu iŋes tolot nakwaare neni a Yesu tolimok tema, “Eketataman, ikiyeni isua atemar irae iyoŋ eketataman ŋolo ibunit aneni ka Akuj, anerae emam idiotuŋanan epedori akitiya ŋakujuwuanisya ŋuna itiyae iyoŋ, mati erukito Akuj ka iŋes.”
43003003	Toboŋok Yesu iŋes tema, “Akalimokini ayoŋ iyoŋ kire atemar, emam ituŋanan epedori akiŋolikin Apukan ka Akuj, mati kidoun iŋes nabo.”
43003004	Kiŋit Nikodemo Yesu tema, “Epedori ituŋanan akidouno nabo ikwaani kemojoŋ? Epedori mono iŋes alomar nakook a toto keŋ kidounoe nabo a?”
43003005	Toboŋok Yesu iŋes tema, “Akalimokini ayoŋ iyoŋ kire atemar, ani pa kidoun ituŋanan a ŋakipi ka Etau ŋolo ka Akuj, nyelomari iŋes jik Napukan ka Akuj.
43003006	Ŋini idounitoe ka akuwan erae akuwan; ŋini idounitoe a Etau a ŋolo ka Akuj, erae etau.
43003007	Nyiumok robo aŋuna akalimok ayoŋ iyoŋ atemar itemokino iyes daadaŋ ikidoun nabo.
43003008	Ekusi ekuwuam neni ecamit ka iirari iyoŋ akirurum keŋ, nai nyianyuni neni ebunitor kori neni elosi. Ikote nenipei aneni a ŋinituŋanan idounitoe a Etau a ŋolo ka Akuj.”
43003009	Kiŋit Nikodemo Yesu tema, “Epedori nai ŋakiro ŋun ikwaani?”
43003010	Toboŋok Yesu iŋes tema, “Irae iyoŋ eketataman ŋolo apolon alo Isirael, ka nyiyeni iyoŋ ŋakiro ŋun daadaŋ!
43003011	Akalimokini ayoŋ iyoŋ kire atemar, ikirworo isua ŋuna ikiyeni ka ikiteyenunit daŋ ŋuna ikianyu, nai nyicamunito iyes ŋuna ikiteyenunit isua.
43003012	Ani pa kinupito iyes ŋuna erworo ayoŋ ŋuna ka akwap, ikokinete nai iyes inupete, erae kakalimok ayoŋ iyes ŋuna anakuj ai?
43003013	Emam ituŋanan ipei daŋ adol nakuj, mati Lokoku a Ituŋanan bon ŋolo ebunit anakuj.”
43003014	Ikwaŋina abunio Moses kikyaarya analoŋisat emun ŋolo etiyaunitae a asuat, itemokino Lokoku a Ituŋanan daŋ kikyaarae kidiama ikwaŋinapei,
43003015	ikotere ŋini enupi eryamuni akiyar ŋina nyedaun.
43003016	Kire, abu Akuj tomina akwap nooi, tojal tari Lokoku keŋ ŋolo donupei, ikotere ŋini enupi iŋes nyebukori, nai toryamu akiyar ŋina nyedaun.
43003017	Anerae pa eyakuunit Akuj Lokoku keŋ atubokin akwap, nai ikotere eunio akwap aŋuna keŋ.
43003018	Iŋes ŋini enupi Lokoku ka Akuj, nyetubokinio; ŋini nyenupi, etubokinitae sek, anerae nyenupit iŋes ekiro a Lokoku ka Akuj a ŋolo donupei.
43003019	Atubokino iŋes na ebe: abu akica bu nakwap, nai aminasi ŋituŋa akiryonut akilo akica, anerae aroko ŋuna etiyaete ikes.
43003020	Ituŋanan ŋini itiyae aronis itidiŋit akica ka nyebuni nakica, anerae ekuryanit atemar isileereunio ŋiticisyo keŋ ŋulu aronok.
43003021	Nai iŋes ŋini itiyae ŋuna a kire elomuni nakica, ikotere kisileereunoe atemar itiyat iŋes ŋiticisyo keŋ anakimorikina ka Akuj.
43003022	Kedaun ŋun, toloto Yesu kaapei ka ŋikeekasyomak nakwap ŋina a Yudeya, kiriyata iŋes ka ikes aina ibatisae ŋituŋa.
43003023	Yoana daŋ ebatisae alo Ainoni alo diyete Salim, anerae alalak ŋakipi a nen, poneneete ŋituŋa akibatisao.
43003024	Etiyasi ŋun eriŋa Yoana nyeena alomabus.
43003025	Apeipaki tolomu epeget alokidiŋ ŋikasyomak a Yoana ka e Yudayat ece aŋakiro a ŋuna atapito akitesegun ŋawat, ikwa icikakinitotor Ŋikisila.
43003026	Potu ikes neni a Yoana temasi, “Eketataman, itamunit iyoŋ ekile ŋolo irukitotor iyoŋ alo Kide aŋolol Yorodan, ŋolo ibu iyoŋ ikiteyenik isua a? Ibatisae iŋes ŋituŋa tokona ka acunar ŋituŋa daadaŋ neni keŋ!”
43003027	Toboŋok Yoana tema, “Nyepedori idiotuŋanan aryamun idiobore, mati einakinitae anakuj.
43003028	Iyes ŋilopeyek iraakasi ŋisuudae a ŋuna alimunit ayoŋ ebe, ‘Meere ayoŋ Kristo, nai ekeyakitae ayoŋ akiŋarenikin iŋes.’
43003029	Ŋini eyakar ateran, iŋes erae ekeitan; nai ekone ŋolo ke ekeitan ŋolo eyai nen, elelyani nooi aŋuna epupyo etoil ŋolo ke ekeitan. Erae alakara na ŋina kaŋ ka elelebun lotau kaŋ.
43003030	Itemokino iŋes torwoniar, nai itemokino ayoŋ ocaryonior.”
43003031	“Ŋolo ebunit alokidiama, epol akilo daadaŋ. Ŋolo ebunit alokwap, erae ŋolo ka akwap; irworo daŋ ŋuna ka akwap. Nai ŋolo ebunit anakuj,
43003032	iŋes irworo ŋuna adau akiteyenun ka ŋuna eira aina. Nai emam ituŋanan acamu ŋuna iteyenunit iŋes.
43003033	Ŋini acamu ŋakiro keŋ, iŋes iteyenunit atemar, erae Akuj ŋina a kire.
43003034	Ŋolo iyakuunit Akuj, iŋes irworo ŋakiro ŋuna ka Akuj, anerae ilelebikinit Akuj Etau ŋolo Asegan neni keŋ, pa ipimim.
43003035	Emina Akuj Papa Lokoku keŋ ka ewuak ŋiboro daadaŋ nakan keŋ.
43003036	Ŋini enupi Lokoku, iŋes eyakar akiyar ŋina nyedaun; ŋini nyepupi Lokoku, nyeryamuni akiyar ŋin, nai eyai anyunyura ŋina ka Akuj neni keŋ.”
43004001	Kiirasi Ŋiparisayon atemar eryamununui ka ibatisae Yesu ŋikasyomak ŋulu alalak akilo Yoana.
43004002	(Nyibatisa Yesu idiotuŋanan, nai ŋikasyomak keŋ bon ebatisaete).
43004003	Ani nai iirari Yesu ŋuna erworoe, torotok iŋes alo Yudeya, toboŋo Galileya.
43004004	Aŋun, etemokino Yesu kitor Samaria.
43004005	Kitor iŋes lotaun ŋolo alo Samaria ŋolo anyaritae Sikar, diyete emanikor ŋolo koloŋ ainakini Yakobo lokoku keŋ Yosepu.
43004006	Ayai nen akare a Yakobo, kiboikin Yesu diyete akare aŋuna aupitor iŋes analosit keŋ. Aapiyarit ŋisaae ŋikanikapei ŋulu ka apaaran.
43004007	Bu aberu ŋina arae Asamaritanoit aokun ŋakipi. Tema Yesu iŋes, “Kitamatae.”
43004008	Apaki ŋin, alosito ŋikasyomak a Yesu lotaun akigyel akimuj.
43004009	Kiŋit Asamaritanoit ŋin Yesu tema, “Kaanukiro iŋitar iyoŋ ŋolo irae Eyudayat ŋakipi aneni kaŋ orae ayoŋ Asamaritanoit?” (Alimuni iŋes ikoŋina, anerae pa acamanara Ŋiyudayan ka Ŋisamaritayon.)
43004010	Toboŋok Yesu tema, “Kerae toyeni iyoŋ ainakinet ŋina ecamit Akuj ainakin iyoŋ ka ŋolo ebala iyoŋ ‘Kitamatae,’ kiŋisit iyoŋ iŋes ka kikiinakinit ŋakipi ŋuna eteyarak.”
43004011	Tolimok aberu iŋes tema, “Ekapolon, imamukar iyoŋ ibore ŋini okunet ŋakipi, nabo daŋ eoya akare. Ai nai ilemunia iyoŋ ŋakipi ŋuna eteyarak ŋun?
43004012	Ipol mono iyoŋ akilo tari papaa kosi Yakobo ŋolo awaduni akare na, ŋina apotu iŋes tomata ka ŋikeedwe ta ŋikeebaren a?”
43004013	Toboŋok Yesu aberu ŋin tema, “Ŋini emasi ŋakipi nu, enyami akure nabo;
43004014	nai ŋini emasi ŋakipi ŋuna ainakini ayoŋ iŋes, nyenyami akure nabo jik. Ŋakipi ŋuna abuni ayoŋ ainakin iŋes, eruworosi aneni keŋ eitanit ŋolo a ŋakipi a ŋuna eyaunete akiyar ŋina nyedaun.”
43004015	Tema aberu ŋin iŋes, “Okoe Ekapolon! Inakinae ayoŋ ŋakipi ŋun, ikotere nyakanyam akure nabo jik ka ojoŋo aboŋunun ne, akiok.”
43004016	Tolimok Yesu iŋes tema, “Ape, tonyarau lokile kon, ido toboŋu ne.”
43004017	Toboŋok aberu ŋin iŋes tema, “Amamukar ayoŋ ekile.” Tolimok Yesu iŋes tema, “Iyookinit iyoŋ ilimunit atemar imamukar ekile;
43004018	anerae idau iyoŋ akiruk ka ŋikilyok ŋikan; ka ŋolo tokona irukitotor iyoŋ, meere lokile kon. Aŋun, ilimu iyoŋ ŋuna a kire.”
43004019	Tolimok aberu iŋes tema, “Ekapolon, aanyu ayoŋ atemar irae iyoŋ ekadwaran.
43004020	Apotu atapapaa kosi kilipa neni ka Akuj alomoru a lo, nai ibasi iyes Ŋiyudayan ebe Yerusalem bon ejokya akilipya neni ka Akuj.”
43004021	Tolimok nai Yesu iŋes tema, “Aberu, tonup ŋuna kaŋ, ebunit apaki ŋina nyilipyata iyes neni ka Akuj a Papa alomoru a lo kori alo Yerusalem.
43004022	Iyes Ŋisamaritayon, nyiyenete iŋes kire ŋini ilipete neni keŋ; isua Ŋiyudayan, ikiyeni ŋini ikilipi neni keŋ, anerae ebunit aiuno aneni a Ŋiyudayan.
43004023	Nai ebunit apaki ka iŋes napei na, ŋina ilipyata ŋikelipak ŋulu a kire neni a Papa alotooma Etau ka alorot a ŋolo a kire, anerae ikes ŋikelipak ŋulu iitanit Papa.
43004024	Erae Akuj Etau; ŋulu ilipete neni keŋ, itemokino kilipa alotooma Etau ka alorot a ŋolo a kire.”
43004025	Tolimok aberu ŋin Yesu tema, “Ayeni ayoŋ atemar ebuni Messia, ŋolo enyaritae Kristo. Ŋina ebunio iŋes, ikilimokini iŋes isua ŋakiro daadaŋ.”
43004026	Tolimok Yesu iŋes tema, “Ayoŋ lopei lo, ŋolo erworo neni kon.”
43004027	Ŋinapeipaki, todolut ŋikasyomak keŋ, toumokis eryamunete Yesu irworosi ka aberu. Nai emam idio daŋ ŋini abu kiŋit tema, “Nyo iitanit iyoŋ?” kori “Nyo irworotor iyoŋ ka aberu na?”
43004028	Kimyek aberu amot keŋ, kikumukumak toloma lotaun, tolimok ŋituŋa tema,
43004029	“Potu kiŋolikisi ekile ŋolo abu okolimok ayoŋ daadaŋ ŋuna adau ayoŋ akitiya. Meere ba ca iŋes Kristo?”
43004030	Tolomut ikes kiŋa etaun, toloto neni ayai Yesu.
43004031	Ani eriŋa ikes eponito, kimaimaa ŋikasyomak Yesu temasi, “Eketataman, kimuj kare ca!”
43004032	Tolimok Yesu ikes tema, “Ayakar ayoŋ akimuj ŋina nyiyenete iyes!”
43004033	Kirworikinos ŋikasyomak make temasi, “Keinu idiotuŋanan iŋes akimuj a?”
43004034	Tolimok Yesu ikes tema, “Akaakimuj iŋes akitiya ŋuna ecamit Akuj ŋina ekeyakuunit ayoŋ ka akirikakin ekeetic.
43004035	Meere eminae atemar idoŋit ŋilapyo ŋiomwon tolemikinae a? Nai akalimokini ayoŋ iyes atemar, kireosi lomanikorin; akoko ikes etemokin akilem!
43004036	Eryamuni ŋolo elemi eropit ŋolo ka akilem – ŋaraito ŋuna ka akiyar a ŋina nyedaun, ikotere elelyanete ŋolo etan ka ŋolo aleman kaapei.
43004037	Erae nugu ŋakiro ŋuna a kire: ‘Eekini ipeituŋanan, tosodi tolem ŋinice!’
43004038	Abu ayoŋ ekeyakia iyes akilem aneni pa iekinito. Etiyata ŋuluce ka ilema iyes anakinyinyir kec.”
43004039	Apotu Ŋisamaritayon ŋulu alalak ŋulu alotaun a ŋol, tonupa Yesu aŋuna a ŋakiro a ŋuna abu aberu ŋin kiteyenik ikes tema, “Abu iŋes okolimok ayoŋ daadaŋ ŋuna adau ayoŋ akitiya.”
43004040	Ani epote Ŋisamaritayon neni keŋ, kiŋitakis iŋes akiriya ka ikes; kiriya iŋes a nen ŋirwa ŋiarei.
43004041	Aŋuna ka akitatam keŋ, apotu nabo ŋice ŋulu alalak tonupa iŋes.
43004042	Tolimokis ŋituŋa ŋul aberu ŋin temasi, “Meere ŋakiro kon bon tokona ikinupitor isua iŋes, nai ikiira isua ŋilopeyek atemar, erae lo kire Ekaiunan ŋolo ka akwap.”
43004043	Kelunyar ŋirwa ŋiarei, tolot Yesu Galileya.
43004044	Aberakin sek iŋes elope akiteyenun atemar, “Nyitopolooritae ekadwaran anakwap keŋ.”
43004045	Nai ani edoluni iŋes Galileya, kijaut ŋituŋa ŋulu ka akwap a ŋin iŋes, anerae keris ikes keanyut ŋuna daadaŋ etiyae iŋes alo Yerusalem akoloŋit ŋina a Paska, aŋuna kelositotor inaa.
43004046	Toboŋo nabo Yesu lotaun ŋolo a Kana, nakwap a Galileya, neni etuluworya iŋes ŋakipi toruwor epiini. Ayai nai lotaun a Kaperenaum ekarikon ece ŋolo adyaka lokoku keŋ.
43004047	Ani kedau ekile ŋol akiirar atemar aboŋu Yesu Galileya anakwap a ŋina a Yudeya, tonyou iŋes alo Kaperenaum, tolot neni a Yesu, todyek iŋes abunore akitaŋaleun lokoku keŋ ŋolo aapi atwanare.
43004048	Tolimok Yesu iŋes tema, “Ani pa kiŋolikis iyes ŋakujuwuanisya ka ŋaumonokineta, nyinupete.”
43004049	Tema nai ekarikon neni keŋ, “Ekapolon, bua kare ca apena eriŋa lokoku kaŋ nyetwana.”
43004050	Tolimok Yesu iŋes tema, “Ape tolot, eyari lokoku kon.” Tonup ekile ŋol ŋuna alimokini Yesu, ido kionyak lore keŋ.
43004051	Ani eriŋa iŋes elosi alorot, kiryama ka ŋiketiyak keŋ, tolimokis iŋes atemar aŋaleu lokoku keŋ.
43004052	Kiŋit nai ekarikon ikes esaa ŋolo ageunia lokoku keŋ aŋaleun. Tolimokis ikes iŋes temasi, “Bien ŋisaae ŋikanikaarei emyekinia elekes iŋes.”
43004053	Totamu nai papa ke edya atemar kerae esaa ŋolopei kelimokinia Yesu iŋes atemar, “Eyari lokoku kon.” Apotu nai iŋes ka ŋituŋa keŋ tonupa.
43004054	Arae ŋin akujuwuanut ŋina a ŋaarei ŋina abu Yesu kitiya akitoodikin apolou keŋ, keboŋu alo Yudaya tari Galileya.
43005001	Kelunyar ŋun, toyakaun ŋasuban ŋuna a Ŋiyudayan Yerusalem, ido todoka Yesu daŋ inaa.
43005002	Eyai diyete epuke ŋolo enyaritae “Epuke ŋolo a ŋamesekin” alo Yerusalem, abwal ŋina erikaunito ŋibarasanin ŋikan. Enyaritae abwal ŋin a Ŋaburaniyae Betesaida.
43005003	Aperete ŋituŋa ŋulu alalak ŋulu adyakasi lobarasanin ŋul; ŋimudukanotin, ŋikaŋwalak ka ŋulu elilim ŋakoyo. [Edarito ikes ŋakipi kicakulakinae,
43005004	anerae ŋicesaae abuneene emalaika ŋolo ke Ekapolon nabwal akicakulakin ŋakipi. Ituŋanan ŋini esyauni alomar nakipi icakulakini emalaika, aŋaleuni iŋes alodeke a daadaŋ a ŋolo adyaka iŋes.]
43005005	Ayai nen ekile ŋolo adyaka ŋikaru ŋatomoniuni ka ŋikanikauni.
43005006	Kiŋolik Yesu iŋes eperi, toanyu atemar kedyaka ekile ŋol ŋikaru ŋulu alalak. Kiŋit nai Yesu iŋes tema, “Icamit iyoŋ aŋaleun a?”
43005007	Toboŋok ekadyakan ŋol tema, “Ekapolon, emam ayoŋ ituŋanan ŋini ekelumokini nabwal edoli apaki ŋina icakulakinotor ŋakipi, anerae ani ekatakini ayoŋ akiculumikin nakipi, kisyau ice kiŋaren okodepa ayoŋ.”
43005008	Tolimok Yesu iŋes tema, “Tonyou, tolema akoniperiet, torotok.”
43005009	Toŋaleu ekile ŋol atipei, tolema aperyet keŋ, ido torotok. Arae akoloŋit ŋin ŋina a Sabato.
43005010	Apotu nai ŋikarikok a Ŋiyudayan tolimokis ekile ŋolo etaŋaleunio temasi, “Erae akoloŋit na ŋina a Sabato, nyecamakinitae iyoŋ iwokit aperyet kon!”
43005011	Nai tolimok iŋes ikes tema, “Abu ekile ŋolo eketaŋaleuni ayoŋ, okolimok tema, ‘Tonyou, tolema akoniperiet, torotok.’ ”
43005012	Kiŋita ikes iŋes temasi, “Ŋae mono etuŋanan ŋolo atemari iyoŋ, ‘Tonyou, tolema akoniperiet, torotok’? ”
43005013	Nai pa ayeni ŋolo etaŋaleunio atemar kerae ŋae, anerae aberakin Yesu aŋopikin nasepic ŋina ayai inaa.
43005014	Ekaku, abu Yesu toryamu ekile ŋol alo Kai ka Akuj, tolimok iŋes tema, “Kiira, iŋaleu iyoŋ tokona; tojoŋo asecesec, ikotere nyitiyakin ibore ice ŋini aronon nooi neni kon.”
43005015	Tolot ekile ŋol, tolimok neni a ŋikarikok a Ŋiyudayan atemar arae Yesu etaŋaleuni iŋes.
43005016	Apotu ŋikarikok kitidiŋa Yesu, anerae abu kitiya ŋun akoloŋit ŋina a Sabato.
43005017	Tolimok Yesu ikes tema, “Itiyae Papa kaŋ ŋapakio daadaŋ ka etiyae ayoŋ daŋ ikwaŋinapei.”
43005018	Ani iirarete ŋikarikok ŋakiro ŋun, toŋoa tocamito tari akiar Yesu; meere aŋuna abunio iŋes tobilia ekisil ŋolo a Sabato bon, nai daŋ aŋuna abaakar iŋes erae Akuj Papa keŋ – iŋes atemar iriyan ka iŋes.
43005019	Tolimok Yesu ikes tema, “Akalimokini ayoŋ iyes kire atemar, emam idiobore ŋini epedori Lokoku akitiya bon, nai itiyae iŋes ŋuna make iŋolikini iŋes Akuj Papa keŋ itiyae, anerae ŋuna daadaŋ itiyae Papa, itiyae Lokoku daŋ ikwaŋinapei.
43005020	Anerae emina Papa Lokoku keŋ, itoodyanakini iŋes ŋuna daadaŋ itiyae iŋes elope. Itoodikini nabo daŋ iŋes ŋiticisyo ŋulu apolok akilo ŋul, ikotere iumokinete iyes.
43005021	Ikwaŋinapei iteyarununuya Papa ŋikatwak ka inak akiyar, einakini Lokoku daŋ akiyar neni a ŋulu ecamit iŋes.
43005022	Nyetubonokini Papa idiotuŋanan, nai einakinit iŋes Lokoku atubonokin,
43005023	ikotere ŋituŋa daadaŋ tokerito Lokoku ikwa ekeritotor Papa. Iŋes ŋini nyekerit Lokoku, nyekerit tari Papa ŋolo abu kiyaku iŋes.
43005024	“Akalimokini ayoŋ iyes kire atemar, ŋini iirari akaakirot, ido tonup iŋes ŋolo ekeyakuunit ayoŋ, eyakar akiyar ŋina nyedaun, nyetubokinio iŋes, nai alunyar iŋes anatwanare nakiyar.
43005025	Akalimokini ayoŋ iyes kire atemar, ebunit apaki ka iŋes napei na, ŋina eponiata ŋikatwak akiirar etoil ŋolo a Lokoku ka Akuj; ikes ŋulu iirarete, eyarete.
43005026	Ikwaŋinapei eyakar Papa akiyar tooma keŋ, ainaki iŋes Lokoku keŋ daŋ akiyar ikwaŋinapei.
43005027	Adau iŋes ainakin Lokoku apedor ŋina tubokinet, anerae erae iŋes Lokoku a Ituŋanan.
43005028	Nyiumokis aŋuna a ŋakiro a nu; ebunit apaki ŋina iiraryata ŋikatwak ŋulu eyakasi nalyalin ekeetoil.
43005029	Elomunete ikes kiŋa; ŋulu itiyato ŋuna ajokak, eyarunete toryamut akiyar; ŋulu itiyato ŋuna aronok, eyarunete totubokinae.
43005030	“Emam idiobore ŋini apedori ayoŋ akitiya aŋuna ka apedor kaŋ bon. Atubonokini ayoŋ ikwaŋina akalimokinitere; eriyan ekaatubokine, anerae nyewarit ayoŋ ŋuna acamit, nai acamit a ŋolo ekeyakuunit ayoŋ.
43005031	“Ani keteyenun ayoŋ bon, erae akiteyenun kaŋ ŋina ka alyokonu.
43005032	Eyai icetuŋanan ŋini eketeyenunit ayoŋ ka ayeni ayoŋ atemar ŋuna elimunit iŋes aŋuna kaŋ erae ŋuna a kire.
43005033	Yoana iŋes ituŋanan ŋini ipotu iyes kiyakikis ŋikiyakitono kus ka eteyenu iŋes ŋuna a kire.
43005034	Nyeitanit ayoŋ ŋisuudae alotuŋa, nai alimunit ayoŋ ŋun, ikotere iiunotor iyes.
43005035	Ekwaan Yoana ka etaa ŋolo enepi tocai ka ipotu iyes tolakaros adiotipei anakica keŋ.
43005036	Nai ayakar ayoŋ akiteyenunet ŋina iloit tari ŋina a Yoana; anerae ŋiticisyo ŋulu akainaki ayoŋ Papa kaŋ akirikakin, ikes ikiteyenunito atemar Papa iŋes ekeyakuunit ayoŋ.
43005037	Papa daŋ ŋolo ekeyakuunit ayoŋ, iŋes elope eteyenu ŋuna a kire aŋuna kaŋ. Nyiirara iyes etoil keŋ, kori nyeanyuna tari neni ikoni iŋes.
43005038	Nyelomarito ŋakiro keŋ tooma kus, anerae nyinupito ŋolo abu iŋes kiyaku.
43005039	Isyomete iyes Ŋakigireta ibasi kori iryamunete akiyar ŋina nyedaun alotooma kec, torae bo ŋakiro ŋuna akayenunere ayoŋ ikes igiritae Nakigireta ŋunapei ŋun!
43005040	Nai iwounito bo iyes aponare neni kaŋ, ikotere toryamuniata akiyar.
43005041	“Nyewarit ayoŋ akitopolooro alotuŋa,
43005042	nai akayeni ayoŋ iyes – nyiminasi iyes Akuj.
43005043	Abunit ayoŋ ka apedor a ŋina a Papa kaŋ ka nyijauna iyes ayoŋ; nai ani kebu ice ka apedor keŋ a ilope, iŋes ijaunete iyes.
43005044	Icamito iyes ikitopoloosi ŋulucetuŋa, nai nyiwarito aryamun akitopolooro aneni a ŋolo bon erae Akuj. Ikokinete nai iyes ikinupete ayoŋ ai?
43005045	Nyibasi robo kori ayoŋ ekesitakini iyes alokiŋaren a Papa kaŋ, nai Moses, ŋolo iwuakinito iyes akusikigeno neni keŋ, iŋes ebuni akisitakin iyes.
43005046	Kerae kire tonupito iyes Moses, kikinupito iyes ayoŋ daŋ, anerae abu iŋes kigir ŋuna ekekamunito ayoŋ.
43005047	Nai ikwaŋina nyinupitotor iyes ŋuna egiri iŋes, ikokinete nai iyes inupete ŋuna erworo ayoŋ ai?”
43006001	Kedau ŋun, tolot Yesu tolunyar ekekwaye anam ŋina a Galileya, anam ŋina anyaritae Tiberia.
43006002	Totupakis ŋituŋa ŋulu alalak Yesu, anerae keris ikes kiŋolikis ŋakujuwuanisya ŋuna etaŋaleunio Yesu ŋituŋa ŋulu adyakasi.
43006003	Apotu Yesu ka ŋikeekasyomak todokasi kidiama emukura, kiboikinos.
43006004	Aapuunit apaki ŋina a ŋasuban a Ŋiyudayan ŋina enyaritae Paska.
43006005	Kireo Yesu, kiŋolik ŋituŋa ŋulu alalak eponito neni keŋ. Kiŋit iŋes Pilipo tema, “Ai mono tokona ikipedorya iwon agyelunia ŋamugati ŋadi, ikotere ŋituŋa lu daadaŋ kimuja?”
43006006	(Eŋisit iŋes Pilipo ŋakiro ŋun aŋuna ka arosya iŋes, anerae ayeni Yesu elope ŋuna itiyakini.)
43006007	Toboŋok Pilipo tema, “Kerae tari toyakas ŋidinari ŋamiae ŋaarei, pa kitemokin akigyel ŋamugati ŋuna eryamuni ŋinituŋanan adio cici
43006008	Abu epei alokasyomak keŋ, ŋolo anyaritae Anderia, lokaato a Simoni Petero, tolimok Yesu tema,
43006009	“Eyai nege edya ŋolo eyakar ŋamugati ŋakan ka ŋikolya ŋiarei. Nai epedori mono akimuj ŋin akiryam ŋituŋa lu daadaŋ a?”
43006010	Tolimok Yesu ŋikasyomak tema, “Kisiboikisi ŋituŋa!” (Alibit nen asebuk ŋinya.) Kiboikinos ŋituŋa daadaŋ; arae ŋikilyok ŋalipyo ŋakan.
43006011	Tolemu nai Yesu ŋamugati, tolakar neni ka Akuj, tokorak ŋituŋa ŋulu eboiyete, tokorarae ŋikolya daŋ; toryamu a ŋinituŋanan etyae ŋolo eitanit iŋes.
43006012	Ani kimwoko ŋituŋa, tolimok Yesu ŋikasyomak keŋ tema, “Tocunutu ŋapiyanunet daadaŋ, ikotere nyicanicanaar.”
43006013	Kiriraut nai ikes ŋapiyanunet ŋuna apotu kilelebun ŋaditae ŋatomon ka ŋaarei, anamugati a ŋunakan a ŋuna emujete ŋituŋa.
43006014	Ani iŋolikinete ŋituŋa akujuwuanut ŋina abu Yesu kitiya, kisyakis atemar, “Kire erae lo ekadwaran ŋolo itemokino bu nakwap!”
43006015	Ayeni Yesu atemar acamito ŋituŋa areikin iŋes ka agogoŋu aruwor erwosit kec, aŋun abu tosi tolot lokamukumukui.
43006016	Ani ewari, toloto ŋikasyomak a Yesu nanam,
43006017	todoka ataker toloto ekekwaye tari lotaun a Kaperenaum. Kiryoniar akwap eriŋa Yesu nyebuno neni kec.
43006018	Tokut ekuwuam ŋoloti agogoŋon ananam, kilolik ŋakipi.
43006019	Kedaut ŋikasyomak amiar ataker ŋakilomitae ŋuna aapiyarito ŋakan kori ŋakanikapei, apotu kiŋolikis Yesu elosi alokidiama nakipi, ebunit keapuu nataker, ido tobul ikes nooi.
43006020	Nai tolimok Yesu ikes tema, “Nyikibul, erae ayoŋ.”
43006021	Tocamut nai ikes, kitodokut iŋes nataker, todolo atipei neni alosete.
43006022	Taparacu keŋ, apotu ŋituŋa ŋulu aya ekekwaye anam toanyut atemar apeitaker bon ayai nen. Ayenete ikes atemar pa abu Yesu todoka nataker, nai ŋikeekasyomak bon adokarito.
43006023	Kepotu ŋatakerin ŋuna alo Tiberia todolut diyete neni emuja asepic ŋina a ŋituŋa ŋamugati, kedau Yesu alakar neni ka Akuj.
43006024	Ani iŋolikinete ŋituŋa emam Yesu ka ŋikeekasyomak a nen, todoka ŋatakerin ŋun, toloto Kaperenaum akiwarit Yesu.
43006025	Ani eryamunete ŋituŋa Yesu alokekwaye anam, kiŋita iŋes temasi, “Eketataman, ori idolunio iyoŋ nege?”
43006026	Toboŋok Yesu ikes tema, “Akalimokini ayoŋ iyes kire atemar, ikiwarito iyes ayoŋ meere aŋuna iponiata toyenut apolou a ŋakujuwuanisya, nai erae aŋuna iponiata kimuja ŋamugati, kimwoko.
43006027	Nyitiyata aŋuna ka akimuj a ŋina ebosiyari, nai kitiyata toryamut akimuj ŋina eropari tari nakiyar ŋina nyedaun, ŋina ikiini iyes Lokoku a Ituŋanan. Anerae neni keŋ iwuakinit Akuj Papa emacar ŋolo eminar iŋes.”
43006028	Kiŋita nai ikes Yesu temasi, “Ikikokini isua ai, ikotere kitiyaere etic ŋolo ka Akuj?”
43006029	Toboŋok nai Yesu ikes tema, “Etic ŋolo ka Akuj iŋes lo: itemokino tonupa ŋolo iyakuunit iŋes.”
43006030	Kiŋita ŋituŋa Yesu temasi, “Anikujuwuanut ibuni iyoŋ akitiyakin, eŋolikisi isua, ido onupa ŋakiro kon?
43006031	Apotu koloŋ atapapaa kosi kimuja Manna analoŋisat ikwapei igiritere Nakigireta ebe, ‘Abu iŋes inak ikes akimuj ŋina anakuj kimuja.’ ”
43006032	Tolimok Yesu ikes tema, “Akalimokini ayoŋ iyes kire atemar, pa arae Moses ikiini iyes akimuj ŋina anakuj, nai Papa kaŋ ikiinakini iyes akimuj ŋina a kire ŋina anakuj.
43006033	Anerae akimuj ŋina ka Akuj iŋes ŋina ebunit anakuj ainakin akwap akiyar.”
43006034	Temasi ikes iŋes, “Ekapolon, inanakinetei isua jwi jwi akimuj ŋin.”
43006035	Tolimok Yesu ikes tema, “Arae Ayoŋ akimuj ŋina ka akiyar. Ŋini enyami akimuj ŋin, nyenyami akoro jik ka ŋini akanupi ayoŋ, nyenyami akure jik.
43006036	Aris ayoŋ kakalimok iyes atemar tari daŋ kikianyunito ayoŋ, nyenupa iyes ayoŋ.
43006037	Ituŋanan daadaŋ ŋini akainit ayoŋ Papa kaŋ ebuni neni kaŋ, nyeritari jik ayoŋ iŋes ebuni neni kaŋ;
43006038	anerae nyabunit ayoŋ anakuj akitiya acamit kaŋ, nai akitiya acamit a ŋolo ekeyakuunit ayoŋ.
43006039	Acamit a ŋolo ekeyakuunit ayoŋ, iŋes na: nyitemokino ayoŋ etooliyo idiotuŋanan ŋini akainaki iŋes ayoŋ; nai akilo, eteyaru ikes Akoloŋit ŋina esidyon.
43006040	Ŋuna ecamit Papa kaŋ ikes nu: ŋini eanyuni ka tonup Lokoku, eryamuni akiyar ŋina nyedaun. Eteyaruni ayoŋ iŋes Akoloŋit ŋina esidyon.”
43006041	Kisyakis Ŋiyudayan akiŋuruŋura aŋuna a Yesu, anerae abu iŋes tema, “Arae Ayoŋ akimuj ŋina abuni anakuj.”
43006042	Kirworikinos ikes make temasi, “Meere lo lokoku a Yosepu a? Nyikiyeni mono iwon papa keŋ ka toto keŋ a? Ikokini iŋes elimuni ebe ebunit iŋes anakuj ai?”
43006043	Tolimok Yesu ikes tema, “Tojoŋoto alokidiŋ kus akiŋuruŋura.
43006044	Emam idiotuŋanan ŋini ebuni neni kaŋ, mati keyau Papa ŋolo ekeyakuunit ayoŋ iŋes neni kaŋ, eteyaru iŋes Akoloŋit ŋina esidyon.
43006045	Igirit ekadwaran epei ebe, ‘Ebuni Akuj akitatam ŋituŋa daadaŋ.’ Ŋulu iirarete Papa, toyenut aneni kaŋ, epote neni kaŋ.
43006046	Nyabala ayoŋ aanyu idiotuŋanan Papa, nai ŋolo ebunit aneni ka Akuj, iŋes bon aanyu Papa.
43006047	Akalimokini ayoŋ iyes kire atemar, ŋini enupi, eryamuni akiyar ŋina nyedaun.
43006048	Arae Ayoŋ akimuj ŋina ka akiyar.
43006049	Tari koloŋ kimujito atapapaa kus Manna analoŋisat, apotu totwaka ekaku.
43006050	Nai ŋini imuji akimuj ŋina ebunit anakuj, nyetwani.
43006051	Arae Ayoŋ akimuj ŋina ka akiyar a ŋina ebunit anakuj; ŋini imuji akimuj ŋin, eyari iŋes jik. Akimuj ŋina ainakini ayoŋ toyarya akwap, erae akuwan kaŋ.”
43006052	Topegakinos nai Ŋiyudayan make temasi, “Ikokini ekile lo ikiinakini iwon akuwan keŋ kimujae ai?”
43006053	Aŋun, tolimok Yesu ikes tema, “Akalimokini ayoŋ iyes kire atemar, ani pa kimuja iyes akuwan a Lokoku a Ituŋanan ka tomata ŋaokot keŋ, nyiyakaunotor akiyar tooma kus.
43006054	Ŋini imuji akaakuwan, tomat ŋaokot kaŋ, eyakar iŋes akiyar ŋina nyedaun, abuni ayoŋ akiteyarun iŋes Akoloŋit ŋina esidyon.
43006055	Anerae erae akaakuwan akimuj kire ka ŋaokot kaŋ ŋamatan kire.
43006056	Ŋini imuji akaakuwan ka tomat ŋaokot kaŋ, iboi alotooma kaŋ, ayoŋ daŋ eboi alotooma keŋ.
43006057	Ikwaŋinapei ekeyakuunia ayoŋ Papa ŋolo eyari, nabo ayoŋ daŋ oyari aŋuna a Papa, ikwaŋinapei, ŋini ekemuji ayoŋ, eyari aŋuna kaŋ.
43006058	Erae ŋin akimuj ŋina ebunit anakuj; nyikoni iŋes akimuj ŋina apotu atapapaa kus kimuja, nai apotu totwaka ekaku. Kire, ŋini imuji akimuj ŋin, eyari jik.”
43006059	Alimuni Yesu ŋakiro ŋun alosinagoga itatami ŋituŋa alo Kaperenaum.
43006060	Ani iirarete ŋikasyomak a Yesu ŋulu alalak ŋakiro ŋun, temasi, “Egogoŋ ekitatame lo! Ŋae epedori akiirar?”
43006061	Ikwaŋina ayenia Yesu elope atemar eŋuruŋurasi ikes aŋuna a ŋakiro a ŋun, abu kiŋit ikes tema, “Ekoto ŋakiro ŋun akiteesikin iyes etic lo a?
43006062	Ani bo nai kiŋolikis iyes Lokoku a Ituŋanan edokari neni ebunitor iŋes?
43006063	Erae Etau ŋolo ka Akuj iŋes ikiini akiyar; ecaryono apedor ŋina a ituŋanan. Ŋuna akalimok ayoŋ iyes erae ŋuna ileleba Etau tooma kec ka eyaunete akiyar.
43006064	Nai alokidiŋ kus eyakasi ŋulu nyenupito.” (Anakisyakinet, ayeni Yesu ŋulu pa anupito iŋes ka ayeni daŋ ekalukinon keŋ.)
43006065	Tolimu nabo Yesu tema, “Ikes ŋakiro ŋuna abunio ayoŋ okolimok iyes atemar, emam ŋini ebuni neni kaŋ, mati kecamaki Papa iŋes.”
43006066	Ani iirarete ikes ŋun, apotu ŋikasyomak keŋ ŋulu alalak tojamakis, tojoŋoto arukit ka iŋes.
43006067	Kiŋit Yesu ŋikasyomak ŋulutomon ka ŋiarei tema, “Icamito iyes daŋ arotokin a?”
43006068	Toboŋok Simoni Petero iŋes tema, “Ekapolon, neni a ŋae ikilosi? Iyakar iyoŋ ŋakiro ŋuna ka akiyar a ŋina nyedaun.
43006069	Ikinup ka ikiyenu daŋ atemar irae iyoŋ ŋolo donupei, ŋolo ka Akuj.”
43006070	Toboŋok Yesu ikes tema, “Nyeseuna ayoŋ iyes ŋulutomon ka ŋiarei a? Nai, eyai kidiŋ kus ŋolo erae ŋolo a Satan!”
43006071	Erworo iŋes aŋuna a Yuda, alokoku a Simoni Isikariot. Anerae, tari ŋina araakar epei alokidiŋ ŋulutomon ka ŋiarei, aapi iŋes alukin Yesu.
43007001	Kedaun ŋun, abu Yesu tolot nakwap ŋina a Galileya; pa acamit iŋes alosit Yudeya, anerae ewarito ŋikarikok a Ŋiyudayan akiar iŋes.
43007002	Aapuunit apaki ŋina a ŋasuban a Ŋiyudayan ŋina adukere ŋitogoi.
43007003	Tolimokis ŋikaitotoi keŋ iŋes temasi, “Torotok a ne, tolot Yudeya, ikotere ŋikewuapak kon eanyunete ŋuna itiyae iyoŋ.
43007004	Anerae emam ituŋanan ŋini iwuai ŋuna itiyae iŋes, erae kecamit aruun alotuŋa. Ani kitiyae iyoŋ ŋakiro ŋuna ikote ŋun, kitoodikin iyoŋ neni ka akwap!”
43007005	(Anerae pa anupito tari ŋikaitotoi keŋ ŋakiro keŋ.)
43007006	Tolimok Yesu ikes tema, “Eriŋa apaki kaŋ nyedoluno, nai apaki kus, eyai ne jwi jwi.
43007007	Nyepedori akwap akitidiŋ iyes, nai eketidiŋit ayoŋ, anerae arubakinit alimonokini iŋes atemar eroko nooi ŋikeeticisyo.
43007008	Apesi toloto nasuban, nai nyalosi ayoŋ, anerae eriŋa apaki kaŋ.”
43007009	Kedau alimokin ikes ŋun, kidoŋ iŋes Galileya.
43007010	Kedaut ŋikaitotoi a Yesu alosit nasuban, tolot nai iŋes daŋ nasuban emam idiotuŋanan ayeni.
43007011	Anasuban a ŋun, ewarito ŋikarikok a Ŋiyudayan Yesu, kiŋitas ebasi, “Ai mono eyai iŋes?”
43007012	Alal nooi anasuban akiŋaiŋaa ŋina a ŋituŋa aŋuna keŋ. Abasi ŋice, “Erae iŋes ekile ŋolo ajokan.” Ŋice abasi, “Emam, ibatarit iŋes ŋituŋa.”
43007013	Nai amam ŋini atitinyikini akikeun ŋakiro, aŋuna ayakar akuryanu aŋuna a ŋikarikok a Ŋiyudayan.
43007014	Ani edoli kidiŋ ŋasuban, toloma Yesu Kai ka Akuj, kisyak akitatam ŋituŋa.
43007015	Toumokis ŋikarikok a Ŋiyudayan iŋolikinete iŋes temasi, “Nyo eosyo ekile lo nooi, torae bo nyitatamitae iŋes Ŋikisila?”
43007016	Toboŋok Yesu ikes tema, “Akitatam kaŋ meere ŋina kaŋ, erae ŋina a ŋolo ekeyakuunit ayoŋ.
43007017	Ani keseu idiotuŋanan ŋuna ecamit Akuj, eyenuni iŋes erae kebunit akitatam na aneni ka Akuj, kori erae kerworo ayoŋ aŋuna ka apedor kaŋ bon.
43007018	Ŋini irworo aŋuna ka apedor keŋ bon, iwarit akitopolooro; nai ŋini iitanit apolou a ŋolo iyakit iŋes, irworo ŋuna a kire, emam adiolyokonu eyai neni keŋ.
43007019	Meere Moses ikiinit iyes Ŋikisila a? Nai emam alokidiŋ kus ipei daŋ ŋini iricit Ŋikisila ŋul. Kaanukiro iwaritotor iyes akiar ayoŋ?”
43007020	Toboŋokis ŋituŋa iŋes temasi, “Eyai ekipye tooma kon. Ŋae iwarit akiar iyoŋ?”
43007021	Toboŋok Yesu ikes tema, “Abu ayoŋ etiya apeikujuwuanut bon ka ipotu iyes daadaŋ toumokis.
43007022	Abu koloŋ Moses ikicikak iyes akileŋer ŋisapa kus, (nai pa arae Moses ekesyakinan, arae atapapaa kus), aŋun isyakis iyes akileŋer ŋidwe kus tari akoloŋit ŋina a Sabato.
43007023	Ani kileŋeryo ikoku ŋini sapat akoloŋit ŋina a Sabato ikotere nyebilere Ŋikisila a Moses, nyo bo ikiŋoikinitotor iyes ayoŋ aŋuna etaŋaleunio ituŋanan akoloŋit ŋina a Sabato?
43007024	Nyitubonokinete alopite a ŋolo etakaniata ŋiboro, nai totubonokinete alopite a ŋolo eriyan.”
43007025	Temasi ŋituŋa ŋice ŋulu a Yerusalem ebe, “Meere ekile ŋolo iwarito ŋikarikok akiar lo a?
43007026	Kiŋolikisi epite ŋolo irworor iŋes alotuŋa, emam ituŋanan ŋini elimokini iŋes adiokirot. Kori ca eyenete ikes atemar erae iŋes Kristo?
43007027	Tari kikote neni daŋ, ikiyeni iwon neni ebunitor ekile lo. Nai ŋina ebunio Kristo, emam ŋini eyenuni neni ebunitor iŋes.”
43007028	Ikwaŋina etatamya Yesu alo Kai ka Akuj apaki ŋin, tocelu iŋes tema, “Okoe ikiyenete mono iyes ayoŋ ka iyenete neni abunitor ayoŋ a? Nyabunit ayoŋ aŋuna ka apedor kaŋ bon, nai ŋolo ekeyakuunit ayoŋ iŋes erae ŋolo a kire. Nyiyenete iyes iŋes,
43007029	nai ayeni ayoŋ iŋes, anerae abunit ayoŋ aneni keŋ, ekeyakuunit iŋes ayoŋ.”
43007030	Kikatakis nai ikes akikamun iŋes, nai emam ŋini abu totap iŋes, anerae ariŋa apaki keŋ nyedoluno.
43007031	Nai tonupa ŋulu alalak anatukot iŋes temasi, “Ŋina moi ebunio Kristo, kire ebuni iŋes akitiya ŋakujuwuanisya ŋuna alalak akilo ekile lo a?”
43007032	Kiirasi Ŋiparisayon ŋituŋa iŋaiŋaatar Yesu, kiyakiyasi nai ikes ka ŋisacaradotin ŋulu apolok ŋiketeok Akai ka Akuj akikamun iŋes.
43007033	Tolimok Yesu ikes tema, “Ikiruki ayoŋ ka iyes adiotipei, oboŋo nai neni a ŋolo ekeyakuunit ayoŋ.
43007034	Ipote iyes akiwar ayoŋ, nai nyikiryamunete, anerae nyipedorete iyes aponare neni ayakaun ayoŋ.”
43007035	Kiŋitiŋitas Ŋiparisayon make ebasi, “Ai mono tokona neni ti ebala iŋes alosi ne, neni nyeryamunere iwon iŋes ne? Kori ecamit iŋes alosit lotuŋa yok ŋulu eyakasi nakwap a Ŋigirik aŋuna ka akitatam Ŋigirik?
43007036	Ebala iŋes eponio iwon akiwarit iŋes, nai nyikiryamuni tari a iwadio ka nabo daŋ ebala, nyikipedori iwon aponare neni eyakaun iŋes. Anukiro mono ŋuna irworo iŋes ŋun?”
43007037	Akoloŋit ŋina esidyon ŋina apolon nooi akilo, anasuban a ŋuna edukere ŋitogoi, tonyou Yesu tocelu tema, “Ŋini enyamit akure, bu neni kaŋ tomat.
43007038	Igiritae Nakigireta ebe, ituŋanan ŋini akanupi ayoŋ, ‘Epote ŋilelyan ŋulu a ŋakipi a ŋuna eteyarak alel alotau keŋ.’ ”
43007039	Alimuni Yesu ŋakiro ŋun aŋuna ke Etau a ŋolo aryamunete ŋulu enupito iŋes. Anapaki a ŋin ariŋa Etau nyeinakina lokanupak, anerae ariŋa Yesu nyitopolooro.
43007040	Kedaut ŋituŋa akiirar ŋakiro ŋuna erworo Yesu, apotu ŋice kirworo temasi, “Erae lo kire ekadwaran!”
43007041	Temasi ŋice, “Erae lo Kristo!” Nai temasi ŋice, “Ebuni mono kire Kristo alo Galileya a?
43007042	Kire igiritae Nakigireta ebe, erae Kristo lopapait a Daudi, ebuni iŋes alo Betelem alore a ŋolo koloŋ ayai Daudi.”
43007043	Totyakatyakas ŋituŋa aŋuna agelegelaakatar ŋakiro ŋuna erworosi ikes aŋuna a Yesu.
43007044	Acamito ŋicetuŋa akikamun iŋes, nai emam ŋini abu totap iŋes.
43007045	Ani eboŋunete ŋisigarya, kiŋita ŋisacaradotin ŋulu apolok ka Ŋiparisayon ikes temasi, “Kaanukiro pa irikunioto iyes iŋes laalo?”
43007046	Toboŋokis ŋisigarya ikes temasi, “Emam ekile ŋolo erwor ikoŋina irworor ekile ŋol!”
43007047	Kiŋita Ŋiparisayon ikes temasi, “Ikibata iyes daŋ ekile ŋol a?
43007048	Iŋolikis iyes edio alokarikok kori aloparisayon enupi iŋes a?
43007049	Nai asepic na bon ŋina a ŋituŋa iŋes enupit, anerae nyeyeni Ŋikisila a Moses; aŋun, ilamam iŋes nooi.”
43007050	Abu nai Nikodemo, ŋolo alosit neni a Yesu nakwaare, ŋolo arae epei alokarikok a Ŋiyudayan, tolimok ŋuluce tema,
43007051	“A Lokisila yok, nyikicamakinitae iwon atubokin ituŋanan nyiirara ŋakiro keŋ ka nyeripuna ŋuna esecit iŋes.”
43007052	Toboŋokis ikes iŋes temasi, “Ibunit iyoŋ daŋ alo Galileya a? Toripipi Ŋakigireta, ido toanyu atemar, emam jik ediokadwaran ŋolo ebuni alo Galileya.”
43007053	Toboŋosi nai ŋituŋa daadaŋ lorerya kec.
43008001	Nai tolot Yesu lomoru a ŋikito a ŋulu enyaritae Olipa.
43008002	Ani iwalari, toboŋo iŋes Kai ka Akuj, tocunakin ŋituŋa neni keŋ, kiboikin iŋes, kisyak akitatam ikes.
43008003	Torikut ŋiketatamak a Ŋikisila ka Ŋiparisayon aberu ŋina kikamunio elomi, yaut iŋes, kitowua alokiŋaren kec.
43008004	Tolimokis ikes Yesu temasi, “Eketataman, ekamunio aberu na elomi.
43008005	Igiritae Lokisila a Moses atemar, ani ŋina ikoni na, itemokino tocakae a ŋamoru. Nai anu itami iyoŋ aŋuna keŋ?”
43008006	Eŋisete ikes Yesu ŋakiro ŋun alokunia iŋes, ikotere isitakiniata iŋes ekaku. Nai kijuuru Yesu, kisyak akigir kwap a ekimoin.
43008007	Aŋuna etoropiunioto ikes ŋakiŋiseta neni a Yesu, abu Yesu tonyou, tolimok ikes tema, “Ani keyai alokidiŋ kus ŋini emam asecit, kisyau akimas aberu na ka amoru.”
43008008	Kijuuru nabo, kigir kwap a ekimoin.
43008009	Ani iirarete ikes ŋakiro ŋun, kisyakis arotokin a ŋipeipei, ageun alokasikou, kidoŋ Yesu bon ka aberu ewuoi alokiŋaren keŋ.
43008010	Tonyou Yesu, kiŋit aberu tema, “Aberu, nyaalu ikes? Emam idiotuŋanan ikitubok iyoŋ a?”
43008011	Tolimok aberu ŋin Yesu tema, “Ekapolon, emam ipei daŋ.” Tolimok nai Yesu iŋes tema, “Ayoŋ daŋ nyakatubokini iyoŋ, nai tolot, nyisec nabo.” ]
43008012	Kirwor nabo Yesu neni kec tema, “Arae Ayoŋ akica ŋina ka akwap; ŋini ekewuapakini ayoŋ, nyelomari nakiryonut, nai eryamuni akica ŋina ka akiyar.”
43008013	Tolimokis Ŋiparisayon Yesu temasi, “Iteyenun iyoŋ bon. Akiteyenuna kon erae amodiyo.”
43008014	Toboŋok Yesu ikes tema, “Tari keteyenuna ayoŋ bon, iyookino akiteyenuna kaŋ, anerae ayeni ayoŋ neni abunitor ka ayeni daŋ neni alosi. Nai nyiyenete iyes neni abunitor ayoŋ kori neni alosi.
43008015	Itubonokinete iyes alopite a ŋituŋa, emam ituŋanan ŋini atubok ayoŋ.
43008016	Ani tari katubok ayoŋ idiotuŋanan, iyookino akaatubokinet, anerae meere ayoŋ bon atubi, nai ayoŋ ka ŋolo ekeyakuunit.
43008017	Igiritae Lokisila kus ebe, ani ecamunosi ŋituŋa ŋiarei, iyookino akiteyenunet kec.
43008018	Eteyenuna ayoŋ bon, nabo Papa kaŋ ŋolo ekeyakuunit, iŋes eketeyenunit ayoŋ.”
43008019	Kiŋita nai ikes Yesu temasi, “Ai eyai Papa kon?” Toboŋok Yesu ikes tema, “Nyikiyenete iyes ayoŋ, kori Papa kaŋ. Kerae itoyenete ayoŋ, kiyenete Papa kaŋ daŋ.”
43008020	Kirwor Yesu ŋakiro ŋun daadaŋ apaki ŋina etatamya alo Kai ka Akuj, anagule a ŋina ewuakinitae ŋasadukui ŋuna a ŋisiliŋa. Emam ituŋanan abu kikamu iŋes, anerae ariŋa nyedoluno apaki keŋ.
43008021	Tolimok nabo Yesu ikes tema, “Alosi ayoŋ. Ikiwarete iyes ayoŋ, nai itwakete anasecit kus; nyipedorete iyes aponare neni alosi ayoŋ.”
43008022	Kirworikinos ŋikarikok a Ŋiyudayan make temasi, “Eara mono tokona iŋes bon a? Anerae ebala ebe, ‘Nyipedorete iyes aponare neni alosi ayoŋ!’ ”
43008023	Tolimok nabo ikes tema, “Irae iyes ŋulu alokwap, nai arae ayoŋ ŋolo alokidiama; ŋulu ka akwap a na iyes, nai meere ayoŋ ŋolo ka akwap a na.
43008024	Akalimokinit ayoŋ iyes atemar, itwakete anasecit kus. Kire itwakete anasecit kus, erae pa kinupa atemar ‘Arae Ayoŋ ŋolo Arae Ayoŋ.’ ”
43008025	Kiŋita ikes iŋes temasi, “Ŋae iyoŋ?” Toboŋok Yesu ikes tema, “Ayoŋ iŋes ŋolopei aberakin ayoŋ alimokin iyes anakisyakinet.
43008026	Ayakar ayoŋ ŋakiro ŋuna alalak ŋuna kirworo aŋuna kus ka ŋuna tubokinet iyes. Nai ŋolo ekeyakuunit ayoŋ, iŋes erae ŋolo a kire; alimonokini ayoŋ akwap ŋuna eira ayoŋ aneni keŋ.”
43008027	Pa ayenete ikes atemar erworo iŋes ŋuna a Papa keŋ.
43008028	Aŋun, tolimok Yesu ikes tema, “Ani kidaut iyes akikyaar Lokoku a Ituŋanan kidiama, iŋes nai iponiata iyes ayenun atemar ‘Arae Ayoŋ ŋolo Arae Ayoŋ,’ toyenutu daŋ atemar nyetiyae ayoŋ idiobore aŋuna ka apedor kaŋ bon, nai erworo ayoŋ ŋuna eketatamit Papa kaŋ alimor.
43008029	Nabo ŋolo ekeyakuunit ayoŋ iŋes ikirukit ka ayoŋ; nyakaesikinit iŋes ayoŋ bon, anerae etiyae ayoŋ jwi jwi ŋuna italakarito iŋes.”
43008030	Ŋulu alalak ŋulu apotu kiirasi Yesu irworo ŋakiro ŋun, apotu tonupa iŋes.
43008031	Tolimok Yesu Ŋiyudayan ŋulu anupito iŋes tema, “Ani kiricakis iyes ŋakiro kaŋ, iraakasi kire iyes ŋikasyomak kaŋ.
43008032	Iyenunete ŋuna a kire ka ikilacakinete iyes ŋuna a kire.”
43008033	Tolimokis ikes Yesu temasi, “Ikirae isua ŋiletok ka Aburaam ka nyeruworo isua jik ŋipi ŋulu a idiotuŋanan. Kaanukiro ibaakar iyoŋ ebe, ‘Ikilacakinete?’ ”
43008034	Toboŋok nai Yesu ikes tema, “Akalimokini ayoŋ iyes kire atemar, ŋini eseci, aruwor epito ŋolo ka asecit.
43008035	Nyepedori epito aruwor ituŋanan ŋini eropari alokal, nai esapat ŋolo euruunitae alokal, eropari jik.
43008036	Ani kikilacak iyes Lokoku ka Akuj, ikilacakin iyes kire.
43008037	Ayeni ayoŋ atemar irae iyes ŋiletok ka Aburaam; nai iwarito bo iyes akiar ayoŋ, anerae nyelomarito ŋakiro kaŋ tooma kus.
43008038	Erworo ayoŋ ŋuna adau Papa kaŋ akitoodikin ayoŋ, iyes daŋ kitiyata ŋuna idaut akiirar aneni a papa kus.”
43008039	Toboŋokis ikes Yesu temasi, “Ikirae isua ŋidwe ka Aburaam!” Tolimok Yesu ikes tema, “Kerae kire toraakas iyes ŋidwe ka Aburaam, kitiyato iyes daŋ ŋiticisyo ŋulu etiyae iŋes.
43008040	Ŋuna daadaŋ adau ayoŋ akitiya erae alimokin iyes ŋuna a kire ŋuna abu ayoŋ eira aneni ka Akuj; nai iwarito bo iyes akiar ayoŋ. Pa ekote ŋuna etiyae Aburaam nen.
43008041	Itiyaete iyes ŋuna etiyae papa kus.” Tolimokis ikes Yesu temasi, “Pa aponi ikiuruun isua alotooma elomi; Akuj bon erae Papa kosi.”
43008042	Toboŋok Yesu ikes tema, “Kerae torae Akuj Papa kus, kikiminasi iyes ayoŋ, anerae abunit ayoŋ aneni ka Akuj. Pa abunit ayoŋ aŋuna kaŋ, nai iŋes ekeyakuuni ayoŋ.
43008043	Kaanukiro ikipiyoritor iyes akiirar ŋuna erworo ayoŋ? Anerae iwounito iyes apupokin ŋakiro kaŋ.
43008044	Irae iyes ŋidwe a papa kus a Satan ka icamito iyes akiwuap ŋuna ecamit iŋes. Arae iŋes ekaaran ŋinapei anakisyakinet, ka nyikamunito iŋes ŋuna a kire, anerae emam ŋuna a kire aneni keŋ. Ani elimuni iŋes alyokonu, itiyae ŋuna erae ekeepite, anerae erae ekalyokonon ka erae papa ka alyokonu.
43008045	Nai erworo ayoŋ ŋuna a kire; ŋakiro ŋun, ikes iwounitotor iyes akinup ayoŋ.
43008046	Ŋae alokidiŋ kus epedori akitoodiun atemar asecit ayoŋ? Ani kerworo ayoŋ ŋakiro ŋuna a kire, nyo bo nai nyikinupitotor iyes ayoŋ?
43008047	Ŋini ebunit aneni ka Akuj epupi ŋakiro ŋuna ka Akuj; nai nyiponito iyes aneni ka Akuj, iŋes nyipupyoto ŋakiro ŋun.”
43008048	Kiŋita Ŋiyudayan Yesu temasi, “Pa nai ikiyookinit isua ikibala irae iyoŋ Esamaritanoit ka eyai ekipye neni kon a?”
43008049	Toboŋok Yesu ikes tema, “Emam ekipye aneni kaŋ; akerit ayoŋ Papa kaŋ, nai nyikikerito iyes ayoŋ.
43008050	Nyewarit ayoŋ bon akitopolooro; nai eyai epei ŋolo iwarit apolou kaŋ, iŋes etubi aŋuna kaŋ.
43008051	Akalimokini ayoŋ iyes kire atemar, ŋini iricakini ŋakiro kaŋ, nyetwani jik.”
43008052	Tolimokis Ŋiyudayan Yesu temasi, “Kire ikidau isua tokona aanyun atemar eyai ekipye neni kon. Abu Aburaam totwan, totwaka tari ŋikadwarak daŋ; nai ibala iyoŋ ebe ‘Ŋini iricakini ŋakiro kaŋ, nyetwani jik.’
43008053	Ipol mono iyoŋ akilo tari papaa kosi Aburaam, ŋolo abu totwan a? Ŋikadwarak daŋ, apotu totwaka! Itami mono iyoŋ atemar ŋae iyoŋ?”
43008054	Toboŋok Yesu ikes tema, “Ani ketopolooro ayoŋ bon, erae apolou kaŋ akoŋinait; Papa kaŋ eketopoloorit ayoŋ, iŋes ŋolopei ibasi iyes erae Akuj kus.
43008055	Nyiyenete iyes iŋes; ayoŋ bon ayeni iŋes. Kerae otema ayoŋ nyayeni iŋes, karuwor ayoŋ ŋolo alyokonon ikwa iyes. Nai ayeni ayoŋ iŋes, ka ericakinit ŋakiro keŋ.
43008056	Abu papaa kus Aburaam tolelyan, anerae ayeni atemar alosi iŋes aanyun akoloŋit ŋina abunio ayoŋ; abu kire toanyu, ido tolakar nooi.”
43008057	Kiŋita Ŋiyudayan Yesu temasi, “Eriŋa nyedolo ŋikonikaru tari ŋatomonikan, ianyunit iyoŋ Aburaam a?”
43008058	Tolimok Yesu ikes tema, “Akalimokini ayoŋ iyes kire atemar, tari eriŋa Aburaam nyeuruuna, Arae Ayoŋ ŋolo Arae Ayoŋ!”
43008059	Kideput Ŋiyudayan ŋamoru ecamito acakya iŋes, nai abu Yesu toŋop, tosi alo Kai ka Akuj.
43009001	Ani eriŋa Yesu elosi alorot, kiŋolik iŋes ekile ŋolo edounitoe emudukana.
43009002	Kiŋita ŋikasyomak keŋ iŋes temasi, “Eketataman, ŋae esecit, ekile lo kori ŋikauruunak keŋ, idounitere iŋes emudukana?”
43009003	Toboŋok Yesu ikes tema, “Nyesecit ekile lo kori nyesecito ŋikauruunak keŋ. Erae amuduko keŋ ŋinakisileereunet apedor ŋina ka Akuj aneni keŋ.
43009004	Itemokino iwon etiyata ŋiticisyo ŋulu a ŋolo ekeyakuunit ayoŋ eriŋa erae apaaran; ebunit akiryonut ŋina ka akuwar, ŋina nyepedorya idiotuŋanan akitiya.
43009005	Ani ca eriŋa ayoŋ ayai nakwap, Arae Ayoŋ akica ŋina ka akwap.”
43009006	Kedau akirwor ŋun, abu kimwaak ŋakimul kwap, tomunau ecoto edio a ŋakimul, kiwosak nakonyen ke emuduk.
43009007	Tolimok Yesu iŋes tema, “Ape kilota ŋakonyen kon anabwal a ŋina a Siloam” (apolou keŋ atemar “Iyakitae”). Tolot iŋes, kilota, toboŋu ekienyi.
43009008	Apotu ŋikidunyet ka ŋituŋa ŋulu sek eteete iŋes ilipanar temasi, “Okoe, meere mono ekile lo ŋolo sek iboiyonokin epeiwae nen, kilipanar a?”
43009009	Temasi ŋice, “Kire, erae iŋes!” Tobas ŋice, “Meere iŋes, ikwaan erae akikwaan.” Nai tolimok iŋes ikes tema, “Erae ro ayoŋ pei!”
43009010	Kiŋita ŋituŋa ŋul iŋes temasi, “Aa ro bo, akienyunete mono ŋakonikonyen ikwaani?”
43009011	Tolimok iŋes ikes tema, “Ekile ŋolo enyaritae Yesu amunauni ecoto, kiwosak nakonyen kaŋ, okolimok ayoŋ tema, ‘Ape nabwal ŋina a Siloam, kilota.’ Abu nai ayoŋ olot nabwal, elota, ido okienyu.”
43009012	Kiŋita ikes iŋes temasi, “Ai bo tokona eyai iŋes?” Toboŋok iŋes ikes tema, “Nyayeni ayoŋ!”
43009013	Apotu nai ŋituŋa ŋul yaasi ekile ŋolo sek amudukana neni a Ŋiparisayon.
43009014	Arae akoloŋit ŋina amunaunia Yesu ecoto kitaŋaleunio emuduk ŋina a Sabato.
43009015	Kiŋita nabo Ŋiparisayon ekile ŋol epite ŋolo kekienyunia. Tolimok nai iŋes ikes tema, “Abu iŋes kiwosak ecoto nakonyen kaŋ, olot ayoŋ elota ka akienyi tokona.”
43009016	Temasi Ŋiparisayon ŋice, “Nyebunit ekile ŋol aneni ka Akuj, anerae nyiricakinit iŋes ekisil ŋolo ka akoloŋit a ŋina a Sabato.” Nai temasi ŋice, “Okoe, ikokini mono ekile ŋolo erae ekasecan itiyae ŋakujuwuanisya ŋun ai?” Tosodi totyakatyakas ikes.
43009017	Kiŋita nabo Ŋiparisayon ekile ŋol temasi, “Itami tokona iyoŋ atemar ŋae ekile ŋolo ikitekienyuni iyoŋ?” Toboŋok iŋes tema, “Erae iŋes ekadwaran.”
43009018	Nai apotu Ŋiyudayan nyenupa atemar kemudukana ekile ŋol, ido ekienyi tokona, akitodol neni anyarauniata ikes ŋikauruunak keŋ.
43009019	Kiŋita ikes ŋikauruunak temasi, “Erae mono logo lokoku kus a? Ibasi iyes ebe edounio iŋes emudukana. Ekokini bo iŋes ekienyuni ai?”
43009020	Toboŋokis ŋikauruunak keŋ ikes temasi, “Ikiyeni atemar erae iŋes lokoku kosi ka edounio iŋes emudukana.
43009021	Nai nyikiyeni isua epite ŋolo iteo tokona kori nyikiyeni daŋ ŋini kitekienyuni ŋakonyen keŋ. Kiŋita iŋes, anerae epol, epedori erwor bon.”
43009022	Alimunete ŋikauruunak keŋ ŋun aŋuna akeritotor ŋikarikok a Ŋiyudayan; anerae atukito sek Ŋiyudayan atemar, ŋini enupi ebe Yesu iŋes erae Kristo, ikisaryo alosinagoga.
43009023	Ŋakiro ŋun, ikes alimunioto ŋikauruunak atemar, “Epol iŋes, kiŋita!”
43009024	Tonyarata ikes nabo ŋolo sek amudukana, tolimokis iŋes temasi, “Kikoŋ alokiŋaren Akuj atemar ilimuni iyoŋ ŋuna a kire; ikiyeni isua atemar ekasecan ekile ŋolo kikitekienyuni iyoŋ.”
43009025	Toboŋok iŋes tema, “Ani kerae iŋes ekasecan, nyayeni ayoŋ ŋun, nai ayeni apeikirot: amudukana sek ayoŋ, nai tokona akienyi!”
43009026	Kiŋita nabo ŋulupeituŋa iŋes temasi, “Ikikokini mono iŋes iyoŋ ai? Etekienyuni mono iŋes ŋakonyen kon ikwaani?”
43009027	Toboŋok ekile ŋol ikes tema, “Adau ayoŋ alimokin iyes tete sek, nai ipotu towout akiirar. Nyo icamitotor akiirar nabo? Kori ca icamito iyes daŋ aruwor ŋikasyomak keŋ?”
43009028	Kisoloto ikes iŋes temasi, “Iyoŋ irae ekasyoman keŋ, nai isua ikirae ŋikasyomak a Moses.
43009029	Ikiyeni isua atemar abu koloŋ Akuj kirwor neni a Moses, nai ŋol, nyikiyeni tari neni ebunitor!”
43009030	Toboŋok ekile ŋol ikes tema, “Okoe eumokina nu! Ibasi iyes nyiyenete neni ebunitor, nai adau iŋes akitekienyun ŋakaakonyen!
43009031	Ikiyeni iwon atemar nyepupi Akuj ŋikasecak, epupi ŋulu ekerito iŋes bon ka ŋulu itiyaete ŋuna ecamit iŋes ikes kitiyata.
43009032	Ŋinapei koloŋ kisyakinia akwap, emam ituŋanan eirar, ebala etekienyu idiotuŋanan ice ŋini idounitoe emudukana.
43009033	Kerae nyebunit ekile ŋol aneni ka Akuj, kemam idiobore itiyakini iŋes.”
43009034	Tolimokis ŋituŋa ŋul iŋes temasi, “Ikidounitoe iyoŋ irae ekasecan ka itusubuna iyoŋ eketataman isua a?” Kiritasi nai ikes iŋes alosinagoga.
43009035	Ani iirari Yesu atemar kiritar ekile ŋol, tolot kiwara iŋes, kiŋit tema, “Inup iyoŋ Lokoku a Ituŋanan a?”
43009036	Toboŋok iŋes tema, “Ekapolon, ŋae mono iŋes, ikotere onup iŋes?”
43009037	Tolimok Yesu iŋes tema, “Iberakin iyoŋ akiŋolikin iŋes ka iŋes ŋolopei irworotor iyoŋ!”
43009038	Tema nai ekile ŋol, “Ekapolon! Anup!” Kisyak aryedik, kilip neni a Yesu.
43009039	Tolimu nai Yesu tema, “Abunit ayoŋ nakwap atubonokin, ikotere ŋulu sek emudukaka ekienyunete, ido ŋulu sek ekienyete tomudukakyata.”
43009040	Kiirasi Ŋiparisayon ŋice ŋulu aya diyete keŋ ŋakiro ŋun, kiŋita ikes Yesu temasi, “Ibala tokona iyoŋ ikimudukaka isua daŋ a?”
43009041	Tolimok Yesu ikes tema, “Kerae tomudukaka iyes, kemam iyes asecit; nai aŋuna irworotor atemar ‘Ikite,’ irubakinito iyes irae ŋikasecak.”
43010001	Tolimu Yesu tema, “Akalimokini ayoŋ iyes kire atemar, ituŋanan ŋini nyelomari nanok ŋina a ŋamesekin alopuke, nai todoka tooma alowae ke ece, erae ituŋanan ŋin ekokolan ka ekademanaran.
43010002	Nai ituŋanan ŋini elomari alopuke a ŋolo ka anok, erae iŋes kire ekeyokon ŋolo a ŋamesekin.
43010003	Ebuni eketen ŋolo ke epuke aŋaar iŋes, iirarete ŋamesekin etoil keŋ, enyarae iŋes ŋamesekin keŋ a ŋirorwa kec, tomia ikes kiŋa.
43010004	Ani keyau iŋes ŋamesekin keŋ daadaŋ kiŋa, iŋarenikini iŋes ikes, ido kiwuapakis ŋamesekin iŋes, anerae eyenete ikes etoil keŋ.
43010005	Nyiwuapakinete ikes ituŋanan ŋini egelaana, nai esurorosi nariet, anerae nyeyenete ikes ŋitoilon a ŋituŋa a ŋulu gelayek.”
43010006	Abu Yesu tolimok ikes akitadapet ŋin, nai nyeyenut ikes ŋuna erworo iŋes.
43010007	Aŋun, tolimok Yesu ikes nabo tema, “Akalimokini ayoŋ iyes kire atemar, Arae Ayoŋ epuke ŋolo a ŋamesekin.
43010008	Ŋituŋa daadaŋ ŋulu apote eriŋa ayoŋ, arae ikes ŋikokolak ka ŋikademanarak; nai nyiirara ŋamesekin ŋakiro kec.
43010009	Arae Ayoŋ epuke; ituŋanan ŋini elomuni kitoru neni kaŋ, eiun iŋes; elomuni iŋes tooma ka elomari kiŋa, toryamu akimuj.
43010010	Elomuni ekokolan akoko bon, akiar ka akinyasun ŋamesekin; nai abunit ayoŋ ainakin ikes akiyar, akiyar ŋina ka akileile.
43010011	“Arae Ayoŋ ekeyokon ŋolo ajokan. Ejali ekeyokon ŋolo ajokan akeekiyar aŋuna a ŋamesekin keŋ.
43010012	Ituŋanan ŋini etacio, nyerae iŋes ekeyokon; ka nyerae ŋamesekin ŋuna keŋ; ani kiŋolik iŋes epeot ebunit, eesikini ŋamesekin, toem; toporok nai epeot ŋamesekin, kielielaa.
43010013	Eemi iŋes, anerae erae iŋes etacat ka nyemitakinit ŋamesekin.
43010014	Arae Ayoŋ ekeyokon ŋolo ajokan. Ayeni ayoŋ ŋamesekin kaŋ ka akayenete ikes ayoŋ,
43010015	ikwapei akayenia ayoŋ Papa kaŋ ka ayeni ayoŋ daŋ iŋes. Ajali ayoŋ akiyar kaŋ aŋuna a ŋamesekin.
43010016	Eyakasi ŋamesekin kaŋ ŋace ŋuna emam alosipan a lo; itemokino ayoŋ ocun ikes daŋ ka iirarete ikes etoil kaŋ; toruworos nai ikes epeisipan ŋolo ke epeikeyokon.
43010017	“Akamina ayoŋ Papa kaŋ, anerae ajalit akiyar kaŋ oyeni atemar aryamuni nabo.
43010018	Emam ituŋanan ŋini akademari ayoŋ akiyar kaŋ, nai ajalit ayoŋ iŋes anacamit kaŋ a elope. Ayakar ayoŋ apedor ŋina jalet iŋes ka ayakar ayoŋ apedor ŋina ryamunet iŋes nabo. Erae ŋun ŋuna ekecikak Papa kaŋ ayoŋ akitiya.”
43010019	Totyakatyakas Ŋiyudayan nabo aŋuna a ŋakiro a ŋun.
43010020	Temasi ŋulu alalak, “Eyai ekipye neni keŋ! Kiruma ŋikerep iŋes! Nyo epupere ŋakiro keŋ?”
43010021	Nai temasi ŋice, “Kire, nyepedori ituŋanan ŋini eyai ekipye neni keŋ, erwor ikona. Epedori ekipye akitekienyun emudukanot a?”
43010022	Ani edoli ŋirwa ŋulu a ŋasuban a ŋuna eitunitere Akoloŋit ŋina eterereŋere Akai ka Akuj alo Yerusalem, torae akwap alilim.
43010023	Kitor Yesu Kai ka Akuj, lobarasan a Solomon.
43010024	Tocunakinos Ŋiyudayan kirikaut Yesu temasi, “Ikitaŋayaŋayat mono iyoŋ isua tari ori? Ani kirae iyoŋ Kristo, tolimokinae ilereete.”
43010025	Toboŋok Yesu ikes tema, “Abu ayoŋ okolimok iyes, nai nyinupito. Ŋiticisyo ŋulu etiyae ayoŋ alokiro a Papa kaŋ, ikes eketeyenunito ayoŋ.
43010026	Nai nyinupito iyes, anerae meere iyes ŋamesekin kaŋ.
43010027	Epupete ŋamesekin kaŋ ekaatoil, ayeni ayoŋ ikes ka ekewuapito ayoŋ.
43010028	Ainakini ayoŋ ikes akiyar ŋina nyedaun, nyebukorosi ikes jik, emam daŋ ŋini ekopori ikes anakan kaŋ.
43010029	Papa kaŋ, ŋolo akainakini ayoŋ, epol iŋes akilo daadaŋ, emam idiotuŋanan ŋini epedori akopor ikes anakan a Papa.
43010030	Ikirae ayoŋ ka Papa ŋipei.”
43010031	Kideput nabo Ŋiyudayan ŋamoru akimasya Yesu.
43010032	Tolimok Yesu ikes tema, “Eketoodik ayoŋ iyes ŋiticisyo ŋulu alalak ŋulu ajokak, ŋulu eponito aneni a Papa. Ali aloticisyo a ŋul icamitotor iyes akimasya ayoŋ a ŋamoru?”
43010033	Toboŋokis Ŋiyudayan iŋes temasi, “Meere aŋuna ke ediotic a ŋolo ajokan ikimasere isua iyoŋ, nai aŋuna iyanyia iyoŋ Akuj! Irae iyoŋ ituŋanan, nyo nai ibaakar iyoŋ ikwaanasi ka Akuj!”
43010034	Toboŋok Yesu ikes tema, “Igiritae Lokisila kus ebe ebala Akuj, ‘Irae iyes ŋakujo.’
43010035	(Ikiyeni atemar iyookino Ŋakigireta kire;) ido abu Akuj tonyara ŋituŋa ŋulu alimokinio ŋakiro keŋ, ŋakujo.
43010036	Ani nai kikote nen, ikokinete iyes ai ibasi, ‘Iyanyi iyoŋ Akuj!’ anerae abu ayoŋ olimu atemar, ‘Arae Ayoŋ Lokoku ka Akuj,’ ikwapei araakar ayoŋ abu Akuj okotyaku ekeyakuu nakwap.
43010037	Ani pa ketiyae ayoŋ ŋiticisyo ŋulu a Papa kaŋ, nyikinupa ayoŋ.
43010038	Nai ani ketiyae ayoŋ ikes, tonupa ikes erae tari pa kikinupito ayoŋ; ikotere toyenuniata ayenunet apei jik atemar, eyai Papa tooma kaŋ ka ayai ayoŋ tooma Papa.”
43010039	Kikatakis nabo ikes akikamun iŋes, nai abu tobucar aneni kec.
43010040	Tolot nabo Yesu ekekwaye aŋolol Yorodan, neni sek ebatisaa Yoana ŋituŋa; kiboi aina.
43010041	Potu ŋituŋa ŋulu alalak neni keŋ temasi, “Nyitiya Yoana adiokujuwuanut, nai ŋuna daadaŋ abu iŋes kirwor aŋuna ke ekile a lo, erae ŋuna a kire.”
43010042	Tonupa ŋituŋa ŋulu alalak iŋes aina.
43011001	Todyakakin ecekile ŋolo anyaritae Lasaro ŋolo alo Betania, alore a Maria ka nakaato keŋ Marita.
43011002	(Arae Maria na ŋina eosakini akimyet ŋina akukunyon nakejen a Yesu, ido toninaiya a ŋitim keŋ. Lokaato keŋ Lasaro iŋes adyaka).
43011003	Apotu ŋakaitotoi keŋ kiyakiyasi ŋakiro neni a Yesu temasi, “Ekapolon, edyak lokone kon!”
43011004	Ani iirari Yesu ŋakiro ŋun, tolimu tema, “Ekaku, nyerae edeke ŋol ŋolo aaran, nai erae ŋolo itoodiuni apolou ŋina ka Akuj ka ikotere etakanunia apolou ŋina a Lokoku ka Akuj.”
43011005	Amina Yesu Marita ka Maria ta lokaato kec Lasaro.
43011006	Kedau iŋes tari akiirar atemar edyak Lasaro, kiriya nabo ŋirwa ŋiarei aneni alimokinere.
43011007	Ani ekaku, tolimok ŋikasyomak keŋ tema, “Apena oboŋosi Yudeya.”
43011008	Toboŋokis ŋikasyomak temasi, “Eketataman, ŋirwa ŋulupei ŋoon lu, acamito Ŋiyudayan akimas iyoŋ a ŋamoru, icamit nabo iyoŋ aboŋor inaa a?”
43011009	Toboŋok Yesu ikes tema, “Nyerae mono ŋisaae ŋulu ka apaaran ŋitomon ka ŋiarei a? Ani elosi ituŋanan naparan, nyigukini, anerae ite iŋes akica ŋina ka akwap a na.
43011010	Ani elosi ituŋanan nakwaare, igukini, anerae emam akica aneni keŋ.”
43011011	Tolimok nabo ikes tema, “Ejotoe lokone yok Lasaro, alosi ayoŋ akitekienyun iŋes.”
43011012	Tolimokis ŋikasyomak iŋes temasi, “Ani kejotoe iŋes, Ekapolon, eŋaleuni.”
43011013	Erworo Yesu atemar atwana Lasaro, nai abasi ikes kori ejotoe kire.
43011014	Aŋun, kisileerek Yesu ikes tema, “Adau Lasaro atwanare,
43011015	nai aŋuna kus, alakara ayoŋ aŋuna pa ikirukitor ayoŋ ka iŋes, ikotere iyes inupyata. Nai apena oanyutu iŋes.”
43011016	Abu Tomas (ŋolo anyaritae Emuut) tolimok ŋikasyomak ŋuluce tema, “Apena iwon daŋ orukosi ka Eketataman, otwaka kaapei.”
43011017	Ani edoluni Yesu, toryamu Lasaro kenuki ka kelunyar daŋ ŋirwa ŋiomwon.
43011018	Aapikina Betania ka Yerusalem, arae ŋakilomitae ŋauni,
43011019	ido aponito Ŋiyudayan akimaima Marita ka Maria aŋuna ka atwanare a lokaato kec.
43011020	Ani iirari Marita atemar ebunit Yesu, tolot akisiryam iŋes, nai edoŋit Maria kai.
43011021	Tolimok Marita Yesu tema, “Ekapolon, kerae toyai iyoŋ nege, pa ketwanit lokaato kaŋ.
43011022	Nai tokona daŋ ayeni atemar, epedori Akuj ainakin iyoŋ ibore daadaŋ ŋini iŋita iyoŋ.”
43011023	Tolimok Yesu iŋes tema, “Eyaruni lokaato kon!”
43011024	Tolimok Marita iŋes tema, “Ayeni ayoŋ atemar iteyarunio iŋes Akoloŋit ŋina esidyon.”
43011025	Tolimok Yesu iŋes tema, “Arae Ayoŋ ayarun ka akiyar, ŋinituŋanan akanupi ayoŋ, eyaruni tari ketwana daŋ.
43011026	Nabo ŋini eyari, okonupite ayoŋ, nyetwani jik. Inupit iyoŋ nu a?”
43011027	Tolimok Marita iŋes tema, “Ee, Ekapolon, anup ayoŋ atemar irae iyoŋ Kristo, Lokoku ka Akuj, ŋolo etemokino bu nakwap.”
43011028	Ani kedau Marita alimun ŋun, tolot neni a nakaato keŋ Maria, tolimok aneni keŋ bon tema, “Eyai Eketataman nege, ikinyarit iyoŋ.”
43011029	Ani iirari Maria ŋakiro ŋun, tonyou atipei, tolot neni a Yesu.
43011030	(Ariŋa Yesu nyelomuna lore, ayai neni kisiryamia Marita iŋes.)
43011031	Ani iŋolikinete Ŋiyudayan ŋulu emaimayete Maria alokai iŋes enyouni atipei, totupakis iŋes ebasi kori elosi iŋes nalyal akigworo.
43011032	Todol nai Maria neni ayai Yesu, toryedik alokiŋaren keŋ, tolimok iŋes tema, “Okoe Ekapolon, kerae toyai iyoŋ nege, pa ketwanit lokaato kaŋ.”
43011033	Ani iŋolikini Yesu Maria igworo ka igworosi tari Ŋiyudayan ŋulu arukito ka iŋes, tonomosi iŋes ŋakiro etau, kiyaloloŋ,
43011034	kiŋit ikes tema, “Ai inukakis iyes iŋes?” Tolimokis ikes iŋes temasi, “Ekapolon, bua toanyu.”
43011035	Kigwor Yesu.
43011036	Temasi Ŋiyudayan, “Kiŋolikisi, kemina iŋes Lasaro!”
43011037	Nai temasi ŋice, “Okoe, abu iŋes kitekienyu emudukanot! Pa mono kepedorit iŋes akiretakin atwanare a Lasaro a?”
43011038	Tolot nai Yesu nalyal emarani ekeetau nooi. Arae alyal aturukan, togolokinitetei amoru lopuke.
43011039	Tolimok Yesu ikes tema, “Tolemasi amoru alopuke.” Tolimok Marita, nakaato keŋ ke ekatwan Yesu tema, “Ekapolon, abosu tokona iŋes, anerae adau akiriya analyal ŋirwa ŋiomwon.”
43011040	Tolimok Yesu iŋes tema, “Pa akalimokinit ayoŋ iyoŋ atemar ani kinup, iŋolikini apolou ŋina ka Akuj a?”
43011041	Tolemasi nai ikes amoru analyal. Kireo Yesu kidiama nakuj tema, “Alakara ayoŋ neni kon Papa, anerae ikiira iyoŋ ayoŋ.
43011042	Ayeni ayoŋ atemar ikiiranari iyoŋ ayoŋ jwi jwi; nai alimunit ayoŋ ŋakiro nu, ikotere tonupyata ŋituŋa lu ŋulu ewuasi a nege daadaŋ atemar, iyoŋ kire ikiyakit ayoŋ.”
43011043	Kedau alimun ŋun, tocelu nooi tema, “Lasaro! Tolomu kiŋa!”
43011044	Tolomu ekatwan ŋol analyal, ilogilogakinitae ŋanaŋgae ŋuna nuket nakejen ka nakan keŋ; ereet daŋ aenen. Tolimok nai Yesu ikes tema, “Tolacasi ŋanaŋgae, toesikis tolot.”
43011045	Aŋun, apotu Ŋiyudayan ŋulu alalak ŋulu arukunete ka Maria, ido kiŋolikis ŋuna etiyae Yesu, tonupa iŋes.
43011046	Nai apotu ŋice alokidiŋ kec toloto neni a Ŋiparisayon, tolimokis ŋuna abu Yesu kitiya.
43011047	Tocunakinos nai ŋisacaradotin ŋulu apolok ka Ŋiparisayon Natukot kec temasi, “Okoe, ikikokini ai? Kire itiyae ekile lo ŋakujuwuanisya ŋuna alalak.
43011048	Ani kikilakak iwon iŋes itiyae jik ikona, epote ŋituŋa daadaŋ akiwuapakin iŋes, potu nai Ŋiromanin akinyasun Akai ka Akuj kaapei ka akwap yok.”
43011049	Nai abu epei alokidiŋ kec ŋolo anyaritae Kaipa, ŋolo arae Esacaradoti ŋolo Apolon nooi alokaru a ŋol tema, “Emam ibore iyenete iyes ipei daŋ!
43011050	Nyiyenete iyes atemar ejok epeikile totwan aŋuna a ŋituŋa akilo abukor akwap daadaŋ a?”
43011051	Nyelimuno iŋes ŋakiro nu erae ŋuna keŋ, nai aŋuna araakar iŋes Esacaradoti ŋolo Apolon nooi alokaru a ŋol, adwari iŋes atemar etwani Yesu aŋuna ka akwap a ŋina a Ŋiyudayan.
43011052	Meere aŋuna ka akwap a ŋin bon, nai ikotere ecunakini iwapei ŋidwe ŋulu ka Akuj, ŋulu ielara.
43011053	Ameun akoloŋit ŋin, totukut ikes epite ŋoloaret Yesu.
43011054	Aŋun, nyitor nabo Yesu nakwap a Ŋiyudayan ileere, nai tolot nakwap ŋina aapi analoŋisat, lotaun ŋolo anyaritae Epuraim, kiboiyoto ka ŋikeekasyomak aina.
43011055	Aapuunito ŋasuban ŋuna a Paska. Aponito Yerusalem ŋituŋa ŋulu alalak alorerya akiteseguno, ikwapei icikakinitotor Ŋikisila, eriŋa nyedolo Paska.
43011056	Ewarito ikes Yesu, kirworos ewuasi alo Kai ka Akuj ebasi, “Anu itamete iyes? Ebuni iŋes nasuban kori mam?”
43011057	Aris nai ŋisacaradotin ŋulu apolok ka Ŋiparisayon kicika ŋituŋa atemar, ani ŋini eyeni neni eyai Yesu, itemokino kitaanyu ikes, ikotere kikamunae iŋes.
43012001	Ani idoŋit ŋirwa ŋikanikapei todol Paska, bu Yesu Betania neni ayai Lasaro, ŋolo kebu Yesu kiteyaru alokatwak.
43012002	Kipokinoe iŋes akimuj ŋina ke eboŋ; arae Marita akori akimuj ka arae Lasaro epei a ŋulu aya lomesa kaapei ka Yesu.
43012003	Tolemu Maria akimyet ŋina akukunyon ŋina anyaritae Narido ŋina apol egyelit, kiwos ŋakejen a Yesu, ido kisuta a ŋitim keŋ; torebuwa akukunyu keŋ akai daadaŋ.
43012004	Nai abu Yuda Isikariot, epei alokasyomak a Yesu (ŋolo abu toruwor ekalukinon keŋ) tema,
43012005	“Nyo pa agyelarere akimyet ŋina akukunyon na a ŋidinari a ŋamiae a ŋauni ka inakinae lokulyak?”
43012006	Pa alimunit iŋes ŋun aŋuna esyonitotor iŋes ŋikulyak, nai aŋuna araakar ekokolan. Eŋadae iŋes ecwee ŋolo a ŋisiliŋa ka alemanari ŋisiliŋa ŋulu ewuakinitae tooma keŋ.
43012007	Tolimu Yesu tema, “Kimyekisi aberu na bon; etiyae iŋes nu ka aŋuna ka akoloŋit a ŋina akanukere ayoŋ.
43012008	Irukito iyes ka ŋikulyak jwi jwi, nai nyikiruki ayoŋ ka iyes jwi jwi.”
43012009	Ani eyenuni asepic ŋina a Ŋiyudayan atemar eyai Yesu Betania, potu ikes daadaŋ nen. Pa alosete ikes inaa aanyun Yesu bon, nai eitanito aanyun tari Lasaro ŋolo kebu Yesu kiteyaru alokatwak.
43012010	Aŋun, totukut ŋisacaradotin ŋulu apolok akiar Lasaro daŋ,
43012011	anerae ŋakiro ŋuna ka ayarun a Lasaro ikes aŋeritotor Ŋiyudayan ŋulu alalak ŋisacaradotin, ido apotu tonupa neni a Yesu.
43012012	Ani taparacu keŋ, kiira asepic ŋina a ŋituŋa a ŋulu aponito nasuban ŋuna a Paska atemar ebunit Yesu Yerusalem.
43012013	Apotu kigyenyut ŋaten ŋuna ke ekiŋol, toloto akisiryam iŋes ecelasi ebasi, “Osanna! Erereŋ ŋolo ebunit alokiro ke Ekapolon! Erereŋ Erwosit ŋolo a Isirael!”
43012014	Toryamu Yesu isigirya, todokak, ikwapei igiritere Nakigireta ebe,
43012015	“Nyikuryaketa ŋituŋa a Sion! Kiŋolikisi, ebunit Erwosit neni kus edokit itaok ŋini ka asigirya!”
43012016	Apaki ŋin, nyeyenut ŋikasyomak keŋ apolou ŋina a ŋakiro a nu, nai ani itopolooryo Yesu anayarun keŋ, totamut ikes atemar kigiritae ŋun Nakigireta aŋuna keŋ ka keponi kitiyakinae neni keŋ.
43012017	Aris ŋituŋa ŋulu arukito ka Yesu apaki ŋina anyaraa iŋes Lasaro analyal kiteyaru alokatwak, kiteyenut ŋakiro ŋuna apotu kitiyakin.
43012018	Arae ŋakiro ŋun ikes aponiata ŋituŋa toloto akisiryam Yesu, anerae aris kiirasi atemar etiya iŋes akujuwuanut.
43012019	Kirworikinos nai Ŋiparisayon make temasi, “Toanyuwasi tokona, emam idiobore ŋini ikipedori iwon akitiyakin. Kiŋolikisi! Ewuapakis ŋituŋa daadaŋ iŋes!”
43012020	Alotooma ŋituŋa ŋulu alosito akilip Yerusalem nasuban ŋuna apolok, ayakasi Ŋigirik daŋ ŋidi.
43012021	Toloto ikes neni a Pilipo (a ŋolo abunit alo Betesaida, anakwap a Galileya), tolimokis iŋes temasi, “Ekapolon, ikicamit isua aanyun Yesu!”
43012022	Tolot Pilipo tolimok Anderia ŋakiro ŋun, torukosi nai ikes kaapei tolimokis Yesu.
43012023	Tolimok Yesu ikes tema, “Adolu tokona apaki ŋina itopoloorere Lokoku a Ituŋanan.
43012024	Akalimokini ayoŋ iyes kire atemar, erubakini ekinyomit ŋolo ke emomwae erae epei, mati kedupakin nalup totwan; ani ketwana, torup nai tolalata.
43012025	Ituŋanan ŋini emina akiyar keŋ, itotwaniyari, nai ŋini ejali akiyar keŋ anakwap a na, eiuni ikotere akiyar ŋina nyedaun.
43012026	Ŋini itiyae etic kaŋ, itemokino ekewuapak ayoŋ; neni ayai ayoŋ, itemokino toyai iŋes daŋ; ŋini eruwor eketiyan kaŋ, ebuni Papa akitopoloor iŋes.
43012027	“Eryeba ekaatau iyaloloŋi nooi. Okoe, atemari ayoŋ ai? Atemari, Papa toiunae ayoŋ anapaki a na a? Nai arae aŋuna ka apaki a na abunio ayoŋ, ikotere onaikinia ŋican ŋulu ka apaki a na.
43012028	Papa, kitopoloo ekiro kon!” Kirworik nai etoil anakuj ebala, “Etopoloo ayoŋ iŋes ka etopoloori iŋes nabo.”
43012029	Apotu ŋituŋa ŋulu awuasi alodiye keŋ kiirasi etoil, temasi ŋice kori agirokinet, temasi ŋice, “Erwor emalaika neni keŋ!”
43012030	Tolimok Yesu ikes tema, “Nyirworo etoil ŋol aŋuna kaŋ, nai erwor aŋuna kus.
43012031	Adol tokona apaki ŋina etubere ŋakiro ŋuna ka akwap a na; imasaryo tokona ekepukan ŋolo ka akwap a na.
43012032	Ani kedaun akikyaar ayoŋ kidiama anakwap, eriuni ŋituŋa daadaŋ neni kaŋ.”
43012033	(Alimuni iŋes ŋun akitoodiunia epite ŋolo etwania iŋes.)
43012034	Toboŋokis ŋituŋa temasi, “Igiritae Lokisila atemar, eropari Kristo jik. Ikokini nai iyoŋ ibala, itemokino Lokoku a Ituŋanan kikyaarae ai? Ŋae mono Lokoku a Ituŋanan ŋol?”
43012035	Toboŋok Yesu tema, “Eyakaun akica ka iyes adiouriyen. Torubakisi ilosete eriŋa akica eyai, ikotere nyedolu akiryonut neni kus. Ituŋanan ŋini elosi anakiryonut, nyeyeni neni elosi.
43012036	Ani eriŋa iyakatar akica, tonupa akica, ikotere toruworos iyes ŋituŋa ŋulu ka akica.”
43012037	Ani tari kitiya iŋes ŋakujuwuanisya ŋuna alalak iteete ikes, nyenupa ikes iŋes.
43012038	Apotu nu kitiyakin, kiyookinotor ŋakiro ŋuna egirit Isaya ekadwaran ebala, “Ekapolon, ŋae idio ŋini abu tonup ŋakosikiro? Neni a ŋae abu Ekapolon kitoodik apedor keŋ?”
43012039	Aŋun, nyepedosi ikes akinup, anerae egirit nabo Isaya ebala,
43012040	“Etumudukan Akuj ŋakecekonyen ka etabaŋaan ikes, ikotere nyiŋolikis a ŋakonyen kec ka nyeyenut ŋatameta kec, nyeboŋut neni kaŋ, tosodi etaŋaleu ayoŋ ikes.”
43012041	Alimuni Isaya ŋakiro ŋun, anerae abu kiŋolik apolou a Yesu, kisyak nai akirwor aŋuna keŋ.
43012042	Tari kikote neni, apotu tari ŋikapolok ŋulu a Ŋiyudayan ŋulu alalak tonupa Yesu. Nai aŋuna akeritotor ikes Ŋiparisayon, nyelimut ikes ŋakiro ŋun epupete ŋituŋa, ikotere nyiritar ikes alosinagoga.
43012043	Aminasi ikes akitopolooro alotuŋa akilo akitopolooro aneni ka Akuj.
43012044	Tocelu Yesu nooi tema, “Ŋini akanupi ayoŋ, anup iŋes tari ŋolo ekeyakuunit ayoŋ, meere ayoŋ bon.
43012045	Ŋini ekeŋolik ayoŋ, eŋolik iŋes tari ŋolo ekeyakuunit ayoŋ.
43012046	Abu ayoŋ nakwap na arae akica, ikotere ŋini akanupi ayoŋ, nyidoŋ nakiryonut.
43012047	Ani kiira ituŋanan ŋakiro kaŋ nyiwuapak, nyatubokini ayoŋ iŋes. Pa abuni ayoŋ atubonokin ŋituŋa ŋulu ka akwap, nai aiun ikes.
43012048	Ŋinituŋanan akaŋeri ayoŋ, nyecamu ŋakiro kaŋ, eyakar iŋes ekatubon. Ŋakiro ŋuna erworo ayoŋ, ikes eruworosi ekatubon keŋ Akoloŋit ŋina esidyon.
43012049	Anerae nyerworo ayoŋ aŋuna ka apedor kaŋ bon, erae Papa ŋolo ekeyakuunit ayoŋ, iŋes ekecikakinit ŋakiro ŋuna itemokino olimu ka erwor.
43012050	Ayeni ayoŋ atemar akiciket keŋ iŋes eyauni lotuŋa akiyar ŋina nyedaun. Ŋuna alimuni ayoŋ, alimuni alopite a ŋolo akalimokinitor Papa.”
43013001	Ani eapuuni apaki ŋina a ŋasuban a Paska, toanyu Yesu atemar kedol apaki ŋina esikinet akwap na, toboŋo neni a Papa. Amina jwi jwi Yesu ŋulu keŋ ŋulu ayakasi nakwap, akitodol tari natwanare.
43013002	Ani imujete ikes eboŋ, keris Satan, aŋuna ka alukinio Yesu, keloma lotau a Yuda Isikariot, a ŋolo arae lokoku a Simoni.
43013003	Ayeni Yesu atemar abu Papa kiwuak ŋiboro daadaŋ nakan keŋ; ayeni daŋ iŋes atemar abuni aneni ka Akuj, ido eboŋori nabo nenipei keŋ.
43013004	Tonyou nai Yesu alomesa, tolaca ekaaso, toenik ataulo nacir.
43013005	Tobukok ŋakipi nakalaat, kisyak akilot ŋakejen a ŋikasyomak, toninaiya ka ataulo a ŋina anapit iŋes anacir.
43013006	Ani edoluni iŋes neni a Simoni Petero, kiŋit Petero Yesu tema, “Ekapolon, iyoŋ ilotari ŋakejen kaŋ a?”
43013007	Toboŋok Yesu iŋes tema, “Nyiyeni iyoŋ tokona ŋuna etiyae ayoŋ, nai ibuni iyoŋ ayenun ekaku.”
43013008	Tolimok Petero Yesu tema, “Mam jik nyilotari iyoŋ ŋakaakejen!” Toboŋok Yesu iŋes tema, “Ani pa kelota ayoŋ ŋakejen kon, nyikiruki iyoŋ ka ayoŋ nabo.”
43013009	Tolimok Simoni Petero Yesu tema, “Ekapolon, ani kikote neni, meere ŋakaakejen bon, ŋakan ka akou daŋ!”
43013010	Tolimu Yesu tema, “Ŋini adau akiloŋari, eseg iŋes; nyiitanit akiloŋa nabo, mati ŋakejen bon. Isegak iyes, nai meere daadaŋ.”
43013011	(Anerae ayeni Yesu ŋini alukinon iŋes; iŋes alimunio atemar, “Isegak iyes, nai meere daadaŋ.” )
43013012	Kedau Yesu akilotar ŋakejen kec, tonap ekaaso keŋ, toboŋo lomesa. Kiŋit ikes tema, “Iyenete iyes apolou a ŋuna adau ayoŋ akitiya neni kus a?
43013013	Ikinyarito iyes ayoŋ Eketataman ka Ekapolon. Ee, iyookinito iyes, anerae arae kire ayoŋ.
43013014	Ikwapei elotarya ayoŋ ŋolo arae Ekapolon ka Eketataman ŋakejen kus, itemokino iyes daŋ kilosete ŋakejen a ŋuluce.
43013015	Adau ayoŋ ainakin iyes akitaanyikinet, ikotere kitiyata iyes daŋ ikwaŋina adaunia ayoŋ akitiya neni kus.
43013016	Akalimokini ayoŋ iyes kire atemar, emam epito ŋolo epol akilo ekeekapolon, nabo daŋ emam ekiyakitono ŋolo epol akilo ŋolo iyakit iŋes.
43013017	Ani kiyenete iyes nu, irereŋ iyes erae kitiyata nu.
43013018	Nyerworo ayoŋ aŋuna kus a daadaŋ, ayeni ŋulu adau ayoŋ aseun; nai ikotere kiyookinotor ŋuna igiritae Nakigireta ebe, ‘Abu ituŋanan ŋini ikimori ka ayoŋ okoluki ayoŋ.’
43013019	Akalimokini ayoŋ iyes nugu eriŋa nyetakanuna, ikotere ani etakanunete, tonupyata atemar, ‘Arae Ayoŋ ŋolo Arae Ayoŋ!’
43013020	Akalimokini ayoŋ iyes kire atemar, ŋini ijauni ituŋanan ŋini eyakit ayoŋ, ekejauni ayoŋ, nabo ituŋanan ŋini ekejauni ayoŋ, ijauni ŋolo ekeyakuunit ayoŋ.”
43013021	Kedau Yesu alimun ŋun, kiyaloloŋ nooi alotau keŋ, kiteyenu ŋakiro nu pa imunonit tema, “Akalimokini ayoŋ iyes kire atemar, ebuni ipei alokidiŋ kus alukin ayoŋ.”
43013022	Kiŋolyanakinos ŋikeekasyomak make eumokinito, pa ayenete ŋolo erworor Yesu.
43013023	Eboi epeikasyoman, ŋolo amina iŋes, alodiyete keŋ.
43013024	Aŋun, toketu Simoni Petero ekasyoman ŋol tema, “Kiŋit iŋes ŋini irworor iŋes?”
43013025	Tosodi ekasyoman ŋol kiyoto diyete Yesu, kiŋit iŋes tema, “Ekapolon, ŋae ŋini irworor iyoŋ?”
43013026	Tolimok Yesu iŋes tema, “Ekile ŋol, iŋes ŋolo ainakini ayoŋ amugati kelumok loboka.” Kedau Yesu akilumokin, inak Yuda, lokoku a Simoni Isikariot.
43013027	Ani kedau Yuda akinyam amugati, toloma Satan lotau keŋ. Tolimok Yesu Yuda tema, “Kiburuburak akitiya ibore ŋini ilosi akitiya!”
43013028	Amam alokidiŋ ŋituŋa ŋulu eboiyete alomesa ŋini ayeni apolou a ŋakiro a ŋuna erworo iŋes.
43013029	Atamete ŋice atemar kori aŋina eŋadaa Yuda ecwee ŋolo a ŋisiliŋa, alimokinit Yesu iŋes alosit agyelun ŋiboro ŋulu eitanitae aŋuna a ŋasuban. Abasi ŋice kori kelimokini Yesu iŋes ainar ŋikulyak idiobore.
43013030	Kedau Yuda akijaar amugati, toloma kiŋa atipei. Arae akuwar akwap.
43013031	Keloma Yuda kiŋa, tema Yesu, “Tokona, etopoloor Lokoku a Ituŋanan, ka etopoloor Akuj aŋuna keŋ.
43013032	Ani nai kitopoloor Akuj aŋuna keŋ, itopoloori Akuj daŋ Lokoku a Ituŋanan ka apolou keŋ ka alope, kitopoloo iŋes atipei.
43013033	Ŋikaadwe, eriŋa ayoŋ ikirukit ka iyes adiouriyen. Ipote iyes akiwar ayoŋ, nai ikwapei abunio ayoŋ olimokinia Ŋiyudayan, akalimokini iyes daŋ tokona atemar, ‘Nyipedorete iyes aponare neni alosi ayoŋ.’
43013034	Akainakini tokona akiciket ŋina kitete: tominin make; ikwaŋina akaminar ayoŋ iyes, iyes daŋ tominin make.
43013035	Ani kitiyata iyes ikoŋina, eyenunete ŋituŋa atemar irae iyes ŋikasyomak kaŋ, erae kiminin iyes make.”
43013036	Kiŋit Simoni Petero Yesu tema, “Ekapolon, ai ilosi iyoŋ?” Toboŋok Yesu iŋes tema, “Nyikitupakini iyoŋ ayoŋ neni alosi tokona, nai ikitupuni iyoŋ ayoŋ ekaku.”
43013037	Kiŋit nabo Petero Yesu tema, “Ekapolon, kaanukiro nyakatupakinia ayoŋ iyoŋ tokona? Ajali ayoŋ akiyar kaŋ aŋuna kon.”
43013038	Toboŋok Yesu iŋes tema, “Ijali kire iyoŋ akiyar kon aŋuna kaŋ a? Akalimokini ayoŋ iyoŋ kire atemar, eriŋa ekokoroit nyeruuno, ipegi iyoŋ ŋapeget ŋauni atemar ikiyeni ayoŋ.”
43014001	“Nyiyaloloŋo, tonupa Akuj, tonupae ayoŋ daŋ.
43014002	Elalak ŋagulei alotooma akai a Papa kaŋ. Kerae nyikote neni, pa kakalimokinit ayoŋ iyes atemar alosi ayoŋ akitemokin akibois aŋuna kus.
43014003	Ani kalot ayoŋ akitemokin akibois aŋuna kus, aboŋuni nai ayoŋ okocuna iyes neni kaŋ, ikotere kiboiyoto iyes daŋ aneni ayai ayoŋ.
43014004	Iyenete iyes erot ŋolo elosi neni alosi ayoŋ.”
43014005	Kiŋit Tomas Yesu tema, “Ekapolon, nyikiyeni isua neni ilosi iyoŋ, ikianyuni nai isua erot ŋol ikwaani?”
43014006	Tolimok Yesu Tomas tema, “Arae Ayoŋ erot, Arae ŋuna a kire ka Arae akiyar; nyepedori ituŋanan abunore neni a Papa, mati kitoru neni kaŋ.
43014007	Ikwaŋina tokona ikiyeniata iyes ayoŋ, iyenunete Papa kaŋ daŋ; ameun tokona, iyenete iyes iŋes ka ianyut daŋ.”
43014008	Tolimok Pilipo Yesu tema, “Ekapolon, kitoodikinae isua Papa, ido kimwonikinetei nai isua.”
43014009	Tolimok Yesu iŋes tema, “Pilipo, ikirukit iyoŋ ka ayoŋ ŋinapei, nai eriŋa iyoŋ nyeyenuna ayoŋ a? Ŋini adau aanyun ayoŋ, aanyu Papa kaŋ daŋ, kaanukiro nai ibaakar iyoŋ, ‘Kitoodikinae isua Papa?’
43014010	Nyinupit iyoŋ atemar ayai ayoŋ tooma Papa ka eyai iŋes tooma kaŋ a? Ŋuna daadaŋ erworo ayoŋ nyerworo ka apedor kaŋ bon, nai Papa ŋolo iboi alotooma kaŋ, iŋes itiyae ŋiticisyo keŋ.
43014011	Tonupae ayoŋ atemar ayai ayoŋ tooma Papa ka eyai Papa tooma kaŋ. Ani kemam, tonupae ayoŋ aŋuna a ŋiticisyo a ŋulu etiyae ayoŋ.
43014012	Akalimokini ayoŋ iyes kire atemar, ŋini akanupi ayoŋ, itiyae daŋ ŋiticisyo ŋulu etiyae ayoŋ; itiyae iŋes ŋiticisyo ŋulu iloito tari ŋulu kaŋ, anerae aboŋori ayoŋ neni a Papa.
43014013	Ŋinibore daadaŋ iŋisete iyes alokiro kaŋ, etiyakini ayoŋ, ikotere kitopolooroe Papa aneni a Lokoku.
43014014	Ŋinibore ikiŋisete iyes ayoŋ alokiro kaŋ, etiyakini ayoŋ.
43014015	“Ani kikiminasi iyes ayoŋ, iricakinete ŋakiciketa kaŋ.
43014016	Elipi ayoŋ Papa, ikiinakini iŋes iyes ekeŋarakiniton ece ŋolo irukyoto iyes jik.
43014017	Erae iŋes Etau ŋolo irworo ŋuna a kire ŋuna ka Akuj. Nyepedori akwap akijaun iŋes, anerae nyite akwap iŋes, kori nyeyeni iŋes. Iyenete iyes iŋes, anerae iboiyuni iŋes neni kus ka eyakaun iŋes tooma kus.
43014018	“Nyakaesikini ayoŋ iyes make ikokiyanito, aboŋuni ayoŋ neni kus.
43014019	Apaki adio cicinyekeŋolikinete nabo ayoŋ ŋituŋa ŋulu ka akwap a na, nai ikiŋolikinete iyes ayoŋ ka aŋuna ayarya ayoŋ, iyarete iyes daŋ.
43014020	Akoloŋit ŋin, ipote iyes aanyun atemar ayai ayoŋ tooma Papa kaŋ, iyakasi iyes tooma kaŋ ka ayai ayoŋ tooma kus.
43014021	“Ŋini ecamunit ŋakiciketa kaŋ, kiricakinite, iŋes akamina ayoŋ. Ŋini akamina ayoŋ, iŋes eminakini Papa kaŋ; aminakini ayoŋ daŋ iŋes ka esileereun neni keŋ.”
43014022	Abu Yuda (meere Yuda Isikariot) kiŋit Yesu tema, “Ekapolon, ikokini iyoŋ isileereun neni kosi, nai meere lotuŋa ŋulu ka akwap ai?”
43014023	Toboŋok Yesu iŋes tema, “Ŋinituŋanan akamina ayoŋ, iricakini ŋakiro kaŋ. Eminakini Papa kaŋ iŋes ka ikiponi isua neni keŋ, eboiyoto ka iŋes.
43014024	Ituŋanan daadaŋ ŋini nyakamina ayoŋ, nyiricakini ŋakiro kaŋ. Ŋakiro daadaŋ ŋuna ipupete iyes, meere ŋuna kaŋ, nai erae ŋuna a Papa a ŋolo ekeyakuunit ayoŋ.
43014025	“Akalimok ayoŋ iyes ŋakiro ŋun, eriŋa ayoŋ ikirukit ka iyes.
43014026	Ebuni nai ekeŋarakiniton, Etau ŋolo Asegan, ŋolo iyakuuni Papa alokiro kaŋ, ikitatam iyes ŋakiro daadaŋ ka ikitatamunite iyes ŋuna daadaŋ adau ayoŋ alimokin iyes.
43014027	“Ekemyekinia ayoŋ iyes ekisil; ekisil kaŋ iŋes akainakini iyes, nyikoni iŋes ekisil ŋolo ka akwap. Nyiyaloloŋo kori nyikibul!
43014028	Iirasi iyes ŋuna akalimokini ayoŋ iyes atemar, ‘Alosi ayoŋ, nai aboŋuni neni kus.’ Kerae itominasi iyes ayoŋ kire, kilelyana, anerae alosi ayoŋ neni a Papa a ŋolo epol akilo ayoŋ.
43014029	Akalimok tokona ayoŋ iyes ŋakiro nu, eriŋa ikes nyetakanuna, ikotere ani ŋina etakanuniata, tonupa.
43014030	Nyikirworo ayoŋ ka iyes ekaoyan, anerae ebunit ekepukan ŋolo ka akwap a na. Nyeyakar iŋes apedor ŋina ekepukaa ayoŋ,
43014031	nai etiyae ayoŋ ikwaŋina ekecikakinitor Papa, ikotere eyenuniata ŋituŋa ŋulu ka akwap atemar amina ayoŋ Papa. Tonyoutu, oloto a ne.
43015001	“Arae Ayoŋ ekitoe ŋolo ke epiini ŋolo a kire, Papa kaŋ iŋes erae eketan.
43015002	Ani ŋinateni kaŋ nyeraii, etubori iŋes ka ani ŋina eraii, eipanari iŋes, ikotere tosegyar, tora ŋaraito ŋuna alalak.
43015003	Adaun iyes akitesegun a ŋakiro a ŋuna adau ayoŋ akitatam iyes.
43015004	Kiboiyoto alotooma kaŋ ka ayoŋ tooma kus. Nyeraii ateni bon, mati eyai lokitoe. Ikwaŋinapei ikoŋin, nyirayete iyes ŋaraito, mati kiboiyoto alotooma kaŋ.
43015005	“Arae Ayoŋ ekitoe ŋolo ke epiini, irae iyes ŋaten. Ŋini iboi alotooma kaŋ ka ayoŋ alotooma keŋ, iŋes erauni ŋaraito ŋuna alalak; anerae emam idiobore ŋini itiyakinete iyes amam ayoŋ.
43015006	Ŋini nyiboi alotooma kaŋ, etuboryo ikwa ateni, tooniyo. Ŋaten ŋuna aoko ecunakinio, tocakakinae nakim, tonomiya.
43015007	Ani kiboiyoto iyes alotooma kaŋ, nabo kiboiyoto ŋakiro kaŋ alotooma kus, kiŋita ibore daadaŋ ŋini icamito, ikiinakinio.
43015008	Itopolooritae Papa kaŋ ŋina irayata iyes ŋaraito ŋuna alalak; epite ŋol itopolooritere Papa kaŋ, ido itoodiunete iyes atemar, irae ŋikasyomak kaŋ.
43015009	Akamina ayoŋ iyes ikwaŋina akaminar ayoŋ Papa kaŋ, kidoŋo namina kaŋ.
43015010	Ani kiricakis iyes ŋakiciketa kaŋ, idoŋete namina kaŋ, ikwaŋina ericakinia ayoŋ ŋakiciketa a Papa kaŋ, edoŋitor namina keŋ.
43015011	“Adau ayoŋ alimun ŋakiro ŋun, ikotere alelyan kaŋ eyakaun neni kus jik ka ikotere alelyan kus ilelebikin.
43015012	Akaakiciket iŋes na: tominin make, ikwaŋina akaminar ayoŋ iyes.
43015013	Emam amina ŋina epol akilo ŋina ejalya ituŋanan akeekiyar aŋuna a ŋikonei keŋ.
43015014	Irae iyes ŋikonei kaŋ, erae kitiyata ŋuna ekecikakini ayoŋ iyes.
43015015	Nyeriŋa ayoŋ akanyarit iyes ŋiketiyak, anerae nyeyeni eketiyan ŋuna itiyae ekapolon keŋ, nai tokona akanyarit ayoŋ iyes ŋikonei, anerae akalimok ayoŋ iyes ŋuna daadaŋ eira aneni a Papa kaŋ.
43015016	Nyeseuna iyes ayoŋ; nai akaseu ka akatyaku ayoŋ iyes, toloto toraa ŋaraito ŋuna alalak ŋuna nyedaun, ikotere ani ŋinibore daadaŋ iŋitasi aneni a Papa alokiro kaŋ, ikiinakini.
43015017	Ekecikakini ayoŋ iyes nu: tominin make.
43015018	“Ani kikitidiŋa iyes ŋituŋa ŋulu ka akwap, toyenete atemar aris keketidiŋa ayoŋ eriŋa iyes.
43015019	Kerae toraakas iyes ŋituŋa ŋulu ka akwap a na, kikiminak iyes akwap na, anarakau ŋulu keŋ. Nai akaseu ayoŋ iyes anakwap a na, ka nyirae iyes ŋulu keŋ. Iŋes nai ikitidiŋitor iyes akwap na.
43015020	Totamunito ŋuna adau ayoŋ alimokin iyes atemar, ‘Emam eketiyan ŋolo epol akilo ekeekapolon.’ Ani kekesicanito ikes ayoŋ, epote ikes akisican iyes daŋ; ani kiricakinito ikes ŋakiro kaŋ, iricakinete ŋuna kus daŋ.
43015021	Nai itiyakinete ikes ŋun daadaŋ neni kus aŋuna kaŋ, anerae nyeyenete ikes ŋolo ekeyakuunit ayoŋ.
43015022	Kerae nyabunit ayoŋ, esirwor ikes, kemam ikes asecit; nai tokona emam epite ŋolo etemaryata ikes, ‘Nyikisecit.’
43015023	Ŋini eketidiŋit ayoŋ, itidiŋit Papa kaŋ daŋ.
43015024	Kerae nyetiyat ayoŋ alokidiŋ kec ŋiticisyo ŋulu nyitiya idiotuŋanan, kemam ikes asecit; nai tokona adaut ikes akiŋolikin ŋun ka akitidiŋ ayoŋ ka Papa kaŋ daŋ.
43015025	Apotu ŋun kitiyakin, ikotere kiyookinotor ŋuna igiritae Lokisila kec ebe, ‘Apotu ikes eketidiŋa ayoŋ koŋin.’
43015026	“Ebuni ekeŋarakiniton, ŋolo eyakuuni ayoŋ aneni a Papa. Erae iŋes Etau ŋolo irworo ŋuna a kire; ebuni iŋes akiteyenun ayoŋ.
43015027	Irae iyes daŋ ŋisuudae kaŋ, anerae ikirukit iyes ka ayoŋ ŋinapei anakisyakinet.
43016001	“Adau ayoŋ alimun ŋakiro ŋun daadaŋ, ikotere nyioliyosi iyes ananupit kus.
43016002	Ikiritarete ikes iyes alosinagogae; kire ebuni apaki ŋina ikiaryata ŋituŋa iyes ebasi kori ikitiyae ŋuna ecamit Akuj.
43016003	Itiyaete ikes ŋun, anerae nyeyenuna ikes Papa kori ayoŋ.
43016004	Nai akalimok ayoŋ iyes ŋakiro ŋun, ikotere ani apaki ŋina itiyakinotor neni kus, totamut atemar aris ayoŋ kakalimok iyes.
43016005	Nai tokona aboŋori ayoŋ neni a ŋolo ekeyakuunit ayoŋ, nai emam iyes ipei daŋ ŋini ekeŋisi ayoŋ tema, ‘Ai ilosi iyoŋ?’
43016006	Aŋuna tokona adaunia ayoŋ alimokin iyes ŋun daadaŋ, eyaloloŋ ŋikusitai nooi.
43016007	Nai akalimokini ayoŋ iyes ŋuna a kire atemar, ikijoikini iyes kalot ayoŋ, anerae pa kalot ayoŋ aneni kus, nyebuni ekeŋarakiniton neni kus. Nai kalot ayoŋ, eyakuuni iŋes neni kus.
43016008	Ani edoluni iŋes, itunupi ŋituŋa ŋulu ka akwap ŋuna ka asecit ka ŋuna ka akiyookino, ta ŋuna ka atubokino.
43016009	Itunupi ŋuna ka asecit, anerae nyakanupito ikes ayoŋ.
43016010	Itunupi ŋuna ka akiyookino, anerae alosi ayoŋ neni a Papa, nyikianyuwasi nabo.
43016011	Itunupi ŋuna ka atubokino, anerae adaun ekepukan ŋolo ka akwap a na atubokin.
43016012	“Eyakasi ŋakiro ŋuna alalak ŋuna acamit ayoŋ alimokin iyes, nai nyipedorete atitinyikin.
43016013	Nai ani ebuni Etau ŋolo irworo ŋuna a kire, ikiyoori iyes nakiro daadaŋ ŋuna a kire; anerae nyirwori iŋes aŋuna ka apedor keŋ bon, nai ebuni iŋes akirwor ŋuna iirarit, nabo ikilimokini iyes ŋuna epote.
43016014	Eketopoloori iŋes ayoŋ, anerae ebuni iŋes akijaar ŋuna kaŋ, itolimok iyes.
43016015	Ŋinibore daadaŋ eyakar Papa kaŋ, erae ŋini kaŋ, iŋes nai alimunitor ayoŋ atemar, ebuni iŋes akijaar ŋuna kaŋ, itolimok iyes.
43016016	“Apaki adio cicinyikianyuwarete ayoŋ nabo; apaki adiocici ekaku, ikianyuwarete ayoŋ nabo.”
43016017	Kiŋitanaros ŋikasyomak keŋ ŋice ebasi, “Okoe! Nyo mono apolou ŋina a ŋakiro a ŋun? Ikilimok iŋes iwon atemar, ‘Apaki adiocici nyikianyuwarete ayoŋ nabo; apaki adiocici ekaku, ikianyuwarete ayoŋ nabo;’ ka daŋ abala, ‘Anerae alosi ayoŋ neni a Papa.’
43016018	Nyo mono tokona apolou ŋina ka akirot a ŋina ebala iŋes ‘Iwadiocici’. Ikikuruwo apolou ŋina a ŋakiro a ŋuna irworo iŋes!”
43016019	Ayeni Yesu atemar acamito ikes akiŋit iŋes ŋakiro ŋun. Aŋun, tolimok ikes tema, “Ikwa ŋuna iŋitanarosi iyes alokidiŋ kus ŋuna alimunit ayoŋ atemar, ‘Apaki adio cicinyikianyuwarete ayoŋ nabo; apaki adio ciciekaku, ikianyuwarete ayoŋ nabo’ a?
43016020	Akalimokini ayoŋ iyes kire atemar, ipote iyes akigworo ka akiwolol, nai elelyani akwap nooi; ipote iyes akiyaloloŋ, nai ibelekin akiyaloloŋ kus toruwor alelyan.
43016021	Iyaloloŋi aberu apaki ŋina eryebakinor, anerae adol akeepaki ŋina idounio; nai ani kedau iŋes akidoun, imuryakini iŋes aryeba, anerae elelyani iŋes akidoun ikoku nakwap.
43016022	Ikote nenipei ŋakiro aneni kus: iyaloloŋete iyes tokona, nai akaanyuni ayoŋ iyes nabo, ido tolelyana ŋitai kus. Emam idiotuŋanan elemari alelyan ŋin aneni kus.
43016023	“Ani ŋina edolunio Akoloŋit ŋin, emam idiobore ipote iyes akiŋit ayoŋ. Nai akalimokini ayoŋ iyes kire atemar, ibore daadaŋ ŋini iŋitasi iyes alokiro kaŋ, ebuni Papa kaŋ ainakin iyes.
43016024	Akitodol tokona nyiŋita iyes idiobore alokiro kaŋ; kiŋita iryamunete, ikotere alelyan kus ilelebikin.
43016025	“Erwor ayoŋ ŋakiro ŋun daadaŋ a ŋakitadapeta. Ebuni apaki ŋina nyerworya ayoŋ a ŋakitadapeta, nai abuni akisileerekin iyes Papa.
43016026	Akoloŋit ŋin, ipote iyes akiŋita alokiro kaŋ, nai nyakalimokinit ayoŋ iyes atemar ekelipakini iyes Papa kaŋ;
43016027	anerae ikimina iyes Papa elope. Ikimina iŋes iyes, anerae ikiminasi iyes ayoŋ ka inupito atemar abunit ayoŋ aneni a Papa.
43016028	Abu ayoŋ aneni a Papa, abu nakwap, nabo aesikini ayoŋ akwap, oboŋo neni a Papa.”
43016029	Ido tolimokis ŋikasyomak iŋes temasi, “Abe bo tokona nyeriŋa iyoŋ irworo a ŋakitadapeta, nai ileereete ŋakiro kon.
43016030	Ikiyeni tokona isua atemar iyeni iyoŋ ŋakiro daadaŋ, iŋes nai nyiitanitor idiotuŋanan akiŋit iyoŋ akirot. Ikitunupa nu isua atemar, ibunit iyoŋ aneni ka Akuj.”
43016031	Toboŋok Yesu ikes tema, “Inupa kire iyes tokona a?
43016032	Ebunit apaki, kire adolu apaki ŋina ikielarere iyes, ŋina elosyo ŋinituŋanan lore keŋ, okoesikin ayoŋ bon; nai nyedoŋi ayoŋ bon, anerae ikirukit Papa ka ayoŋ.
43016033	Akalimok ayoŋ iyes ŋun, ikotere toryamut iyes ekisil alotooma kaŋ. Ikiteryamuni akwap iyes ŋican, nai toena ŋitai! Elou ayoŋ akwap.”
43017001	Kedau Yesu akirwor ŋakiro ŋun, kireo nakuj, kilip tema, “Papa, adolu apaki, kitopoloo Lokoku kon, ikotere ikitopoloo Lokoku kon iyoŋ.
43017002	Anerae iinak iyoŋ Lokoku apedor ŋinakipukaet ŋituŋa daadaŋ, ikotere iinakini akiyar ŋina nyedaun neni a ŋulu daadaŋ ibu iyoŋ inak iŋes.
43017003	Erae na akiyar ŋina nyedaun, itoyenete ikes iyoŋ, Akuj ŋina erae apei bon ŋina a kire ka Yesu Kristo ŋolo ibu kiyaku iyoŋ.
43017004	Etoodik ayoŋ apolou kon nakwap anakirikakin etic ŋolo ikiinakinit iyoŋ ayoŋ akitiya.
43017005	Papa, inakinae ayoŋ apolou tokona alokiŋaren kon, apolou ŋinapei ikiyakar ayoŋ ka iyoŋ eriŋa tari akwap nyesubuna.
43017006	“Adau ayoŋ akisileerekin ekiro kon lotuŋa ŋulu ibu iyoŋ ikiinak ayoŋ anakwap a na. Arae ikes ŋulu kon, ibu iyoŋ ikiinak ayoŋ ka ericakis ikes akirot kon.
43017007	Tokona eyenete ikes atemar, ibore daadaŋ ŋini ikiinak iyoŋ ayoŋ, ebunit aneni kon.
43017008	Anerae alimok ayoŋ ikes ŋakiro ŋuna ikilimokini iyoŋ ayoŋ, ka acamut ikes. Ayenut ikes atemar, abunit ayoŋ kire aneni kon, ka anupa atemar, iyoŋ ikiyakuuni ayoŋ.
43017009	“Elipi ayoŋ aŋuna kec; nyelipi ayoŋ aŋuna ka akwap a daadaŋ, nai elipi aŋuna a ŋulu ikiinak iyoŋ ayoŋ, anerae erae ikes ŋulu kon.
43017010	Ŋini erae ŋini kaŋ erae ŋini kon ka ŋini erae ŋini kon erae ŋini kaŋ, itoodiunitae apolou kaŋ aneni kec.
43017011	Abunit ayoŋ neni kon; nyeriŋa ayoŋ ayai nakwap, nai eriŋa ikes eyakasi nakwap. Papa ŋolo Asegan, kiyok iyoŋ ikes ka apedor a ŋina ke ekiro kon, ekiro ŋolo ikiinakinit iyoŋ ayoŋ, ikotere eruworosi ikes ŋipei, ikwaŋina ikiraakar iwon ŋipei.
43017012	Ani eriŋa ayoŋ ikirukit ka ikes, abu eyok ikes ka apedor a ŋina ke ekiro kon, ekiro ŋolo ikiinakinit iyoŋ ayoŋ. Eyok ayoŋ ikes, emam ŋini aoliyo, mati ipei ŋini etemokino tooliyo – ikotere kiyookinotor Ŋakigireta.
43017013	Nai tokona abunit ayoŋ neni kon, adau ayoŋ akirwor ŋakiro ŋun anakwap, ikotere eryamunete ikes alelyan kaŋ ilelebikina alotai kec.
43017014	Ainak ayoŋ ikes akirot kon; etidiŋa ŋituŋa ŋulu ka akwap ikes, anerae nyerae ikes ŋulu ka akwap, ikwaŋinapei nyaraakar ayoŋ daŋ ŋolo ka akwap.
43017015	Nyekelipit ayoŋ iyoŋ atemar tolema ikes anakwap, nai ekelipit ayoŋ iyoŋ atemar, kiyok iyoŋ ikes aneni a ŋolo Aronon.
43017016	Nyerae ikes ŋulu ka akwap, ikwaŋinapei nyaraakar ayoŋ daŋ ŋolo ka akwap.
43017017	Kituruwo ikes ŋulu etyakunitae nakirot ŋina a kire; akirot kon iŋes erae ŋina a kire.
43017018	Ikwaŋinapei ibunio iyoŋ ikiyakiya ayoŋ nakwap, eyakiyarit ayoŋ daŋ ikes nakwap.
43017019	Aruwor ayoŋ ŋolo akatyakunitae aŋuna kec, ikotere toruworos ikes daŋ ŋulu seuna anakirot a ŋina a kire.
43017020	“Nyelipakinit ayoŋ ikes make, nai elipakinit tari ŋulu akanupete ayoŋ aŋuna ka akitatam kec.
43017021	Elipit ayoŋ atemar toruworos ikes daadaŋ ŋipei. “Papa! [Ikwaŋinapei iyakar iyoŋ tooma kaŋ, ka ayoŋ daŋ tooma kon,] pena ikes tooma yok, ikotere enupi akwap atemar, ikiyakuunit iyoŋ ayoŋ.
43017022	Ainak ayoŋ ikes apolou ŋinapei ikiinit iyoŋ ayoŋ, ikotere eruworosi ikes ŋipei, ikwaŋinapei ikiraakar iwon ŋipei.
43017023	Ayai ayoŋ tooma kec, iyai iyoŋ tooma kaŋ, ikotere toruworos ikes ŋipei jik, ikotere nai toyenu akwap atemar ikiyakuunit iyoŋ ayoŋ ka atemar imina iyoŋ ikes, ikwaŋinapei ikiminar iyoŋ ayoŋ.
43017024	“Papa! Acamit ayoŋ ŋulu ikiinakinit iyoŋ ayoŋ, oruko ka ayoŋ aneni ayai ayoŋ, ikotere eanyunete ikes apolou kaŋ, ŋina ikiinakinit iyoŋ ayoŋ; anerae ikimina iyoŋ ayoŋ eriŋa tari akwap nyesubuna.
43017025	Okoe Papa ŋolo ka akiyookino! Nyikiyeni iyoŋ akwap kire, nai akayeni ayoŋ iyoŋ; eyenete lu atemar ikiyakuunit iyoŋ ayoŋ.
43017026	Eketeyenu ayoŋ iyoŋ ikes ka arubakini ekoni nenipei, ikotere min amina ŋina ikiminar iyoŋ ayoŋ tooma kec ka ayoŋ daŋ tooma kec.”
43018001	Kedau Yesu akilip ŋin, toloto iŋes ka ŋikeekasyomak ekekwaye aŋolol Kidron. Ayai nen emanikor ŋolo apotu Yesu ka ŋikeekasyomak tolomasi.
43018002	Ayeni Yuda ŋolo alukinon akibois ŋin, anerae eryamunun Yesu ka ŋikasyomak keŋ nen ŋarwa ŋuna alalak.
43018003	Toriko Yuda ŋasigarya ŋuna a Ŋiromanin ka ŋiketeok Akai ka Akuj lomanikor. Eakito ŋisacaradotin ŋulu apolok ka Ŋiparisayon ikes. Atiŋito ikes ŋiboro ŋulu ke ejiye ka ŋitaae ta ŋagilae.
43018004	Ayeni Yesu ŋakiro daadaŋ ŋuna itiyakinio neni keŋ, kikomau kiŋaren kec, kiŋit tema, “Ŋae iwarito iyes?”
43018005	Toboŋokis ikes temasi, “Yesu ŋolo a Nasaret.” Tolimok Yesu ikes tema, “Ayoŋ lo!” Awuasi Yuda ŋolo alukinon ka ikes.
43018006	Ani kedau Yesu alimun ebe, “Ayoŋ lo,” kikutukutoosi ikes, kibusokinos kwap.
43018007	Kiŋit Yesu ikes nabo tema, “Ŋae iwarito iyes?” Temasi ikes, “Yesu ŋolo a Nasaret.”
43018008	Tolimok Yesu ikes tema, “Adau ayoŋ alimokin iyes atemar ayoŋ lo. Ani nai kerae ayoŋ ikiwarito iyes, kimyekisi ŋikilyok lu toloto.”
43018009	(Arae ŋun akisiyookinio ŋakiro ŋuna sek alimunit iŋes ebala, “Papa, mam alokidiŋ ŋulu ibu iyoŋ ikiinak ayoŋ ŋini etooliyo ayoŋ.”)
43018010	Abu Simoni Petero ŋolo ayakar atum, kitel epito ŋolo ke Esacaradoti a ŋolo Apolon nooi nakit ŋina aloteten, totubo. (Arae ekiro ke epito a ŋol Maliko.)
43018011	Tolimok Yesu Petero tema, “Kinyakak atum kon nakuraro! Itami iyoŋ atemar nyamasi ayoŋ ekopo ŋolo a ŋican ŋolo akainaki ayoŋ Papa kaŋ lo a?”
43018012	Apotu ŋasigarya ŋuna a Ŋiromanin ka ekapolon kec ta ŋiketeok Akai ka Akuj ŋulu a Ŋiyudayan kikamut Yesu toena.
43018013	Torikosi mono iŋes neni ka Anas, anerae arae Anas ekamuran a Kaipa a ŋolo arae Esacaradoti ŋolo Apolon nooi alokaru a ŋol.
43018014	Arae Kaipa sek aris kicoco ŋikarikok ŋulu a Ŋiyudayan atemar, ejok epeikile totwan aŋuna a ŋituŋa.
43018015	Kiwuapakis Simoni Petero ka ecekasyoman Yesu. Ayeni Esacaradoti ŋolo Apolon nooi ekasyoman ŋol; aŋun, abu iŋes torukosi ka Yesu tari nenilapat ka akai a ŋina ke Esacaradoti a ŋol,
43018016	towuoi Petero alokiŋa alodiye epuke. Toboŋo nai ekasyoman ŋolo ayenen ka Esacaradoti ŋolo Apolon nooi, kisirwor apese ŋina eten epuke, ido yau Petero tooma.
43018017	Kiŋit apese ŋin Petero tema, “Meere iyoŋ daŋ epei alokasyomak ke ekile a ŋol a?” Toboŋok Petero tema, “Meere.”
43018018	Aŋuna alilimyo akwap, kinokakis ŋiketiyak ka ŋiketeok akim, towua kirikaut. Kiyoto nai Petero akiwuaŋar ka ikes.
43018019	Kiŋitiŋit esacaradoti ŋolo apolon Yesu ŋuna a ŋikasyomak keŋ ka ŋuna ka akitatam keŋ.
43018020	Toboŋok Yesu iŋes tema, “Erwor ayoŋ lotuŋa daadaŋ, emam ŋakiro ŋuna abu ewua; abu ayoŋ jwi jwi etatam alosinagogae ka alo Kai ka Akuj, aneni ecunanakin Ŋiyudayan daadaŋ. Emam akirot alimu ayoŋ ewuait.
43018021	Nyo nai tokona ikiŋisiŋisitor iyoŋ ayoŋ? Kiŋit ŋituŋa ŋulu apotu kiirasi ŋuna abu ayoŋ erwor; eyenete ikes ŋakiro ŋuna abu ayoŋ erwor.”
43018022	Ani kedau Yesu alimun ŋakiro ŋun, abu epei alokidiŋ ŋiketeok kibap iŋes tema, “Ikokini iyoŋ irworo neni ke esacaradoti a ŋolo apolon ikoŋina ai?”
43018023	Toboŋok Yesu tema, “Ani kalimunit ayoŋ ŋuna aronok, kiteyenik ŋituŋa lu daadaŋ neni abala ayoŋ. Ani kerworit ayoŋ ejok, kaanukiro bo ikibapya iyoŋ ayoŋ?”
43018024	Kiyakiya nai Anas Yesu eroko erocitae neni a Kaipa, a ŋolo arae Esacaradoti ŋolo Apolon nooi.
43018025	Ariŋa Petero ewuoi iwuaŋa. Kiŋita ŋuluce iŋes temasi, “Meere iyoŋ daŋ epei alokidiŋ ŋikasyomak keŋ a?” Nai topeg Petero ŋun tema, “Meere.”
43018026	Abu epito epei ŋolo ke Esacaradoti a ŋolo Apolon nooi, ŋolo arae eyenet ke ekile a ŋolo atubori Petero akit, kiŋit Petero tema, “Pa ekeŋolikinit ayoŋ iyoŋ ka iŋes alomanikor a?”
43018027	Topeg nabo Petero ŋun. Ŋinapeipaki toruuni ekokoroit.
43018028	Ani taparacu iwali akwap, torikosi ikes Yesu alokai a Kaipa tari kai ŋina apolon ŋina ke ekapolon a Ŋiromanin, a ŋolo anyaritae Pilato. Nyelomasi ŋikarikok ŋulu a Ŋiyudayan tooma akai ŋin, anerae pa acamito ikes amunaar asegis kec aŋuna ka akimuja ŋasuban ŋuna a Paska.
43018029	Aŋun, abu Pilato toloma neni ayakasi ikes, kiŋit tema, “Anukiro isitakinitotor iyes ekile lo?”
43018030	Toboŋokis ikes temasi, “Kerae nyitiyat ekile lo ŋuna aronok, pa kikipotokinit isua iŋes neni kon.”
43018031	Tolimok Pilato ikes tema, “Yaasi iyes ŋilopeyek iŋes, totubokis a Lokisila kus.” Toboŋokis Ŋiyudayan iŋes temasi, “Nyikicamakinit apukan a Ŋiromanin isua akiar ituŋanan.”
43018032	(Etiyakinosi ŋun, ikotere kiyookinotor ŋakiro ŋuna alimunit Yesu, itoodiunit epite ŋolo etwania iŋes.)
43018033	Toboŋo Pilato kai keŋ ŋina apolon, tonyarau iŋes Yesu, kiŋit tema, “Irae iyoŋ erwosit a Ŋiyudayan a?”
43018034	Toboŋok Yesu iŋes tema, “Ilimunit iyoŋ elope ŋakiro ŋun, kori ŋicetuŋa ikilimokinito iyoŋ ŋakiro kaŋ?”
43018035	Toboŋok Pilato iŋes tema, “Arae mono ayoŋ Eyudayat ŋolo ayeni ŋun a? Erae ŋikonituŋa ka ŋikonisacaradotin ŋulu apolok ikipotunito iyoŋ neni kaŋ. Nyo isecit iyoŋ?”
43018036	Toboŋok Yesu iŋes tema, “Nyerae apukan kaŋ ŋina ka akwap a na. Kerae torae apukan kaŋ ŋina ka akwap a na, kejito ŋikewuapak kaŋ, ikotere nyekepotokinere ayoŋ neni a ŋikarikok a Ŋiyudayan. Nai nyerae apukan kaŋ ŋina a ne.”
43018037	Kiŋit Pilato iŋes tema, “Iŋes atemar irae iyoŋ erwosit a?” Toboŋok Yesu iŋes tema, “Iyoŋ ilimu atemar arae ayoŋ erwosit. Aponi ekedoun ayoŋ ka abunit ayoŋ nakwap na aŋuna a ipeibore: akiteyenun ŋuna a kire. Ituŋanan daadaŋ ŋini eyai tooma ŋuna a kire, epupi ŋakiro kaŋ.”
43018038	Kiŋit Pilato Yesu tema, “Nyo erae ŋuna a kire?”
43018039	Nai erae etal kus alacakin iyes epeimabus ŋolo iitanete iyes apaki ŋina a ŋasuban a ŋuna a Paska. Icamito nai tokona olacak ayoŋ erwosit a Ŋiyudayan a?”
43018040	Tocelut ikes temasi, “Mam, meere lo! Ikicamit isua Baraba!” (Arae Baraba ekademanaran.)
43019001	Toriko nai Pilato Yesu kibuŋae.
43019002	Toyeut ŋisigarya aikit ŋina a ŋikukwa, kiwuakis nakou keŋ, ido kitanapa iŋes elou ŋolo kipura-areŋan.
43019003	Potu nai neni keŋ temasi, “Maata erwosit a Ŋiyudayan!” Toloto kibapabapata iŋes.
43019004	Toloma nabo Pilato kiŋa, tolimok ŋituŋa tema, “Topupokisi, alosi ayoŋ arikun iŋes neni kus, ikotere toanyuniata iyes atemar nyeryamuna ayoŋ asecit ŋina tubokinet iŋes.”
43019005	Tolomu nai Yesu kiŋa enapit aikit ŋina a ŋikukwa anakou keŋ, tonapite elou ŋolo kipurat-areŋan. Tolimok Pilato ikes tema, “Elo ekile ŋolo!”
43019006	Ani iŋolikinete ŋisacaradotin ŋulu apolok ka ŋiketeok ŋulu a Ŋiyudayan iŋes, tocelut temasi, “Kibubuk! Kibubuk iŋes lomusalaba!” Tolimok Pilato ikes tema, “Yaasi iyes ŋilopeyek iŋes kibubukis, anerae nyeryamuna ayoŋ adiosecit ŋina tubokinet iŋes.”
43019007	Toboŋokis Ŋiyudayan temasi, “Eyakare isua Ekisil ŋolo ebala, itemokino iŋes totwan, anerae ebala, arae iŋes Lokoku ka Akuj.”
43019008	Ani iirari Pilato ŋakiro ŋun, tobul nooi.
43019009	Toboŋo nabo kai keŋ ŋina apolon, kiŋit Yesu tema, “Ai ibunitor iyoŋ?” Nai nyeboŋok Yesu.
43019010	Aŋun, tolimok Pilato iŋes tema, “Nyikisirwori iyoŋ ayoŋ a? Nyiyeni iyoŋ atemar ayakar ayoŋ apedor ŋina lacakinet ka ŋina kibubukinet iyoŋ a?”
43019011	Toboŋok Yesu tema, “Kemam iyoŋ apedor aneni kaŋ, kerae nyikiinakinit Akuj. Aŋun, ituŋanan ŋini ekepotokini ayoŋ neni kon, iŋes eyakar asecit ŋina epol akilo ŋina kon.”
43019012	Ani iirari Pilato ŋakiro ŋun, kiwar epite ŋolo lacakinet Yesu; nai apotu Ŋiyudayan tocelut nabo temasi, “Ani kilacak iyoŋ iŋes, nyirae iyoŋ ekone ke ekepukan a Roma. Ŋinituŋanan ebala arae iŋes erwosit, erae emoit ŋolo ke epepukan a Roma.”
43019013	Ani iirari Pilato ŋakiro ŋun, toriku Yesu kiŋa, kiboikin lokicoloŋ ŋolo ke ekatubon, nakibois ŋina enyaritae “Akititis”, nai a Ŋaburaniyae enyaritae “Gabata”.
43019014	Arae ŋisaae ŋikanikapei ŋulu ka apaaran, eriŋa nyedolo ŋasuban ŋuna a Paska. Tolimok Pilato Ŋiyudayan tema, “Kiŋolikisi, erwosit kus!”
43019015	Tocelut nabo temasi, “Toar! Toar! Kibubuk iŋes lomusalaba!” Kiŋit Pilato ikes tema, “Icamito iyes ebubuki ayoŋ erwosit kus lomusalaba a?” Toboŋokis ŋisacaradotin ŋulu apolok temasi, “Emam isua erwosit ece, mati ekepukan a Roma bon.”
43019016	Kipotok nai Pilato ikes Yesu, kibubukis lomusalaba.
43019017	Toloma iŋes kiŋa eryoŋit emusalaba keŋ tari neni enyaritae “Akuulu”, enyaritae a Ŋaburaniyae “Gologota.”
43019018	Kibubukis ikes iŋes kaapei ka ŋice ŋiarei, epei lowae ŋolo aloteten ka ŋoloce lowae ŋolo alokedyeny, toyai Yesu kidiŋ.
43019019	Kigir Pilato ŋakiro nu kiwuakinae kidiama emusalaba, egiritae ikona: “YESU ŊOLO A NASARET, ERWOSIT A ŊIYUDAYAN.”
43019020	Apotu ŋituŋa ŋulu alalak tosyoma ŋakiro ŋun, anerae aapi neni ebubukinitoe Yesu alo Yerusalem, ka anerae egiritae a Ŋaburaniyae, a Ŋalatin ka a Ŋagirik.
43019021	Tolimokis ŋisacaradotin ŋulu apolok Pilato temasi, “Nyigir atemar, ‘Erwosit a Ŋiyudayan,’ nai kigir atemar, ‘Ebala ekile lo arae iŋes erwosit a Ŋiyudayan!’ ”
43019022	Toboŋok Pilato tema, “Ŋuna adau ayoŋ akigir, adau akigir.”
43019023	Ani kedaut ŋasigarya akibubukin Yesu lomusalaba, tolemut ŋilowi keŋ, tokora ŋarwa ŋaomwon, ŋolosigarit tolema atyaket apei. Tolacut tari ekaaso keŋ daŋ, ŋolo etiyaunitae emam ŋakiryamiryamet.
43019024	Apotu ŋasigarya kirworikinos make temasi, “Nyikicila elou lo; elamilama oanyuniata ŋini eai.” Etiyakinosi ŋun, ikotere kiyookinotor ŋuna igiritae Nakigireta ebe, “Apotu ikes tokora ŋikaalowi ka apotu kilamilama aŋuna ke ekaaso kaŋ.” Ŋuna apotu ŋasigarya kitiyata ŋun.
43019025	Awuasi toto a Yesu ka nakaato keŋ ta Maria aberu a Kileopa kaapei ka Maria Magadalena alokwap emusalaba a Yesu.
43019026	Ani iŋolikini Yesu toto keŋ ka ekasyoman ŋolo amina iŋes ewuasi alodiyete emusalaba, tolimok toto keŋ tema, “Toto, toanyuwa lokoku kon lo.”
43019027	Tolimok ekasyoman daŋ tema, “Toto kon na.” Ageun apaki ŋin, ya ekasyoman Maria lore keŋ.
43019028	Ayeni Yesu atemar erikakin ŋakiro daadaŋ. (Aŋuna ka akisiyookin ŋuna igiritae Nakigireta, abu iŋes tolimu) tema, “Akanyam akure.”
43019029	Ayai diyete nen abakule ŋina eleleba epiini ŋolo adadaŋan, kiwuakis ibore ŋini ayabuk, ido toenikis nakitoe ŋina anyaritae Isop, kikyaasi kidiama, kiwuakis nakituk keŋ.
43019030	Ani kedau Yesu akimat epiini ŋolo adadaŋan ŋol, tolimu tema, “Erikakin.” Kijuuru, kiridak.
43019031	Aŋina araakar apaaran ŋina etemonokinere aŋuna a ŋasuban a Paska, apotu ŋikarikok a Ŋiyudayan kiŋita Pilato tobilae ŋakejen a ŋulu ebubukinitoe ka tolemunae ŋawat alomusalabae, anerae pa acamitae ŋawat eyakasi lomusalabae akoloŋit ŋina a Sabato. (Arae Sabato ŋin ŋina apolon nooi.)
43019032	Apotu ŋasigarya toloto, tobila ŋakejen a ŋikilyok a ŋulu ebubukinitoe kaapei ka Yesu. Tobila mono ŋuna a ŋolo esyaunan, tobila nabo ŋuna a ŋoloce daŋ.
43019033	Nai ani edolunete ikes neni a Yesu, kiŋolikis kiridak. Aŋun, nyebila ikes ŋakejen keŋ.
43019034	Nai kicum esigarit epei ka akwara Yesu losyep; toleleut atipei ŋaokot ka ŋakipi anakicuma.
43019035	(Ituŋanan ŋini ete ŋakiro ŋun itiyakin, iŋes abu kisuuda, ikotere iyes daŋ tonupyata. Ŋuna erwor iŋes erae ŋuna a kire ka eyeni atemar erworo ŋuna a kire.)
43019036	Apotu ŋakiro ŋun kitiyakin, ikotere kiyookinotor ŋuna igiritae Nakigireta ebe, “Emam akoit keŋ apei daŋ ŋina ebilyo.”
43019037	Elimunitoe nabo a Nakigireta a ŋace ebe, “Epote ŋituŋa akiŋolikin ŋolo ecumete ikes.”
43019038	Kedaun ŋakiro ŋun, abu Yosepu ŋolo abunit alotaun a ŋolo ka Arimatea, kiŋitak Pilato erae kecamakini iŋes alemun akuwan a Yesu alomusalaba. (Arae Yosepu ekewuapan ŋolo a Yesu, nai pa etoodiuna, anerae akerit iŋes ŋikarikok a Ŋiyudayan.) Tocamak Pilato iŋes, aŋun, tolot iŋes tolema akuwan a Yesu.
43019039	Nikodemo daŋ ŋolo aris ekiŋaren kelot nakwaare aanyun Yesu, torukosi ka Yosepu, etiŋit eminae ka ŋamyeta ŋuna akukunyok ŋuna aapiyarito ŋakiloi kec ŋatomoniuni.
43019040	Tolemut ŋikilyok ŋul akuwan a Yesu alomusalaba, kilogilogakis anaŋga, kiwosakis akimyet ŋina akukunyon, ikwapei araakar etal ŋolo anuketa Ŋiyudayan ŋikatwak ŋol.
43019041	Ayai emanikor diyete neni ebubukinitoe Yesu ka tooma emanikor ŋol, ayai naturukan alyal ŋina kitete, ŋina pa anukakinitae idiotuŋanan.
43019042	Ikwaŋina araakar akoloŋit ŋina etemonokinere aŋuna a ŋasuban a ŋuna a Paska ka aŋuna nabo aapiya aturukan ŋin a nen, apotu ikes kiwuakis akuwan a Yesu nen.
43020001	Ani taparacu eriŋa akwap iryono, akoloŋit ŋina ke Esabit, tolot Maria Magadalena nalyal. Ani edoli inaa, kiŋolik amoru ŋina agolitere aturukan kelemar nawae alopuke.
43020002	Toem nai iŋes neni a Simoni Petero ka ekasyoman ŋoloce, ŋolo amina Yesu, tolimok ikes tema, “Kelemar akuwan ke Ekapolon analyal ka nyikiyeni tari neni kiwuakis ikes iŋes.”
43020003	Tonyout nai Petero ka ekasyoman ŋoloce, toloto nalyal.
43020004	Toema ikes, nai abu ekasyoman ŋoloce kilany Petero kisyau nalyal.
43020005	Tokukokin iŋes, kiŋolik anaŋga eperi a nen, nai nyeloma tooma.
43020006	Todolu nai Simoni Petero ŋolo amotuno alokaku, toloma tooma naturukan, kiŋolik anaŋga eperi,
43020007	pa erukito ŋina aenikinitae nakou a Yesu ka ŋinace, nai ebilakina aneni keŋ bon.
43020008	Abu ekasyoman ŋoloce daŋ ŋolo esyauni nen, toloma tooma aturukan, kiŋolik, ido tonup.
43020009	(Akigiret a ŋina abala ebe, itemokino iŋes toyaru alokatwak.)
43020010	Toboŋosi nai ŋikasyomak ŋul lorerya kec.
43020011	Nai awuoi Maria alokiŋa aturukan kigworo. Ani ekukokin iŋes aripikin aturukan,
43020012	kiŋolik ŋimalaikan ŋiarei ŋulu anapito ŋilowi ŋulu akwaŋak iboiyete aneni eperikinitoe akuwan a Yesu. Eboi epei alowae a ŋolo ka akou, epei alowae a ŋolo a ŋakejen.
43020013	Kiŋita ŋimalaikan Maria temasi, “Aberu, kaanukiro igworor iyoŋ?” Toboŋok Maria ikes tema, “Egworo ayoŋ, anerae kelemar akuwan ŋina ke Ekapolon kaŋ, ka nyayeni ayoŋ neni kiwuakis ikes iŋes.”
43020014	Kedau alimun ŋun, toboboŋ kiŋolik Yesu ewuoi, nai pa ayeni iŋes atemar arae Yesu.
43020015	Kiŋit Yesu Maria tema, “Aberu, kaanukiro igworor iyoŋ? Ŋae iwarit iyoŋ?” Abala Maria kori erae ekile ŋol eketen emanikor; aŋun, tolimok iŋes tema, “Ekapolon, ani kerae iyoŋ ilemarit iŋes, tolimokinae neni iwuakinit iyoŋ iŋes, ikotere olot olema.”
43020016	Tolimok Yesu iŋes tema, “Maria!” Toboboŋ Maria tolimu a Ŋaburaniyae tema, “Rabbuni!” (Iŋes atemar eketataman.)
43020017	Tolimok Yesu iŋes tema, “Nyikitap ayoŋ, anerae eriŋa ayoŋ nyeboŋoro neni a Papa kaŋ; nai tolot, tolimok ŋikaitotoi kaŋ atemar alosi ayoŋ neni a Papa kaŋ, a ŋolo erae Papa kus daŋ; neni ka Akuj kaŋ, a ŋina erae Akuj kus daŋ.”
43020018	Tolot Maria Magadalena, tolimok ŋikasyomak a Yesu tema, “Aanyu ayoŋ Ekapolon.” Tolimok nabo ikes ŋakiro ŋuna alimokini Yesu iŋes.
43020019	Ataboŋ ŋinapei ŋin, ŋina ke Esabit, atukokina ŋikasyomak a Yesu tooma akai ŋina agolitoe ŋipukei, anerae akuryakito ikes aŋuna a ŋikarikok a Ŋiyudayan. Abu Yesu towo alokidiŋ kec tolimok ikes tema, “Toyai ekisil neni kus.”
43020020	Ani kedau alimokin ikes ŋun, kitoodik ikes ŋakan ka esyep keŋ. Tolakaros ŋikasyomak iŋolikinete Ekapolon.
43020021	Tolimok nabo Yesu ikes tema, “Toyai ekisil neni kus. Ikwaŋinapei ekeyakitor ayoŋ Papa, ekeyaki ayoŋ iyes daŋ.”
43020022	Kedau alimun ŋun, kieŋak neni kec tema, “Kijaasi Etau ŋolo Asegan.
43020023	Ituŋanan daadaŋ ŋini isyoniyete iyes ŋasecisya keŋ, isyoniyo, ituŋanan daadaŋ ŋini nyisyoniyete iyes ŋasecisya keŋ, nyisyoniyo.”
43020024	Amam Tomas (ŋolo anyaritae Emuut), ŋolo arae epei alokasyomak a ŋulutomon ka ŋiarei, apaki ŋina abunio Yesu neni kec.
43020025	Aŋun, tolimokis ŋikasyomak ŋuluce Tomas temasi, “Ikianyu isua Ekapolon.” Nai abu Tomas tolimok ikes tema, “Mati keŋolik ayoŋ ŋapores ŋuna a ŋisumar anakan keŋ, ka ewuak ekimoin kaŋ napores ŋuna a ŋisumar ka ewuak akan kaŋ losyepi keŋ, nyanupi ayoŋ.”
43020026	Kelunyar esabit epei, eboiyete ŋikasyomak nabo kaapei, torukito ka Tomas daŋ alokai a ŋina agolol ŋipukei. Totakanu Yesu neni kec tema, “Toyai ekisil neni kus.”
43020027	Tolimok nai Yesu Tomas tema, “Kiwuak ekonikimoin ne, kiŋolik ŋakaakan. Torwau akonikan, kiwuak losyepi kaŋ, tojoŋo aŋayaŋayat, nai tonup!”
43020028	Tolimok Tomas Yesu tema, “Ekapolon kaŋ, Akuj kaŋ!”
43020029	Tolimok Yesu iŋes tema, “Inup iyoŋ, anerae ikiŋolik ayoŋ a? Erereŋ ŋulu enupito pa iŋolikinito!”
43020030	Abu Yesu kitiya ŋakujuwuanisya ŋuna alalak iteete ŋikasyomak keŋ, nyigirir ŋakujuwuanisya ŋun daadaŋ lokitaabo lo.
43020031	Nai igiritae nu, ikotere tonupyata iyes atemar erae Yesu iŋes erae Kristo, Lokoku ka Akuj, ka alotooma anupit kus iŋes, toryamut akiyar alokiro keŋ.
43021001	Kedaun ŋun, abu Yesu totakanu nabo neni a ŋikasyomak keŋ alodiyete anam Tiberia. Abu iŋes totakanu ikonata.
43021002	Ayakasi ŋituŋa lu iwapei: Simoni Petero ka Tomas (ŋolo anyaritae Emuut), Nasaniel (ŋolo a Kana anakwap a ŋina a Galileya), kaapei ka ŋidwe a Sebedeo ŋulusapa, ta ŋikasyomak a Yesu ŋice ŋiarei.
43021003	Tolimok Simoni Petero ŋuluce tema, “Alosi ayoŋ akisurum ŋikolya.” Temasi ikes, “Apena kaapei.” Apotu nai ikes todoka ataker toloto nanam, nai nyisuruma ikes idiobore akuwar ŋin.
43021004	Ani taparacu ereŋuni Kide, towo Yesu alokipetot a ŋolo ka anam, nai nyeyena ŋikasyomak atemar erae Yesu.
43021005	Kiŋit Yesu ikes tema, “Ŋidwe, eyai iyes ediokolya a?” Toboŋokis ikes temasi, “Emam.”
43021006	Tolimok iŋes ikes tema, “Tocakakisi atibait lowae ŋolo aloteten ataker, iryamunete iyes ŋikolya.” Tocakakis nai ikes atibait, kigaaliut ŋikolya ŋulu alalak, kipiyo akirikin tooma nataker.
43021007	Tolimok ekasyoman ŋolo amina Yesu Simoni Petero tema, “Erae Ekapolon!” Ani iirari Petero atemar arae Ekapolon, tonap ŋilowi, anerae alacarit sek iŋes ŋilowi itiyae; toporo anataker nakipi.
43021008	Apotu nai ŋikasyomak ŋuluce todolut lokipetot eya nataker, kiriut atibait ileleba ŋikolya, anerae pa alwaka ikes alokipetot a ŋolo ka anam; arae ŋamitae ŋuna aapiyarito amiat.
43021009	Ani edolunete ikes lokipetot neni aonon, kiŋolikis akim ŋina etotoleunit, idokokino ŋikolya kidiama ka toya ŋamugati daŋ diyete nen.
43021010	Tolimok Yesu ikes tema, “Yautu ŋikolya ŋidi ŋulu igaaliut iyes.”
43021011	Tolot Simoni Petero kiriu atibait lokipetot, ileleba ŋikolya, arae ŋikolya daadaŋ amiat ka ŋatomonikan ka ŋiuni; tari aŋuna alalakyata daŋ, nyeŋeda apotis kec atibait.
43021012	Tolimok Yesu ikes tema, “Potu kimuja.” Emam tari edio alokasyomak ŋolo abu totitinyik akiŋit iŋes tema, “Ŋae iyoŋ?” Ayenete ikes atemar arae Ekapolon.
43021013	Abu nai Yesu tolemu amugati inak ikes, tolemu ŋikolya daŋ tokorak ikes.
43021014	Arae atakanikinet a Yesu ŋin ŋina a ŋauni neni a ŋikasyomak keŋ, kedau ayarun alokatwak.
43021015	Kedaut ikes akimuj, tolimok Yesu Simoni Petero tema, “Simoni lokoku a Yoana, ikimina iyoŋ ayoŋ akilo neni akaminatar ŋuluce lu a?” Toboŋok Petero tema, “Ee Ekapolon, iyeni iyoŋ atemar akamina ayoŋ iyoŋ.” Tolimok nai Yesu iŋes tema, “Kitan ŋikaalei kaŋ ŋulu meesekin.”
43021016	Kiŋit Yesu Simoni Petero akiŋiset ŋina a ŋaarei tema, “Simoni lokoku a Yoana, ikimina iyoŋ ayoŋ a?” Toboŋok Petero tema, “Ee Ekapolon, iyeni iyoŋ atemar akamina ayoŋ iyoŋ.” Tolimok Yesu iŋes tema, “Kiyok ŋikaalei kaŋ ŋulu meesekin.”
43021017	Kiŋit Yesu Petero akiŋiset ŋina a ŋauni tema, “Simoni lokoku a Yoana, ikimina iyoŋ ayoŋ a?” Kiyaloloŋ Petero aŋuna abunio Yesu kiŋit iŋes ŋakiŋiset ŋauni ebala, “Ikimina iyoŋ ayoŋ a?” Tolimok nai Petero Yesu tema, “Ekapolon, iyeni iyoŋ ŋakiro daadaŋ, iyeni daŋ atemar akamina ayoŋ iyoŋ!” Tolimok nai Yesu Petero tema, “Kiyok ŋamesekin kaŋ.
43021018	Akalimokini ayoŋ iyoŋ kire atemar, ŋina iriŋaakar iyoŋ isorokana, ibu iyoŋ kitemonokin, tonyou tolot neni icamit. Nai ŋina imojoŋi, ikeari iyoŋ ŋakan kon, ikitemok icetuŋanan iyoŋ itoriko neni nyicamit iyoŋ alosit.”
43021019	(Alimuni Yesu ŋakiro ŋun kitoodiunia epite ŋolo ebunio Petero atwanare, ido kitopoloo Akuj.) Ani kedau alimun ŋun, tolimok Petero tema, “Kiwuapakinae ayoŋ.”
43021020	Ani eboboŋi Petero, kiŋolik ekasyoman ŋolo amina Yesu iwuapunit ikes; arae ekasyoman ŋol ŋolo edunyit Yesu akoloŋit ŋina emujata ikes akimuj ŋina esidyon ŋina ka ataboŋ, iŋes ŋolo abala, “Ekapolon, ŋae ikilukini iyoŋ?”
43021021	Ani iŋolikini Petero iŋes, kiŋit Yesu tema, “Ani bo ekile lo?”
43021022	Tolimok Yesu Petero tema, “Ani nai kerae acamit kaŋ aesikin iŋes kidoŋ nege tari ŋina aboŋunio ayoŋ, anu ikikamunito iyoŋ? Kiwuapakinae iyoŋ ayoŋ!”
43021023	Apotu ŋakiro ŋun kielakin lokasyomak daadaŋ ilereete ebe, nyetwani ekasyoman ŋol jik. Nai pa alimokinit Yesu iŋes atemar nyetwani, nai abala Yesu, “Ani nai kerae acamit kaŋ aesikin iŋes kidoŋ nege tari ŋina aboŋunio ayoŋ, anu ikikamunito iyoŋ?”
43021024	Ekasyoman ŋol iŋes erae esuuda a ŋakiro a nu a daadaŋ igirit ŋakiro nu daadaŋ, ka ikiyeni atemar erae ŋuna isuudat iŋes, ŋuna a kire.
43021025	Eyakasi ŋakiro ŋace ŋuna alalak ŋuna abu Yesu kitiya, ŋuna ani kerae kigiritetei daadaŋ a ŋapeipei, atami ayoŋ atemar kemam neni kiwuakina ŋikitaaboi anakwap a daadaŋ.
44001001	Ekapolon Teopilo: Alokitaabo a ŋolo ke ekiŋaren, egirit ayoŋ ŋiticisyo daadaŋ ŋulu abu Yesu kitiya ka ŋakiro ŋuna etatami iŋes apaki ŋina esyakinia etic keŋ,
44001002	akitodol akoloŋit ŋina ayaarere iŋes kidiama nakuj. Ani eriŋa iŋes nyeyaara nakuj, abu kicik Ŋikiyakia keŋ, ŋulu sek aris iŋes keseu alotooma apedor ŋina ke Etau a ŋolo Asegan.
44001003	Alotooma ŋirwa ŋatomoniomwon kelunyar atwanare keŋ, totakanu iŋes neni kec alopitesyo a ŋulu alalak a ŋulu etoodiunito kire atemar eyari iŋes; ido tolimok ikes ŋakiro ŋuna ka Apukan ka Akuj.
44001004	Apeikoloŋit erukito iŋes ka ikes, kicik iŋes ikes tema, “Nyirotokis alo Yerusalem, nai kidarutu ainakinet ŋina abu ayoŋ okolimok iyes – Etau ŋolo Asegan ŋolo ikiikinit iyes Papa kaŋ.
44001005	Anerae ebatisae Yoana a ŋakipi, nai alorwa a ŋidi a ŋulu alokiŋaren, ikibatisao iyes a Etau a ŋolo Asegan.”
44001006	Aŋun, kiŋita ikes iŋes temasi, “A Ekapolon, inyakakini iyoŋ ŋirwa lupei lu apukan lotuŋa a Isirael a?”
44001007	Tolimok Yesu ikes tema, “Etubunit Akuj Papa ŋirwa ka ŋapakio keŋ. Nyerae ŋuna kus ayenut ŋuna itemokinit iŋes anapedor keŋ.
44001008	Nai iryamunete iyes apedor apaki ŋina ebunio Etau ŋolo Asegan neni kus; iruworosi iyes ŋisuudae kaŋ alo Yerusalem, alo Yudaya daadaŋ ka Samaria tari neni isalya akwap.”
44001009	Ani kedau iŋes alimun ŋakiro nu, yaarae iŋes kidiama nakuj iteete ikes; torapuwa edou iŋes nyiŋolikis ikes.
44001010	Ani eriŋa ikes ireorito kidiama eyaaryo iŋes, apotu ŋikilyok ŋiarei towua alodiye kec, enapito ŋilowi ŋulu akwaŋak kya
44001011	temasi, “Ŋikilyok ŋulu alo Galileya, nyo iwuatar iyes kireorito kidiama? Yesu lo ŋolo ayaar nakuj aneni kus, eboŋuni alopite a ŋolopei iŋolikiniata iyes iŋes elosi nakuj.”
44001012	Toboŋosi nai ikes alomoru a ŋikito a ŋulu enyaritae Olipa, toloto Yerusalem. Erae emoru ŋol apeikilomita alotaun.
44001013	Ani kelomut ikes lotaun, toloto todokasi nagule ŋina ayai kidiama, neni eboiyoto ikes; araakasi ikes Petero, Yoana, Yakobo, Anderia, Pilipo ka Tomas, Batolomayo ka Matayo, Yakobo lokoku ka Alipayo, Simoni ŋolo arae Eseletoit ka Yuda lokoku a Yakobo.
44001014	Acunakina ikes daadaŋ kilipeneneete kaapei ka ŋaberu ka Maria daŋ toto a Yesu ta ŋikaitotoi a Yesu.
44001015	Kelunyar ŋirwa ŋidikudyo, tocunakin ŋikanupak ŋulu aapikinito amiat ka ŋatomoniarei. Tosodi Petero tonyou kirworik
44001016	tema, “Ŋikaitotoi kaŋ, itemokino Ŋakigireta kiyookin lopite ŋolo koloŋ adwaritor Etau ŋolo Asegan anakituk a Daudi. Adwarit iŋes aŋuna a Yuda, a ŋolo etenuni ŋituŋa ŋulu ekamunete Yesu.
44001017	Arae iŋes epei alokimar yok, anerae etiyat iŋes daŋ etic lo.”
44001018	(Togyel iŋes emanikor a eropit a ŋolo ka aronis a ŋina abu iŋes kitiya. Alomanikor a ŋol, toramakin iŋes, tobwaŋa akook, kiyesunos ŋiboro ŋulu ka akook daadaŋ kiŋa.
44001019	Kiirasi ŋituŋa daadaŋ ŋulu aya Yerusalem ŋakiro ŋun, ido tolimokis a aŋajep kec ekiro a emanikor a ŋol “Akel Dama,” iŋes atemar, “Emanikor ŋolo a ŋaokot.” )
44001020	“Anerae igiritae lokitaabo ŋolo a Ŋieosyo ebe: ‘Kipasakin akai keŋ koŋin; nyeloma ituŋanan idio akiboi tooma keŋ.’ Igiritae nabo ebe, ‘Kilunyokin ituŋanan ice lotic keŋ.’
44001021	“Aŋun, itemokino toseunae epei a ŋikilyok a ŋulu ikirukit ka iwon ŋapakio daadaŋ ŋuna ikirukitor iwon ka Ekapolon Yesu,
44001022	ameun apaki ŋina ebatisaa Yoana, akitodol ŋina ayaarere Yesu kidiama aneni yok. Itemokino iŋes oruko ka iwon oruworos ŋisuudae ŋulu ikibala ayaru Yesu alokatwak.”
44001023	Aponi nai tolimunoe ŋikilyok ŋiarei: Yosepu ŋolo anyaritae Barisaba (ŋolo arae ekiro keŋ ece Yusito) ka Matia.
44001024	Tosodo kilipa temasi, “Ekapolon, iyeni iyoŋ etau a ŋinituŋanan, kitoodikinae tokona isua alokilyok a ŋuluarei a lu ŋolo iseu iyoŋ.
44001025	Itemokino iŋes kitiya etic ŋolo ke Ekiyakia, kilunyokin lotic ŋolo aesikini Yuda ŋolo abu tolot neni etemokino iŋes toyai.”
44001026	Kilamilama ikes ŋamoru ŋuna egiritae ŋirorwa, kilo ekiro a Matia; toseunae nai iŋes kimorikinae Lokiyakia ŋulutomon ka epei.
44002001	Ani edoli akoloŋit ŋina a Pentekoste, acunakina ŋikanupak daadaŋ iwapei.
44002002	Tonaŋakin ikes atipei eruye ŋolo esibit ŋolo ke ekuwuam a ŋolo apolon ebuni alokidiama, kiryam tooma akai ŋina aya ikes.
44002003	Kiŋolikis nai ikes ŋiboorei ŋulu ekote ŋakimia ielakin pena neni kec a daadaŋ.
44002004	Kilelebikin Etau ŋolo Asegan neni kec daadaŋ, togeut akirwor ŋaŋajepa ŋuna agelegelya, ikwaŋina ainakinitor Etau ŋolo Asegan ikes akirwor.
44002005	Ayakasi nai nen Ŋiyudayan ŋulu eboiyete alo Yerusalem, ŋulu ainakina neni ka Akuj; aponito ikes alobukui a daadaŋ a ŋulu anakwap.
44002006	Ani iirarete ikes eruye ŋol, tocunun asepic a ŋituŋa ŋina alalan, toumokis ikes daadaŋ, anerae ŋinituŋanan alokidiŋ kec apupi Ŋikiyakia irworosi aŋajep keŋ.
44002007	Toumokis ikes nooi temasi, “Erae ŋituŋa lu ŋulu irworosi Ŋigalileyan.
44002008	Kaanukiro nai ikipupio iwon ikes irworosi ŋaŋajepa yok?
44002009	Ikiponit iwon anakwapin a nu: alo Parisia, alo Media ka Elam; alo Mesopotamia, Yudaya ka alo Kapadokia, Ponito ka Asia;
44002010	alo Pirigia, Pampilia ka Ijipit ta ŋiwaetin a Libia ŋulu eya diye Kurene. Ikirae iwon ŋice ŋulu alo Roma,
44002011	Ŋiyudayan ka ŋulu nyerae Ŋiyudayan ŋulu ikicamu anupit kec. Ikiponit bo iwon ŋice alo Kirete ka Arabia – nai opupete bo iwon daadaŋ ikes irworosi a ŋaŋajepa yok ŋakiro ŋuna ka aumokin ŋuna etiyak Akuj!”
44002012	Aŋuna ka aumokinit ka ataaŋaŋ kec, kisyakis akiŋitanar make ebasi, “Anukiro nu?”
44002013	Nai tokyenatar ŋice ikes temasi, “Emerasi ŋituŋa lu!”
44002014	Abu Petero towua ka Ŋikiyakia ŋuluce ŋulutomon ka epei, tosodi tocelu tema, “Ŋituŋa ŋulu a Yudeya ka iyes daadaŋ ŋulu iboiyete alo Yerusalem, toyenutu nu ka topupokisi ŋakiro kaŋ kojokan!
44002015	Nyemerasi ŋituŋa lu ikwaŋina itamakinitotor iyes; eriŋa erae ŋisaae ŋiuni ŋulu ka ataparacu.
44002016	Nai erae ŋuna iteete iyes tokona ŋuna erworit ekadwaran Yoel ebala:
44002017	‘Ebala Akuj, etiyakini ayoŋ nu alorwa a ŋulu esidyok; eyakikini ayoŋ Etau kaŋ lotuŋa daadaŋ. Edwarete ŋikusidwe ŋulusapa ka ŋulupesur, eanyunete ŋikusisorok ŋatakanikineta ka irujaete ŋikasikou kus.
44002018	Kire tari ŋiketiyak kaŋ, ŋikilyok ka ŋaberu, eyakikini Etau kaŋ ŋirwa ŋul, ido todwara.
44002019	Etiyakini ayoŋ ŋakujuwuanisya alokidiama ka ŋaumonokineta alokwap: eyakaun ŋaokot ka akim ta apuru ŋina alalan nooi;
44002020	isiryonio akoloŋ cuc, ka itereŋio elap puu kikok ŋaokot, eriŋa nyedolo Akoloŋit ŋina apolon nooi ŋina ke Ekapolon.
44002021	Ido nai ituŋanan daadaŋ ŋini enyarit ekiro ŋolo ke Ekapolon, eiunio.’
44002022	Topupokisi ŋakiro nu, iyes ŋituŋa a Isirael! Arae Yesu ŋolo a Nasaret ituŋanan ŋini eyakuunit Akuj. Abu iŋes kiteyenik ŋakiro neni kus alotooma ŋakujuwuanisya ka ŋaumonokineta ta ŋakitoodikineta ŋuna abu Akuj kitiya alotooma keŋ. Iyenete iyes ŋilopeyek ŋun.
44002023	Aris Akuj anacamit ka anaosou keŋ ka alope ketyaku atemar itemokino ikirikokin iyes Yesu ka toara iŋes, anajalakin ŋituŋa ŋulu asecak ibubukinete iŋes lomusalaba.
44002024	Nai abu Akuj kiteyaru iŋes alokatwak; tolacu iŋes anapipilu a ŋina ka atwanare, anerae pa apedori atwanare akien iŋes.
44002025	Anerae erworit koloŋ Daudi ŋakiro keŋ ebala, ‘Ŋirwa daadaŋ, ete ayoŋ Ekapolon alokiŋaren kaŋ; eyai iŋes nakan kaŋ ŋina aloteten, ikotere nyeryaŋiryaŋakin ayoŋ.
44002026	Aŋun, elelyani ekaatau ka ikipuro iyoŋ etoil kaŋ. Ayeni ayoŋ atemar atwani, nai ayakar ayoŋ akigeno;
44002027	anerae nyikimyekini iyoŋ ayoŋ anakibois a ŋikatwak, kori nyicamakini iyoŋ eketiyan kon ŋoloseuna ebosi.
44002028	Ikitoodik iyoŋ ayoŋ ŋirotin ŋulu elosete nakiyar ka eketelelyani ayoŋ nooi neni ikirukitor ka iyoŋ.’
44002029	“Ŋikaitotoi: itemokino ayoŋ ekesileerek iyes ŋakiro ŋuna a papaa yok a Daudi. Abu iŋes totwan ka aponi tonukae, ido eyai alyal keŋ tari tokona ne neni ikiya iwon.
44002030	Ayeni Daudi atemar, aris Akuj kikoŋ atemar eturuwori lopapait keŋ epei erwosit, kilunyokin lokicoloŋ keŋ.
44002031	Aŋuna araakar Daudi ekadwaran, toyenu ŋuna alosi Akuj akitiyakin alorwa a ŋulu alokiŋaren, kirwor ŋuna ka ayarun a Kristo tema, ‘Nyimyekina Akuj iŋes anakibois a ŋikatwak, nyebosa akuwan keŋ analyal.’
44002032	Eteyaru Akuj Yesu ŋolopei ŋol alokatwak ka ikirae isua daadaŋ ŋisuudae ŋulu a ŋakiro a ŋun.
44002033	Adau Akuj Papa akitopoloor iŋes, ewuak lowae keŋ ŋolo aloteten ka ainakin iŋes Etau ŋolo Asegan ikwaŋina aris kiikinere; ido ŋuna iteete iyes ka topupete tokona, erae ainakinet ŋina ke Etau a ŋolo Asegan a ŋolo ikibukok Yesu isua.
44002034	Anerae nyeloto Daudi nakuj, nai abu tema, ‘Atema Ekapolon neni ke Ekapolon kaŋ, kiboikin teten kaŋ,
44002035	akitodol neni ewuakinia ayoŋ ŋimoi kon kwap ŋakejen kon.’
44002036	Aŋun, itemokino tokona ŋituŋa a Isirael daadaŋ toyenut atemar, Yesu ŋolo ibubukinete iyes lomusalaba, iŋes abu Akuj kituruwo Ekapolon ka Kristo!”
44002037	Ani iirarete ŋituŋa ŋakiro ŋun, tonomosi ŋakiro ŋitai kec, tosodo kiŋita Petero ka Ŋikiyakia ŋuluce temasi, “A ŋikaitotoi, ikikokini tokona isua ai?”
44002038	Tolimok Petero ikes tema, “Tokiwa ŋasecisya kus, kibatisae ŋinituŋanan alokidiŋ kus alokiro a Yesu Kristo, ikotere isyoniyo ŋasecisya; ido toryamut ainakinet ŋina ka Akuj – Etau ŋolo Asegan.
44002039	Anerae arae akiikinet ka Akuj ŋina kus ka ŋikusidwe ta neni a ŋituŋa a daadaŋ a ŋulu elwaka a ŋulu enyaraunit Ekapolon yok Akuj neni keŋ.”
44002040	Kiteyenik Petero ikes ŋakiro ŋuna alalak, kisimukek tema, “Toiunos anakisicanio a ŋina eryamunete ŋituŋa ŋulu aronok ŋulu ka anyamet a na!”
44002041	Tonupa ŋituŋa ŋulu alalak ŋakiro keŋ kibatisae, ido kiyatakin lokanupak ŋituŋa ŋulu adolito ŋalipyo ŋauni akoloŋit ŋin.
44002042	Torubakis ikes daadaŋ epupete ŋakiro ŋuna etatamete Ŋikiyakia, togeut ikes alosenen natukot ŋina a ŋikanupak akimuj kaapei ka akinumunum Akimuj ŋina ke Ekapolon ta akilipenen.
44002043	Etiyasi ŋakujuwuanisya ka ŋaumonokineta ŋuna alalak aneni a Ŋikiyakia, toumokis nai ŋituŋa daadaŋ a ŋun.
44002044	Torubakis ŋikanupak daadaŋ erukito ka emorete ŋiboro kec.
44002045	Agyelanarete ikes ebari ka ŋiboro kec, tokorakis ŋisiliŋa neni a ŋinituŋanan lopite ŋolo eitanitor iŋes.
44002046	A ŋinakoloŋit, apotu ikes torubakis iryamunun kaapei Kai ka Akuj, akimuj kaapei ka akinumunum Akimuj ŋina ke Ekapolon alorerya kec. Amorete ikes akimuj ka alelyan ka arimao;
44002047	epurosi ikes Akuj ka tominakinito ŋituŋa daadaŋ ikes. A ŋinakoloŋit, eyatanakini Ekapolon natukot kec ŋulu aiununuyo.
44003001	Apeikoloŋit, toloto Petero ka Yoana Kai ka Akuj ŋisaae ŋikanikaomwon ŋulu ka apaaran ŋulu elipeneneere.
44003002	Ayai lopuke ŋolo anyaritae “Epuke ŋolo Ebusan” ŋolo ka Akai ka Akuj, ekile ŋolo aŋwalit ŋinapei anakidounet. A ŋinakoloŋit, adakanaryo iŋes lopuke ŋol akilipanar ŋainakineta alotuŋa a ŋulu alomanarete Kai ka Akuj.
44003003	Ani iŋolikini iŋes Petero ka Yoana eapikinit alomar Kai ka Akuj, kiŋit iŋes ikes daŋ ainakinet.
44003004	Kitekis Petero ka Yoana iŋes, tolimu Petero tema, “Kiŋolikinae isua!”
44003005	Kitek nai iŋes ikes ebala kori eyai idiobore aryamuni aneni kec.
44003006	Nai tolimok Petero iŋes tema, “Emam ŋisiliŋa ayakar ayoŋ, nai akainakini ayoŋ iyoŋ ibore ŋini ayakar; alokiro a Yesu Kristo a ŋolo a Nasaret, abala ayoŋ iyoŋ, torotok!”
44003007	Kikamu Petero iŋes akan ŋina aloteten, kitonyou, towo. Togogoŋioto atipei ŋakejen ka ŋitobolae keŋ;
44003008	toporu iŋes kidiama towo, ido torotok tolomasi ka ikes Kai ka Akuj, epori ka ipuro Akuj.
44003009	Kiŋolikis ŋituŋa daadaŋ ŋulu aya nen iŋes elosi ka ipuro Akuj.
44003010	Ani eyenunete ikes atemar erae iŋes ekile ŋolo sek elipanar “Alopuke a ŋolo Ebusan” a ŋolo ka Akai ka Akuj, tobul ikes daadaŋ, toumokis a ŋakiro a ŋuna kepotu kitiyakinos neni keŋ.
44003011	Ani eriŋa ekile ŋol imiidikina neni a Petero ka Yoana aneni anyaritae Ebarasan a Solomon, toumokis ŋituŋa daadaŋ, tomotunos neni aya ikes.
44003012	Ani iŋolikini Petero ŋun, tolimok ikes tema, “A ŋituŋa a Isirael, nyo ikituumokinitotor iyes ŋun? Nyo ikiteoto iyes isua esibit erae apedor na ŋina kosi, kori esibit erae aŋuna ekeritere isua Akuj iŋes ikitorotokinio isua ekile lo?
44003013	Akuj ŋina atapapaa yok ŋina ka Aburaam, Isaka ka Yakobo, iŋes ainaki eketiyan keŋ Yesu apolou ŋina ka Akuj. Ipotu iyes kipotokis Yesu ŋolopei ŋol neni a ŋikepukak ka toŋero iŋes alokiŋaren Pilato, tari daŋ ketubu Pilato atemar itemokino iŋes tolacakinae.
44003014	Arae iŋes ŋolo ka Akuj ka eyookino, nai ipotu iyes toŋero ka kiŋita Pilato alacakin ekaaran.
44003015	Ido toara ekainakinan akiyar ŋolo abu Akuj kiteyaru alokatwak. Ikirae isua ŋisuudae ŋulu a ŋakiro a ŋun.
44003016	Aŋuna ka anupit ekiro a Yesu, aponi kitaŋaleunoe ekile lo ŋolo iteete ka ŋolo iyenete iyes. Anupit Yesu iŋes ainaki ekile lo aŋaleun kire ikwaŋina iteoto iyes daadaŋ.
44003017	“Ŋikaitotoi kaŋ, ayeni ayoŋ tokona atemar pa iyenete iyes ka ŋikepukak kus ŋuna ipotu iyes kitiyata.
44003018	Tari kikote neni daŋ, alimunit Akuj koloŋ alorwor a ŋikadwarak a daadaŋ atemar etemokino kisicanae Kristo keŋ ka esiyook Akuj ŋun alorot a lo.
44003019	Tokiwa nai, kibelekinos neni ka Akuj, ikotere ikisari iŋes ŋasecisya kus. Kitiyata ŋun, ikotere epote aneni ke Ekapolon ŋarwa ŋuna itogogoŋere ŋitai kus.
44003020	Iyakuuni nai iŋes Yesu, ŋolo erae Kristo, ŋolo aseu iŋes aŋuna kus.
44003021	Itemokino Kristo kiboi anakuj akitodol apaki ŋina ituruworya Akuj ŋiboro daadaŋ ŋikitet, lopite ŋolo koloŋ alimunitor iŋes alorwor a ŋikadwarak keŋ a ŋulu asegak.
44003022	Alimunit Moses ebe, ‘Akuj Ekapolon kus iŋes iyakuuni ekadwaran aŋuna kus, lopite ŋolo ekeyakuunia ayoŋ, elomuni iŋes alotuŋa kus pei. Itemokino iyes kiwuapa ŋakiro daadaŋ ŋuna ikilimokini iŋes iyes.
44003023	Ituŋanan daadaŋ ŋini nyiwuapi ŋakiro ŋuna irworo ekadwaran ŋol, etyakaryo alotuŋa a ŋulu ka Akuj, kinyasunae.’
44003024	Kire, ŋikadwarak daadaŋ ŋulu erwor ameun aneni a Samuel adwara ŋuna a ŋirwa a lu.
44003025	Erae ŋuna kus ŋakiikineta ŋuna ka Akuj ŋuna ekobunete ŋikadwarak keŋ ka imarakina iyes Nacamunet keŋ ikwaŋina alimokinia iŋes Aburaam ebe, ‘Eterereŋi ayoŋ ŋituŋa ŋulu ka akwap daadaŋ aŋuna a ŋiletok kon.’
44003026	Aŋun, abu Akuj toseu eketiyan keŋ, kiyaku mono neni kus akiterereŋ iyes; kibelekinos iyes daadaŋ alopitesyo kus a ŋulu aronok.”
44004001	Ani eriŋa Petero ka Yoana isirworete ŋituŋa, todolut ŋisacaradotin ka ekapolokiniton ŋiketeok ŋulu ka Akai ka Akuj ta Ŋisadukayon.
44004002	Aŋoito ikes, anerae etatamete ka eseraete Ŋikiyakia ŋuluarei ŋul ŋakiro ŋuna ka ayarun alokatwak aŋuna abaakatar ayaru Yesu.
44004003	Kikamunae nai ikes, togolokinoe mabus akitodol taparacu, anerae abu towar.
44004004	Nai apotu ŋituŋa ŋulu alalak, ŋulu apotu kiirasi ŋakiro a Ŋikiyakia tonupa; toapik ekimar a ŋikilyok ŋalipyo ŋakan.
44004005	Ani iwalari, potu ŋikepukak ŋulu a Ŋiyudayan ka ŋikatukok ta ŋiketatamak a Ŋikisila tocunakinos Yerusalem.
44004006	Kiryamiryama ikes ka Esacaradoti ŋolo Apolon nooi ŋolo anyaritae Anas ka Kaipa, Yoana, Alekisanda ta ŋice ŋulu arae ŋiyeneta ŋulu ke Esacaradoti a ŋolo Apolon nooi.
44004007	Kitowua ikes Ŋikiyakia alokiŋaren Atukot kec, kiŋita temasi, “Ikokinete iyes itiyaete ŋakiro ŋun ai? Apedor ani iyakatar iyes, kori ekiro a ŋae itiyaata iyes ŋakiro ŋun ?”
44004008	Toboŋok Petero ŋolo eleleba Etau ŋolo Asegan ikes tema, “Ŋikepukak ŋulu a ŋituŋa ka ŋikatukok!
44004009	Ani kikiŋisitae isua nakoloŋit na ŋakiro ŋuna ajokak ŋuna etiyakin neni ke ekaŋwalan ka epite ŋolo etaŋaleunere iŋes,
44004010	itemokino nai iyes daadaŋ ka ŋituŋa ŋulu a Isirael daadaŋ toyenut atemar, ewuoi ekile lo alokiŋaren kus eŋale nooi aŋuna ka apedor a ŋina ke ekiro a Yesu a ŋolo a Nasaret. Yesu ŋol, iŋes ŋolo ipotu iyes kibubukis lomusalaba, nai abu Akuj kiteyaru.
44004011	Erae Yesu igiritae ŋakiro keŋ Nakigireta atemar, ‘Amoru ŋina koloŋ ipotu iyes ŋikadukok toŋero, iŋes tokona itogogoŋit akai alokoona.’
44004012	Emam aiuno aneni a ice a daadaŋ, anerae emam ekiro ece anakwap a daadaŋ ŋolo einit Akuj ŋituŋa, ŋolo epedoryata ŋituŋa aiunor.”
44004013	Toumok Atukot iŋolikini atitinyu a Petero ka Yoana, a ŋulu tari pa asyomito ka torae ŋikoŋinae ka toyenut daŋ atemar arae ikes ŋirukitos a Yesu.
44004014	Nai ani iŋolikinete ikes ekile ŋolo etaŋaleunio erukito ka Ŋikiyakia, todaun ŋuna elimunete.
44004015	Aŋun, kitolomarae ikes a Natukot, kidoŋo ikes atuko make.
44004016	Kiŋitas ikes make temasi, “Ikikokini iwon ŋikilyok lu ai? Eyenete ŋituŋa daadaŋ alo Yerusalem atemar etiyata ikes akujuwuanut ileere ka nyikipedori iwon akipeg ŋun.
44004017	Nai ani pa kikicamit ibore en kielakin lotuŋa, ecika ŋikilyok lu nyisirwor ikes nabo jik idiotuŋanan alokiro a Yesu.”
44004018	Aŋun, tonyaraut nai ikes Petero ka Yoana Natukot, kicika ikes atemar nyirworo kori nyitatama nabo jik alokiro a Yesu.
44004019	Nai toboŋokis Petero ka Yoana temasi, “Totubutu iyes ŋilopeyek ŋuna iyookino alokiŋaren Akuj – akiwuap ŋakiro kus kori ŋuna ka Akuj.
44004020	Anerae nyeesikinio isua erwor ŋuna ikiŋolik ka ikiira.”
44004021	Tosodi Atukot kicik ikes nabo nooi, kimyek nai ikes toloto. Todaun Atukot epite ŋolokisicanet ikes, aŋuna epurotor ŋituŋa daadaŋ Akuj, ikotere ŋakiro ŋuna apotu kitiyakinos;
44004022	anerae aŋwalit ameun anakidouno ekile ŋolo etiyakinio akujuwuanut ŋina ka aŋaleun neni keŋ ka adeparito ŋikaru keŋ ŋatomoniomwon.
44004023	Ŋinapei alakakinere Petero ka Yoana, toboŋosi ikes neni aya ŋikanupak a Kristo ŋuluce, tolimokis ikes ŋakiro ŋuna alimokinete ŋisacaradotin ŋulu apolok ka ŋikatukok ikes.
44004024	Ani iirarete ikes ŋakiro ŋun, kikeut daadaŋ ŋitoilon kec kaapei, kilipa neni ka Akuj temasi, “Ekapolon ka ekasuban nakuj, akwap ka anam ta ŋinibore eyai tooma kec daadaŋ!
44004025	Ibu iyoŋ koloŋ alotooma Etau kon kirwor anakituk ke eketiyan kon a papaa kosi Daudi itema, ‘Kaanukiro elemaritotor ŋibukui ŋulu ka akwap? Kaanukiro etukyoto ŋituŋa akitiya ŋakiro ŋuna koŋinae?
44004026	Acunakinosi ŋirwosi ŋulu ka akwap ka ŋikepukak iwapei akitepeg Ekapolon Akuj ka ŋoloseuna keŋ.’
44004027	Anerae kire alotaun a lo, apotu Erode ka Ponitio Pilato ka ŋibukui ŋulu pa arae Ŋiyudayan ta ŋituŋa ŋulu a Isirael kitepega Yesu, eketiyan kon ŋolo asegan ŋolo ibu iyoŋ kituruwo Messia.
44004028	Apotu ikes tocunakinos akitiya ŋakiro daadaŋ ŋuna koloŋ itubuni iyoŋ ka apedor ka acamit kon atemar itiyakin.
44004029	Tokona Ekapolon, kiŋolik epite ŋolo ikitukuryaniata ikes isua. Kitepedoroe isua ŋiketiyak kon akirwor ŋakiro kon ka atitinyu a daadaŋ.
44004030	Torwaa akonikan, kitaŋaleu ŋituŋa ka kitiya ŋakujuwuanisya ka ŋaumonokineta alokiro ke eketiyan kon Yesu a ŋolo asegan.”
44004031	Ani irikakinete ikes akilip, tomaranik akibois ŋina elipyata ikes, kilelebikin ikes daadaŋ Etau ŋolo Asegan, kiserata ŋakiro ŋuna ka Akuj ka atitinyu.
44004032	Arae atukot ŋina a ŋikanupak ŋina atami ka anupit ŋakiro ŋapei. Amam tari idio ŋini abala arae ŋiboro keŋ ŋulu keŋ ke elope, nai amorete ikes ŋiboro daadaŋ ŋulu ayakatar.
44004033	Kiteyenut Ŋikiyakia ka apedor a ŋina apolon ŋakiro ŋuna ka ayarun ke Ekapolon Yesu, ido kiterereŋ Akuj ikes daadaŋ nooi.
44004034	Amam alokidiŋ kec ituŋanan ŋini acanaana, anerae ŋulu ayakatar ŋamanat kori ŋakais, apotu togyelanasi yaut ŋisiliŋa ŋulu agyelanarere,
44004035	inakis Ŋikiyakia; tosodi tokorakinae ŋinituŋanan lopite ŋolo ayakar akiitanit keŋ.
44004036	Ayai daŋ ekile ŋolo anyaritae Yosepu ŋolo anateker a Lepi ŋolo edounitoe alo Kupuro. Anyarito Ŋikiyakia iŋes Baranaba (iŋes atemar “Ŋolo esimukekinan”)
44004037	Togyela iŋes emanikor keŋ, yau ŋisiliŋa inak Ŋikiyakia.
44005001	Ayai ekile ŋolo anyaritae Anania ka aberu keŋ Sapira. Togyelasi ikes daŋ emanikor kec ece,
44005002	nai abu Anania kiŋadaiya ŋisiliŋa ŋice, toyeni aberu keŋ daŋ; tosodi inak ŋuluce neni a Ŋikiyakia.
44005003	Nai tolimok Petero Anania tema, “Anania, kaanukiro imyekinia iyoŋ Satan ilelebikin lotau kon, ido tomodik iyoŋ Etau ŋolo Asegan, aŋuna iwuaya ŋisiliŋa ŋice ŋulu igyelarya iyoŋ emanikor?
44005004	Ani eriŋa iyoŋ nyegyelara emanikor ŋol, arae ŋolo kon; nabo ani kigyela, arae ŋisiliŋa ŋulu kon. Kaanukiro nai itubunio iyoŋ akitiya ŋakiro ŋuna ikote ŋun? Nyerae ŋituŋa imodikinit iyoŋ, nai erae Akuj!”
44005005	Ani iirari Anania ŋakiro ŋun, topokor, totwan. Tobul ŋituŋa daadaŋ ŋulu eirarete ŋakiro ŋun.
44005006	Potu ŋisorok kimuko akuwan keŋ, yaasi kiŋa, tonuka.
44005007	Ani elunyar ŋisaae ŋulu aapiyarito ŋiuni, tolomu aberu ka Anania nen pa eyeni ŋakiro ŋuna kepotu kitiyakin.
44005008	Tolimok Petero iŋes tema, “Tolimokinae ayoŋ, kerae lu ŋisiliŋa daadaŋ ŋulu iryamunete iyoŋ ka lokile kon igyelarete emanikor.” Toboŋok iŋes tema, “Ee, daadaŋ lu.”
44005009	Tolimok Petero iŋes tema, “Kaanukiro iponiata iyoŋ ka lokile kon tocamut akikatakin Etau ŋolo ke Ekapolon? Topupok! Ipupi iyoŋ ŋakejen alopuke a? Erae ŋuna a ŋisorok a ŋulu sek alosito akinuk lokile kon, ikidakarete ikes iyoŋ daŋ kiŋa.”
44005010	Atipei, topokor Sapira alokiŋaren Petero, totwan alodiyete ŋakejen keŋ. Ani elomunete ŋisorok toryamut iŋes ketwana, yaasi kiŋa, tonuka diyete ekile keŋ.
44005011	Tobul nooi atukot a Ŋikristo ka ŋuluce daadaŋ ŋulu apotu kiirasi ŋakiro ŋun.
44005012	Apotu Ŋikiyakia kitiyata ŋakujuwuanisya ka ŋaumonokineta ŋuna alalak alotuŋa. Acunanakin ŋikanupak daadaŋ Kai ka Akuj, tooma Ebarasan a Solomon.
44005013	Emam ituŋanan ŋini pa arae ekanupan ŋini abu toŋirik arukit ka ikes, nai etopoloorito ŋituŋa ikes.
44005014	Apotu ŋaberu ka ŋikilyok ŋulu alalak tonupa Ekapolon, kiyatakinos lokanupak.
44005015	Aŋuna a ŋakiro a ŋuna etiyaete Ŋikiyakia, apotu ŋituŋa yaut ŋikadyakak lorotin, kiperikis lokitaadae ka lojamu, ikotere ani itori Petero nen, min etorube keŋ neni a ŋice kec.
44005016	Tosutut ŋituŋa alotaunio a ŋulu edunyasi ka Yerusalem daŋ, yaut ikes ŋikadyakak ka ŋulu ekamunito ŋipyan, kitaŋaleunoe daadaŋ.
44005017	Min arakao nooi aŋuna a Ŋikiyakia neni ke Esacaradoti a ŋolo Apolon nooi ka ŋirukitos keŋ ŋulu arae ŋulu ka atukot a ŋina a Ŋisadukayon.
44005018	Ido apotu ikes kikamut Ŋikiyakia, kiwuakis ikes mabus iteete ŋituŋa daadaŋ.
44005019	Nai ani nakwaare, toŋaa emalaika ŋolo ke Ekapolon ŋikekya ŋulu a mabus, ido yau ikes kiŋa, tolimok ikes tema,
44005020	“Toloto Kai ka Akuj, tolimokis ŋituŋa ŋakiro daadaŋ ŋuna ka akiyar a ŋina kitete a na, a ŋina ayau Yesu.”
44005021	Kitiyata Ŋikiyakia ikwaŋina alimokinitere: ani taparacu eriŋa elilim, tolomasi Kai ka Akuj, kisyakis akitatam ŋituŋa. Ani edolunete Esacaradoti ŋolo Apolon nooi ka ŋirukitos keŋ, tonyaraut Atukot ka ŋikatukok daadaŋ ŋulu a Isirael iwapei. Kiyakiyasi nai ikes ŋisigarya mabus ayaun Ŋikiyakia.
44005022	Nai ani edolete ŋisigarya, torukaut Ŋikiyakia emameete alomabus. Toboŋosi ikes, tolimokis Atukot
44005023	temasi, “Aponi isua toryamunae ejera egolol ejok ka ŋisigarya ŋulu eteok ewuasi alokekya. Nai ani eŋaaryo isua, toryamunae emam ituŋanan ayai tooma!”
44005024	Ani iirarete ekapolokiniton ŋiketeok ŋulu ka Akai ka Akuj ka ŋisacaradotin ŋulu apolok ŋakiro nu, totaaŋaŋa ikes nooi temasi, “Anu ta etakanunete aŋuna a ŋakiro a nu?”
44005025	Bu nabo ituŋanan ice, tolimok ikes tema, “Topupokisi! Ŋikilyok ŋulu iwuakinito iyes mabus, eya tokona Kai ka Akuj itatamete ŋituŋa!”
44005026	Toloto ekapolokiniton ŋol ka ŋiketeok ŋulu ka Akai ka Akuj arikun Ŋikiyakia alo Kai ka Akuj. Nai nyikamut ikes Ŋikiyakia ka agogoŋu, anerae akerito atemar kori ikimasete ŋituŋa ikes a ŋamoru.
44005027	Ani keyaut ikes Ŋikiyakia, kitowua alokiŋaren Atukot. Tolimok Esacaradoti ŋolo Apolon nooi ikes tema,
44005028	“Ikicikit paaran isua iyes nooi atemar, toesikisi akitatam alokiro a lo, nai isiryam iyes ŋakiro ŋuna itatamete Yerusalem daadaŋ ka icamito daŋ areeun atemar pena ŋaokot keŋ nakyes kosi!”
44005029	Nai toboŋokis Petero ka Ŋikiyakia temasi, “Itemokino isua opupete Akuj akilo ŋituŋa.
44005030	Abu Akuj atapapaa yok kiteyaru Yesu, ŋolo ipotu iyes kibubukis lomusalaba, toara.
44005031	Kitopoloo Akuj iŋes, kisiboik lowae ŋolo aloteten keŋ toruwor Ekarikon ka Ekaiunan, ikotere Ŋisirael epedorete akiki, kisyoni Akuj ŋasecisya kec.
44005032	Ikirae isua ŋisuudae ŋulu a ŋakiro a ŋun – isua ka Etau ŋolo Asegan, ŋolo einakinit Akuj neni a ŋulu iwuapito ŋakiro keŋ.”
44005033	Ani iirari Atukot ŋakiro ŋun, toŋo nooi, kiitan akiar ikes.
44005034	Nai tonyou Eparisayot epei a Natukot ŋolo anyaritae Gamaliel. Arae iŋes eketataman a Ŋikisila, ŋolo etopoloorito ŋituŋa daadaŋ. Abu tolimok ŋituŋa ayaar Ŋikiyakia kiŋa adiouriyen;
44005035	ido kisirwor ŋituŋa tema, “Ŋituŋa a Isirael, tocoito mono iyes ŋuna icamito akitiyakin lokilyok lu.
44005036	Anerae ŋikaru ŋidi ŋulu alunyar, abu Teudas bu itusubuna idiotuŋanan, kiwuapakis iŋes ŋituŋa ŋulu aapikinit ekimar ŋamiae ŋaomwon. Nai aponi toarae iŋes kielaros ŋikewuapak keŋ, tosalut ŋuna etya neni.
44005037	Ekaku keŋ, bu Yuda ŋolo arae Egalilayat ŋirwa ŋulu emarere ŋituŋa, kiwuapakis ŋituŋa ŋice iŋes. Nai aponi toarae iŋes daŋ ka kielarae ŋikewuapak keŋ daadaŋ.
44005038	Aŋun, anakiro a ŋuna a tokona a nu, akalimokini ayoŋ iyes atemar, kimyekisi ŋikilyok lu make! Toesikisi ikes toloto! Ani kerae lotuŋa eponitotor ŋuna elosikinito kori itiyaete ikes, esalunete.
44005039	Nai ani kerae neni ka Akuj eponitotor, nyipedorete iyes akiretakin ikes, acepaki iryamunete atemar itepegete iyes Akuj.” Tocamu Atukot ŋakiro a Gamaliel.
44005040	Tonyaraut nai ikes Ŋikiyakia tooma, kibuŋata, ido kicikakis nyirwor nabo alokiro a Yesu, tolakakis ikes toloto.
44005041	Tolomasi Ŋikiyakia a Natukot elakara nooi, anerae atamete ikes atemar amaikina ikes aryamun ŋican aŋuna ke ekiro a Yesu.
44005042	Torubakis Ŋikiyakia a ŋinakoloŋit itatamete ka elimonorete alo Kai ka Akuj ka alorerya atemar Yesu erae Kristo.
44006001	Alorwa a ŋulu eyatakinor ekimar ŋolo a ŋikasyomak a Yesu, kiŋuruŋurakinos Ŋiyudayan ŋulu erworosi Ŋagirik neni a Ŋiyudayan a ŋulu erworosi Ŋaburaniyae. Abasi ŋulu erworosi Ŋagirik ebe nyemitakinitae ŋapuseru kec a ŋinakoloŋit apaki ŋina ekorere akimuj.
44006002	Tonyaraut Ŋikiyakia ŋulutomon ka ŋiarei ŋikasyomak daadaŋ temasi, “Nyitemokino isua oesikisi akitatam ŋakiro ŋuna ka Akuj, ido olomakisi akikor akimuj.
44006003	Aŋun ŋikaitotoi, toseutu alokidiŋ kus ŋikilyok ŋikanikaarei ŋulu ajokak, ŋulu ileleba Etau ŋolo Asegan ka aosou, ŋulu itemokino oinakisi etic lo.
44006004	Nai ericakisi isua akilip ka etic ŋolo ka akitatam ŋakiro ŋuna ka Akuj.”
44006005	Tocamu asepic daadaŋ akirot na. Toseut ikes Stepano, ekile ŋolo ayai anupit nooi, ŋolo eleleba Etau ŋolo Asegan. Toseut nabo Pilipo, Prokoro, Nikanor, Timon, Parmena ka Nikolao ŋolo anakwap a ŋina ka Antiokio, ŋolo aris kibelekin toruwor ŋolo alodin a Ŋiyudayan.
44006006	Yaasi ŋituŋa ikes neni a Ŋikiyakia, kilipakis Ŋikiyakia ikes ka kidokokis ŋakan nakyes akiterereŋ ikes.
44006007	Kielakin nai akirot ka Akuj nen, kiyatakin nooi ekimar a ŋikasyomak alo Yerusalem. Apotu daŋ ŋisacaradotin ŋulu alalak kiwuapa Ŋakiro ŋuna Ajokak, tonupa Yesu.
44006008	Kitiya Stepano, ŋolo ainakinit Akuj ajokis ka apedor, ŋaumonokineta ka ŋakujuwuanisya alotuŋa.
44006009	Nai kitepega ŋituŋa ŋice iŋes. Arae ikes ŋituŋa ŋulu ke esinagoga a ŋolo enyaritae, “Ŋituŋa ŋulu Elacakina”. Arukito ikes ka ŋulu alo Kurene, Alekisandaria, Cilicia ka Asia.
44006010	Nai inak Etau ŋolo Asegan Stepano aosou ŋina pa apedoryata ikes akitepeg, kilouniata iŋes.
44006011	Kicocoa nai ikes anakimunono ŋikilyok ŋice alimun atemar, “Ikiira isua Stepano irworo ŋakiro ŋuna a ŋiyany neni a Moses ka neni ka Akuj!”
44006012	Kisiguryakis ikes ŋituŋa, ŋikatukok ka ŋiketatamak a Ŋikisila, toporokis iŋes yaasi neni ka Atukot.
44006013	Yaut ŋisuudae ŋulu esudete ŋakiro ŋulu abasi, “Nyieŋununui ekile lo erwor ŋuna aronok Kai ka Akuj na ŋina asegan ka Lokisila ŋulu ka Akuj;
44006014	anerae ikiira isua iŋes ebala ebe inyasuni Yesu lo ŋolo a Nasaret Akai ka Akuj ka kijulak ŋitalyo ŋulu abu Moses ikiinak iwon!”
44006015	Kitekis ŋituŋa daadaŋ ŋulu ka Atukot Stepano, kiŋolikis ereet keŋ ecai ikwa ŋolo ke emalaika.
44007001	Kiŋit nai Esacaradoti ŋolo Apolon nooi Stepano tema, “Iyookino ŋakiro ŋuna ikisitakinitere iyoŋ nu a ?”
44007002	Toboŋok Stepano tema, “Ŋikaitotoi ka atapapa, topupokisi ŋakiro kaŋ! Abu koloŋ Akuj ŋina ka apolou totakanu neni a papaa yok Aburaam alo Mesopotamia, eriŋa iŋes nyewuoto Aran.
44007003	Tolimok Akuj iŋes tema, ‘Towot anakwap kon ka alotuŋa kon, tolot nakwap ŋina eketoodikini ayoŋ iyoŋ.’
44007004	Abu nai iŋes towot anakwap a Ŋibabiloniyae, tolot Aran. Ani ketwana papa keŋ, abu Akuj yau Aburaam nakwap ŋina tokona iboiyoto iyes na.
44007005	Tari kikote neni, abu Akuj apaki ŋin nyeinak iŋes tari atutubet adio ŋina ka akwap a na; nai kiik iŋes ka ŋiletok keŋ akwap na, tari eriŋa iŋes nyeuruuna idiokoku.
44007006	Kirwor Akuj neni keŋ alopite a lo tema, ‘Erikoryo ŋiletok kon nakwap ŋina gela, neni eruworotor ŋipi, kisicanae nooi ŋikaru ŋamiae ŋaomwon.
44007007	Nai esicani ayoŋ ŋituŋa ŋulu ka akwap a ŋina eruworotor ikes ŋipi. Ani ekaku, elomunete ikes anakwap a ŋin, potu kilipa neni kaŋ a ne.’
44007008	Abu Akuj inak Aburaam Acamunet ŋina arae emacar keŋ akileŋer. Toruwor nai Aburaam papa a Isaka, kileŋer iŋes Isaka kelunyar esabit epei. Ekaku, toruwor Isaka papa a Yakobo, ido touru Yakobo atapapaa yok ŋulutomon ka ŋiarei.
44007009	“Torakaakyata atapapaa yok, togyelasi Yosepu Ijipit aruwor epito. Nai arukito Akuj ka Yosepu,
44007010	toiu Akuj iŋes alocan a daadaŋ. Inak Akuj iŋes aosou, ido tominak Parao ekepukan a Ijipit iŋes, kituruwo ekapolon ŋolo ka akwap ka ŋirerya keŋ daadaŋ.
44007011	Bu nai eron Ijipit daadaŋ ka Kanaan, toryamut ŋituŋa ŋican nooi, toŋopik atapapaa yok akimuj.
44007012	Nai ani iirari Yakobo atemar ayai akimuj Ijipit, kiyakiya iŋes ŋidwe keŋ – atapapaa yok akiyakiyaret ŋina ke ekiŋaren.
44007013	Ani iyakiyaryo ikes akiyakiyaret ŋina a ŋaarei, kiteyenun Yosepu neni a ŋikaitotoi keŋ ka kiteyenun ateker a Yosepu neni a Parao.
44007014	Ekaku, kitowotu Yosepu papa keŋ ka ekal keŋ daadaŋ. Arae ekimar kec ŋatomonikanikaarei ka ŋikan.
44007015	Tolot nai Yakobo Ijipit, neni eboiyoto iŋes ka atapapaa yok akitodol ŋina ekarya ikes.
44007016	Yaarae ŋawat kec kinyakarae Sekem, kiperikinoe naturukan ŋina koloŋ kegyeli Aburaam alodwe ka Amor a ŋisiliŋa.
44007017	“Ani eapuuni apaki ŋinakisiyookinet akiikinet ŋina eikinit Akuj Aburaam, kiyatakin ekimar ŋolo a ŋituŋa yok alo Ijipit, tolalata nooi.
44007018	Ekaku, min lokicoloŋ ekepukan ece ŋolo abu kipuka Ijipit. Pa ayeni ekepukan ŋol Yosepu.
44007019	Abu iŋes tomodik ateker yok, kitiŋak atapapaa yok acakanar ŋidwe kec ŋulu cicik nariet ikotere etwakyata.
44007020	Alorwa a ŋul, aponi kidounoe Moses, ebus iŋes nooi alokiŋaren Akuj; aponi kitanakae iŋes ŋilapyo ŋiuni alore a papa keŋ.
44007021	Ani eayo iŋes nariet akiwua, toryamu nakoku a Parao iŋes, ido kitopolou erae lokoku keŋ.
44007022	Kitatamae Moses ŋakiro daadaŋ ŋuna ka aosou a ŋina ka akwap a Ijipit, togogoŋior iŋes alorwor ka aloticisyo keŋ.
44007023	“Ani edolete ŋikaru a Moses ŋatomoniomwon, kiitan iŋes aanyun ŋituŋa keŋ Ŋisirael.
44007024	“Ani elosi iŋes, kiŋolik Ejipitanoit epei ebolyar Esiraelit. Toik Moses Esiraelit, toar Ejipitanoit.
44007025	Atami Moses atemar kori eyenete ŋituŋa keŋ atemar esitiyae Akuj iŋes aiun ikes, nai apotu ikes nyeyenut.
44007026	Akoloŋit ŋina atupakini, toryamu Moses Ŋisirael ŋiarei ejiete. Kikatak iŋes akisisil ikes ebala, ‘Ŋikilyok, iraakasi iyes ŋikaitotoi, kaanukiro icamitotor iyes awana make?’
44007027	Nai abu ekile ŋolo etiji ŋoloce kijuka Moses nawae tema, ‘Ŋae ikituruwori iyoŋ ekosikepukan ka ekatubon ŋakiro kosi?
44007028	Icamit iyoŋ akiar ayoŋ daŋ lopite ŋolo bien iarya iyoŋ Ejipitanoit a?’
44007029	Ani iirari Moses ŋakiro ŋun, tosi todoki nakwap a Median, neni abunio iŋes kiboiyo, touruunia ŋisapa ŋiarei.
44007030	“Tolunyaros nabo ŋikaru ŋatomoniomwon. Totakanu emalaika neni keŋ anamoni a ŋina anoki analoŋisat a ŋina ke emoru Sinai.
44007031	Ani iŋolikini Moses arira, toumok, ido tolot akiŋolikin. Toapiya iŋes, kiira etoil ŋolo ke Ekapolon ebala,
44007032	‘Ayoŋ Akuj atapapaa kon, Akuj ka Aburaam ka Isaka ta Yakobo.’ Tobul Moses tomaranik, kijuuru pa ecamit akiŋolikin.
44007033	Tolimok nai Ekapolon iŋes tema, ‘Tolaca ŋamuk kon, anerae eseg akibois ŋina iwuaar iyoŋ.
44007034	Eŋolik ayoŋ kire epite ŋolo iteryamunitere ŋituŋa kaŋ ŋican alo Ijipit. Eira ayoŋ akigworo kec ka abu ayoŋ aiun ikes. Kiira tokona, ekeyakiyari ayoŋ iyoŋ Ijipit.’
44007035	“Arae lo Moses ŋolopei apotu Ŋisirael toŋero apaki ŋina aponiata tolimokis iŋes temasi, ‘Ŋae ikituruwori iyoŋ ekepukan ka ekatubon ŋakiro kosi?’ Iŋes pei abu Akuj alope kiyakiya neni kec aruwor ekepukan ka ekalakunan kec, alorwor a emalaika a ŋolo atakanikinit iŋes anamoni.
44007036	Abu Moses kiten Ŋisirael, kitiya ŋakujuwuanisya ka ŋaumonokineta alo Ijipit ka ananam a ŋina enyaritae Anam ŋina Areŋan ta analoŋisat ŋikaru ŋatomoniomwon.
44007037	Arae lo Moses ŋolo alimokini Ŋisirael tema, ‘Iyakuuni Akuj neni kus ekadwaran ŋolo ikoni ayoŋ, ebuni iŋes alokidiŋ kus pei.’
44007038	Arukito iŋes ka asepic ŋina a Ŋisirael, ŋina acunakina naloŋisat. Abu iŋes kirworo ka atapapaa yok ka emalaika daŋ ŋolo erworotor iŋes alomoru Sinai, aneni ejaunia iŋes Ŋakiciketa ŋuna eteyarak, ikikobak iwon.
44007039	“Nai apotu atapapaa yok towout akiwuap ŋakiro keŋ. Toŋero ikes iŋes, kiitana aboŋor Ijipit.
44007040	Tolimokis ikes Aron temasi, ‘Kitiyakinae isua ŋakujo ŋuna ikirikete isua. Nyikiyeni isua ŋakiro ŋuna kitiyakin neni a Moses a ŋolo ikirikuni isua alo Ijipit.’
44007041	Apaki ŋin, iŋes etiyauniata ikes etorube ŋolo a itaok, ido inakis ŋamuronisya nakuj ŋin ka kimomwora aŋuna a ibore a ŋini etiyaunete ikes a ŋakan kec.
44007042	Ŋakiro ŋun abunio Akuj tomulenio ikes, kimyek ilipete ŋikacer ŋulu alokidiama, ikwapei igiritere lokitaabo ŋolo a ŋikadwarak ebe, ‘Ŋituŋa a Isirael, ipotu mono iyes iyaut ŋamuronisya ka ŋainakineta neni kaŋ ŋikaru ŋatomoniomwon analoŋisat a?
44007043	Kire ipotu iyes kiwuoko eema ŋolo ka akuj a Molok, ka etorube ŋolo ke etop a ŋolo ka akuj kus a ŋina anyaritae Repan, ŋakujo ŋuna ipotu iyes kitiyaut, ido kilipa neni kec. Aŋun, ekeritari ayoŋ iyes toruworos ŋirikon anakwap a ŋina alwanan adepar tari Babilon.’
44007044	Ayakatar atapapaa yok analoŋisat Eema ŋolo ka Akiteyenunet atemar arukito Akuj ka ikes. Etiyaunitae iŋes ikwaŋina kelimokinitor Akuj Moses akitiyaun, lopite ŋolo keris kitoodikinere iŋes.
44007045	Ani kijaut ŋipapae kec Eema, apotu ikes kaapei ka Yosua yaut iŋes tari nakwap ŋina ekamarete ikes, apaki ŋina eritarya Akuj ŋituŋa ŋulu ka akwap a ŋin aŋuna kec. Kiboi Eema anakwap a ŋin akitodol ŋirwa ŋulu a Daudi.
44007046	Abu Daudi tojokyar alokiŋaren Akuj, kilip adukokin akai aŋuna ka Akuj a Yakobo.
44007047	Nai arae lokoku keŋ Solomon abu todukok Akai ka Akuj.
44007048	“Nyiboyonokin bo Akuj ŋina alokidiama nooi nakais ŋuna edukito ŋituŋa; ikwaŋina elimunitor ekadwaran ebe, ebala Akuj Ekapolon:
44007049	‘Erae nakuj ekicoloŋ kaŋ ka erae akwap neni ecakit ayoŋ. Akai ŋina ikoni ai ikidukokinete iyes ayoŋ, ai eyai neni kieŋunet kaŋ?
44007050	Meere mono ŋakan kaŋ etiyaunete ŋiboro lu daadaŋ a?’
44007051	“Eninik ŋatameta kus nooi! Ikote ŋitai kus ŋulu a ŋituŋa a ŋulu nyenupito Akuj! Nyicamunete iyes akiirar ŋakiro ŋuna ka Akuj! Ikote iyes atapapaa kus, itepegete iyes jwi jwi Etau ŋolo Asegan!
44007052	Eyai mono ekadwaran epei daŋ ŋolo apotu atapapaa kus nyisicana a? Apotu ikes toara tari ŋulu adwarete abunore ŋina a ŋolo Iyookino, a ŋolo tokona idaut iyes alukin ka akiar.
44007053	Arae iyes ipotu toryamut Ŋikisila ŋulu ka Akuj, ŋulu ayaunete ŋimalaikan; nai nyiricakina iyes ikes!”
44007054	Ani iirarete ŋituŋa ŋulu ka Atukot ŋakiro a Stepano, toŋoa ikes nooi, tonyoridido ŋireetin kec aŋuna keŋ.
44007055	Nai abu Stepano ŋolo eleleba Etau ŋolo Asegan kireo nakuj, toanyuwa akica ŋina ka apolou a ŋina ka Akuj ka Yesu ewuoi alowae a ŋolo aloteten Akuj.
44007056	Tocelu Stepano tema, “Kiŋolikisi! Ete ayoŋ nakuj eŋaara ka Lokoku a Ituŋanan ewuoi alowae a ŋolo aloteten Akuj!”
44007057	Nai tocelut ikes nooi, togolo ŋaki a ŋakan kec, kipumakinos daadaŋ iŋes.
44007058	Kitunyasi iŋes kiŋa etaun Yerusalem, tocaka a ŋamoru. Apotu ŋisuudae ŋulu a ŋakiro a ŋun kicikakis ŋilowi kec neni ke esorokit a ŋolo anyaritae Saulo.
44007059	Ani erubakinete ikes ecakete iŋes, kilip tema, “Ekapolon Yesu, kijaa etau kaŋ!”
44007060	Toryedik nai tocelu a etoil a ŋolo apolon tema, “Ekapolon! Nyimarak asecit na neni kec!” Ani kedau iŋes alimun ŋun, kiridak.
44008001	Ayai Saulo nen, kitojokite atwanare a Stepano.
44008002	Tonuka nai Stepano ŋikilyok ŋulu ainakina neni ka Akuj, kigworos nooi aŋuna keŋ.
44008003	Nai abu Saulo kisyak akinyasun ŋatukon a ŋikanupak; erimit iŋes nakais akiriunun ŋikilyok ka ŋaberu, toen ikes alomabus.
44008004	Apotu ŋikanupak ŋulu aponi kielarae tolimonokis Ŋakiro ŋuna Ajokak nakwapin daadaŋ ŋuna apotu ikes toloto.
44008005	Tolot epei kec ŋolo anyaritae Pilipo lotaun ŋolo apolon alo Samaria, tolimonok ŋituŋa ŋakiro ŋuna a Kristo.
44008006	Ani iirarete ŋasepico ŋakiro a Pilipo ka toanyuwasi ŋakujuwuanisya ŋuna etiyae iŋes, topupokis nooi daadaŋ ŋakiro ŋuna erworo iŋes.
44008007	Anerae apotu ŋipyan tolomut alotuŋa a ŋulu alalak iworoete nooi a etoil a ŋolo apolon; kitaŋaleunoe ŋulu alalak ŋulu alilim ŋakoyo ka ŋawat ka ŋulu aŋwalito.
44008008	Aŋun, toyakaun alelyan nooi lotaun ŋolo apolon ŋol.
44008009	Ayai lotaun ŋol ekile ŋolo anyaritae Simoni, ŋolo sek kitiyae ŋakikukujaeta, ŋolo kebu kituumok ŋituŋa ŋulu ka akwap a Samaria, etusubuna iŋes idiotuŋanan ŋini apolon.
44008010	Topupo ŋituŋa daadaŋ iŋes ameun alocaryo tari narwonita ebasi, “Erae ekile lo apedor ŋina ka Akuj ŋina enyaritae ‘Apedor ŋina Apolon.’ ”
44008011	Apupete ŋituŋa ŋakiro keŋ, anerae abu iŋes ya apaki ŋina aoyan ituumonokini ikes a ŋakikukujaeta keŋ.
44008012	Nai ani enupete ikes Pilipo ŋina alimonokinia Ŋakiro ŋuna Ajokak ŋuna ka Apukan ka Akuj ka ŋuna ka apedor ke ekiro a Yesu Kristo, aponi kibatisae ikes, ŋikilyok kaapei ka ŋaberu.
44008013	Abu Simoni daŋ elope tonup, kibatisae. Abu iŋes torubak erukito ka Pilipo; etuumokinito iŋes ŋaumonokineta ka ŋakujuwuanisya ŋuna apolok ŋuna etiyasi.
44008014	Kiirasi nai Ŋikiyakia ŋulu ayakasi Yerusalem atemar acamut ŋituŋa ŋulu a Samaria ŋakiro ŋuna ka Akuj, kiyakiyasi ikes Petero ka Yoana neni kec.
44008015	Ani edolete ikes, kilipakis ŋituŋa, ikotere eryamunete Etau ŋolo Asegan.
44008016	Kibatisatae ikes alokiro ke Ekapolon Yesu bon; ariŋa Etau ŋolo Asegan nyemino tari neni a ipei kec.
44008017	Kidokokis nai Petero ka Yoana ŋakan kec neni a ŋikanupak, ido toryamut ikes Etau ŋolo Asegan.
44008018	Ani eanyuni Simoni atemar aponi inakinae Etau ŋolo Asegan anakidokokin ŋakan ŋuna a Ŋikiyakia, inak iŋes ikes ŋisiliŋa,
44008019	tema, “Inakinae ayoŋ daŋ apedor na, ikotere ani ŋini daadaŋ edokokini ayoŋ ŋakan, toryamu Etau ŋolo Asegan.”
44008020	Nai kiŋenyak Petero iŋes tema, “Totwania iyoŋ kaapei ka ŋikonisiliŋa! Itami mono iyoŋ kire atemar ipedori aryamun ainakinet ŋina ka Akuj a ŋisiliŋa a?
44008021	Nyimarar iyoŋ ka emam ibore kon eyai lotic lo, anerae nyiyookino etau kon alokiŋaren Akuj.
44008022	Aŋun, toki nai aronis kon na, kilip neni ke Ekapolon atemar ani kepedor, kisyoni iŋes ŋuna eya lotau kon.
44008023	Anerae ete ayoŋ atemar ileleba arakao neni kon ka ikienit iyoŋ asecit.”
44008024	Toboŋok Simoni tema, “Kilipa neni ke Ekapolon aŋuna kaŋ, ikotere nyitiyakin idiobore ŋini ilimu iyoŋ neni kaŋ.”
44008025	Ani kedaut Petero ka Yoana akiteyenun ka erwor ŋakiro ke Ekapolon, toboŋosi Yerusalem elimonokinete Ŋakiro ŋuna Ajokak lorerya ŋulu alalak ŋulu a Samaria.
44008026	Apeikoloŋit, tolimok emalaika ŋolo ke Ekapolon Pilipo tema, “Tonyou tolot nakan ŋina alo Kwap, lorot ŋolo etiyaar alo Yerusalem, ŋolo itori naloŋisat tari Gasa.”
44008027	Tonyou nai Pilipo, tolot. Ayai lorot ŋol ekile ŋolo anakwap a ŋina a Esiopia ŋolo arae ekolup. Apolokinit iŋes ŋisiliŋa daadaŋ ŋulu a Kandace, a ŋina epukat Esiopia. Kelosit sek ekile lo Yerusalem akilip.
44008028	Aboŋi iŋes lore apaki ŋin, edokit agaari ŋina erito ŋaŋolei, tosyomi ekitaabo ŋolo ke ekadwaran a Isaya.
44008029	Tolimok Etau ŋolo Asegan Pilipo tema, “Tolot nagaari ŋin, kidunya neni keŋ.”
44008030	Toem nai Pilipo nagaari, kiira ekile ŋol esyomi ekitaabo ŋolo ke ekadwaran a Isaya, kiŋit tema, “Iyeni iyoŋ apolou a ŋakiro a ŋuna isyomi iyoŋ a?”
44008031	Toboŋok iŋes tema, “Ekokini ayoŋ ayenuni ai, erae pa kakalimoki ayoŋ ituŋanan idio?” Tonyaraiya nai iŋes Pilipo adokar nagaari, kiboikin ka iŋes.
44008032	Ŋakiro ŋuna asyomi ekile ŋol a Nakigireta ikes nu: “Ikwa amesek ŋina erikoryo akiŋol kori ikwa ililiŋia imesek alokiŋaren ekatubon ŋajul keŋ, nyelimuno iŋes adiokirot.
44008033	Alotooma akitiditeuna keŋ, aponi kitiyae ŋuna nyeriyan neni keŋ. Ŋae elimori ŋuna a ŋiletok keŋ, anerae alemar akiyar keŋ anakwap.”
44008034	Kiŋit ekile ŋol Pilipo tema, “Tolimokinae kare, ŋae irworor ekadwaran, iŋes pei elope kori ituŋanan ice?”
44008035	Kirworik nai Pilipo, togeu a Nakigireta a ŋunapei a ŋun, tolimonok iŋes Ŋakiro ŋuna Ajokak ŋuna a Yesu.
44008036	Ani elosete ikes alorot, todolo neni ayakasi ŋakipi, ido tolimok ekapolon ŋol Pilipo tema, “Kiŋolik, ŋakipi nu! Nyo ekeretakini ayoŋ akibatisao?” [
44008037	Tolimu Pilipo tema, “Ani kinupit iyoŋ a ekonitau a daadaŋ, ipedori akibatisao.” Toboŋok iŋes tema, “Anupit atemar erae Yesu Kristo Lokoku ka Akuj.”]
44008038	Kitowuo iŋes agaari, torukosi iŋes ka Pilipo kidiŋ ŋakipi, kibatisa Pilipo iŋes.
44008039	Ani elomunete ikes anakipi, ya Etau ŋolo ke Ekapolon Pilipo, nyiŋolik nabo ekapolon iŋes. Nai tolot lore keŋ elelyani.
44008040	Totakanu nai Pilipo aneni enyaritae Asotus, elimonokini Ŋakiro ŋuna Ajokak lotaunio daadaŋ tari neni adolyo Kaisaria.
44009001	Nai ariŋa Saulo emunikinit akitukuryan ka akiar ŋikasyomak ŋulu ke Ekapolon Yesu. Abu iŋes tolot neni ke Esacaradoti a ŋolo Apolon nooi
44009002	akiŋit ŋabaruwae ŋuna itoodiunito atemar ecamakinitae iŋes alosit losinagogae ŋulu alo Damasko, ikotere ani keryamu ituŋanan idio ŋini enupit Kristo, ekile kori aberu, kikama ikes, toen ya Yerusalem. (Anyaritae daŋ ŋikewuapak a Kristo, “Ŋulu ke Erot.”)
44009003	Ani eapiyari iŋes Damasko, toŋesun atipei akica anakuj, kinuaku neni ayai iŋes.
44009004	Kimasar iŋes kwap, kiira etoil ebala neni keŋ, “Saulo, Saulo! Kaanukiro ikisicanitor iyoŋ ayoŋ?”
44009005	Kiŋit Saulo tema, “Ŋae iyoŋ Ekapolon?” Toboŋok etoil tema, “Arae ayoŋ Yesu ŋolo isicanit iyoŋ.
44009006	Nai tokona, tonyou toloma lotaun itolimokin ŋuna itemokino iyoŋ kitiya.”
44009007	Towua ŋikilyok ŋulu arukito ka Saulo kililiŋa cek; apupete ikes etoil, nai nyeanyuwasi idiotuŋanan.
44009008	Tonyou Saulo alokwap, nai ani eŋaari ŋakonyen keŋ, nyiŋolik idiobore. Aŋun, torikosi ikes iŋes tooma Damasko.
44009009	Ya iŋes ŋirwa ŋiuni emudukana, pa imuji kori emasi.
44009010	Ayai Damasko ekasyoman a Yesu ŋolo anyaritae Anania. Tonyara Ekapolon iŋes anatakanikinet tema, “Anania!” Toboŋok iŋes tema, “Ekapolon, ayoŋ lo.”
44009011	Tolimok Ekapolon iŋes tema, “Tonyou tolot lorukude ŋolo enyaritae, ‘Erukude ŋolo Idiiri,’ kiŋitu alokai a Yuda ekile ŋolo alo Taso, ŋolo enyaritae Saulo. Ilipi iŋes.
44009012	Aanyu iŋes anatakanikinet ekile ŋolo enyaritae Anania, ebuni akidokokin ŋakan neni keŋ, ikotere ekienyunia nabo.”
44009013	Toboŋok Anania tema, “Ekapolon, akalimonokis ayoŋ ŋituŋa ŋulu alalak ŋakiro ŋuna ke ekile a ŋol ŋuna aronok nooi, ŋuna etiya iŋes lokanupak kon alo Yerusalem.
44009014	Abu iŋes Damasko ka apedor a ŋina eryamunit iŋes alosacaradotin a ŋulu apolok, akikam daadaŋ ŋulu enyarito ekiro kon.”
44009015	Nai tolimok Ekapolon Anania tema, “Tolot, anerae erae iŋes eketiyan kaŋ ŋoloseuna, ŋolo iteyenuni ekiro kaŋ lobukui ŋulu nyerae Ŋiyudayan ka lorwosi kec ta lotuŋa ŋulu a Isirael.
44009016	Etoodikini ayoŋ elope iŋes etyae ŋolo a ŋican a daadaŋ a ŋulu itemokino iŋes toryamu aŋuna ke ekiro kaŋ.”
44009017	Torotok nai Anania, toloma kai. Kidokok ŋakan neni keŋ tema, “Lokaato Saulo, ekeyakuu ayoŋ Ekapolon Yesu, ŋolo abu totakanu neni kon alorot apaki ŋina ibunio iyoŋ. ekeyakuu iŋes ayoŋ, ikotere tokienyu iyoŋ nabo, ikilelebikin Etau ŋolo Asegan.”
44009018	Atipei toraraun ibore ŋini ekoni ŋakabebekwa a ekolya anakonyen a Saulo, tokienyu iŋes nabo.
44009019	Tonyou nai iŋes, kibatisae. Kimuj iŋes, ido togogoŋu akuwan keŋ.
44009020	Kisyak iŋes atipei alimonokin alosinagogae ŋakiro a Yesu ebala, “Erae Yesu Lokoku ka Akuj.”
44009021	Toumokis daadaŋ ŋulu apupete iŋes, kiŋitiŋitas make temasi, “Meere mono ekile lopei lo esicani alo Yerusalem ŋulu anyarito ekiro lo a? Nyebunit ba ca iŋes akitiya ŋunapei a ne – akikamar ikes akiya neni a ŋisacaradotin a ŋulu apolok a?”
44009022	Nai togogoŋior nooi apiiryanut a Paulo analimonokin keŋ, alopite a ŋolo etoodiunia atemar Yesu iŋes erae Kristo; kitataaŋaŋ Ŋiyudayan ŋulu alo Damasko.
44009023	Ani kelunyarosi ŋirwa ŋulu alalak, totukut Ŋiyudayan akiar Saulo;
44009024	nai abu Saulo toyenu ŋuna atukosi ikes. Kirojo ikes ŋikekya ŋulu ke etaun apaaran ka akuwar, ecamito akiar iŋes.
44009025	Nai apotu ŋikasyomak keŋ nakwaare yaasi iŋes kisitoro loole ŋolo ka arwatata, kiyooliyosi iŋes kwap a ebukit.
44009026	Bu Saulo Yerusalem, kikatak akiruk ka ŋikasyomak a Yesu, nai tokera ikes daadaŋ iŋes, anerae pa anupito ikes atemar erae iŋes ekasyoman kire.
44009027	Nai ya Baranaba iŋes Lokiyakia. Tolimok ikes epite ŋolo keanyunia Saulo alorot Ekapolon, ŋolo abu kirwor neni keŋ ka epite ŋolo kelimonokinia Saulo alo Damasko alokiro a Yesu pa ekuryana.
44009028	Aŋun, toruko Saulo ka ikes alo Yerusalem, tolimonok a nen daŋ alokiro ke Ekapolon pa ekuryana.
44009029	Kirwor iŋes ka topeganakin daŋ ka Ŋiyudayan ŋulu erworosi Ŋagirik, nai ewarito ikes akiar iŋes.
44009030	Ani eyenunete ŋikaitotoi ŋun, yaasi ikes iŋes Kaisaria, kitoloto lotaun ŋolo anyaritae Taso.
44009031	Arae epite ŋol abunio akinapakin lokanupak ŋulu alo Yudeya, Galileya ka Samaria. Abu Etau ŋolo Asegan kitogogoŋ ka kisimukek ŋikanupak, kiyatakin ekimar kec, kiboiyoto ekerito Ekapolon.
44009032	Kimaniman Petero akwap ŋin daadaŋ, tolot daŋ aanyun ŋituŋa ŋulu ka Akuj ŋulu aya Lidda.
44009033	Toryamu iŋes a nen ekile ŋolo anyaritae Aenea, ŋolo kebu ya ŋikaru ŋikanikauni eperi alokitaada, aŋuna alilimiyoritotor ŋakoyo kaapei ka akuwan keŋ.
44009034	Tolimok Petero iŋes tema, “Aenea, ikitaŋaleu iyoŋ Yesu Kristo, tonyou, topetak ekitaada kon.” Atipei, tonyou Aenea.
44009035	Toanyuwasi ŋituŋa daadaŋ ŋulu aya Lidda ka Saron iŋes eŋale; kibelekinos, tonupa Ekapolon.
44009036	Ayai Yoppa akanupan ŋina anyaritae Tabisa. (Anyaritae ekiro keŋ a Ŋagirik Dorka, iŋes atemar “Agete.”) Etiyae iŋes ŋuna ajokak akiŋaranakin ŋikulyak.
44009037	Apaki ŋin, abu iŋes todyakakin, totwan. Kilotasi ikes akuwan keŋ, kiperikis nagule ŋina alokidiama.
44009038	Keris ŋikasyomak kiirasi atemar ayai Petero Yoppa, ido aŋuna aapiya Lidda alo Yoppa, kiyakiyasi ikes ŋikilyok ŋiarei akimaima iŋes temasi, “Okoe, kiwonyu neni kosi atipei.”
44009039	Torukosi nai Petero ka ikes. Ani edoli, yaarae nagule ŋina ayai kidiama. Awuasi ŋapuseru daadaŋ alodiyete Petero, kigworos ka kitoodikis iŋes ŋikiteiteyo ka ŋikotyo ŋulu kitiyauni Tabisa eriŋa erukito ka ikes.
44009040	Kitoloma Petero ikes daadaŋ kiŋa. Toryedik kilip, toboboŋ neni aperyo akuwan tema, “Tabisa, tonyou!” Toŋaa iŋes ŋakonyen keŋ, ani iŋolikini iŋes Petero, tonyou, kiboikin.
44009041	Ya Petero akan, kitonyou iŋes. Tonyarau nai iŋes ŋikanupak ka ŋapuseru kipotok Tabisa eyari neni kec.
44009042	Toyenunae ŋakiro nu alo Yoppa daadaŋ, tonupa ŋituŋa ŋulu alalak Ekapolon.
44009043	Kiriya Petero ŋirwa ŋulu alalak alo Yoppa, iboi aneni a Simoni, a ŋolo emanyimanyi ŋilowi a ŋityaŋ.
44010001	Ayai Kaisaria ekile ŋolo anyaritae Kornelio, ŋolo apolokinit atutubet a ŋasigarya a Roma ŋina anyaritae “Ajore a Italia.”
44010002	Arae iŋes ekile ŋolo ainakina neni ka Akuj, ŋolo akerit ekal keŋ daadaŋ Akuj. Epotonori iŋes lokulyak ŋainakineta ŋuna alalak, kilipenenee iŋes Akuj ŋirwa daadaŋ.
44010003	Akoloŋit apei eapikini ŋisaae ŋikanikaomwon ŋulu ka apaaran, toanyuwa iŋes atakanikinet, kiŋolik emalaika ŋolo ka Akuj ileere ebunit neni keŋ, tolimok iŋes tema, “Kornelio!”
44010004	Kitek Kornelio emalaika ekuryanit, kiŋit tema, “Ekapolon, nyo?” Toboŋok emalaika iŋes tema, “Acamu Akuj akilip kon ka ŋainakineta kon lokulyak ka ikitamu iŋes iyoŋ.
44010005	Tokona kiyakiya ŋikilyok ŋidi Yoppa, tonyaraut Simoni ŋolo erae Petero.
44010006	Iboi iŋes alore a Simoni, a ŋolo emanyimanyan ŋilowi a ŋityaŋ. Eyai ere keŋ diyete anam.”
44010007	Ani kelot emalaika ŋolo erworo neni keŋ, tonyarau Kornelio ŋiketiyak keŋ ŋiarei ka esigarit ŋolo ainakina neni ka Akuj, ŋolo arae epei alokidiŋ ŋulu eyokiyete iŋes.
44010008	Kedau alimokin ikes ŋakiro daadaŋ ŋuna apotu totakanut, kiyakiya ikes Yoppa.
44010009	Akoloŋit ŋina atupakini eriŋa ikes eya lorot toapiyarete Yoppa, tolot Petero akilip nagule ŋina alokidiama. Aapikinit ŋisaae ŋikanikapei ŋulu ka apaaran.
44010010	Tonyam akoro Petero kiitan ibore ŋini nyamat; ani eriŋa itemonokinio akimuj, toanyuwa iŋes atakanikinet.
44010011	Toanyuwa iŋes nakuj eŋaara ka iyooliunitoe kwap ibore ŋini ekoni anaŋga ŋina apolon, iyooliunitoe kwap alocileta a ŋuluomwon.
44010012	Aya nanaŋga ŋin ŋityaŋ daadaŋ egelegelya, ŋulu alyatok ka ŋikyeny daŋ.
44010013	Tolimok etoil iŋes tema, “Petero, tonyou, toar, tonyam!”
44010014	Nai tema Petero, “Ekapolon, mam! Anerae nyenyama ayoŋ ŋinapei idiobore ŋini ikitaleo kori ŋini nyeseg.”
44010015	Kirworik nabo etoil neni keŋ tema, “Ibore ŋini etesegu Akuj, nyitemokino iyoŋ ibala nyeseg.”
44010016	Kitiyakin ŋun ŋakitiyakinet ŋauni, ido kinyakarae ibore ŋin nakuj atipei.
44010017	Ani eriŋa Petero etaaŋaŋi etamatamae apolou ŋina ka atakanikinet a ŋin, keris ŋikilyok ŋulu eyakuunit Kornelio kiŋitut ere a Simoni ka awuasi apaki ŋin alopuke.
44010018	Tonyaras ikes iŋitasi erae keyai Simoni ŋolo erae Petero nen.
44010019	Ani eriŋa Petero etamatamae jik ŋuna ka atakanikinet, tolimok Etau ŋolo Asegan iŋes tema, “Simoni! Ikiitanito iyoŋ a ne ŋikilyok ŋiuni.
44010020	Aŋun, tonyou todoka kwap. Nyiŋayaŋaya arukor ka ikes, anerae ayoŋ elope eyakuunit ikes.”
44010021	Todoka nai Petero kwap, tolimok ŋikilyok ŋuluuni tema, “Ayoŋ iŋes ŋolo iitanito iyes. Anukiro iponitotor iyes?”
44010022	Toboŋokis ikes temasi, “Kornelio, ekapolokiniton ŋasigarya, iŋes ikiyakuunit isua. Erae iŋes ekile ŋolo ajokan, ŋolo iyookino ka ekerit iŋes Akuj. Ekerito Ŋiyudayan daadaŋ iŋes. Alimokini emalaika ŋolo ka Akuj iŋes anyarare iyoŋ bu kai keŋ, ikotere kiira iŋes ŋuna ilimuni iyoŋ.”
44010023	Tonyaraiya Petero ŋikilyok tooma, topero kai keŋ. Akoloŋit ŋina atupakini, torukosi iŋes ka ikes kaapei ka ŋikaitotoi ŋice daŋ ŋulu alo Yoppa.
44010024	Todolo ikes Kaisaria akoloŋit ŋina atupakini. Edarito Kornelio kaapei ka ŋiyeneta keŋ ta ŋikonei Petero.
44010025	Ani elomari Petero kai, kisiryam Kornelio iŋes toramakin nakejen keŋ, kilip neni keŋ.
44010026	Nai kikeu Petero iŋes tema, “Tonyou, anerae ayoŋ daŋ arae ituŋanan pei.”
44010027	Todolu Petero tooma kai eriŋa irworosi ka Kornelio, toryamu ŋituŋa ŋulu alalak ecunakina.
44010028	Tolimok ikes tema, “Iyenete iyes ŋilopeyek epite ŋolo italeere ituŋanan ŋini Yudayat akipeyokin kori arukit ka ituŋanan ŋini gela. Nai eketoodik Akuj ayoŋ atemar nyitemokino abala idiotuŋanan erono kori nyeseg.
44010029	Aŋun, ani akaomunio ayoŋ, abu nyawou. Eŋita nai ayoŋ ŋakiro ŋuna ikinyaritotor iyes ayoŋ.”
44010030	Toboŋok Kornelio tema, “Ŋirwa ŋiuni ŋulu alunyarosi, elipi ayoŋ alokai kaŋ ŋisaae ŋikanikaomwon ŋulu ka apaaran – arae esaa lopeilo. Apaki ŋinapei ŋin, onaŋakin ekile ŋolo anapit ŋilowi ŋulu amilimilete ewuoi alokiŋaren kaŋ.
44010031	Kirworik iŋes tema, ‘Kornelio, eira Akuj akilip kon ka atamu daŋ ŋainakineta kon lokulyak.
44010032	Aŋun, kiyakiya ŋikilyok Yoppa toryamut Simoni ŋolo erae Petero. Iboi iŋes alore a Simoni a ŋolo emanyimanyan ŋilowi a ŋityaŋ. Eyai ere keŋ diyete anam.’
44010033	Aŋun, abu ayoŋ atipei eyaki ŋikilyok aomun iyoŋ, ka ajokyar ibu iyoŋ. Ikiya tokona isua daadaŋ ne kiŋaren Akuj, akiirar ŋuna daadaŋ adau Ekapolon akicikakin iyoŋ.”
44010034	Togeu Petero erwor tema, “Tokona ayenu ayoŋ kire atemar nyetyakatyakat Akuj ŋituŋa;
44010035	nai ecamuna aneni keŋ ituŋanan ŋini ekerit iŋes alobukui a daadaŋ, kitiyae ŋakiro ŋuna iyookino.
44010036	Iyenete iyes ŋakiro ŋuna abu iŋes kiyakik Isirael – alimonokin Ŋakiro ŋuna Ajokak ŋuna ke ekisil alotooma Yesu Kristo, ŋolo erae Ekapolon a daadaŋ.
44010037	Iyenete iyes ŋakiro ŋuna aponi kiserae anakwap a ŋina a Yudeya a daadaŋ, ageun alo Galileya kedau Yoana alimonokin ŋuna ke ebatisimu keŋ.
44010038	Iyenete iyes epite ŋolo aseunia Akuj Yesu ŋolo a Nasaret, inak Etau keŋ ka apedor. Abu iŋes kirim itiyae ŋuna ajokak ka kitaŋaleununu ŋulu daadaŋ ayakasi napedor ŋina a Satan, anerae arukito Akuj ka iŋes.
44010039	Ikirae isua ŋisuudae ŋulu a ŋakiro a daadaŋ a ŋuna etiyat iŋes anakwap a Ŋiyudayan ka alo Yerusalem. Apotu nai Ŋiyudayan kibubukis iŋes lomusalaba, toara.
44010040	Nai abu Akuj kiteyaru iŋes kelunyarosi ŋirwa ŋiuni, kitatakanu iŋes eyari.
44010041	Nyitatakanuna iŋes lotuŋa daadaŋ, nai neni kosi make a ŋulu aris Akuj kikiseu aruwor ŋisuudae. Isua ikipotu emuja ka omata daŋ ka iŋes, kedau ayarun alokatwak.
44010042	Abu nai iŋes ikicikaki isua alimonokin Ŋakiro ŋuna Ajokak ka akiteyenun lotuŋa atemar erae iŋes ewuakin aruwor ekatubon a ŋulu eyarete ka ŋulu atwak.
44010043	Iteyenunito ŋikadwarak daadaŋ aŋuna keŋ atemar, ŋini daadaŋ enupi Yesu, isyoniyo ŋasecisya keŋ alokiro a Yesu.”
44010044	Ani eriŋa Petero irworo ŋakiro ŋun, min Etau ŋolo Asegan lotuŋa daadaŋ ŋulu apupete ŋakiro ŋun.
44010045	Toumokis ŋikanupak ŋulu arae Ŋiyudayan, ŋulu arukunete ka Petero, a ŋuna ainakinia Akuj Etau keŋ tari lotuŋa ŋulu pa arae Ŋiyudayan.
44010046	Anerae apupete ikes ŋituŋa ŋul irworosi ŋaŋajepa ŋuna agelegelya ka ipurosi Akuj. Tolimu Petero tema,
44010047	“Aryamut ŋituŋa lu Etau ŋolo Asegan ikwaŋina aryamunere iwon daŋ. Epedori nai idiotuŋanan akiretakin ikes anakibatisao a ŋakipi a?”
44010048	Aŋun, tolimu iŋes atemar kibatisae ikes alokiro a Yesu Kristo. Kiŋita nai ikes Petero akiboi ka ikes ŋirwa ŋidi.
44011001	Kiirasi Ŋikiyakia ka ŋikanupak ŋulu alo Yudaya daadaŋ atemar kecamut ŋituŋa ŋulu pa arae Ŋiyudayan daŋ ŋakiro ŋuna ka Akuj.
44011002	Aŋun, ani elosi Petero Yerusalem, kitepega iŋes Ŋiyudayan ŋulu eitanito kileŋerae ŋituŋa ŋulu nyerae Ŋiyudayan temasi,
44011003	“Kaanukiro ilosyo iyoŋ lotuŋa ŋulu nyileŋeritae, akimuj ka ikes?”
44011004	Nai kisyak Petero alimonokin ikes ŋakiro daadaŋ ereunit a ŋapeipei tema:
44011005	“Apeikoloŋit eriŋa ayoŋ elipi alotaun a ŋolo enyaritae Yoppa, abu oanyuwa atakanikinet. Eŋolik ibore ŋini ekoni anaŋga ŋina apolon, iyooliunitoe anakuj kwap alocileta a ŋuluomwon, bu towo alodiyete kaŋ.
44011006	Abu eŋolik kojokan, oanyuwa ŋityaŋ ŋulu ka ariet, ŋulu alyatok ka ŋikyeny.
44011007	Eira etoil ebala neni kaŋ, ‘Petero, tonyou, toar, tonyam!’
44011008	Nai otema ayoŋ, ‘Ekapolon, mam! Anerae nyenyama ayoŋ ŋinapei idiobore ŋini italeo kori ŋini nyeseg.’
44011009	Nai kirworik nabo etoil anakuj tema, ‘Ibore ŋini etesegu Akuj, nyitemokino iyoŋ ibala nyeseg.’
44011010	Kitiyakin ŋun ŋakitiyakinet ŋauni, ido kinyakarae nai ibore ŋin nakuj.
44011011	Apaki ŋinapei, todolunete ŋikilyok ŋiuni, ŋulu eyakuunitae neni kaŋ alo Kaisaria kai ŋina ayai ayoŋ.
44011012	Okolimok ayoŋ Etau ŋolo Asegan arukor ka ikes pa aŋayaŋayat. Orukosi daŋ ayoŋ ka ŋikaitotoi ŋulukanikapei lu, tolotoi kai a Kornelio.
44011013	Ikitatamik iŋes isua epite ŋolo keanyuwaritor iŋes emalaika ewuoi alokai keŋ ebala, ‘Kiyakiya ŋikilyok Yoppa, tonyaraut Simoni ŋolo erae Petero.
44011014	Ikilimokini iŋes iyoŋ ŋakiro ŋuna iunor iyoŋ kaapei ka ekal kon daadaŋ.’
44011015	Ani ageuni ayoŋ erwor, min Etau ŋolo Asegan neni kec, lopite ŋolo aminio neni yok anageunet.
44011016	Otamu nai ayoŋ ŋakiro ŋuna ke Ekapolon ŋina abaakar, ‘Abu Yoana kibatisa a ŋakipi, nai ikibatisao iyes a Etau a ŋolo Asegan.’
44011017	Ani nai keinakinit Akuj ikes ainakinet ŋina ikoni ŋina abu ikiinak iwon apaki ŋina anupere Ekapolon Yesu Kristo, karae nai ayoŋ ŋae ekatakini akiretakin Akuj?”
44011018	Ani iirarete ikes ŋun, tojoŋoto apega. Kipuro Akuj temasi, “Ainaki nai Akuj ŋulu nyerae Ŋiyudayan daŋ apaki ŋina ekiyata, toyara!”
44011019	Toloto ŋikanupak ŋulu aponi kielarae aŋuna ka akisicanio a ŋina atakanuni kelunyar atwanare a Stepano, todolo Poenikia, Kupuro ka Antiokio. Kitatama ikes Ŋakiro ŋuna Ajokak neni a Ŋiyudayan make.
44011020	Nai apotu ŋikanupak ŋice ŋulu arae ŋulu alo Kupuro ka Kurene toloto Antiokio, kirworo tari lotuŋa ŋulu pa arae Ŋiyudayan, tolimonokis ikes Ŋakiro ŋuna Ajokak ŋuna ke Ekapolon Yesu.
44011021	Ayai apedor ŋina ke Ekapolon neni kec, kibelekinos ka tonupa ŋituŋa ŋulu alalak Ekapolon.
44011022	Todolo ŋakiro nu natukot ŋina a ŋikanupak a Yesu alo Yerusalem, ido kiyakiya atukot Baranaba alosit Antiokio.
44011023	Ani edoluni iŋes ka iŋolikini epite ŋolo kebunio Akuj kiterereŋio ikes, tolakar iŋes. Kicikak ikes arubakin anupit Ekapolon a ŋitai kec a daadaŋ.
44011024	Arae Baranaba ekile ŋolo ajokan, ŋolo eleleba Etau ŋolo Asegan ka anupit. Kiyatakin nooi ŋituŋa, potu neni ke Ekapolon.
44011025	Tolot nai Baranaba Taso akiwarit Saulo.
44011026	Ani eryamuni, yau iŋes Antiokio. Yaasi ikes ekaru daadaŋ iryamiryameneneete ka ŋikanupak, kitatama daŋ ŋituŋa ŋulu alalak. Arae Antiokio esyakinere anyarare ŋikasyomak atemar Ŋikristo.
44011027	Alorwa a ŋul, aponeneete ŋikadwarak alo Yerusalem tari Antiokio.
44011028	Tonyou epei alokidiŋ kec ŋolo anyaritae Agabo, todwar ka apedor a ŋina ke Etau a ŋolo Asegan atemar ebuni eron ŋolo apolon nakwap daadaŋ. Abu nai eron ŋol bu apaki ŋina araakar Klauda ekepukan a Roma.
44011029	Totyakut ŋikasyomak a Yesu atemar itemokino ŋinituŋanan alokidiŋ kec tolemu alopite a ŋolo apedorya alemun idiobore ŋini kiŋarakinet ŋikanupak alo Yudaya.
44011030	Kitiyata ikes ŋun, kiyakiyasi Baranaba ka Saulo yaasi ŋisiliŋa, inakis ŋikatukok ŋulu ka atukot a Ŋikristo alo Yudeya.
44012001	Ŋirwa ŋulupei, togeu erwosit Erode akikam ŋice alokidiŋ ŋikanupak ecamit akisican ikes.
44012002	Abu iŋes toar Yakobo lokaato keŋ a Yoana ka atum.
44012003	Ani eanyuni iŋes atemar ajoikinito ŋakiro ŋun Ŋiyudayan, abu kikamu Petero daŋ. (Atakanunete ŋakiro nu apaki ŋina enumunumere ŋasuban ŋuna a ŋamugati a ŋuna emam ŋakinyalet kec.)
44012004	Ani kedau iŋes akikamun Petero, kijukak mabus, kipotok losigarya ŋulu atyakitae ŋatyaket ŋaomwon, ŋinatyaket ŋisigarya ŋiomwon. Acamit Erode aŋaun iŋes kelunyar Paska, ido kisitakinae alokiŋaren ŋituŋa.
44012005	Aŋun, aponi togoloe Petero alomabus, nai elipete Ŋikristo nooi Akuj aŋuna keŋ.
44012006	Nakwaare nyiwalara akoloŋit ŋina acamitor Erode akisitakin Petero alokiŋaren ŋituŋa, ajotoe Petero alokidiŋ ŋisigarya ŋiarei, toenitetei iŋes a ŋiriko a ŋiarei. Toyakas daŋ ŋisigarya ŋulu eteok lokekia a mabus.
44012007	Atipei, totakanu emalaika ŋolo ke Ekapolon, kinuaku akica ejera. Totap emalaika eseket a Petero, kiiŋiiŋak kitekienyu, tolimok tema, “Tonyou atipei!” Tolacakinos ŋiriko anakan keŋ atipei.
44012008	Tolimok nai emalaika iŋes tema, “Tonap ŋilowi ka ŋamuk.” Kitiya Petero ŋun. Tolimok emalaika iŋes tema, “Tonap ekoti kon, ikiwuapak ayoŋ.”
44012009	Kiwuapak nai Petero iŋes kiŋa mabus. Pa ayeni iŋes atemar ŋuna etiyae emalaika erae ŋuna a kire; atami iŋes atemar kori ete atakanikinet.
44012010	Ani kedepasi ikes ŋisigarya ŋulu eteok ŋulu tanyan ka ŋulu atupakinete, todolo lopuke ŋolo a ŋasuwa ŋolo ecorosiyarit Yerusalem. Toŋaar epuke bon, tolomasi ikes kiŋa. Tomekis ikes erukude ŋolo ke etaun epei, atipei toŋopiya nai emalaika.
44012011	Toyenu nai Petero ŋuna kepotu kitiyakinos neni keŋ tema, “Ayenu ayoŋ kire tokona atemar Ekapolon iyakuunit emalaika keŋ aiun ayoŋ anapedor a ŋina ke Erode ka anakiro a daadaŋ a ŋuna acamito Ŋiyudayan akitiya.”
44012012	Ani kileereto ŋakiro nu aneni keŋ, tolot kai a Maria a toto a Yoana a ŋolo arae Mariko, neni acunakina ŋituŋa ŋulu alalak ilipete.
44012013	Ani ikoŋikoŋokini Petero epuke ŋolo alokiŋa, bu aketiyan ŋina anyaritae Roda akisirwor ŋini ekoŋikoŋi.
44012014	Ani eyeni iŋes etoil a Petero, tolakari nooi nyeŋaa mono epuke, nai toem tolimok ŋituŋa atemar ewuoi Petero alokiŋa.
44012015	Tolimokis ŋituŋa iŋes temasi, “Ikibilerit iyoŋ!” Nai torubak iŋes ebala ebe erae kire. Toboŋokis ikes temasi, “Erae emalaika keŋ.”
44012016	Nai torubak Petero ikoŋikoŋi epuke. Ani eŋaarete ikes, kiŋolikis iŋes toumokis.
44012017	Kikia iŋes akan keŋ akisililiŋ ikes, ido kitatamik ikes epite ŋolo ayaunia Ekapolon iŋes alomabus. Tolimok iŋes ikes tema, “Tolimokisi nugu neni a Yakobo ka lokaitotoi.” Torotok nai iŋes, tolot iwace.
44012018	Ani iwalari, kiguryakinos nooi ŋisigarya aŋuna kepotu kitiyakinos neni a Petero.
44012019	Abu Erode tolimu atemar toripiripai nooi ŋakiro a Petero, nai nyeryamut ikes iŋes. Aŋun, abu kiŋitiŋit ŋisigarya ŋulu eteok mabus, ido tolimu atemar toarae ikes. Tolot nai Erode alo Yudaya tari Kaisaria, kiboi aina ŋirwa ŋidi.
44012020	Aŋoikinit Erode ŋituŋa ŋulu a Tiro ka Sidon. Potu nai ŋituŋa ŋul kaapei neni keŋ. Ani kedaut ikes akitacamun Blasto ŋolo arae eketiyan ke Erode, ŋolo ekinyomitae ŋakiro kec, kiŋita ikes Erode akisil ka ikes; anerae arae nakwap ŋina epukat Erode aryamununuya akwap kec akimuj.
44012021	Ani edoli akoloŋit ŋina aseunit Erode akiryamakinor ka ikes, tonap ŋikeelowi ŋulukipukaet, kiboikin lokicoloŋ ŋolo ka apolou, ido kirwor lotuŋa.
44012022	Tocelut ŋituŋa temasi, “Irworo iŋes erae akuj, meere ituŋanan!”
44012023	Apaki ŋinapei, kitedyakak emalaika ŋolo ke Ekapolon Erode toramakin kwap, anerae abu iŋes kimyek ŋituŋa itopoloorito iŋes erae akuj, pa etopoloorit iŋes Akuj ŋina a kire. Tonyama ŋikur iŋes, totwan.
44012024	Nai torubak akirot ŋina ka Akuj iyata ka tokeikin akwap.
44012025	Ani kedaut Baranaba ka Saulo etic kec ŋolo eyakitere ikes, toboŋut alo Yerusalem potu Antiokio, erukito ka Yoana ŋolo erae Mariko.
44013001	Ayakasi ŋikadwarak ka ŋiketatamak neni a Ŋikristo a ŋulu alo Antiokio. Araakasi ikes Baranaba ka Simeon ŋolo arae Niger (iŋes atemar ŋolokiryonon), Lukio ŋolo abunit alo Kurene, Manaen ŋolo kepolounete kaapei ka erwosit Erode ta Saulo.
44013002	Ani ilipete ikes neni ke Ekapolon ka kikanyete, tolimok Etau ŋolo Asegan ikes tema, “Kimyekisi Baranaba ka Saulo kitiyata etic ŋolo anyaritor ayoŋ ikes.”
44013003	Ani kedaut ikes akikany akimuj ka kilipete, kidokokis ŋakan kec neni a Baranaba ka Saulo, kiyakiyasi ikes.
44013004	Aŋun, kedau Etau ŋolo Asegan akiyak Baranaba ka Saulo, toloto ikes Seleukia; a nen, todoka ameeli toloto loculat ŋolo enyaritae Kupuro.
44013005	Ani edolete inaa, tolomasi lotaun ŋolo enyaritae Salamis, kiserata ikes ŋakiro ŋuna ka Akuj alosinagogae a Ŋiyudayan. Arukito ikes ka Yoana ŋolo arae Mariko, ŋolo eŋarakinit ikes.
44013006	Ani kedaut ikes atubor aloculat, todolo lotaun ŋolo enyaritae Papos. Toryamut ikes a nen ekekukujan ŋolo anyaritae Ba-Yesu, ŋolo arae Eyudayat, torae daŋ ekadwaran ŋolo alyokonon.
44013007	Arae iŋes ekone ke ekepukan a Papos a ŋolo anyaritae Serugo Paulo. Arae Serugo Paulo ekile ŋolo aoson. Tonyaraiya iŋes Baranaba ka Saulo neni ayai iŋes, anerae acamit akiirar ŋakiro ŋuna ka Akuj.
44013008	Nai abu ekekukujan Elimas (epite ŋol anyaritotor Ŋigirik Ba-Yesu ŋol), ŋolo acamit akitooliyor ekepukan ananupit ŋakiro ŋuna ka Akuj, kitepeg ikes.
44013009	Nai abu Saulo, ŋolo daŋ anyaritae Paulo ŋolo eleleba Etau ŋolo Asegan, kitek ekekukujan,
44013010	tolimu tema, “Iyoŋ lokoku a Satan! Iyoŋ emoit ŋolo ka akiyookino a daadaŋ! Ileleba iyoŋ ŋamodyanakineta ŋuna egelegelya ka aronis! Nyijoŋoenene mono iyoŋ akilocenen ŋakiro ŋuna ke Ekapolon ŋuna a kire, kituruwo alyokonu a?
44013011	Kiira! Ikisicani tokona Ekapolon iyoŋ. Imudukani iyoŋ ka nyiŋolikini akica ŋina ka akoloŋ mono.” Ŋolopeikiro, tonaŋakin Elimas ilwacikini ŋakonyen keŋ kiriokyata cuc, kisyak akitwap iwarit idiotuŋanan ŋini ikamuni akan keŋ, toriko.
44013012	Ani iŋolikini ekepukan ŋuna apotu kitiyakinos, tonup, anerae abu iŋes toumok nooi aŋuna ka akitatam a ŋina a ŋakiro a ŋuna ke Ekapolon.
44013013	Torotokis nai Paulo ka ŋirukitos keŋ ka ameeli alo Papos, potu lotaun Periga ŋolo anakwap a Pampilia, neni abunio Yoana Mariko toesikinia ikes toboŋo Yerusalem.
44013014	Torotokis nai ikes alo Periga, todolo lotaun Antiokio ŋolo anakwap a Pisidia. Ani akoloŋit ŋina a Sabato, toloto ikes losinagoga, kiboikinos.
44013015	Ani kesyomi ekitaabo ŋolo a Ŋikisila a Moses ka ŋakigireta ŋuna a ŋikadwarak, kiyakikis ŋikapolokinitok esinagoga ikes akirot ebasi, “Ŋikaitotoi, ani keyai iyes akirot ŋina isimukekini ŋituŋa, tolimutu.”
44013016	Aŋun, tonyou Paulo kikia akan keŋ akisililiŋ ikes, tolimok tema, “Ŋituŋa a Isirael ka iyes ŋulu ikerito Akuj, topupokisi!
44013017	Abu Akuj ŋina a ŋituŋa a lu a Ŋisirael toseu atapapaa yok, kipitu ikes apaki ŋina ayakatar Ijipit. Anapedor keŋ a ŋina apolon, abu yau ikes alo Ijipit.
44013018	Todaŋ iŋes ikes ŋikaru ŋatomoniomwon analoŋisat.
44013019	Abu iŋes kilou ŋakwapin ŋakanikaarei alo Kanaan, ido inak ŋituŋa keŋ akwap a ŋituŋa a ŋul, kituruwo ŋina kec.
44013020	Apotu nu daadaŋ yaasi ŋikaru ŋamiae ŋaomwon ka ŋatomonikan ameun apaki ŋina aponiata ikes alo Ijipit. “Ekaku a ŋun, abu Akuj inak ikes ŋikatubok akitodol apaki ŋina a Samuel ke ekadwaran.
44013021	Kiitana nai ikes erwosit, ido inak Akuj ikes Saulo lokoku a Kis, a ŋolo ka ateker a Benjamin, aruwor erwosit kec ŋikaru ŋatomoniomwon.
44013022	Ani kelema Akuj Saulo, kilunyok Daudi aruwor erwosit kec. Kiteyenu Akuj nu aŋuna a Daudi: ‘Aanyu ayoŋ atemar erae Daudi, lokoku a Yese ekile ŋolo elelyania etau kaŋ; itiyakini iŋes ŋuna daadaŋ acamit ayoŋ iŋes kitiya.’
44013023	Ayau Akuj aloletok a Daudi Ekaiunan ŋolo a Ŋisirael, ŋolo erae Yesu, ikwaŋina aris iŋes kiikinia.
44013024	Ani eriŋa Yesu nyebuno, aris Yoana kelimonoki ŋituŋa a Isirael daadaŋ atemar etemokino ikes tokiwa ŋasecisya kec, kibatisae.
44013025	Ani eapuuni Yoana akirikakin akitatam keŋ, tolimok ŋituŋa tema, ‘Itamete iyes atemar ŋae ayoŋ? Nyarae ayoŋ ŋolo idarito iyes. Emam, nai ekaku kaŋ, ebuni iŋes ŋolo nyapedori ayoŋ tari alacun ŋamuk keŋ.’
44013026	“Ŋikaitotoi, ŋiletok ka Aburaam ka iyes ŋuluce ŋulu ikerito Akuj. Erae neni yok eyakuun ŋakiro ŋuna ka aiuno a na!
44013027	Apotu ŋituŋa ŋulu a Yerusalem ka ŋikarikok kec nyeyena Yesu, kori nyiirasi ŋakiro ŋuna a ŋikadwarak ŋuna esyomeneneo a ŋinakoloŋit a Sabato. Tari kikote nen, apotu kisiyookis ŋun, toara iŋes.
44013028	Tari ŋina pa aryamuniata ikes ŋakiro ŋuna etemokino totubokinere iŋes atwanare, apotu ikes tolimokis Pilato atemar toarae iŋes.
44013029	Ani kedaut ikes akisiyookin ŋakiro daadaŋ ŋuna egiritae aŋuna keŋ, apotu tolemut akuwan keŋ alomusalaba, kiperikis nalyal.
44013030	Nai abu Akuj kiteyaru iŋes alokatwak
44013031	ka abu iŋes ŋirwa ŋulu alalak totakanu eyari neni a ŋulu arukunete ka iŋes alo Galileya tari Yerusalem, ŋulu tokona erae ŋisuudae keŋ alotuŋa.
44013032	Ikiinunit tokona isua iyes Ŋakiro ŋuna Ajokak,
44013033	atemar ŋakiro ŋuna eikinit Akuj atapapaa yok, esiyook tokona aneni yok a ŋulu ikirae ŋiletok kec aŋuna eteyarunia Yesu. Ikwaŋinapei igiritere tooma Eete ŋolo a ŋiarei ebe: ‘Irae iyoŋ Lokoku kaŋ; aruwor ayoŋ Papa kon nakoloŋit na.’
44013034	Elimorit Akuj anakiro a nu atemar eteyaruni iŋes Yesu alokatwak, nyebosi jik, ebe: ‘Akainakini ayoŋ iyoŋ ŋarereŋisyo ŋuna asegak, ŋuna a kire ŋuna eikinit ayoŋ Daudi.’
44013035	Elimunit Daudi daŋ alotooma Eete ece ebe: ‘Nyimyekini iyoŋ eketiyan kon ŋolo asegan ebosi.’
44013036	Nai kire abu Daudi totwan, kedau akitiya ŋuna acamit Akuj iŋes kitiya ananyamet keŋ, tonukae diyete atapapaa keŋ, ido tobos.
44013037	Nai ŋolo abu Akuj kiteyaru alokatwak, abu nyebos.
44013038	Aŋun ŋikaitotoi, itemokino iyes toyenut atemar alotooma Yesu, iserao neni kus ŋakiro ŋuna ka akisyon ŋasecisya.
44013039	Alotooma keŋ, ŋinituŋanan enupi, elacakinio anasecit a daadaŋ a ŋina pa apedorete Ŋikisila a Moses alacakin iŋes.
44013040	Tocoito nai nyetakanut neni kus ŋuna elimunito ŋikadwarak ebasi:
44013041	‘Kiirasi! Iyes ŋikajamuwanarak ŋakiro ŋuna ka Akuj! Toumonokisi, totwaka! Anerae alosi ayoŋ akitiyakin alorwa kus ibore ŋini nyinupete iyes jik tari daŋ kikilimok iyes idiotuŋanan!’ ”
44013042	Ani erotokinete Paulo ka Baranaba alosinagoga, kiŋitakis ŋituŋa ikes alimokin ikes nabo ŋakiro ŋun akoloŋit ŋina a Sabato ŋina atupasi ka ŋin.
44013043	Ani kielarosi ŋituŋa alosinagoga, totupakis Ŋiyudayan ŋulu alalak kaapei ka ŋulu acamunito anupit ŋina a Ŋiyudayan, Paulo ka Baranaba. Apotu lu kisirworo ikes ka kitogogoŋo ikes arubakin anajokis a ŋina ka Akuj.
44013044	Akoloŋit ŋina a Sabato ŋina atupakini, adikino ŋituŋa daadaŋ isunyunosi alotaun akiirar ŋakiro ŋuna ka Akuj.
44013045	Nai ani iŋolikinete Ŋiyudayan ŋasepico, min arakao nooi neni kec, kitepega erwor a Paulo ka kiyanya iŋes.
44013046	Kirworo nai Paulo ka Baranaba neni kec pa ekuryanito temasi, “Arae neni kus mono etemokino akirot ŋina ka Akuj tolimonokinae. Nai ikwapei iŋeryoto iyes ŋakiro nu ka itamete atemar nyemaikina iyes aryamun akiyar ŋina nyedaun, tokona elosyo isua lotuŋa ŋulu nyerae Ŋiyudayan.
44013047	Anerae ŋuna ikilimok Ekapolon isua akitiya ikes nu: ‘Eketuruwo ayoŋ iyes akica ŋina a ŋulu nyerae Ŋiyudayan, ikotere iyaunete iyes aiuno nakisaleta ŋuna ka akwap.’ ”
44013048	Ani iirarete ŋulu pa arae Ŋiyudayan alokidiŋ kec ŋakiro ŋun, tolakaros, kipuro Akuj aŋuna ka Akirot keŋ. Tonupa daadaŋ ŋulu aseunitae aryamun akiyar ŋina nyedaun.
44013049	Tokeikin ŋakiro ŋuna ke Ekapolon akwap ŋin daadaŋ.
44013050	Nai, apotu Ŋiyudayan kitutuko ŋaberu ŋuna apolok ŋuna ainakina neni ka Akuj ka ŋikarikok ŋulu ke etaun. Togeut ikes akisican Paulo ka Baranaba, kiritasi ikes anakwap kec.
44013051	Totwakis ŋikasyomak apuwa anakejen kec neni kec, kitoodiu nen atemar esecito ikes, ido toloto Ikonio.
44013052	Nai tari kikote nen daŋ, apotu ŋikasyomak ŋulu edoŋete Antiokio tolelyana, kilelebun Etau ŋolo Asegan neni kec.
44014001	Alo Ikonio, toloto Paulo ka Baranaba lopite ŋolopei sek, tooma esinagoga a Ŋiyudayan. Kirworo ikes a nen alopite a ŋolo abu kitunup Ŋiyudayan ŋulu alalak ka ŋulu pa arae Ŋiyudayan ŋakiro a Yesu.
44014002	Nai apotu Ŋiyudayan ŋulu awounito akinup kiguryakis ka kicocoa daŋ ŋituŋa ŋulu pa arae Ŋiyudayan akitoroniyar ŋikanupak.
44014003	Aŋun, kiboiyoto Ŋikiyakia a nen apaki ŋina aoyan, kirworos ŋakiro ŋuna ke Ekapolon pa ekuryanito. Abu Ekapolon kiteyenu ebe erae ŋuna a kire ŋakiro ŋuna erworosi ikes, aŋuna ainakinia ikes apedor ŋinakitiyaet ŋakujuwuanisya ka ŋaumonokineta.
44014004	Nai atyakatyaka ŋituŋa ŋulu ke etaun; ariito ŋice ka Ŋiyudayan, toriito ŋice ka Ŋikiyakia.
44014005	Totukut nai ŋulu pa arae Ŋiyudayan ka Ŋiyudayan kaapei ka ŋikarikok kec akibuŋa ka akicak Ŋikiyakia a ŋamoru.
44014006	Ani eyenunete Ŋikiyakia ŋakiro ŋun, tosiwa toloto Listra ka Derube, lotaunio ŋulu ka akwap a Likonia ka nakwapin ŋuna erikaunito.
44014007	Tolimonokis ikes Ŋakiro ŋuna Ajokak lotuŋa aina.
44014008	Ayai Listra ekile ŋolo aŋwalito ŋakejen; aŋwalit iŋes ŋinapei anakidounet ka pa arotonokini jik.
44014009	Apupi iŋes Paulo irworo. Kitek Paulo iŋes, ani keanyuwa atemar eyakar anupit akitaŋaleuno,
44014010	tolimu a etoil a ŋolo apolon tema, “Tonyou, towo kitenar!” Tokuraun ekile, torotok.
44014011	Ani iŋolikinete ŋasepico ŋakiro ŋuna abu Paulo kitiya, tocelut a Ŋalikoniae temasi, “Kepotu ŋakujo neni yok esibito ŋituŋa!”
44014012	Tomaikis ikes Baranaba ekiro ŋolo enyaritae Seus, tomaikis Paulo ekiro ŋolo enyaritae Eremes, anerae arae ekerworon ŋolo apolon.
44014013	Yau esacaradoti ŋolo ka akuj a ŋina anyaritae Seus a ŋina ayai akai keŋ kiŋaren etaun, ŋimoŋin ka ŋatur lokekia ŋulu ke etaun, anerae acamito iŋes ka ŋituŋa aarakin amuronot Lokiyakia.
44014014	Ani iirarete Baranaba ka Paulo ŋakiro ŋun, tociliciliyasi ŋilowi kec, toema tooma nasepico a ŋituŋa iworoete ebasi,
44014015	“A ŋikilyok, kaanukiro itiyaata iyes nu? Isua daŋ ikirae ŋituŋa ikwa iyes! Ikiyaunit isua Ŋakiro ŋuna Ajokak neni kus, ikotere kibelekinos anakujo a ŋuna koŋinae neni ka Akuj a ŋina eyari. Iŋes erae Akuj ŋina asubi kidiama ka akwap, anam ka ŋiboorei daadaŋ ŋulu eyakasi tooma kec.
44014016	Ananyameta a ŋuna amunyarosi, abu Akuj tocamak ŋakwapin akitiya ŋuna acamito.
44014017	Tari kikote nen, itoodiunit iŋes jwi jwi akiteyenunet ŋina ka ayakau keŋ aloboro a ŋulu ajokak, a ŋulu itiyae iŋes; ikiinunui iŋes akiru alokidiama ka ŋapakio ŋuna elemeneneere; ikisimuji iŋes iyes ka ikitalakanari iyes.”
44014018	Ani tari kirwor Ŋikiyakia ŋakiro ŋun, pa apatana ikes akiretakin ŋasepico aarakin ikes amuronot.
44014019	Nai aponito nen Ŋiyudayan alo Antiokio ka Ikonio, kicocoiyasi ikes ŋasepico, kitiriwo lowae kec; ido kimasamasata Paulo a ŋamoru, kiriyasi kiŋa etaun etamete atemar kori atwana.
44014020	Nai ani etukokinosi ŋikanupak neni keŋ, tonyou iŋes, toboŋo toloma lotaun. Akoloŋit ŋina atupakini, tonyout iŋes ka Baranaba, toloto Derube.
44014021	Tolimonokis Paulo ka Baranaba Ŋakiro ŋuna Ajokak alo Derube. Ani kedaut aryamun ŋikanupak ŋulu alalak, toboŋosi Antiokio, kitoro Listra ka Ikonio.
44014022	Kitogogoŋo ikes ŋikanupak, kisimukekis arubakin ananupit. Kitatama ikes ŋikanupak ebe, “Itemokino iwon etoro locan ŋulu alalak, eriŋa nyelomara Napukan ka Akuj.”
44014023	Toseut nai Paulo ka Baranaba ŋikatukok a ŋinatukot a Ŋikristo, ŋulu epolokinete ikes. Alotooma ŋakilipeta ka akikany akimuj, apotu Ŋikiyakia kicikakis ikes neni ke Ekapolon, a ŋolo anupito ikes.
44014024	Ani kiryam ikes akwap ŋina a Pisidia, potu neni anyaritae Pampilia.
44014025	A nen, tomora mono Ŋakiro ŋuna Ajokak alotaun a ŋolo anyaritae Periga, toloto nai ŋolo anyaritae Atalia.
44014026	A nen, todoka ikes ameeli, toboŋosi Antiokio, etaun ŋolo ayai Siria, neni ecikakinitae ikes anajokis a ŋina ka Akuj aŋuna ke etic a ŋolo tokona adaut ikes akirikakin.
44014027	Ani edolunete ikes Antiokio, tocunakis ŋikanupak, tolimokis ikes ŋakiro daadaŋ ŋuna abu Akuj kitiya aneni kec ka epite ŋolo abunio Akuj toŋaarya erot ŋolo enupyata ŋituŋa ŋulu nyerae Ŋiyudayan.
44014028	Kiboiyoto ikes apaki ŋina aoyan a nen erukito ka ŋikasyomak.
44015001	Apotu ŋikilyok ŋice potu alo Yudaya tari Antiokio togeut akitatam ŋikanupak temasi, “Nyipedorete iyes aryamun aiuno, mati kikileŋeri ikwaŋina ecamakinitotor Ŋikisila a Moses.”
44015002	Apotu ŋakiro nu inakis Paulo ka Baranaba ebura ka apeganakin ka ikes. Toseunae nai Paulo ka Baranaba ta ŋikanupak ŋice alosit Yerusalem aanyun Ŋikiyakia kaapei ka ŋikatukok a Ŋikristo aŋuna a ŋakiro a ŋun.
44015003	Aŋun, kiyaki atukot a Ŋikristo ikes. Ani etubete ikes neni anyaritae Poenikia ka Samaria, kitatamikis ikes ŋituŋa ŋul epite ŋolo anupyata ŋituŋa ŋulu nyerae Ŋiyudayan Akuj. Kitelelyana ŋakiro ŋun ŋikanupak daadaŋ.
44015004	Ani edolunete ikes Yerusalem, kijau atukot ŋina a Ŋikristo ka Ŋikiyakia ta ŋikatukok ikes. Tolimokis Paulo ka Baranaba ikes ŋakiro daadaŋ ŋuna abu Akuj kitiya aneni kec.
44015005	Nai temasi ŋikanupak ŋice ŋulu ka atukot a ŋina a Ŋiparisayon, “Itemokino ŋikanupak ŋulu nyerae Ŋiyudayan kileŋerae ka kitatamae kiwuapa Ŋikisila a Moses.”
44015006	Totukokin nai Ŋikiyakia ka ŋikatukok aripirip ŋakiro ŋun.
44015007	Ani kepeganakinosi ikes apaki ŋina aoyan, tonyou Petero tema, “Ŋikaitotoi kaŋ, iyenete iyes atemar abu koloŋ Akuj okoseu ayoŋ alokidiŋ kus alimonokin Ŋakiro ŋuna Ajokak lotuŋa ŋulu nyerae Ŋiyudayan, ikotere iirarete, tonupa.
44015008	Abu Akuj ŋina eyeni ŋitai a ŋituŋa kiteyenu atemar ecamunit iŋes ŋulu nyerae Ŋiyudayan aŋuna ainakinia ikes Etau ŋolo Asegan, ikwaŋinapei ikiinakinia iwon.
44015009	Abu nyiwuak atyaketait kidiŋ yok ka ikes, nai abu kitesegu ŋitai kec anakisyon ŋasecisya, anerae apotu tonupa.
44015010	Aŋun, kaanukiro nai ikatakinitotor iyes akitoŋo Akuj alotooma akisiwuok ŋikanupak ŋigogoso ŋulu pa apedorito atapapaa yok kori iwon daŋ akiwuok.
44015011	Nyepedor! Ikinupit iwon atemar ikiiun iwon aŋuna ka ajokis a ŋina ke Ekapolon Yesu, ikwa ikes daŋ.”
44015012	Kililiŋa ŋituŋa ŋulu ka atukot daadaŋ, topupokis daŋ Baranaba ka Paulo elimonorete ŋuna a ŋaumonokineta ka ŋakujuwuanisya daadaŋ ŋuna kitiyat Akuj aneni kec alokidiŋ ŋituŋa ŋulu pa arae Ŋiyudayan.
44015013	Ani kedaut ikes erwor, kirworik Yakobo tema, “Ŋikaitotoi, topupokinae ayoŋ!
44015014	Adau Simoni Petero alimun epite ŋolo esyaunia Akuj alemun ateker keŋ alotooma ŋituŋa ŋulu nyerae Ŋiyudayan, kituruwo ŋulu keŋ.
44015015	Ecamuna ŋakiro nu ka ŋuna a ŋikadwarak ŋuna igiritae ikona: ebala Akuj,
44015016	‘Ekaku a nu aboŋuni ayoŋ, ka etonyouni akai a Daudi ŋina aŋopiya. Etonyouni ayoŋ ŋakinyasunet keŋ, ka etowuoi iŋes.
44015017	Tosodo ŋituŋa ŋuluce – ŋituŋa daadaŋ ŋulu nyerae Ŋiyudayan – ŋulu anyarau ayoŋ aruwor ŋulu kaŋ, ekewara ayoŋ.
44015018	Ayoŋ Ekapolon, ŋolo aberakin koloŋ sek akiteyenun ŋakiro nu ŋuna etiyakini.’
44015019	Aŋun, atami ayoŋ atemar nyitemokino iwon akicanit ŋituŋa ŋulu nyerae Ŋiyudayan ŋulu ebelekinosi neni ka Akuj.
44015020	Nai itemokino akigirakin ikes abaruwa, ikotere toesikis akinyam ŋamuja ŋuna nyitesegunitae, anerae einakinitae sek nakujo; toesikis daŋ amalao ka nyenyamete ediotyaŋ ŋolo emyeditae kori ŋaokot.
44015021	Anerae elimonokinio Ŋikisila a Moses lotaunio daadaŋ ŋinapei koloŋ ka esyomeneneo alosinagogae a ŋinakoloŋit a Sabato.”
44015022	Tosodo nai Ŋikiyakia ka ŋikatukok kaapei ka ŋikanupak daadaŋ totyakut atemar, kejoikinit toseunae ŋikilyok ŋidi alokidiŋ kec, ido kiyakiyarae Antiokio kaapei ka Paulo ta Baranaba. Toseut ikes Silas ka Yuda ŋolo anyaritae Barasaba, ŋikilyok ŋulu akerer nooi alokanupak.
44015023	Inakinae ikes akiya abaruwa ŋina abala ne: “Isua Ŋikiyakia ka ŋikatukok ŋulu ikirae ŋikaitotoi kus, ikimalat iyes ŋikanupak daadaŋ ŋulu nyirae Ŋiyudayan ŋulu iyakasi Antiokio, Siria ka Cilicia.
44015024	“Eirar isua atemar kepotu ŋituŋa ŋice ŋulu anatukot kosi potu inaa akican ka akisigurya ŋatameta kus aŋuna kirworito ikes; nai pa alimokinitae isua ikes akitiya ŋun.
44015025	Aŋun, aponi isua totukokinetei ka tocamunetei aseun ŋituŋa ŋidi kiyakuunae neni kus. Erukunete ikes ka ŋikonei kosi ŋuluminan, Baranaba ka Paulo,
44015026	ŋulu ajal akiyar kec aŋuna ke Ekapolon yok Yesu Kristo.
44015027	Ikiyaku nai isua neni kus Yuda ka Silas, ŋulu ikilimokinete iyes alorwor kec a ŋilopeyek ŋakiro ŋunapei ikigirit isua.
44015028	Acamu Etau ŋolo Asegan kaapei ka isua atemar nyikiinakin iyes ŋatyokisyo ŋace adepar Ŋikisila lu, ŋulu iitana:
44015029	itemokino iyes toesikis akinyam ŋamuja ŋuna einakinitae nakujo, ŋaokot, ediotyaŋ ŋolo emyeditae ka akitiya amalao. Ani kicoikis iyes ŋun, itiyaete ejok. Ikianyun.”
44015030	Aŋun, kiyakiyarae ikes etiŋito abaruwa ŋin, toloto Antiokio. Kedaut acunakin ŋikanupak, inakis abaruwa neni kec.
44015031	Ani kesyoma ŋituŋa abaruwa, tolakaros aŋuna a ŋakiro a ŋuna esimukekinak.
44015032	Apotu Yuda ka Silas ikwapei araakatar ŋikadwarak, kisimukekis ŋikanupak a ŋakiro a ŋuna alalak, kitogogoŋo ikes.
44015033	Ani kiboiyoto ikes a nen ŋirwa ŋidi, kitoloto ŋikanupak ikes ke ekisil, toboŋosi neni a ŋulu eyakuunito ikes. [
44015034	Nai totyaku Silas akidoŋ nen.]
44015035	Kiboiyoto Paulo ka Baranaba alo Antiokio, itatamete ka elimonokinete ŋakiro ŋuna ke Ekapolon, kaapei ka ŋice daŋ ŋulu alalak.
44015036	Kelunyar ŋirwa ŋidi, tolimok Paulo Baranaba tema, “Bua oboŋosi eŋoliasi ŋikanupak, ŋikaitotoi yok alotaunio a daadaŋ a ŋulu eseratere iwon ŋakiro ŋuna ke Ekapolon, oanyutu epite ŋolo eyakatar ikes.”
44015037	Acamit Baranaba atemar torukosi ikes ka Yoana Mariko.
44015038	Nai atami Paulo atemar pa etemokino ikes arukor ka ituŋanan ŋini abu toboŋo toesik ikes alo Pampilia, ŋini abu nyerukosi ka ikes lotic.
44015039	Tolomu ebura ŋolo amwanan, totyakas ikes. Ya Baranaba Mariko, toloto ka ameeli tari loculat Kupuro;
44015040	nai toseu Paulo Silas, ido toloto, kedaut ŋikanupak akicikakin ikes anajokis a ŋina ke Ekapolon.
44015041	Kirimo iŋes Siria ka Cilicia, kitogogoŋ ŋatukon ŋuna a ŋikanupak.
44016001	Todol Paulo tari Derube ka Listra. Ayai nen Ekristoit ŋolo anyaritae Timoteo, ŋolo arae toto keŋ Ayudayat ŋina anupit Yesu, nai arae papa keŋ Egirik.
44016002	Etojokito ŋikanupak daadaŋ ŋulu alo Listra ka Ikonio Timoteo.
44016003	Acamit Paulo arukor ka iŋes; abu iŋes ya Timoteo kileŋer aŋuna a Ŋiyudayan a ŋulu ayakasi nakwapin ŋun, anerae ayenete ikes daadaŋ atemar arae papa a Timoteo Egirik.
44016004	Ani irimorete ikes lotaunio, tolimonokis ikes ŋikanupak akiwuap ŋakiro ŋuna apotu Ŋikiyakia ka ŋikatukok totubut alo Yerusalem.
44016005	Aŋun, kitogogoŋoi ŋatukon a ŋikanupak ananupit ka kiyatas ŋikanupak a ŋinakoloŋit.
44016006	Kirimosi ikes nakwapin ŋuna a Pirigia ka Galatia, kedau Etau ŋolo Asegan awoun ikes akisera ŋakiro ŋuna ka Akuj alo Asia.
44016007	Ani edolete ikes lokukoru ŋolo a Misia, kikatakis ikes alosit nakwap ŋina anyaritae Bisinia; nai nyecamak ikes Etau ŋolo a Yesu.
44016008	Aŋun, kitoro ikes Misia, totiyaaros Toroas.
44016009	Akoloŋit ŋin nakwaare, bu atakanikinet neni a Paulo: awoi ekile ŋolo alo Makedonia edyekit iŋes ebala, “Bua Makedonia, ikiŋarak isua!”
44016010	Ani keanyuwa Paulo atakanikinet ŋin, kiitanae isua atipei alosit Makedonia, anerae ikipotu oyenutu atemar kikinyar Akuj isua alimonokin Ŋakiro ŋuna Ajokak neni kec.
44016011	Todokae isua ameeli alo Toroas tocorotae tari Samosirake, akoloŋit ŋina atupakini todoloi Neapolis.
44016012	Torotokinoe a nen a ŋakejen tolotoi Pilipi, etaun ŋolo apolon anakwap a Makedonia ŋolo eboiyoto Ŋiromanin. Kiriyae isua ŋirwa ŋidi alotaun a ŋol.
44016013	Ani edoli akoloŋit ŋina a Sabato, tolotoi isua kiŋa etaun diyete aŋolol, neni atamakinitae isua atemar kori etukonokin Ŋiyudayan akilip. Kiboikinetei isua, kirworoe neni a ŋaberu a ŋuna atukokina nen.
44016014	Apei alokidiŋ ŋuna ikipupete isua, arae aberu ŋina anyaritae Lidia ŋina alotaun a ŋolo a Tyatira, ŋina agyelanari ŋilowi ŋulu kipura areŋak. Arae iŋes aberu ŋina ainakina neni ka Akuj. Abu Ekapolon toŋaa etau keŋ akiirar tocamu ŋakiro ŋuna erworo Paulo.
44016015	Ani kibatisae iŋes kaapei ka ŋituŋa ŋulu ke ekal keŋ, itodyek isua tema, “Ani kire kitamete iyes atemar arae ayoŋ akanupan ŋina ke Ekapolon, potu kiboiyoto alokai kaŋ.” Abu iŋes ikitacamu isua alosit ka iŋes.
44016016	Apeikoloŋit elosyo isua neni elipeneneere, kiryamunetei ka apese ŋina arae apito, ŋina ayakar ekipye ŋolo ainakinit iŋes akidwar ŋakiro ŋuna eponito alokiŋaren. Aryamianakini iŋes ŋikapolok keŋ ŋisiliŋa ŋulu alalak anakidwar keŋ.
44016017	Kiwuapu iŋes Paulo ka isua ecela ebala, “Erae ŋikilyok lu ŋiketiyak ŋulu ka Akuj a ŋina alokidiama nooi! Iseraete ikes epite ŋolo ipedoryata iyes aiuno!”
44016018	Kitiya iŋes nu ŋirwa ŋulu alalak, akitodol ŋina aŋoya Paulo, ido toboboŋ tolimok ekipye tema, “Akalimokini ayoŋ iyoŋ alokiro a Yesu Kristo atemar tolomu aneni keŋ!” Tolomu ekipye aneni keŋ esaa ŋolopei ŋol.
44016019	Nai ani eyenunete ŋikapolok keŋ atemar adaun epite ŋolo sek aryamununiata ikes ŋisiliŋa, aŋuna eritarere ekipye, kikamut ikes Paulo ka Silas, torikosi ikes lokepukak ŋulu ayakasi neni iikiikere.
44016020	Ani kedaut ikes ayaun ikes lokatubok, temasi, “Erae ŋikilyok lu Ŋiyudayan, isiguryaete ikes etaun yok.
44016021	Itatamete ikes ŋitalyo ŋulu italeo iwon Ŋiromanin akiwuap ka akitiya.”
44016022	Toloma asepic a ŋituŋa daŋ nakiro ŋuna esitakinitere ikes. Tociliciliyasi ŋikatubok ŋilowi a Paulo ka Silas, tolimokis ŋituŋa akibuŋa ikes a ŋadase.
44016023	Ani kibuŋae ikes nooi, kiwuakinae mabus, kicikakinae ekapolokiniton mabus akiyok ikes ejok.
44016024	Ani iirari ekapolokiniton mabus ŋuna ecikakinio iŋes, togolok ikes nagule ŋina alotooma nooi, toen ŋakejen kec nakito ŋuna apotyok.
44016025	Ani eapikini kidiŋ akuwar, elipete Paulo ka Silas toeos ŋieosyo neni ka Akuj, topupete ŋimabus ŋuluce ikes.
44016026	Ŋinapeipaki, tomaranik akwap nooi, kiukok ejera ameun alokwap. Atipei toŋaaros ŋikekya daadaŋ, tolacaros ŋiriko aneni a ŋimabus a daadaŋ.
44016027	Ani ekyenyuni ekapolokiniton mabus, kiŋolik ŋikekya ŋulu ke ejera daadaŋ eŋaara, totamak atemar keema ŋimabus; aŋun tolemu atum keŋ ecamit akicumakin bon.
44016028	Nai kiworou Paulo ke etoil a ŋolo apolon tema, “Nyiwan akonikuwan! Ikiya isua daadaŋ ne!”
44016029	Tonyarau ekapolokiniton mabus ituŋanan ayaun etaa, kipumar tooma, toramakin kiŋaren Paulo ka Silas emarani.
44016030	Ya nai iŋes ikes kiŋa, kiŋit ikes tema, “Ŋikapolok, nyo itemokino ayoŋ etiya, ikotere oiun?”
44016031	Temasi ikes, “Tonup Ekapolon Yesu, ido toiun kaapei ka ekonikal.”
44016032	Tolimonokis nai ikes ŋakiro ŋuna ka Akuj neni keŋ ka lotuŋa ŋulu alokai keŋ.
44016033	Ya iŋes ikes nakwaare esaa ŋolopei ŋol, kilot ŋajemei kec. Aponi kibatisae iŋes atipei kaapei ka ekal keŋ.
44016034	Ya iŋes Paulo ka Silas kai keŋ, inak ikes akimuj. Tolakaros iŋes ka ŋituŋa keŋ, aŋuna aponiata ikes tonupa Akuj.
44016035	Ani iwalari akwap, kiyakuut ŋikatubok ŋipoliso atemar, “Kimyekisi ŋikilyok ŋul toloto.”
44016036	Tosodi ekapolokiniton mabus tolimok Paulo ŋakiro ŋun tema, “Eyakuut ŋikatubok akirot atemar ikilacakin iyes. Tonyoutu nai, toloto a ekisil.”
44016037	Nai tolimok Paulo ikes tema, “Aponi ikibuŋae isua alokiŋaren ŋituŋa pa ikitubokinitae – isua ŋituŋa ŋulu a Roma! Apotu ikes ikiwuakis isua mabus. Ecamito nai tokona ikes alacakin isua pa eyenete ŋituŋa a? Nyepedor jik! Itemokino potu ikes pei ŋilopeyek ikilacakis isua.”
44016038	Yaasi ŋipoliso ŋakiro ŋun lokatubok. Ani iirarete ikes atemar arae Paulo ka Silas ŋituŋa a Roma, tobul ikes.
44016039	A ŋun, potu ikes adyekit Paulo ka Silas akisyon ikes. Toŋaut nai ikes alomabus, kiŋitakis ikes alosit alotaun.
44016040	Tolomut Paulo ka Silas alomabus, toloto neni a Lidia. Kiryamun ikes aina ka ŋikanupak, tolimokis ikes ŋakiro ŋuna kisimukekinet, torotokis nai alotaun.
44017001	Toloto ikes, kitoro lotaunio ŋulu ka Ampipoli ka Apolonia tari Tesalonika neni ayai esinagoga ŋolo a Ŋiyudayan.
44017002	Ikwaŋina araakar epite a Paulo, abu tolosene losinagoga. Kiyana iŋes ka ŋituŋa a nen ŋirwa ŋuluuni ŋulu arae ŋulu a Sabato, tolimonokini ikes ŋakiro ŋuna igiritae Nakigireta.
44017003	Kisileerek ka kitoodik ikes atemar etemokino Kristo toryamu ŋican ka toyaru alokatwak. Tolimu Paulo tema, “Yesu lo, ŋolo eserae ayoŋ neni kus, iŋes erae Kristo.”
44017004	Tonupa ŋice alokidiŋ kec, toriwo neni a Paulo ka Silas. Tonupa daŋ Ŋigirik ŋulu alalak ŋulu ainakina neni ka Akuj, kaapei ka ŋaberu ŋuna alalak ŋuna apolok alotaun.
44017005	Nai min arakao neni a Ŋiyudayan, kiriraut ŋikerimitok emaket ŋice, toyeut aruruma. Kisiguryakis ikes etaun daadaŋ, tolomasi ka agogoŋu lore a Yason, iwarito Paulo ka Silas ayaun ikes kiŋa lotuŋa.
44017006	Nai ani eryamunete ikes emamukasi, kiriut Yason kaapei ka ŋikanupak ŋice lokapolok ŋulu ke etaun, tocelas ebasi, “Etolomut ŋikilyok lu ŋakiro ŋuna aronok nakwap daadaŋ! Tokona apotu ikes lotaun yok
44017007	ka ejau Yason ikes kai keŋ. Eŋerito ikes daadaŋ ŋikisila ŋulu ke ekepukan a Roma, aŋuna ebaakatar ebe eyai erwosit ece ŋolo enyaritae Yesu.”
44017008	Ani iirarete ŋituŋa ka ŋikapolok ŋulu ke etaun ŋakiro ŋun, kiidakinos nooi.
44017009	Kitelemut ŋikapolok Yason ka ŋuluce daŋ ŋisiliŋa ŋulu acamakinere ikes akiboi alokiŋa ejera. Tolacakis nai ikes toloto.
44017010	Ŋinapei ani ewari akwap, tolimokis ŋikanupak Paulo ka Silas atemar toloto Berea. Ani edolete ikes inaa, toloto losinagoga a Ŋiyudayan.
44017011	Apupete ŋituŋa a nen ŋakiro akilo ŋulu alo Tesalonika, anerae apotu kijaut ŋakiro ŋuna ka Akuj ecamito nooi, tosyomete a ŋinakoloŋit ŋakiro ŋuna igiritae Nakigireta, ecamito aripun erae kerae kire ŋakiro ŋuna erworo Paulo.
44017012	Aŋun, tonupa ikes ŋulu alalak; tonupa daŋ Ŋigirik ŋulu alalak, ŋaberu ŋuna ajakaanak, kaapei ka ŋikilyok.
44017013	Nai ani iirarete Ŋiyudayan ŋulu alo Tesalonika atemar iserae Paulo ŋakiro ŋuna ka Akuj tari alo Berea, potu ikes neni daŋ, togeut akitutuk ŋituŋa, kisiguryakis.
44017014	Kitenakis ŋikanupak Paulo atipei, tolot ananam; nai kidoŋo Silas ka Timoteo Berea.
44017015	Apotu ŋikilyok ŋulu etenarete Paulo kitodolo iŋes Asen. Toboŋosi nai ikes Berea, kedau Paulo akicik ikes atemar okoryamut iŋes Silas ka Timoteo atipei alotooma apaki ŋina euruwuana.
44017016	Ani eriŋa Paulo idarit Silas ka Timoteo alo Asen, toronik iŋes nooi epite ŋolo alalaata ŋakujo alotaun a ŋol.
44017017	Aŋun, kirworo iŋes alosinagoga ka Ŋiyudayan kaapei ka ŋuluce ŋulu ainakina neni ka Akuj; kimocoete jwi jwi alomaket ka ŋulu arae ŋikalotok.
44017018	Kimocoto daŋ iŋes ka ŋikaosok ŋulu anyaritae Ŋipikuriyae ka Ŋisitoikae. Temasi ŋice, “Inyoni ecamit ekile ŋolo irworo car lo alimun?” Temasi ŋice, “Esibit elimonokini iŋes ŋakiro ŋuna a ŋakujo a ŋuna egelaaka.” Alimunete ikes ŋun, anerae alimonokini Paulo ŋakiro ŋuna a Yesu ka ŋuna ka ayarun alokatwak.
44017019	Aŋun, tonyaraiyasi ikes iŋes yaasi loikiiko ŋolo ke etaun, ŋolo anyaritae Areopago, tolimokis iŋes temasi, “Ikicamit isua akiirar akitatam ŋina kitete na, ŋina itatami iyoŋ.
44017020	Anerae epupyo isua ŋakiro ŋace ŋuna egelaaka; aŋun, ikicamit isua ayenun apolou kec.”
44017021	(Aminasi ŋituŋa ŋulu ka Asen ka ŋulu gelae ŋulu aya nen aayenen ŋapakio daadaŋ irworosi ŋakiro ŋuna alunyarosi ka akiiranar ŋuna kitet.)
44017022	Towo Paulo alokiŋaren eikiiko ŋolo ka Areopago, kirworik tema, “Ŋituŋa ŋulu ka Asen, ayenu ayoŋ atemar iraakasi iyes ŋituŋa ŋulu iyaito ibore daadaŋ alowae a ŋolo ke edin.
44017023	Apaki ŋina erimoritor ayoŋ etaun kus ka eŋolianak neni ilipyananaata iyes, abu oanyua neni imurotor iyes neni egiritae neni ebala, ‘Neni ka akuj a ŋina nyeyenio.’ Akuj ŋin nai, ŋina ilipete iyes neni keŋ nyiyenete, iŋes tokona eserae ayoŋ ŋakiro keŋ.
44017024	Akuj na ŋina asubuni akwap ka ibore daadaŋ ŋini eyai tooma keŋ, ŋina erae Ekapolon ŋolo anakuj ka akwap; nyiboi iŋes anakais a ŋuna edukito ŋituŋa akilipya ŋakujo.
44017025	Nabo daŋ nyiitanit iŋes akiŋarakinet a ŋituŋa esibit icana iŋes idiobore, torae bo iŋes einanakini akiyar ka ekieŋanu ta ŋiboro daadaŋ neni kec.
44017026	Abu Akuj tosub ŋibukui a ŋituŋa daadaŋ alokile ke epei, kisiboik ikes nakwap daadaŋ, kedau atubun apaki ŋina eyaryata ka neni iboikinosi.
44017027	Etiyae Akuj ŋun, ikotere kiwara ŋituŋa iŋes, toraraput, ido toryamut iŋes. Tari kikote nen daŋ, nyelwana iŋes aneni yok a daadaŋ.
44017028	Anerae ebookoi ebe: ‘Ikiyari, ikilosi ka ikiya iwon aŋuna ka Akuj.’ Ikwaŋinapei ebaakatar ŋikegirak kus ŋice ebe, ‘Ikirae iwon kire ŋiletok keŋ.’
44017029	Ikwaŋinapei ikiraakar iwon ŋiletok ŋulu ka Akuj, nyitemokino iwon ikitami atemar ikwaan eyakae keŋ ka etorube ŋolo eyeunitae ke egolid kori ke esilipa kori ka amoru – etorube ŋolo eyeuni ituŋanan ka aosou keŋ.
44017030	Akitodol apaki na, abu Akuj nyimaraki ŋapakio ŋuna pa ayeniata ŋituŋa iŋes, nai tokona ecikak ŋituŋa anakwapin a daadaŋ akibelekin neni keŋ.
44017031	Anerae atubu Akuj akoloŋit ŋina etubokinia ŋituŋa daadaŋ anakwap anakiyookino ka erae ituŋanan ŋini aseu iŋes itiyakini ŋun. Etoodiu iŋes ŋun lotuŋa daadaŋ anakiteyarun ituŋanan ŋin alokatwak!”
44017032	Ani iirarete ikes ŋuna ka ayarun alokatwak, tojamuwasi ŋice iŋes; nai temasi ŋice ebe, “Ikicamit isua akiirar iyoŋ irworo ŋakiro ŋun nabo.”
44017033	Aŋun, tolot Paulo aloikiiko.
44017034	Nai apotu ŋikilyok ŋice toriwo ka iŋes, tonupa: alokidiŋ ŋul, ayai Dionisio ŋolo ka atukot a ŋina ka Areopago ka aberu ŋina anyaritae Damaris ta ŋice daŋ.
44018001	Ekaku a ŋun, torotok Paulo alo Asen, tolot lotaun ŋolo anyaritae Korinto.
44018002	Toryamu iŋes aina Eyudayat ŋolo anyaritae Akwila, ŋolo auritae alo Ponitio. Keriŋa Akwila eboŋuni alo Italia, torukito ka aberu keŋ Prisila, anerae kebu Klauda ekepukan a Roma tolimu atemar torotokis Ŋiyudayan daadaŋ alo Roma. Tolot Paulo aanyun ikes,
44018003	toruko ka ikes, kitiyata kaapei, anerae arae iŋes daŋ ekadonyon ŋiemae ikwapei ikes.
44018004	Kimocoenenee Paulo alosinagoga a ŋinakoloŋit a Sabato, iwarit akitunup Ŋiyudayan ka Ŋigirik ŋakiro ŋun.
44018005	Ani epote Silas ka Timoteo alo Makedonia, totum Paulo aayenen akeepaki daadaŋ elimonokini ka iteyenunui Ŋiyudayan atemar Yesu iŋes erae Kristo.
44018006	Nai ani itepegete ikes iŋes ka kirworotor iŋes neni aronon, kilakilakaa iŋes ŋilowi keŋ tema, “Ani tokona kikitubok Akuj iyes, erae ŋun ŋuna kus! Emam ŋuna akatapito ayoŋ. Ameun tokona alosi ayoŋ lotuŋa ŋulu nyerae Ŋiyudayan.”
44018007	Torotok iŋes alosinagoga tolot, akiboi kai a Tito Yusito. Arae Tito ekile ŋolo ainakina neni ka Akuj ka pa arae Eyudayat. Aapi akai keŋ alosinagoga.
44018008	Tonupa nai ekapolokiniton esinagoga ŋolo arae ekiro keŋ Kirispo ka ekal keŋ daadaŋ Ekapolon Yesu. Ani iirarete ŋituŋa ŋulu alalak ŋulu alo Korinto ŋakiro ŋun, tonupa, kibatisae.
44018009	Akoloŋit apei nakwaare, bu atakanikinet neni a Paulo, kisirworik Ekapolon iŋes tema, “Nyikuryaniar, nai torubak ilimonokini ka nyiesik jik,
44018010	anerae ikirukit ayoŋ ka iyoŋ. Emam ituŋanan epedori akiwan iyoŋ, anerae ŋituŋa ŋulu alalak alotaun a lo, erae ŋulu kaŋ.”
44018011	Aŋun, kiboi Paulo a nen todol ekaru epei ka ŋilapyo ŋikanikapei itatami ŋakiro ŋuna ka Akuj lotuŋa.
44018012	Ani ituruworyo Galio ekawuoikiniton ekepukan a Roma anakwap a ŋina ka Akaia, tocunakinos Ŋiyudayan iwapei, kikamut Paulo yaasi loikiiko.
44018013	Temasi ikes ebe, “Ikatakinit ekile lo akitacamun ŋituŋa akilip Akuj alopite a ŋolo nyecamito Ŋikisila a Moses!”
44018014	Ani edikino Paulo irworikini, tolimok Galio Ŋiyudayan tema, “Kerae torae ŋakiro nu ŋuna aronok kori ŋuna ka aseconu a ŋina apolon, keya ŋakiro ŋuna apedorya ayoŋ apupokin iyes Ŋiyudayan.
44018015	Nai ikwaŋinapei eraakar ebura lo ŋolo a ŋakiro ka ŋirorwa ka ŋikisila kus a ŋilopeyek, itemokino iyes ŋilopeyek tosubakis ŋakiro kus. Nyaruwor ayoŋ ekatubon ŋolo a ŋakiro a ŋuna ikote nu!”
44018016	Kirita iŋes ikes kiŋa aneni eikiikere.
44018017	Kikamut ikes daadaŋ Sostene ekapolokiniton esinagoga, kibuŋata iŋes alokiŋaren eikiiko. Nai nyemitak Galio ŋun tari iwadio.
44018018	Kiboiyoto Paulo ka ŋikanupak alo Korinto ŋirwa ŋulu alalak. Ani ekaku, totyakas ka ikes, torukosi iŋes ka Prisila ta Akwila, todoka ameeli, toloto Siria. Ani eriŋa Paulo nyeloto alo Kenikerea, totub ŋitim keŋ aŋuna ka akikoŋ a ŋina abu iŋes kikoŋ neni ka Akuj.
44018019	Todolo ikes Epeso, tolot Paulo bon losinagoga akiyan ka Ŋiyudayan.
44018020	Kiŋitakis ikes iŋes akiboi ekaoyan ka ikes, nai abu nyecamu.
44018021	Nai ani erotokini iŋes, tolimok ikes tema, “Aboŋuni ayoŋ neni kus, erae kerae acamit ka Akuj.” Todok nai iŋes ameeli alo Epeso, toesik Prisila ka Akwila a nen.
44018022	Ani edoli iŋes Kaisaria, tolot Yerusalem akimal atukot ŋina a ŋikanupak; tolot nai Antiokio.
44018023	Ani kedau iŋes apaki adio a nen, torotok tolot kirimo nakwapin ŋuna a Galatia ka Pirigia, kisimukek ŋikanupak daadaŋ.
44018024	Apaki ŋin, bu lotaun ŋolo ke Epeso Eyudayat ŋolo anyaritae Apolo, ŋolo edounitoe alo Alekisandaria. Ayeni iŋes erwor nooi, ayeni daŋ Ŋakigireta nooi.
44018025	Kitatamitae iŋes ejok Erot ŋolo ke Ekapolon. Etatami iŋes ŋakiro a Yesu alopite a ŋolo eyookino ka alelakinit nooi; nai ayeni iŋes ebatisimu a Yoana bon.
44018026	Kisyak nai iŋes erwor alosinagoga pa ekuryanit. Ani iirarete Prisila ka Akwila iŋes, tonyaraiyasi iŋes, tolimokis Erot ŋolo ka Akuj alopite a ŋolo iyookino adepar.
44018027	Ani etyakuni Apolo alosit Akaia, kisimukekis ŋikanupak ŋulu a Epeso iŋes alosit, kigirakis ŋabaruwae neni a ŋikanupak a ŋulu alo Akaia akijaun iŋes aina. Ani edoli iŋes inaa, kiŋarak iŋes nooi Ŋikristo ŋulu keris keruworosi ŋikanupak anajokis a ŋina ka Akuj.
44018028	Anerae anakimoco keŋ ka Ŋiyudayan alokiŋaren ŋituŋa, abu kilou ikes, kitoodiu a Nakigireta ebe Yesu iŋes erae Kristo.
44019001	Ani eriŋa Apolo eyai Korinto, kirimo Paulo nakwapin ŋuna a Galatia ka Pirigia, todol tari Epeso. Toryamu iŋes aina ŋikasyomak ŋidi,
44019002	kiŋit ikes tema, “Ipotu iyes toryamut Etau ŋolo Asegan apaki ŋina inupyata iyes a?” Toboŋokis ikes temasi, “Nyiirara isua tari atemar eyai icebore ŋini enyaritae Etau ŋolo Asegan.”
44019003	Kiŋit Paulo ikes tema, “Alibatisimu nai ikibatisatere iyes?” Toboŋokis ikes temasi, “Arae ebatisimu a Yoana.”
44019004	Tema nai Paulo, “Abu Yoana kibatisa a ebatisimu a ŋolo kiyet ŋasecisya; nai alimonokini iŋes ŋituŋa akinup ŋolo ebuni alokaku keŋ, iŋes Yesu.”
44019005	Ani iirarete ikes ŋun, kibatisae ikes alokiro ke Ekapolon Yesu.
44019006	Kidokok nai Paulo ŋakan keŋ neni kec, min Etau ŋolo Asegan neni kec; kirworikis ikes ŋaŋajepa ŋuna agelegelya, todwara ŋakiro ŋuna ka Akuj.
44019007	Aapikinit ekimar a ŋikilyok a ŋul ŋitomon ka ŋiarei.
44019008	Torubak Paulo elosenene losinagoga; ŋilapyo ŋiuni irworo lotuŋa pa ekuryana, kisimoco ikes iwarit akitunup ikes ŋakiro ŋuna ka Apukan ka Akuj.
44019009	Nai esyaaka ŋice jik, nyenupa; ido irworotor Erot ŋolo ke Ekapolon alopite a ŋolo aronon alokiŋaren atukot daadaŋ. Aŋun, toesik Paulo ikes, totyakaros ka ŋikasyomak aneni kec. Anyoun apaki ŋin, erworo iŋes jwi jwi alokai a Tiranus neni a ŋituŋa.
44019010	Kitiya iŋes ŋun ŋikaru ŋiarei, kisiira Ŋiyudayan ka Ŋigirik daŋ alo Asia ŋakiro ŋuna ke Ekapolon.
44019011	Etiyae Akuj ŋakujuwuanisya ŋuna ailiilok aneni a Paulo.
44019012	Ayaununuyete ŋituŋa neni a ŋikadyakak ŋakitambarae ka ŋarapeta ŋuna keris Paulo kisitiya, kiritanarere ŋidekesyo kec ka kitorotonokinere ŋipyan aneni kec.
44019013	Kikatakis nai Ŋiyudayan ŋice, ŋulu erimito kiritanarete ŋipyan, akisitiya ekiro ŋolo ke Ekapolon Yesu akiritanarya ŋipyan. Abasi ikes lopyan, “Akalimokini ayoŋ iyoŋ alokiro a Yesu, a ŋolo iserae Paulo ŋakiro keŋ, tolot.”
44019014	Aya daŋ ŋisapa ŋikanikaarei ŋulu ke Eyudayat a ŋolo anyaritae Sikepa ŋolo arae esacaradoti ŋolo apolon. Etiyaete ikes daŋ ŋakiro ŋun.
44019015	Nai tema ekipye neni kec, “Ayeni ayoŋ Yesu ka ayeni Paulo; nai ataŋae bo iyes?”
44019016	Toboŋ ekile ŋolo ayai ekipye neni keŋ, kitijik ikes ka aryenyeo, kilou ikes. Toema ikes daadaŋ alokai ekoris ŋilowi ka eyakatar ŋaruma.
44019017	Toyenut Ŋiyudayan ka Ŋigirik daadaŋ ŋulu alo Epeso ŋakiro ŋun, tokuryaketa daadaŋ, kitopoloosi ekiro ŋolo ke Ekapolon Yesu.
44019018	Apotu ŋikanupak ŋulu alalak tolimonosi alokiŋaren ŋituŋa ŋakiro ŋuna aronok, ŋuna sek keris ikes kitiyata.
44019019	Yaut ŋikalalak ŋulu sek arae ŋikekukujak ŋikitaaboi kec iwapei kicunyakis alokiŋaren ŋituŋa daadaŋ. Kimoriut ikes ebei ŋolo a ŋikitaaboi, todol daadaŋ ŋisilipae ŋalipyo ŋatomonikan.
44019020	Alopite a ŋol, abu akirot ŋina ke Ekapolon kiyatakin nooi ka kielakin nakwapin.
44019021	Ani kitiyakinosi ŋakiro ŋun, totyaku Paulo alosit Makedonia ka Akaia, tolot nai Yerusalem. Tolimu iŋes tema, “Ani kadau ayoŋ ayakaun nen, itemokino oanyu Roma daŋ.”
44019022	Kiyakiya iŋes kiŋaren ŋikeŋarakinitok keŋ ŋiarei, Timoteo ka Erasto, toloto Makedonia; eriŋa iŋes iriyat alo Asia.
44019023	Arae apaki na ayakar aruruma ŋina apolon Epeso aŋuna ke Erot a ŋolo ke Ekapolon.
44019024	Ayai nen eceketyekan ŋisilipae, ŋolo anyaritae Demetrio, ŋolo etyeki ŋitorubei ŋulu ka akai a ŋolo ka akuj a ŋina anyaritae Artemis. Ayaununui akicuruta keŋ epoida ŋolo alalan nooi neni a ŋiketiyak.
44019025	Tonyarau iŋes ŋiketiyak keŋ iwapei ka ŋuluce daŋ ŋulu etiyaete etic ŋolopei ŋol, tolimok ikes tema, “Ŋikilyok, iyenete iyes atemar neni itorunit ebari yok lotic lo.
44019026	Iteete ka iirasi iyes ŋilopeyek Paulo lo. Ebala iŋes ebe nyerae ŋakujo ŋuna itiyaunito ŋituŋa ŋakujo tari iwadio ka etunup ŋituŋa daadaŋ a ne alo Epeso ka akwap ŋina ka Asia daadaŋ.
44019027	Iŋes nai atemar alomu neni aronon; eryamuni akicuruta yok ekiro ŋolo aronon. Meere ŋun daŋ bon, eruwor akoŋinait akai ka akuj a ŋina enyaritae Artemis ka akuj yok ŋina apolon, edaun daŋ arwonu keŋ – ŋina ilipyata ŋituŋa alo Asia ka anakwapin a daadaŋ iŋes!”
44019028	Ani iirarete ŋasepico ŋakiro ŋun, toŋoa nooi, kisyakis ecelet ebasi, “Epol Artemis ŋina a Epeso!”
44019029	Kiguryakis ikes etaun daadaŋ. Kikamut ikes ŋirukitos a Paulo ŋiarei Gaio ka Aristako, ŋulu arae Ŋimakedoniyae, yaasi neni ebolyare.
44019030	Acamit Paulo alomar tooma nasepic, nai nyecamakis ŋikanupak iŋes.
44019031	Ŋikapolok daŋ ŋice ŋulu araakasi ŋikonei keŋ, kiyakikis iŋes akirot ŋina adyekitotor nyeloma neni ebolyare.
44019032	Apaki ŋin, egurya eikiiko nooi a nen; acelasi ŋice ŋakiro ŋace, tocelas ŋice ŋace ŋuna agelaaka, anerae pa ayenete ŋulu alalak ŋakiro ŋuna atukokinitere ikes.
44019033	Toreiyasi Ŋiyudayan Alekisanda kiŋaren ŋituŋa. Ani isimukekinete ŋituŋa iŋes akirworikin, kikia Alekisanda akan keŋ, ikotere eiunor iŋes.
44019034	Nai ani eyenunete ikes atemar arae iŋes Eyudayat, tocela ikes ŋakiro ŋapei, yaasi ŋisaae ŋiarei ebasi, “Epol Artemis ŋina a Epeso!”
44019035	Kelunyar apaki ŋina aoyan, kisililiŋ ekaran ŋolo ke etaun ikes tolimok tema, “Ŋikilyok ŋulu ke Epeso, eyenete ŋituŋa daadaŋ atemar Epeso iŋes erae eketen akai ŋina ka akuj a ŋina enyaritae Artemis a ŋina apolon ka etorube keŋ ŋolo adouni anakuj.
44019036	Emam ituŋanan ŋini epegi ŋakiro ŋun. Aŋun, itemokino iyes kililiŋa, nyitiyata idiobore ka atipei.
44019037	Iyaut iyes ŋikilyok lu ne tari pa erae ŋikokolak ŋulu a ŋakais a ŋuna ka akuj yok kori pa iyanyito akuj yok.
44019038	Ani kire kisitakinito Demetrio ka ŋiketiyak keŋ idiotuŋanan, eyakasi ŋirwa ŋulu iikiikere ka eyakasi ŋikatubok; epedorete ikes akisitanakin aina.
44019039	Nai ani keyai ibore ice ŋini icamito iyes, esubakinio aloikiiko a ŋolo a ŋituŋa yok.
44019040	Anerae epedoryo akisitakin iwon aŋuna ka aruruma a ŋina etiyakin nakoloŋit na. Emam ŋakiro ŋuna ejokya acela na ka nyikipedori iwon alimun adiokirot ŋina ikigaŋi iwon aŋuna keŋ.”
44019041	Ani kirwor ŋun, kiela ekaran ŋituŋa.
44020001	Ani kedaun aruruma, tonyarau Paulo ŋikanupak iwapei, kisimukek ikes, ido tolimok tema, “Ikianyun.” Torotok nai iŋes Makedonia.
44020002	Ani kedau akirim ŋitela ŋul daadaŋ, kisimukek ŋikanupak a nen, ido tolot Akaia.
44020003	Kiriya iŋes aina ŋilapyo ŋiuni. Ani eriŋa iŋes itemonokin alosit ka ameeli Siria, toyenu atemar etukosi Ŋiyudayan aŋuna keŋ. Aŋun, totyaku iŋes akitor nabo Makedonia eboŋori.
44020004	Torukosi ŋituŋa lu ka iŋes: Sopate ŋolo alo Berea – lokoku a Piro, Aristako ka Sekondo ŋulu alo Tesalonika, Gaio ŋolo alo Derube, Tuciko ka Tropimo ŋulu alo Asia ka Timoteo.
44020005	Toberaros ikes kiŋaren ikidarut isua alo Toroas.
44020006	Ani edaun ŋasuban ŋuna a ŋamugati a ŋuna emam ŋakinyalet, torotokinoe isua ka ameeli alo Pilipi. Kelunyarosi ŋirwa ŋikan, torukaunae ikes alo Toroas, kiriyae aina esabit epei.
44020007	Akoloŋit ŋina ke Esabit, apaki ŋina ikiyakar isua iwapei akinumunum Akimuj ŋina ke Ekapolon, abu Paulo kirwor neni a ŋikanupak a ŋulu a nen akitodol kidiŋ akuwar, aŋuna arotokinitor iŋes taparacu keŋ.
44020008	Ayakasi ŋitaae ŋulu alalak nagule ŋina alokidiama, ŋina ikitukokina isua.
44020009	Eboi esorokit ŋolo anyaritae Eutiko alodirisa; ikwaŋina arubakinitor Paulo irworo, kilurakin nooi Eutiko akitodol neni ajotooror. Kimasun kwap alodirisa a ŋolo anagule a ŋina ayai kidiama ŋunaarei. Toryamunae iŋes etwanit.
44020010	Todoka nai Paulo kwap, torwakin neni keŋ, totun iŋes, tolimu tema, “Nyikibul, eyari iŋes!”
44020011	Toboŋo iŋes kidiama kai, tokorak Akimuj ŋina ke Ekapolon kimuja kaapei. Kirworo iŋes ka ikes ekaoyan akitodol nakipiripirunet akoloŋ, ido torotok.
44020012	Yaasi ikes esorokit lore eyari ka alakara ikes nooi.
44020013	Tolotoi isua alo Toroas kiŋaren, todokae ameeli tari Asos, kimyekinae Paulo ebunit a ŋakejen a nen, aneni atyakunitae isua akitodokia iŋes ameeli; anerae aris iŋes kikilimok isua akitiya ŋun.
44020014	Ani ikiryamakin iŋes ka isua Asos, kitodokakinae isua iŋes ameeli, tolotoi tari loculat Mitilene.
44020015	Torotokinoe a nen, kitoroi taparacu iwalari diyete eculat ŋolo anyaritae Kios. Kelunyar akoloŋit apei, todolunoe isua loculat Samo; ani akoloŋit ŋina atupakini ŋin, todoloe Mileto.
44020016	Aris Paulo ketyaku adepar Epeso, ikotere nyicanicanaar adiopaki alo Asia. Ekirikira iŋes erae kepedori adolun Yerusalem nyedolo akoloŋit ŋina a Pentekoste.
44020017	Kiyaku Paulo akituk alo Mileto tari Epeso alimokin ŋikatukok ŋulu ka atukot a ŋikanupak akisiryam iŋes.
44020018	Ani edolunete ikes, tolimok iŋes ikes tema, “Iyenete iyes ŋilopeyek epite ŋolo ikirukitor iyes ka ayoŋ apaki daadaŋ, ameun akoloŋit ŋina adolunio ayoŋ Asia.
44020019	Abu ayoŋ etiyanak Ekapolon anapatanu tari anapakio a ŋuna egworor ka ŋuna aryamunitor ŋican, ikwaŋina arubakinitotor Ŋiyudayan etukosi aŋuna kaŋ.
44020020	Iyenete iyes atemar abu ayoŋ nyemunon idiobore ŋini eyai epoida aneni kus, abu okolimonok ka eketatamik anatukon ka alorerya kus.
44020021	Abu ayoŋ eteyenik Ŋiyudayan ka Ŋigirik daŋ atemar etemokino ikes tokiwa ŋasecisya kec alokiŋaren Akuj ka tonupa Ekapolon yok Yesu Kristo.
44020022	Nai tokona, anakipup Etau ŋolo ka Akuj, alosi ayoŋ Yerusalem pa ayeni ŋuna akatakanikinete ayoŋ aina.
44020023	Ŋuna ayeni ayoŋ ikes nu: eketeyenunui Etau ŋolo Asegan ayoŋ alotaunio a daadaŋ atemar ekedarit ayoŋ alomar mabus ka aryamun ŋakisicaneta.
44020024	Nai aneni kaŋ nyepol akiyar nooi akilo aŋetakin akerit na ŋina erae etic ŋolo akainakinit Ekapolon Yesu ayoŋ akitiya. Etic ŋol iŋes akiteyenun Ŋakiro ŋuna Ajokak ŋuna ka ajokis a ŋina ka Akuj.
44020025	“Ayeni ayoŋ tokona atemar iyes daadaŋ ŋulu adau ayoŋ alimonokin ŋuna ka Apukan ka Akuj, nyikiŋolikinete ayoŋ nabo.
44020026	Aŋun, ekekekini iyes nooi napeikoloŋit na atemar, ani tokona kitutubokinosi iyes Akuj, emam ŋuna akatapito ayoŋ.
44020027	Anerae nyimunono ayoŋ akiserakin iyes ŋuna daadaŋ ecamit Akuj.
44020028	Kimukeuna make ka kiyoko esipan daadaŋ ŋolo ecikak Etau ŋolo Asegan nakan kus. Toraakas ŋikeyokok ŋulu ka atukot a ŋina a ŋikanupak Akuj, ŋina abu iŋes kituruwo ŋina keŋ a ŋaokot a Lokoku keŋ.
44020029	Ayeni ayoŋ atemar ani karotok ayoŋ, epote ŋipeei ŋulu adedeŋak nooi neni kus ka nyeesikinete akinyasun esipan.
44020030	Ebuni apaki ŋina elomuniata tari alokidiŋ kus ŋikalyokonok ŋice ecamito atemar kiwuapakis ŋikanupak ikes.
44020031	Aŋun nai, totenito totamunito atemar tari anapakio a ŋuna egworor ayoŋ, abu ekesimukek iyes daadaŋ akuwar ka apaaran, tolunyar ŋikaru ŋiuni.
44020032	“Nai tokona, ekewuakini ayoŋ iyes nakan ŋuna ka Akuj ka nakiro ŋuna ka ajokis keŋ, ŋina epedori akitogogoŋ ka ainakin iyes ŋarereŋisyo ŋuna iŋadat Akuj aŋuna a ŋituŋa a ŋulu eturuwo iŋes ŋulu keŋ.
44020033	Iyenete iyes ŋilopeyek atemar nyiwuakina ayoŋ ekibure losilipa a ituŋanan a idio, logolid kori lolowi,
44020034	nai abu ayoŋ a ŋakan kaŋ etiya ka oryamu ibore daadaŋ ŋini ikiitanit ayoŋ ka ŋirukitos kaŋ.
44020035	Eketoodik ayoŋ iyes alopitesyo a daadaŋ atemar itemokino ŋinituŋanan kitiya ka agogoŋu, ikotere epedori akiŋarakin ŋulu epalag anatamunit ŋakiro ŋuna abala Ekapolon Yesu, ‘Eyai arereŋu nooi nainanakin akilo naryamunun.’ ”
44020036	Ani irikakini Paulo erwori, toryediko kaapei ka ikes daadaŋ, kilipa.
44020037	Totunakinos ikes daadaŋ neni keŋ enuyete ebasi, “Tolot neni ajokan.”
44020038	Egworosi ikes ka eyaloloŋete nooi a ŋakiro a ŋuna aris iŋes kelimu atemar nyiŋolikinete ikes iŋes nabo. Kitenakis nai iŋes nameeli.
44021001	Ani ketyakaroi isua aneni kec, todokae ameeli, kidiiriyaretei tari loculat ŋolo enyaritae Kos. Akoloŋit ŋina atupakini ŋin, todoloe loculat Rodes; a nen tolotoi tari lotaun Patara.
44021002	Toryamunae aina ameeli ŋina alosi Poenikia; aŋun, todokae ameeli ŋin, torotokinoe.
44021003	Poni isua neni atakania Kupuro, tomanae alowae a ŋolo alo Kwap, tolotoi nakwap ŋina anyaritae Siria. Todokunae alotaun Tiro, anerae arae nen aai ameeli ŋiboro ŋulu ewuokit.
44021004	Torukaunae ŋikanupak a Yesu aina, kiboi ka ikes esabit epei. Tolimokis ikes Paulo nyelot Yerusalem ikwapei eteyenikinitor ikes Etau ŋolo Asegan.
44021005	Tari ŋina alimunitere ŋun, ani edaun ŋarwa ŋuna arukitere isua ka ikes, kitemokinetei isua arotokin. Ikitenakis isua ŋikanupak daadaŋ ka ŋaberu kec ta ŋidwe daŋ, tolotoi kiŋa etaun nacukut ŋina ka anam, toryedikoe kilipae, ido totyakatei.
44021006	Todokae isua ameeli, toboŋosi ikes lorerya kec.
44021007	Torubakinae isua elosyo ka ameeli tari Tolemais, neni emalaere isua ŋikanupak ŋulu a nen, kiboi ka ikes akoloŋit apei.
44021008	Akoloŋit ŋina atupakini ŋin, torotokinoe isua todolunoe lotaun Kaisaria. A nen, tolotoi kai a Pilipo a ŋolo arae ekalimonokinan Ŋakiro ŋuna Ajokak, kiboi ka iŋes. Arae iŋes epei alokidiŋ ŋikilyok ŋikanikaarei ŋulu aris keseun alo Yerusalem.
44021009	Ayakar iŋes ŋidwe keŋ ŋulupesur ŋiomwon ŋulu arae ŋikadwarak.
44021010	Ani eriŋa isua iriyatae a nen, bu alo Yudaya ekadwaran ŋolo anyaritae Agabo.
44021011	Bu iŋes neni kosi, tolema arokoba ŋina a Paulo, toenia ŋakejen keŋ pei ka ŋakan tema, “Ŋuna ebala Etau ŋolo Asegan ikes nu: eenete Ŋiyudayan elope ŋolo ka arokoba a na alo Yerusalem ka ipotokinete ikes iŋes lotuŋa ŋulu nyerae Ŋiyudayan.”
44021012	Ani iiraryo isua nu, aponi isua ka ŋulu ayakare nen torubakinae edyekitae Paulo nyelot Yerusalem.
44021013	Tema nai Paulo, “Nyo itiyaete iyes igworotor ikona ka ikiteryebiata ayoŋ etau kaŋ? Atenit ayoŋ aeno alo Yerusalem; meere ŋun bon, nai atenit atwanare daŋ aina aŋuna ke ekiro ke Ekapolon Yesu.”
44021014	Ani ewouni Paulo akiirar ŋakiro kosi, toesikinae isua erwor, ido temarae, “Kitiyakin ŋuna ecamit Ekapolon.”
44021015	Ani kedaunosi ŋirwa ŋul, kitemokinetei isua, torotokinoe Yerusalem.
44021016	Aponi isua torukoroe ka ŋikasyomak ŋice daŋ, ŋulu aponito alo Kaisaria. Arukito ikes ka ekile ŋolo alosyo isua akiboi kai keŋ alo Yerusalem. Arae iŋes Minason ŋolo alo Kupuro, ŋolo aberakin nooi aruwor ekanupan a Yesu.
44021017	Ani edolunio isua Yerusalem, ikijaut ŋikanupak isua ka alakara.
44021018	Ani taparacu keŋ, torukoroe isua ka Paulo aanyun Yakobo ka ŋikatukok daadaŋ ŋulu ka atukot a Ŋikristo ŋulu aponito nen.
44021019	Kimala Paulo ikes, ido kitatamik ereunit a ŋapeipei ŋakiro daadaŋ ŋuna aris Akuj kitiya alotic keŋ lotuŋa ŋulu pa arae Ŋiyudayan.
44021020	Ani kiirasi ikes erwor a Paulo, kipuro ikes Akuj. Temasi nai ikes daadaŋ neni a Paulo, “Lokaato, kiŋolik iyoŋ epite ŋolo alo Yerusalem a ne: eyakasi Ŋiyudayan ŋulu edolito ŋalipyo, ŋulu aruworosi ŋikanupak a Yesu. Tari kikote neni, iricakinito ikes daadaŋ Ŋikisila a Moses.
44021021	Itatamikinitae ikes atemar ibu iyoŋ kitatam Ŋiyudayan daadaŋ ŋulu eyakasi nakwapin ŋuna a ŋituŋa a ŋulu nyerae Ŋiyudayan aesikin Ŋikisila a Moses, alimokin ikes atemar nyileŋerete ŋikusidwe kori nyiwuapito ŋitalyo a Ŋiyudayan.
44021022	Nyo itemokino kitiyae? Kire iirarete ikes atemar idolu iyoŋ.
44021023	Aŋun nai, kitiya ŋuna ikilimokinio isua iyoŋ. Eyakasi ne ŋikilyok ŋiomwon ŋulu ikoŋito neni ka Akuj.
44021024	Torukosi ka ikes lotal ŋolo ka akiteseguno ikwaŋina icikakinitotor Ŋikisila; ido totac egyelit a ŋinibore iitanio aŋuna kec, ikotere epedoryata ikes akibany ŋakyes kec. Alopite a ŋol eyenunete ŋituŋa daadaŋ atemar emam ibore iyookino anakiro a ŋuna kelimonokin ikes aŋuna kon, nai eyenunete atemar iwuapit iyoŋ Ŋikisila a Moses.
44021025	Nai lotuŋa ŋulu nyerae Ŋiyudayan, ŋulu sek aris keruworosi ŋikanupak, ikiyakik isua ikes abaruwa alimokin ikes ebe aponi isua totyakunae atemar itemokino ikes toesikis akinyam ŋamuja ŋuna einakinitae nakujo, ŋaokot, ediotyaŋ ŋolo emyeditae ka akitiya amalao.”
44021026	Torukosi nai Paulo ka ŋikilyok ŋul, ani taparacu keŋ, kitiyata kaapei etal ŋolo ka akiteseguno. Tolot nai iŋes Kai ka Akuj, tolimok ŋisacaradotin apaki ŋina adaunor etal ŋolo ka akiteseguno a ŋawat kec, ŋina earere amuronot aŋuna a ŋinituŋanan alokidiŋ kec.
44021027	Ani eapikini ŋirwa ŋulukanikaarei ŋulu ka akiteseguno adaun, kiŋolikis Ŋiyudayan ŋice ŋulu alo Asia Paulo alo Kai ka Akuj. Kisiguryakis ikes asepic daadaŋ, kikamut Paulo.
44021028	Tocelut ikes temasi, “Ŋituŋa a Isirael, kiŋarakinae! Elo ekile ŋolo irimit akwap daadaŋ akitatam ŋituŋa daadaŋ akitoroniyar ŋituŋa a Isirael, Ŋikisila a Moses ka Akai ka Akuj na. Nabo tokona ayau iŋes tari ŋituŋa ŋulu nyerae Ŋiyudayan tooma Akai ka Akuj, ido etooŋoryan ne, neni imyekinitae aŋuna ka Akuj!”
44021029	(Alimunete ikes ŋun, anerae keris ikes kiŋolikis Paulo ka Tropimo ŋolo alo Epeso erukito alotaun, totamakis atemar kori keyait Paulo iŋes tooma Akai ka Akuj.)
44021030	Kiguryakin etaun daadaŋ, toema ŋituŋa daadaŋ kaapei kikamut Paulo, kiriyasi iŋes kiŋa Akai ka Akuj ka togolokinoe atipei ŋikekya.
44021031	Ani eriŋa aruruma ikatakinit akiar Paulo, kiyakiyarae akirot neni ke ekapolon a ŋisigarya a Roma atemar ayeu Yerusalem daadaŋ aruruma.
44021032	Ya iŋes atipei ŋisigarya ka ŋikapolokinitok kec ŋice, kiwonyakis nasepic. Ani iŋolikinete ŋituŋa ikes, towua, toesikis akibuŋa Paulo.
44021033	Tolot ekapolon a ŋisigarya neni ayai Paulo, kikamu iŋes, totubu atemar toenae iŋes a ŋiriko a ŋiarei. Kiŋit nai ŋituŋa tema, “Ŋae ekile lo? Nyo itiyat iŋes?”
44021034	Tocelut ŋice anasepic ŋakiro ŋapei, tocelut nabo ŋice ŋace. Kiguryakinos ŋakiro neni aronon, todaun ekapolon a ŋisigarya epite ŋoloyenunet ŋuna kire kepotu kitiyakin. Aŋun, tolimok iŋes ŋisigarya keŋ ayaar Paulo lolain.
44021035	Ani edolunete ikes nadoketa ŋuna elomarere lolain, todedeŋiar asepic nooi, tosodo ŋisigarya todaka Paulo erae akidak.
44021036	Ewuapit ikes aruruma a ŋituŋa a ŋulu acelasi ebasi, “Oara iŋes!”
44021037	Ani eapiyaryata ŋisigarya Paulo tooma elain, kirworik Paulo neni ke ekapolon a ŋisigarya tema, “Alimuni adiokirot a?” Kiŋit ekapolon a ŋisigarya tema, “Ikwa iyeni iyoŋ erwor Ŋagirik a?
44021038	Ikwa nyirae iyoŋ Ejipitanoit ŋolo paaran ayeuni ajore, toriko ŋikajiyok ŋulu adedeŋak ŋulu adolito ŋalipyo ŋaomwon naloŋisat a?”
44021039	Toboŋok Paulo tema, “Arae ayoŋ Eyudayat ŋolo alo Cilicia, ŋolo ekedounitoe alo Taso, etaun ŋolo arwon. Kiŋarakinae kare mono erworik lotuŋa.”
44021040	Tocamak ekapolon a ŋisigarya iŋes, tosodi Paulo towo kiikiikok akeekan akisililiŋ ŋituŋa. Ani ililiŋete ikes, kirworik Paulo neni kec a Ŋayudayan ebala:
44022001	“Ŋikaitotoi ka atapapa, topupokinae ayoŋ erworo aŋuna kaŋ alokiŋaren kus!”
44022002	Ani iirarete ikes iŋes irworo a Ŋayudayan, kililiŋa ikes totakinos cek. Torubak Paulo irworo, tema,
44022003	“Arae ayoŋ Eyudayat ŋolo ekedounitoe alo Taso anakwap a ŋina a Cilicia, nai eketopolounitoe a ne alo Yerusalem, arae ekasyoman ŋolo a Gamaliel. Abu iŋes eketatam ayoŋ ejok epite ŋolo itemokino ewuapitor Ŋikisila ŋulu atapapaa yok ka abu ayoŋ olelaki Akuj nooi ikwapei tokona ilelakinitotor iyes daadaŋ a ne.
44022004	Abu ayoŋ esican ka oar ŋituŋa ŋulu ewuapito Erot ŋolo ke Ekapolon Yesu. Abu ayoŋ ekamununu ŋikilyok ka ŋaberu oyaana mabus.
44022005	Epedori Esacaradoti ŋolo Apolon nooi ka atukot daadaŋ akisuuda atemar erworo ayoŋ ŋuna a kire. Abu ayoŋ oryamu aneni kec ŋabaruwae ŋuna losyet neni a ŋikaitotoi a ŋulu arae Ŋiyudayan alo Damasko. Ido abu olot inaa akikamun ŋituŋa ŋul, ikotere oyau ikes Yerusalem eenen a ŋiriko, kisicanae.
44022006	“Ani alosi ayoŋ aapiyari Damasko kidiŋ apaaran, toŋesun atipei anakuj akica ŋina apolon nooi kinuak neni ayai ayoŋ.
44022007	Emasakin ayoŋ kwap, eira etoil ebala neni kaŋ, ‘Saulo, Saulo! Kaanukiro ikisicanitor iyoŋ ayoŋ?’
44022008	Eŋit ayoŋ otema, ‘Ŋae iyoŋ, Ekapolon?’ Toboŋok iŋes tema, ‘Arae ayoŋ Yesu ŋolo a Nasaret, ŋolo isicanit iyoŋ.’
44022009	Toanyuwasi ŋikilyok ŋulu ikirukit ka ayoŋ akica, nai nyiirara ikes etoil a ŋolo erworo neni kaŋ.
44022010	Eŋit ayoŋ otema, ‘Nyo itemokino ayoŋ etiya, Ekapolon?’ Tema Ekapolon neni kaŋ, ‘Tonyou toloma Damasko, ikilimokinio iyoŋ aina ŋakiro daadaŋ ŋuna aseu Akuj atemar kitiya iyoŋ.’
44022011	Kabu ayoŋ omudukan aŋuna ka akica a ŋina emilia nooi; aŋun, apotu ŋirukitos kaŋ ekekamut akan, okorikosi Damasko.
44022012	“Ayai Damasko ekile ŋolo anyaritae Anania, ŋolo ajokan, ŋolo ainakina neni ka Akuj. Ewuapit iŋes Ŋikisila a Moses ka akerito iŋes Ŋiyudayan daadaŋ ŋulu alo Damasko.
44022013	Abu iŋes bu neni kaŋ, towo alodiyete kaŋ tema, ‘Lokaato Saulo, kiŋolik nabo!’ Esaa ŋolopei ŋol, okienyu ayoŋ, oanyuwa iŋes.
44022014	Tema nai iŋes, ‘Ikiseu iyoŋ Akuj ŋina atapapaa yok ayenun acamit keŋ, aanyun Eketiyan keŋ ŋolo iyookino ka akiirar iŋes irworo a etoil keŋ ke elope.
44022015	Anerae iruwor iyoŋ esuuda keŋ alotooma alimokin ŋituŋa daadaŋ ŋuna ianyu iyoŋ ka ŋuna iira.
44022016	Nyo nai tokona eriŋa iyoŋ idarit? Tonyou, ikibatisae ka kilip alokiro a Yesu, ido kisyoni ŋasecisya kon.’
44022017	“Oboŋo ayoŋ Yerusalem. Ani akoloŋit apei eriŋa elipi alo Kai ka Akuj, bu atakanikinet neni kaŋ,
44022018	oanyuwa Ekapolon ebala, ‘Kiburuburak atipei arotokin alo Yerusalem, anerae nyecamunete ŋituŋa a ne akisuuda kon aŋuna kaŋ.’
44022019	Oboŋok ayoŋ otema, ‘Ekapolon, eyenete ikes nooi atemar abu ayoŋ olosenenee losinagogae akikam ka akibuŋa ŋulu ikinupito iyoŋ.
44022020	Ani ŋina aarere Stepano ŋolo arae esuuda kon, ayai ayoŋ elope nen etojokite atwanare keŋ ka eŋadat ŋilowi a ŋulu aarete iŋes.’
44022021	Tema Ekapolon neni kaŋ, ‘Tolot, anerae ekeyakiyari ayoŋ iyoŋ neni elwana nooi, lotuŋa ŋulu nyerae Ŋiyudayan!’ ”
44022022	Topupokis ŋituŋa Paulo tari neni alimunio nu; togeut nai acela nooi temasi, “Tolemasi iŋes! Toara iŋes! Nyitemokino iŋes toyar!”
44022023	Acelasi ikes, kiwakiwakete ŋilowi kec, kielete ŋalup kidiama.
44022024	Tolimok ekapolon a ŋisigarya a Roma ŋisigarya keŋ ayaar Paulo lolain, kicikak ikes akibuŋa iŋes nooi, ikotere eyenunere ŋakiro ŋuna acelatar Ŋiyudayan neni keŋ ikona.
44022025	Nai ani kedaut ikes akien iŋes a ŋarukanes, tolimok Paulo ekapolokiniton ŋisigarya amiat ŋolo awuoi alodiye tema, “Ikicamakinit iyoŋ ekisil akibuŋa ituŋanan ŋini a Roma, tari eriŋa nyetubokina a?”
44022026	Ani iirari ekapolokiniton ŋisigarya amiat ŋakiro ŋun, tolot neni a ŋolo apol akilo iŋes, kiŋit tema, “Iyeni iyoŋ ŋakiro ŋuna itiyae iyoŋ a? Erae ekile lo ituŋanan a Roma!”
44022027	Aŋun, tolot ekapolon ŋol elope neni a Paulo, kiŋit tema, “Tolimokinae ayoŋ, irae iyoŋ ituŋanan ŋini a Roma a?” Toboŋok Paulo tema, “Ee.”
44022028	Tolimu ekapolon tema, “Abu ayoŋ oruwor ituŋanan ŋini a Roma anakitac ŋisiliŋa ŋulu alalak.” Tema Paulo, “Nai arae ayoŋ ŋolo a Roma anauruunet.”
44022029	Kikutukutoosi atipei ŋikilyok ŋulu sek alosete akiŋitiŋit Paulo ŋakiro. Tobul ekapolon a ŋisigarya nooi eyenuni atemar arae Paulo ituŋanan a Roma ka aŋuna abunio iŋes toen Paulo a ŋiriko.
44022030	Nai acamit ekapolon a ŋisigarya aanyun kire ŋakiro ŋuna esitakinitotor Ŋiyudayan Paulo; aŋun, abu iŋes taparacu keŋ tolaca ŋiriko aneni a Paulo, tocunak ŋisacaradotin ŋulu apolok ka Atukot daadaŋ. Ya nai iŋes Paulo kitowuo alokiŋaren kec.
44023001	Kitek Paulo atukot, kirworik tema, “Ŋikaitotoi! Ecayete ŋatameta kaŋ anakiro a daadaŋ a ŋuna ikamunito akiyar kaŋ alokiŋaren Akuj akitodol akoloŋit napei na.”
44023002	Anenipei tolimok Anania, ŋolo arae Esacaradoti ŋolo Apolon nooi ŋituŋa ŋulu awuasi alodiyete Paulo akibap iŋes nakituk.
44023003	Tolimok Paulo iŋes tema, “Ikibapi kire jik Akuj iyoŋ – iyoŋ ŋolo ikoni arwatata ŋina iwositae eraŋgi ŋolo akwaŋan! Iboi iyoŋ a nen atubokin ayoŋ alotooma Ŋikisila ŋulu ka Akuj, nai tobilite bo iyoŋ Ŋikisila aŋuna ilimokinia ikes akibap ayoŋ!”
44023004	Tolimokis Paulo ŋikilyok ŋulu edunyito temasi, “Ikokini iyoŋ iyanyi Esacaradoti ŋolo Apolon nooi ŋolo ka Akuj ai?”
44023005	Toboŋok Paulo tema, “Pa ayeni ayoŋ ŋikaitotoi atemar erae iŋes Esacaradoti ŋolo Apolon nooi. Kire ayeni atemar ebasi Ŋakigireta ebe, ‘Nyitemokino iyoŋ kirwor ŋuna aronok neni ke ekepukan a ŋituŋa kon.’ ”
44023006	Nai ani eanyuni Paulo atemar arae ŋice a nen Ŋisadukayon ka ŋice arae Ŋiparisayon, kiworou neni ka Atukot tema, “Ŋikaitotoi kaŋ! Arae ayoŋ Eparisayot, lokoku a Ŋiparisayon. Ekesitakinitae ayoŋ a ne, anerae egeno ayoŋ atemar eyarunete ŋikatwak!”
44023007	Ani kedau iŋes alimun ŋun, togeut Ŋisadukayon ka Ŋiparisayon ebura, ido totyaka Atukot.
44023008	(Anerae ebasi Ŋisadukayon nyeyarunete ŋituŋa alokatwak ka daŋ emameete ŋimalaikan kori ŋitai; nai enupito Ŋiparisayon ŋakiro nu daadaŋ.)
44023009	Kiyatakin ecelet, tonyout Ŋiketatamak a Ŋikisila ŋice ŋulu arae Ŋiparisayon, kitepega Atukot ka agogoŋu nooi temasi, “Emam ibore ikiryamu isua esecit ekile lo! Acepaki kirworit etau kori emalaika neni keŋ kire!”
44023010	Topoloor apega nooi, tobul ekapolon a ŋisigarya totamak atemar enyilinyilaarete ikes Paulo. Aŋun, tolimok iŋes ŋisigarya keŋ alosit nen arikor Paulo aneni kec yaasi lolain.
44023011	Ani nakwaare, towo Ekapolon Yesu alodiyete Paulo, tolimok iŋes tema, “Toen etau! Idau iyoŋ akisuuda ŋakiro kaŋ a ne alo Yerusalem ka itemokino kitiya ikwaŋinapei alo Roma daŋ.”
44023012	Ani taparacu, kiryamiryama Ŋiyudayan ŋice. Kikoŋo atemar nyikimuji kori nyikimasi idiobore akitodol ŋina earyata Paulo.
44023013	Adeparit ekimar a ŋulu atukunete ŋakiro ŋun ŋatomoniomwon.
44023014	Toloto nai ikes neni a ŋisacaradotin a ŋulu apolok ka ŋikatukok temasi, “Ekoŋi isua kaapei atemar mam akimuj idiobore akitodol ŋina ikiarya Paulo.
44023015	Tokona nai, kiyakiyasi iyes a Natukot akirot neni ke ekapolokiniton ŋisigarya a Roma ayaun Paulo neni kus, esibit icamito iyes akiŋitiŋit iŋes nabo. Nai etenio isua akiar iŋes eriŋa nyedoluno ne.”
44023016	Nai kiira lokoku a nakaato a Paulo ŋuna apotu ikes totukut; aŋun, abu tolot tooma lolain, tolimok Paulo.
44023017	Tonyara nai Paulo ekapolokiniton ŋisigarya amiat, tolimok tema, “Ya esorokit lo neni ke ekapolon a ŋisigarya; eyakar iŋes ŋakiro ŋadi ŋunalimokina iŋes.”
44023018	Ya nai ekapolokiniton ŋol esorokit neni ke ekapolon a ŋisigarya tolimok tema, “Abu Paulo ŋolo erae emabus okonyar ayoŋ ekeŋitak ayaun esorokit lo neni kon, anerae eyakar iŋes ŋakiro ŋadi ŋuna limokina iyoŋ.”
44023019	Kikamu ekapolon a ŋisigarya akan ke esorokit, toriko iŋes nawae, kiŋit tema, “Anukiro iyakar iyoŋ ŋuna icamit alimokin ayoŋ?”
44023020	Tema iŋes, “Acamunosi ŋikepukak ŋulu a Ŋiyudayan akiŋitakin iyoŋ ayaun Paulo Natukot kec moi taparacu, esibit ecamit Atukot akiŋitiŋit iŋes nabo.
44023021	Nai nyipupok ŋakiro kec, anerae eyakasi ŋikilyok alokidiŋ kec ŋulu edeparit ekimar kec ŋatomoniomwon, ŋulu edapunete iŋes. Adaut ikes akikoŋ atemar nyikimuji kori nyikimasi akitodol ŋina earyata Paulo. Etenito tokona ikes akitiyakin ŋun ka idarito ŋuna iboŋokini iyoŋ.”
44023022	Kitolot nai ekapolon a ŋisigarya esorokit ŋol, tolimok tema, “Nyilimok idiotuŋanan atemar ikilimok iyoŋ ayoŋ ŋakiro nu.”
44023023	Tonyara nai ekapolon a ŋisigarya ŋikapolokinitok ŋulu a ŋisigarya keŋ ŋiarei, tolimok ikes tema, “Kitemokisi ŋisigarya ŋamiae ŋaarei alosit Kaisaria kaapei ka ŋikilyok ŋatomonikanikaarei ŋulu a ŋaŋolei ta ŋamiae ŋaarei ŋulu a ŋakwaaras, totena arotokin ŋisaae ŋiuni ŋulu takae ka akuwar.
44023024	Toryamutu ŋaŋolei ŋadi ŋuna edoki Paulo ka kitodolo iŋes ejok neni a Pelekis ke ekepukan.”
44023025	Kigir nai ekapolon a ŋisigarya abaruwa ŋina egiritae ŋakiro nu:
44023026	“Ayoŋ Klauda Lisia egirit neni ke ekapolon Pelekis a ŋolo ipukat Palestina daadaŋ. Ekemalat iyoŋ.
44023027	“Apotu Ŋiyudayan kikamut ekile lo ka adikino earete iŋes. Abu ayoŋ oyenu atemar erae iŋes ituŋanan ŋini a Roma; aŋun, ikipotu ayoŋ ka ŋisigarya kaŋ oloto aiun iŋes.
44023028	Aŋuna acamitor ayoŋ ayenun ŋuna esitakinitotor ikes iŋes, abu oya iŋes Natukot kec.
44023029	Oryamu atemar emam ibore ŋini kebu iŋes kitiya ŋini etemokino toarere kori kiwuakinere iŋes mabus. Arae ŋakiro ŋuna esitakinitere iŋes ŋuna a ŋikisila kec a ŋilopeyek.
44023030	Ani akalimokinio ayoŋ atemar atukosi Ŋiyudayan ŋice aŋuna keŋ, abu eyaku iŋes neni kon atipei, olimok ŋikesitakinak keŋ akirwor alokiŋaren kon ŋakiro ŋuna isitakinitotor ikes iŋes.”
44023031	Apotu ŋisigarya kitiyata ŋuna ecikakinitae. Yaasi ikes Paulo nakwaare neni anyaritae Antipatiris.
44023032	Ani akoloŋit ŋina atupakini, toboŋosi ŋisigarya ŋulu alosete a ŋakejen lolain, kimyekis ŋulu a ŋaŋolei eriŋa elosete ka iŋes.
44023033	Ani edolete ikes Kaisaria neni eboiyo ekepukan Pelekis, kipotokis abaruwa neni keŋ, kimyekis Paulo daŋ aneni keŋ.
44023034	Ani kedau Pelekis akisyom abaruwa, kiŋit iŋes Paulo akwap keŋ. Ani eyenuni atemar abunit iŋes alo Cilicia,
44023035	tema, “Apupokini ayoŋ ŋakiro kon apaki ŋina edolunioto ŋikesitakinak kon.” Kicikak nai atemar kiyokoi Paulo alokai a ŋina koloŋ aduki erwosit Erode.
44024001	Ani kelunyar ŋirwa ŋikan, toloto Anania ŋolo arae Esacaradoti ŋolo Apolon nooi ka ŋikatukok ŋice ta ekerworon aŋuna a ŋituŋa ŋolo anyaritae Tatulo, toloto tari Kaisaria. Towua ikes alokiŋaren Pelekis ekepukan, kisitakis Paulo.
44024002	Ani enyaraunio Paulo, togeu Tatulo akisitakin iŋes tema, “Ekapolon! Ikiryamu isua anapukan kon ekisil ŋolo aya apaki ŋina aoyan ka etemonokin ejok ŋakiro ŋuna alalak ŋuna ka akwap kosi.
44024003	Ikijaunit isua nu alowaetin a daadaŋ ŋapakio daadaŋ ka ikilakara isua nooi neni kon.
44024004	Nai nyayai apaki kon ŋina aoyan, ekelipit ayoŋ iyoŋ alotooma arimao kon, topupok ŋakiro kosi euruwuaka.
44024005	Aponi isua toryamunae etuŋanan lo erae ŋolo aronon nooi, ŋolo ageununui aruruma alokidiŋ Ŋiyudayan daadaŋ ŋulu ka akwap a daadaŋ ka erae iŋes elope ekarikon ŋolo ka atukot a ŋina ebookoi ebe Ŋinasarin.
44024006	Abu tari kikatak amunaiyar Akai ka Akuj, nai aponi isua kikamunae iŋes. [Totukunoe isua atubokin iŋes alotooma Ŋikisila kosi make,
44024007	nai abu Lisia ŋolo epolokinit ŋisigarya kiŋucokin tooma ka aryenyeo a ŋina apolon, ya iŋes aneni kosi.
44024008	Tema itemokino ŋikesitakinak keŋ potu neni kon.] Ani kiŋitiŋit iyoŋ ekile lo, iyenuni iyoŋ elope aneni keŋ ŋakiro daadaŋ ŋuna isitakinitere isua iŋes.”
44024009	Tolomasi Ŋiyudayan nakiro ŋuna esitakinitere Paulo, temasi iyookino ŋun daadaŋ.
44024010	Ani kedau ekepukan aketun Paulo akirworikin, tolimu Paulo tema, “Ikwapei ayenia ayoŋ atemar iberakin iyoŋ aruwor ekatubon anakwap a na ŋikaru ŋulu alalak ŋulu alunyarosi, erwori aŋuna kaŋ emam akuryanu.
44024011	Ikwaŋina ipedorya iyoŋ elope ayenun, eriŋa nyelunyara ŋirwa ŋitomon ka ŋiarei anapaki a ŋina adokaritor ayoŋ Yerusalem akilip.
44024012	Nyeryamuna Ŋiyudayan ayoŋ ikipega ka idiotuŋanan alo Kai ka Akuj kori eguriguri ŋituŋa alosinagogae kori alotaun.
44024013	Nyepedorete ikes tari akitoodiun ibore ŋini ekesitakinitotor ayoŋ tokona.
44024014	Nai acamunit ayoŋ ŋakiro nu alokiŋaren kon: elipi ayoŋ Akuj atapapaa kosi, anakiwuapit erot ŋolo ke Ekapolon a Ŋikristo, ŋolo ebasi ikes erae alyokonu. Tari kikote nen, anupit ayoŋ ŋakiro daadaŋ ŋuna igiritae tooma Ŋikisila a Moses ka lokitaaboi ŋulu a ŋikadwarak.
44024015	Egeno ayoŋ neni ka Akuj, ikwaŋinapei igenotor ikes lu, ebe eyarunete ŋikatwak ŋulu iyookino kaapei ka ŋulu nyiyookino.
44024016	Aŋun, emukekinit ayoŋ jwi jwi akitacaunit ŋatameta kaŋ alokiŋaren Akuj ka alokiŋaren ŋituŋa.
44024017	“Ani kelunyar ŋikaru ŋidi, ŋulu amamukar ayoŋ anakwap akaŋ, abu oboŋu Yerusalem ayaun ŋakiŋaranakineta ka ŋainakineta lotuŋa kaŋ.
44024018	Arae apaki ŋina etiyaa ayoŋ ŋun iŋes akaryamuniata Ŋiyudayan ŋice ŋulu alo Asia ayoŋ alo Kai ka Akuj, kerikak etal ŋolo ka akiteseguno, ikwaŋina icikakinitotor Ŋikisila kosi. Amam asepic ikirukitor ayoŋ ka amam aruruma.
44024019	Itemokino ikes ŋilopeyek potu kiŋaren kon, kirworo ŋakiro ŋuna ekesitakinitotor ayoŋ, erae keyakatar ŋakiro ŋadi ŋuna aronia ayoŋ.
44024020	Kori kimyek ŋikilyok lu tolimut aseconu ŋina apotu ikes toryamut aneni kaŋ apaki ŋina awoitor ayoŋ alokiŋaren Atukot –
44024021	alemar akirot apei bon ŋina abu ayoŋ olimu apaki ŋina awoitor alokiŋaren kec ebe, ‘Ekesitakinitae ayoŋ nakoloŋit na, anerae anupit atemar eyarunete ŋikatwak.’ ”
44024022	Apaki ŋin, abu Pelekis ŋolo ayeni ejok nooi ŋakiro ŋuna ke Erot a ŋolo ke Ekapolon Yesu, tolimok ikes tema, “Atubi ayoŋ ŋakiro kus apaki ŋina edolunio Lisia ekapolon a ŋisigarya.”
44024023	Kicikak nai ekapolokiniton a ŋisigarya amiat ŋolo amet Paulo akiyok iŋes, nai inakinite iŋes akilajaara adio ka acamakin ŋikonei keŋ aanyunun iŋes.
44024024	Ani kelunyar ŋirwa ŋice, potu Pelekis ka Drusila aberu keŋ ŋina arae Ayudayat; kiyakiya iŋes akirot atemar tonyarae Paulo. Apotu ikes topupokis iŋes irworo ŋuna ka anupit Yesu Kristo.
44024025	Nai ani erubakini Paulo irworo ŋuna ka akiyookino, ŋuna ka akiyapara ka ŋuna ka abunore Akoloŋit ŋina etubokinia Akuj ŋituŋa, tobul Pelekis tolimok Paulo tema, “Ape mono! Akanyarae ayoŋ iyoŋ nabo aryamuni apaki.”
44024026	Emuit iŋes tari atemar okoinak Paulo ŋisiliŋa; aŋun, kirucuruc iŋes anyaraiyanar Paulo erwor ka iŋes.
44024027	Nai ani elunyarosi ŋikaru ŋiarei, kilunyokin ekepukan ece ŋolo anyaritae Porkias Pesto lorot a Pelekis. Aŋuna acamitor Pelekis akitiya ŋuna etalakarito Ŋiyudayan, abu kimyek Paulo alomabus.
44025001	Ŋirwa ŋiuni kedau Pesto alomar napukan keŋ, abu tolot alo Kaisaria tari Yerusalem.
44025002	Kisitakis ŋisacaradotin ŋulu apolok ka ŋikarikok a Ŋiyudayan Paulo alokiŋaren keŋ. Todyeka ikes Pesto
44025003	akitiya ŋuna etalakarito ikes, acamakin Paulo yaunae Yerusalem. Aris ikes ketukut akiar iŋes alorot.
44025004	Toboŋok Pesto ikes tema, “Erubakini Paulo eenen alo Kaisaria ka eapi ayoŋ aboŋor inaa.
44025005	Aŋun, kimyekisi ŋikarikok kus orukosi ka ayoŋ Kaisaria, kisitakis ekile ŋol erae kitiyat adioronis.”
44025006	Kedau Pesto akiboi ka ikes ŋirwa ŋulu pa adeparito ŋikanikauni kori ŋitomon, toboŋo nai Kaisaria. Ani akoloŋit ŋina atupakini, kiboikin neni etubonokinere, tolimu atemar yaunae Paulo.
44025007	Ani kedolu Paulo, towua Ŋiyudayan ŋulu apote alo Yerusalem kirikaut Paulo alokaku, kisyakis akisitanakin iŋes neni aronon a ŋakiro a ŋuna pa apedorete ikes akitoodiun atemar arae kire.
44025008	Kirwor Paulo aŋuna keŋ tema, “Emam ibore ŋini aronon ŋini etiyak ayoŋ Lokisila a Ŋiyudayan kori Kai ka Akuj kori lokepukan a Roma.”
44025009	Nai aŋuna acamitor Pesto akitiya ŋuna etalakarito Ŋiyudayan, kiŋit iŋes Paulo tema, “Icamit iyoŋ alosit Yerusalem ikitowuoi aina alokiŋaren kaŋ aŋuna a ŋakisitakineta a nu a?”
44025010	Nai tolimu Paulo tema, “Awoi ayoŋ a ne alokiŋaren ŋikatubok ŋulu etubonokinete alokiro a ŋolo ke ekepukan a Roma, neni itemokino ayoŋ eketowoere. Emam aronis etiyak ayoŋ neni a Ŋiyudayan, ikwapei iyenia iyoŋ elope.
44025011	Ani nai ketiyat ayoŋ ŋuna aronok, ŋuna itemokino otwania, nyewarit ayoŋ abucar anatwanare. Nai ani pa kiyookino ŋakiro ŋuna ekesitakinitotor ikes ayoŋ, emam ituŋanan epedori akipotokin ayoŋ neni kec. Eŋita ayoŋ ayaaro neni ke ekepukan a Roma.”
44025012	Tosodi nai Pesto kedaut akirworikin ka atukot keŋ, tolimok Paulo tema, “Iŋitak iyoŋ alosit neni ke ekepukan a Roma; aŋun, ilosi iyoŋ neni ke ekepukan a Roma.”
44025013	Kelunyar ŋirwa ŋice, torukut erwosit Agripa ka nakaato keŋ Berenike, potu Kaisaria akijaun Pesto.
44025014	Ani kiboiyoto ikes aina ŋirwa ŋulu alalak, kitatamik Pesto neni ke erwosit ŋakiro a Paulo tema, “Eyai nege mabus ekile ŋolo aesikini Pelekis ŋolo paaran arae ekepukan
44025015	ka ani apaki ŋina ayakar Yerusalem, apotu ŋisacaradotin ŋulu apolok ka ŋikatukok a Ŋiyudayan yaut ŋakiro ŋuna esitakinitotor iŋes, ekeŋitakis ayoŋ atubokin iŋes.
44025016	Nai abu ayoŋ olimok ikes atemar nyecamit ekisil a Ŋiromanin akipotor idiotuŋanan, eriŋa ŋolo isitakinitae nyiryamuna ka ŋulu isitakinito iŋes, toyakaunor apaki ŋina irworor iŋes aŋuna keŋ anakiro a ŋuna isitakinitere iŋes.
44025017	Ani apaki ŋina aponiata ikes ne, abu ayoŋ nyadidik, nai abu akoloŋit ŋina atupakini, abu eboikin neni etubonokinere, olimu atemar yaunae ekile ŋol.
44025018	Ani enyounete ŋulu esitakinito iŋes, nyelimut ikes idiobore ŋini aronon, ŋini sek atamakinit ayoŋ atemar kori isitakiniata.
44025019	Nai ayakatar ikes ŋakiro ŋace ŋuna a ŋiburasyo kec ka iŋes, ŋuna a ŋitalyo a ŋulu enupito ikes ka nabo ŋakiro ŋuna ke ekile a ŋolo enyaritae Yesu, ŋolo abu totwana; nai ebala Paulo itogogoŋit eyari.
44025020	Aŋuna abunio ayoŋ otaaŋaŋaa, todaun epite ŋolo ripunet erot a ŋakiro a nu, abu ayoŋ eŋit Paulo erae kecamit alosit Yerusalem, kitowuae aina aŋuna a ŋakiro a ŋun.
44025021	Nai abu Paulo kiŋitak akiboi a ne alomabus akidar alosit akiwo alokiŋaren ekepukan a Roma. Aŋun, abu ayoŋ olimu atemar kiboi iŋes akitodol neni eyakiyaria ayoŋ iŋes neni ke ekepukan a Roma.”
44025022	Tema Agripa neni a Pesto, “Acamit ayoŋ elope opupok ŋakiro ke ekile a lo.” Tema Pesto, “Ipupokini iyoŋ ŋakiro keŋ moi taparacu.”
44025023	Ani nai taparacu, potu Agripa ka Berenike esirito ka itopolooritae nooi. Arukito ikes ka ŋikapolok a ŋajorei ka ŋarwonita ŋuna ke etaun, tolomasi kai ŋina apolon. Tolimu Pesto atemar yaunae Paulo tooma.
44025024	Tema Pesto, “Erwosit Agripa ka ŋipeyok daadaŋ ŋulu iyakasi ne ka isua: iteete iyes ekile lo ŋolo isitakinito Ŋiyudayan daadaŋ ŋulu a ne ka ŋulu alo Yerusalem. Iworoete ikes ebasi nyitemokino iŋes torubak eyari.
44025025	Nai abu ayoŋ oryamu atemar emam ŋakiro itiyat iŋes ŋuna itemokino totubokinere iŋes atwanare. Ikwaŋinapei abunio iŋes elope kiŋitak alosit neni ke ekepukan a Roma, atyaku ayoŋ akiyakiyar iŋes.
44025026	Nai akaŋopikis ayoŋ ŋakiro ŋuna erae ŋakigirakina neni ke ekepukan a Roma aŋuna keŋ. Aŋun, ayau ayoŋ iŋes ne kiŋaren kus, akilo nooi kiŋaren kon erwosit Agripa, ikotere ani kikidau iwon aripirip ŋakiro keŋ, opedo ayoŋ aryamun ŋakiro ŋuna kigirakina iŋes.
44025027	Anerae esibit aneni kaŋ nyejok akiyakiyar emabus pa isileereunitoe ejok ŋakiro ŋuna isitakinitere iŋes.”
44026001	Tema Agripa neni a Paulo, “Ikicamakinitae iyoŋ akirwor aŋuna kon.” Kikia Paulo akeekan, kiikiikok, kirwor aŋuna keŋ ikona:
44026002	“Atami ayoŋ atemar ayakar arereŋu nakoloŋit na aanyun ebe erae kiŋaren kon erwosit Agripa erworor ayoŋ aŋuna kaŋ, akirwor ŋakiro daadaŋ ŋuna ekesitakinitotor ayoŋ Ŋiyudayan.
44026003	Iyookino nu, anerae iyeni iyoŋ nooi ŋitalyo a Ŋiyudayan ka ŋiburasyo kec. Aŋun, ekelipit ayoŋ iyoŋ totitinyik, topupok ŋakiro kaŋ.
44026004	“Eyenete Ŋiyudayan daadaŋ epite ŋolo ka akiyar kaŋ ameun ŋinapei eriŋa asorokana, anerae apolouni ayoŋ anakwap kaŋ ka alo Yerusalem.
44026005	Eyenete ikes ŋinapei koloŋ atemar apolounit ayoŋ arae Eparisayot alopite a ŋolo ka atukot a ŋina elelakinit nooi ŋakiro ŋuna ke edin yok. Ani kecamito, epedorete akisuuda nu.
44026006	Tokona awoi ayoŋ a ne akisitakino, aŋuna egenor ayoŋ anakiikinet a ŋina ainaki Akuj neni atapapaa yok.
44026007	Erae na akiikinet ŋinapei igenosi ŋatekerin ŋunatomon ka ŋaarei ŋuna a Ŋisirael aanyun akisiyookino keŋ, ikwaŋina ilipyata ka agogoŋu jwi jwi. Erwosit Agripa, erae Ŋiyudayan pei ekesitakinito ayoŋ aŋuna ka akigeno a na!
44026008	Kaanukiro egogoŋio iyes akinup atemar epedori Akuj akiteyarun ŋikatwak?
44026009	“Abu ayoŋ elope ekiŋaren emukek atemar itemokino etiya ŋuna alalak ŋuna itepegito ekiro a Yesu a ŋolo a Nasaret.
44026010	Erae ŋun ŋuna abu ayoŋ etiya alo Yerusalem. Anapedor a ŋikepukak ka ŋisacaradotin ŋulu apolok, abu ayoŋ oeneene alomabus ŋituŋa ŋulu ka Akuj ŋulu ewuapito Yesu. Meere ŋun bon, abu daŋ oriwo ka ŋulu atubonokinete ikes atwanare.
44026011	Abu ayoŋ jwi jwi esican ikes alosinagogae a daadaŋ aŋuna ka akitiŋakin ikes akiŋer anupit kec; ido anyunyurikina ayoŋ ikes nooi, esican tari alotaunio a ŋulu agelaaka.
44026012	“Ŋakiro ŋun abunio ayoŋ olosyo Damasko ka acamakinet ka apedor aneni a ŋisacaradotin a ŋulu apolok.
44026013	Erwosit Agripa, ani edoli kidiŋ apaaran, abu ayoŋ oanyua eriŋa alosi alorot akica ŋina aŋesun atipei anakuj, ŋina acai akilo akoloŋ. Tocau ekenuak ayoŋ kaapei ka ŋulu ikirukitor.
44026014	Ani kikidau isua daadaŋ akimasakin kwap, abu eira etoil ebala neni kaŋ a Ŋaburaniyae, ‘Saulo, Saulo! Kaanukiro ikisicanitor iyoŋ ayoŋ? Erae iyoŋ iwana bon erae kirubak ikitepegi ayoŋ. Ikwaan ka neni epetepeteo esigirya ebela ŋolo icumucumuyere iŋes.’
44026015	Eŋit ayoŋ otema, ‘Ŋae iyoŋ, Ekapolon?’ Tema Ekapolon, ‘Arae ayoŋ Yesu ŋolo isicanit iyoŋ.
44026016	Nai tonyou, towo. Anerae atakanu ayoŋ neni kon, akaseuni iyoŋ aruwor eketiyan kaŋ, akiteyenikin ŋituŋa ŋakiro ŋuna iŋolik iyoŋ nakoloŋit na ka ŋuna akalimokini ayoŋ iyoŋ moi alokiŋaren.
44026017	Ekeyakiyari ayoŋ iyoŋ lotuŋa a Isirael ka neni a ŋulu nyerae Ŋiyudayan, ido euryari ayoŋ ikes nyikiwan iyoŋ.
44026018	Iŋaari iyoŋ ŋakonyen kec, ikotere kibelekinos anakiryonut nakica ka anapedor a ŋina a Satan, pena neni ka Akuj; toryamut nai aŋuna ka anupit kec akisyonio ŋina a ŋasecisya ka akibois aneni a ŋituŋa a ŋulu eturuwo Akuj ŋulu keŋ.’
44026019	“Aŋun, erwosit Agripa, abu ayoŋ nyawou akiwuap atakanikinet ŋina anakuj.
44026020	Nai abu esileereu nu, neni a ŋituŋa a daadaŋ akisyakin mono alo Damasko, tosodi nai alo Yerusalem ka akwap daadaŋ ŋina a Yudeya tari lobukui ŋulu nyerae Ŋiyudayan. Abu olimonok atemar itemokino ikes tokiwa ŋakecesecisya kibelekinos neni ka Akuj, kitiyata ŋuna itoodiunete atemar kekiwa ikes.
44026021	Ŋakiro ŋun ikes ekekamuniata ayoŋ Ŋiyudayan alo Kai ka Akuj ekekatakinito akiar.
44026022	Akitodol nakoloŋit na, ekeŋarakinit Akuj ayoŋ a ŋun, awoi ayoŋ a ne akiteyenun nu neni a daadaŋ, neni a ŋulu caryo kaapei ka ŋulu arwok. Nyerworo ayoŋ ŋace, nai ŋuna abasi ŋikadwarak ka Moses etakanunete.
44026023	Abasi ikes ebe itemokino Kristo kisicanae ka toruwor ŋolo ke ekiŋaren ayarun alokatwak, kiserau nai akica ŋina ka aiuno neni a Ŋiyudayan ka ŋulu nyerae Ŋiyudayan daŋ.”
44026024	Ani irworikini Paulo aŋuna keŋ alopite a lo, kiŋenyak Pesto iŋes tema, “Ikikerepikinit iyoŋ Paulo! Kikimunaiya iyoŋ asyomit kon ŋina apolon!”
44026025	Nai tema Paulo, “Ekapolon Pesto, nyekekerepikinit ayoŋ! Nai erworo ayoŋ ŋakiro ŋuna a kire ŋuna ecayete.
44026026	Eyeni tari erwosit ŋakiro ŋun ka erworo ayoŋ neni keŋ emam akuryanu. Ayeni kire atemar emam ŋakiro ŋun ŋuna ebucara aneni keŋ, anerae nyetakanuna ŋakiro nu anakimunono.
44026027	Erwosit Agripa, inupit iyoŋ ŋuna irworosi ŋikadwarak a? Ayeni ayoŋ atemar inupit iyoŋ!”
44026028	Tema Agripa neni a Paulo, “Emam ŋuna alalak ŋuna ebucara anakiro kon akituruwor ayoŋ Ekristoit!”
44026029	Tema Paulo, “Kerae ŋuna alalak kori ŋuna ekudyoko, elipit ayoŋ Akuj atemar meere ayoŋ bon anupi Kristo, nai tari daadaŋ ŋulu epupete ŋakiro kaŋ nakoloŋit na, itemokino ikes kikokis ayoŋ – alemar nyitemokino toenae!”
44026030	Tonyout nai erwosit ka Pesto ekepukan ka Berenike ta ŋituŋa ŋuluce daadaŋ,
44026031	torotokis kirworikinos make temasi, “Emam ŋakiro itiyat ekile lo, ŋuna itemokino toarere kori kiwuakinere mabus.”
44026032	Tema nai Agripa neni a Pesto, “Kelacakinitae ekile lo, kerae nyiŋitakinit alosit neni ke ekepukan a Roma.”
44027001	Ani etubuni Pesto atemar adol apaki ŋina erotokinere isua Italia, apotu ŋikapolok a Ŋiromanin alo Kaisaria inakis Paulo ka ŋimabus ŋice neni a Yulio, a ŋolo arae ekapolokiniton ŋisigarya amiat ŋulu anyaritae “Ajore ŋina ke ekepukan.”
44027002	Todokae isua ameeli ŋina abunit alotaun Adaramitium, ŋina alosi lotaunio ŋulu ka Asia ŋulu aya lokipetot ŋolo ka anam. Ikirukit isua ka Aristako, ŋolo auruunitae alo Makedonia, a ŋolo a Tesalonika.
44027003	Todoloe isua lotaun Sidon akoloŋit ŋina atupakini. A nen, torimaan Yulio aneni a Paulo, tocamak iŋes alosit aanyun ŋikonei keŋ, ikotere eryamuni akiŋarakinet ŋina eitanit iŋes.
44027004	Kipororoe isua a nen, tolotoi ikiteriboorit ekipetot ŋolo ke eculat a Kupuro, anerae ikibukinit ekuwuam isua.
44027005	Ani kedoki isua anam ŋina a Cilicia ka Pampilia, poni lotaun Mira ŋolo anakwap a ŋina a Licia.
44027006	Toryamu a nen ekapolokiniton ŋisigarya amiat ameeli ŋina abunit alotaun Alekisandaria, ŋina alosi Italia; tosodi ikitodok isua ameeli ŋin.
44027007	Kiyapae isua iwadio ŋirwa ŋulu alalak, ani ekaku todolunoe ka atyonis diyete etaun Kinido. Ikwaŋinapei pa ikitepedorya ekuwuam isua arubakin ikitorit neni ikicamit, ikipotu oloto a ŋun lowae ŋolo alo Kwap ikiteriboorit eculat Kirete, kitoroi neni anyaritae Salomone.
44027008	Torubakinae isua ka atyonis enokitoe ekipetot, todolunoe lotaun ŋolo enyaritae “Ŋolo iteere ŋameeli ejok”, neni eapi alotaun a Laseya.
44027009	Ikwapei abunio apaki ŋina alalan tolunyar ka aris kelunyar apaki ŋina ka akikany akimuj, togogoŋior alosit ka ameeli, anerae aapuunit apaki ŋina ejoŋoere alosit a ŋameeli. Tolimok Paulo ŋituŋa ŋakiro ŋuna eŋarakinak tema,
44027010	“Ŋikilyok, ani kikirubak iwon ikilosi, eŋolikinit ayoŋ atemar ikiryamuni iwon ŋican ŋulu apipilak; emunaarosi ameeli kaapei ka ŋiboro ka acepaki ikitwaki iwon daŋ.”
44027011	Nai tomitak ekapolokiniton ŋisigarya amiat ŋuna alimonokinete ekapolokiniton ameeli ka elope ameeli, akilo amitakin ŋuna erworo Paulo.
44027012	Aŋuna tari pa ajokya etaun ŋol akiboiyo ŋirwa ŋulu ka alilimu, apotu ŋikalalak temasi torotokinoe a nen, igenosi atemar kori ikidoli Poenikis etaun ece ŋolo alo Kirete, ŋolo eyai kidiŋ Kwap-To ka Kuju-To, ikotere iboiyete a nen ŋirwa ŋulu ka alilimu.
44027013	Ŋolopite ageunia ekuwuam ediocici akutun alowae a ŋolo alo Kwap, temasi ŋikilyok kori epedorete ikes akitiya ikwaŋina atubunitotor; kikeut ibore ŋini apotyon ŋini itowuoi ameeli, kitonoko ameeli ekipetot ŋolo a Kirete.
44027014	Nai tokut atipei ekuwuam ŋolo agogoŋon alowae a ŋolo a Kirete, anyaritae ekuwuam ŋol “Kuju-Kide”.
44027015	Ani enaŋi ekuwuam ameeli ka agogoŋu, todaun epite ŋolo elosyo lowae ŋolo akutunitor ekuwuam, ido tojamakinae isua akimukekinit kimyekinae ameeli tokuta ekuwuam.
44027016	Ani itoryo isua diyete ekipetot ŋolo ke eculat a ŋolo cici a ŋolo enyaritae Kauda, topedoroe ka atyonis akiriun atuba ŋina ka ameeli tooma.
44027017	Ani kedaun akiriun atuba, kilogiloga ŋilopeyek ameeli kec a ŋaunoi. Akerito ikes atemar kori ikilomari lorus ŋolo alokipetot a Libia. Aŋun, tocakut ikes anaŋga ŋina emetor ekuwuam ameeli, kimyekis ekuwuam bon ekutarit ameeli.
44027018	Torubak ekuwuam ŋolo apolon ekusi; togeut ŋilopeyek ameeli akoloŋit ŋina atupakini akimasanar kiŋa ŋiboro ŋice ŋulu aya nameeli
44027019	ka akoloŋit ŋinace, kimasasi ikes ŋiboro ŋulukitiyaet ameeli kiŋa.
44027020	Aŋuna adolyo ŋirwa ŋulu alalak pa etakani akoloŋ kori ŋikacer ka torubakinite ekuwuam ekusi nooi, tojoŋoi isua jik akigeno tari iwadio atemar eyaryo.
44027021	Aris kelunyar apaki ŋina aoyan nyimuja ikes aŋuna a ŋatyokisyo a ŋun, tosodi Paulo towo alokidiŋ kec tema, “Ŋikilyok, kerae kiirarito iyes ŋakiro kaŋ, pa kerotokinitoe iwon alo Kirete ka pa keryamunitae ŋican lu ŋulu apipilak ka atwakiyar ŋiboro.
44027022	Nai tokona akadyekit ayoŋ iyes, toena ŋitai; anerae emam ipei daŋ alokidiŋ kus ŋini etwaniari akiyar, nai ameeli bon etwakiaryo.
44027023	Anerae bien nakwaare, abu emalaika ŋolo ka Akuj a ŋina arae ayoŋ ŋolo keŋ ka ŋina elipi ayoŋ, bu neni kaŋ,
44027024	tema, ‘Paulo, nyikibul! Itemokino iyoŋ towo alokiŋaren ekepukan a Roma. Kiira! Aŋuna kon, eiuni Akuj tari ŋituŋa daadaŋ ŋulu idokito ka iyoŋ ameeli.’
44027025	Aŋun, ŋikilyok, toena ŋitai! Anerae anupit ayoŋ ŋakiro ŋuna ka Akuj atemar ikokinete nenipei akalimokinitere ayoŋ.
44027026	Nai ikikutari ekuwuam iwon neni eyai eculat edio.”
44027027	Aris kelunyarosi ŋisabito ŋiarei ŋulu ageunia ekuwuam ŋolo apolon akikut, ikirimitor isua ananam a ŋina enyaritae Mediteranian. Ani edoli kidiŋ akuwar, temasi ŋikametok ameeli kori keapiar diyete akwap.
44027028	Aŋun, kiyooliyosi ikes nakipi auno ŋina aenikinitae ibore ŋini apotyon, toryamut atemar arae acukul a ŋakipi ŋamitae ŋatomoniomwon. Kelunyar apaki adiouriyen, kitiyata ikes ikoŋinapei, toryamut acukul a ŋakipi erae ŋamitae ŋatomoniuni.
44027029	Tobul ikes temasi kori elosi ameeli anaŋakin neni eya ŋatabab, aŋun kiyooliyosi ikes alokaku ŋiboorei ŋulu apotyok ŋiomwon ŋulu itowuoete ameeli, togata atemar kerae kiwala akwap atipei.
44027030	Ani eriŋa nyiwalara, kikatakis ŋikametok ameeli akisi anameeli esibit elosete akiyatakin kiŋaren ameeli ŋiboorei ŋice ŋulu itowuoete iŋes; nai keris ikes kiyooliyosi atuba nakipi, ecamito alomar tooma keŋ.
44027031	Nai tema Paulo neni ke ekapolokiniton ŋisigarya amiat ka neni a ŋisigarya ebe, “Mati kerubakis ŋituŋa lu eyakasi nameeli, nyipedorete iyes aiun.”
44027032	Tosodo nai ŋisigarya totubo ŋaunoi ŋuna aenito atuba anameeli, kimyekis atuba todoiyo nakipi.
44027033	Ani eapuuni akiwalar, todyek Paulo ikes daadaŋ akinyam adiokimuj tema, “Iboiyoto iyes ŋirwa ŋitomon ka ŋiomwon nyimuja idiobore.
44027034	Aŋun, akadyekit nai ayoŋ iyes, kimuja adiokimuj; iitanito iyes iŋes aŋuna ka aryamunia agogoŋu ikwapei emamukar tari ipei alokidiŋ kus ŋini ewana.”
44027035	Kedau alimun ŋun, tolemu Paulo amugati, tolakar neni ka Akuj alokiŋaren kec a daadaŋ, tonyilinyili, togeu akimuj.
44027036	Toryamut nai ikes daadaŋ akisimukekinet, ido kimuj ŋinituŋanan akimuj adio.
44027037	Arae ekimar kosi a ŋulu ikiya nameeli ŋamiae ŋaarei ka ŋatomonikanikaarei ka ŋikanikapei.
44027038	Ani kimwoko ikes, kimasasi ŋaganoi kiŋa, ikotere tookiar ameeli.
44027039	Ani iwalari, kiŋolikis ikes akwap, nai nyeyena atemar ai. Nai kiŋolikis agule ŋina ka anam ŋina eleleba asinyon, neni apotu ikes totyakut atemar kirimok ameeli todolere nen.
44027040	Aŋun, totubutuboto ikes ŋaunoi ŋuna aenitere ŋiboorei ŋulu itowuoete ameeli, kidoŋo tooma nakipi; ŋinapeipaki, tolacanakis ŋaunoi ŋuna aenito ŋameeta. Kikyaasi nai anaŋga ŋina alokiŋaren ameeli, ikotere ekutarya ekuwuam ameeli kiŋaren, tolot lokipetot.
44027041	Nai tonaŋ ameeli neni tekeny, towo todaun arotokinet, tobwaŋa ŋikaguragurae a ŋakipi ŋulu elapasi nooi ameeli alokaku.
44027042	Totukut ŋisigarya akiar ŋimabus daadaŋ, ikotere nyelum tari epei, tolot lokipetot, ido toem nariet.
44027043	Nai aŋuna acamitor ekapolokiniton ŋisigarya amiat aiun Paulo, kiretak iŋes ikes akitiya ŋuna atukunito. Tolimok iŋes ŋituŋa ŋulu apedorete akilum akisyaun aporor kiŋa ameeli, tolumo toloto lokipetot.
44027044	Ani ekaku, totupakis ŋuluce imiidikina nabaoi kori ŋabwaŋabwaŋaet ŋuna ka ameeli. Arae lo epite ŋolo adolere isua daadaŋ lokipetot emam ŋace.
44028001	Ani edolyo isua lokipetot emam ŋace, toyenunae atemar anyaritae eculat ŋol Malta.
44028002	Akoneoko nooi ŋituŋa ŋulu a nen. Ikijaut ikes isua, kinokakis akim, anerae atepit akiru, tolilim akwap.
44028003	Kirirau Paulo ŋakito, kiwuak nakim. Apaki ŋinapei ŋin, tolomu emun aŋuna ka amwanis a ŋina ka akim, tokony, kimiidikin nakan keŋ.
44028004	Ani iŋolikinete ŋituŋa ŋulu ka akwap a ŋin emun ineno anakan a Paulo, temanaros make ebe, “Itemokino ekile lo kire torae ekaaran ŋituŋa. Anerae tari kebucuna iŋes ananam, nyecamakini atubokino ŋina ka Akuj iŋes toyar.”
44028005	Nai towuatak Paulo emun tooma nakim, nyewana iŋes tari iwadio.
44028006	Kidara ikes Paulo erae kebuuni akuwan kori kepokor totwan. Nai ani idarete ikes apaki ŋina aoyan nyiŋolikis idiobore ŋini gela itiyakin neni keŋ, kiloconokis ŋatameta kec temasi, “Erae iŋes akuj!”
44028007	Aapiyete ŋimanikorin ŋulu ke ekile a ŋolo anyaritae Pubulio a ŋolo apolokinit eculat ŋol. Ikijau isua, ikisipeyon neni ajokan, kiboi ka iŋes ŋirwa ŋiuni.
44028008	Adyaka papa keŋ elekes ka ekiuruton. Tolot Paulo neni ayai ekasikout, kilip, kidokok ŋakan neni keŋ, kitaŋaleu iŋes.
44028009	Ani itiyakinosi ŋun, potu ŋikadyakak ŋuluce daŋ ŋulu ayakasi loculat ŋol, kitaŋaleunoe.
44028010	Ikiinakis ikes isua ŋainakineta ŋuna alalak. Ani erotokinio isua, kiwuakis ikes nameeli ŋiboro daadaŋ ŋulu ikiitanit isua analosit kosi.
44028011	Ani kiriyae isua ŋilapyo ŋiuni alo Malta, torotokinoe todokae ameeli ŋina alo Alekisandaria, ŋina anyaritae “Ŋakujo ŋuna Muu.” Kiriyat sek ameeli ŋin aloculat ŋirwa ŋulu ka alilimu.
44028012	Todolunoe lotaun ŋolo anyaritae Sirakuse, neni eboiyere ŋirwa ŋiuni.
44028013	Torotokinoe a nen todoloe lotaun ŋolo enyaritae Regium. Akoloŋit ŋina atupakini, togeu ekuwuam akutun alowae a ŋolo alo Kwap, todoloe alorwa a ŋiarei lotaun ŋolo anyaritae Puteoli.
44028014	Toryamunae a nen ŋikanupak ŋulu apotu ikijaut isua akiboi ka ikes esabit epei. Poni nai Roma.
44028015	Ani iirarete ŋikanupak ŋulu alo Roma atemar ikipotu isua, tosodo potu akisiryam. Potu ŋice neni anyaritae Lomaket ŋolo ka Apios ka ŋice neni anyaritae Ŋiotelio Ŋiuni. Ani iŋolikini Paulo ikes, tolakar neni ka Akuj, min atitinyu neni keŋ.
44028016	Ani edolyo isua Roma, tocamakinae Paulo akiwarun akai keŋ bon, nai torukito ka esigarit ŋolo eten iŋes.
44028017	Ani kelunyarosi ŋirwa ŋiuni, tonyarau Paulo ŋikarikok ŋulu a Ŋiyudayan a nen aponare neni keŋ. Ani ketukokinosi ikes, kirworik iŋes tema, “Ŋikaitotoi ŋulu ka akwap kaŋ! Tari kemam ibore etiyat ayoŋ ŋini ka aremokino ŋituŋa yok kori ŋitalyo ŋulu koloŋ ikiesikiniata atapapaa yok iwon, aponi eketuruwor ayoŋ emabus alo Yerusalem ka ekepotokin neni a Ŋiromanin.
44028018	Ani kedaut ikes akiŋitiŋit ayoŋ, apotu Ŋiromanin tocamut alacakin ayoŋ, anerae amam akirot ŋina etemokino okotubokinere ayoŋ atwanare.
44028019	Nai aŋuna aŋeryoto Ŋiyudayan nu, abu ayoŋ etiŋakin atemar ekepukan a Roma etemokino totub ŋakiro kaŋ, tari ŋina amamukatar ŋakiro ŋuna esitakinitor ayoŋ ŋituŋa ŋulu ka akwap kaŋ.
44028020	Erae nai ŋakiro ŋun abunio ayoŋ eŋitaki aanyun iyes ka akirwor ka iyes, ikwapei eraakar ŋakiro ŋuna igenosi Ŋisirael, ikes akarocitere ayoŋ a ŋiriko a lu.”
44028021	Temasi ikes neni keŋ ebe, “Nyeryamuna isua alo Yudeya ŋabaruwae ŋadi ŋuna etapito ŋakiro kon, emam alokidiŋ Ŋiyudayan ŋulu apotu nege, ŋini ayau eemut edio kori tari ŋakiro ŋadi ŋuna aronok, ŋuna ikitapito iyoŋ.
44028022	Nai ikicamit isua akiirar aneni kon ŋakiro ŋuna itami iyoŋ, anerae ikiyeni isua atemar anakwap a daadaŋ itoroniarito ŋituŋa atukot ŋina iyai iyoŋ.”
44028023	Aŋun, totubut ikes akoloŋit ŋina iryamunotor ka Paulo. Akoloŋit ŋin, potu ikes elalak neni eboiyo Paulo. Ŋinapei taparacu akitodol eboŋ, kiteyenik ka kisileerek daŋ iŋes ikes ŋakiro ŋuna ka Apukan ka Akuj. Alorwor keŋ ŋakiro ŋuna a Ŋikisila a Moses ka ŋakigireta ŋuna a ŋikadwarak, abu kikatak akitacamun ikes ŋakiro ŋuna a Yesu.
44028024	Tocamut ŋice ŋakiro ŋuna erworo iŋes, towout ŋice akinup.
44028025	Aŋun, torotokis ikes imocoete make, kedau Paulo alimun ebe, “Alimunit Etau ŋolo Asegan ejok neni atapapaa kus alorwor a ŋolo ke ekadwaran Isaya;
44028026	anerae abu iŋes tema, ebala Akuj ebe, ‘Tolot lotuŋa lu tolimok atemar, iirarete ŋina erae akiirar, nai nyiyenunete; iŋolikinete ŋina erae akiŋolikin, nai nyianyuwarete.
44028027	Anerae abaŋaaniyasi ŋatameta a ŋituŋa a lu, agol ikes ŋaki kec, arapa ŋakonyen kec. Kerae nyikote nen, keanyuwarito a ŋakonyen kec, kiirarito a ŋaki kec, nabo keyenunito a ŋitai kec, ido toboŋut neni kaŋ akitaŋaleuno!’ ”
44028028	Toŋetaki Paulo tema, “Toyenete nai atemar, eyakiya tokona Akuj ŋakiro ŋuna ka aiuno a ŋituŋa neni a ŋulu nyerae Ŋiyudayan. Nai iirarete ikes!” [
44028029	Ani kedau Paulo alimun ŋakiro ŋun, torotokis Ŋiyudayan epeganakinosi nooi alokidiŋ kec make.]
44028030	Kiboi Paulo ŋikaru ŋiarei alokai a ŋina atacenene iŋes, kijaununuye ŋulu daadaŋ aponeneete aanyunun iŋes.
44028031	Tolimonok iŋes ikes ŋuna ka Apukan ka Akuj ka kitatam daŋ ŋuna ke Ekapolon Yesu Kristo, kirwor pa ekuryanit ka amam ibore etukuruworit.
45001001	Ayoŋ Paulo, eketiyan a Yesu Kristo, egirit abaruwa na. Akanyarau Akuj ayoŋ aruwor ekiyakia ka akaseu aruwor ekalimonokinan Ŋakiro keŋ ŋuna Ajokak.
45001002	Kebu koloŋ sek Akuj kiik Ŋakiro keŋ ŋuna Ajokak neni a ŋituŋa ikwapei egiritotor ŋikadwarak Nakigireta.
45001003	Erae ŋakiro ŋun ŋuna a Lokoku ka Akuj a ŋolo erae Yesu Kristo Ekapolon yok. Alokuwane, erae iŋes eletonit ŋolo a Daudi.
45001004	Alopite a ŋolo ka akujuwuanut keŋ, erae iŋes ŋolo aseu Akuj aruwor Lokoku keŋ, aŋuna eteyarunere iŋes alokatwak anapedor a ŋina ka Akuj.
45001005	Akainaki Akuj ayoŋ arereŋu aneni a Yesu Kristo; arereŋu ŋina ruworet ekiyakia, ikotere etunupya ka esiwuapya ŋituŋa a ŋakwapin a daadaŋ ŋakiro keŋ, ido kitopolooroe ekiro a Kristo.
45001006	Iyes daŋ ŋulu iyakasi Roma, iraakasi ŋipei ka ŋulu anyara Akuj aruwor ŋulu a Yesu Kristo.
45001007	Aŋun, ekegirakinit ayoŋ iyes daadaŋ alo Roma, iyes ŋulu ikimina ka ikinyar Akuj aruwor ŋulu keŋ. Toyai neni kus ajokis ka ekisil aneni ka Akuj Papa yok ka aneni ke Ekapolon Yesu Kristo.
45001008	Ŋuna iŋarenete, alakara ayoŋ neni ka Akuj kaŋ alotooma Yesu Kristo, aŋuna kus a daadaŋ, anerae irworosi ŋituŋa a ŋakwapin a daadaŋ ŋuna ka anupit kus.
45001009	Eyeni Akuj atemar ŋuna erworo ayoŋ erae ŋuna a kire – Akuj ŋina etiyanakini ayoŋ a ekaatau a daadaŋ analimonokin Ŋakiro ŋuna Ajokak ŋuna a Lokoku keŋ. Eyeni Akuj atemar akatamunit ayoŋ iyes,
45001010	apaki daadaŋ ŋina elipya ayoŋ. Elipit ayoŋ Akuj, erae kerae acamit keŋ, okoinak ayoŋ tokona apaki ŋina ajokan ŋina bunet neni kus.
45001011	Anerae ekeburit ayoŋ aanyun iyes, ikotere omora ŋainakineta ŋuna ke Etau a ŋolo Asegan, ŋuna akainaki Akuj ayoŋ, ikitogogoŋ iyes.
45001012	Iŋes atemar esimukekinos iwon kaapei ananupit yok; ekesimukek ayoŋ iyes ananupit kus ka ikisimukekis iyes ayoŋ ananupit kaŋ.
45001013	Acamit ayoŋ iyes ŋikaitotoi toyenut atemar eitanit ayoŋ ŋapakio ŋuna alalak abunore aanyun iyes, (nai akitodol tokona ekeretakinitae). Acamit kaŋ iŋes akitunup ŋituŋa alokidiŋ kus daŋ Ŋakiro a Yesu Kristo, ikwaŋina etunupya ŋuluce ŋulu nyerae Ŋiyudayan.
45001014	Anerae ayakar ayoŋ etic ŋolo kitiyakina neni a ŋituŋa a daadaŋ a ŋulu eyakatar ayenut ka neni a ŋulu nyeyakatar ayenut, neni a ŋulu esyomito ka neni a ŋulu nyesyomito.
45001015	Aŋun, ekeburit ayoŋ alimonokin Ŋakiro ŋuna Ajokak neni kus daŋ, a ŋulu iyakasi Roma.
45001016	Anerae nyekerumito ayoŋ ŋileec aŋuna a Ŋakiro a ŋuna Ajokak: erae ikes apedor ŋina ka Akuj ŋina eiunia ituŋanan daadaŋ, ŋini eyakar anupit, Ŋiyudayan mono, ido nai ŋulu nyerae Ŋiyudayan.
45001017	Anerae isileereunito Ŋakiro ŋuna Ajokak epite ŋolo ituruworya Akuj ŋituŋa ŋulu iyookino alokiŋaren keŋ: erae alotooma anupit, ameun anakisyakinet tari nasalunet, ikwapei igiritere atemar, “Iŋes ŋini iyookino a ŋuna enupitor neni ka Akuj, eyari.”
45001018	Itoodiunitae anyunyura ŋina ka Akuj anakuj nasecit ka naronis daadaŋ ŋina a ŋituŋa. Iretakinito ŋipitesyo kec ŋulu aronok ikes ayenun ŋuna a kire;
45001019	ikwapei ileereoto aneni kec ŋuna itemokino eyenere Akuj, anerae Akuj alope abu kisileerek ikes ŋakiro ŋun.
45001020	Emam ituŋanan epedori akiŋolikin Akuj. Nai ŋinapei koloŋ asubunia Akuj akwap, epedorete ŋituŋa ayenun apedor keŋ ŋina nyedaun ka akujuwuanut keŋ aloboro a ŋulu esubunit iŋes. Aŋun, emam epite ŋolo erimakinere ikes.
45001021	Eyenete ikes Akuj, nai nyitopoloorito ikes iŋes ikwa Akuj, kori nyitalakarito. Nai aruworosi ŋatameta kec ŋakoŋinae ka elelebikin akiryonut nakyes kec ŋuna ebaŋaaka.
45001022	Ebasi ikes ikiosok, nai erae ŋibaŋaanotin.
45001023	Akilo ikes akilip neni ka Akuj a ŋina eyari jik anapolou keŋ, ilipete ikes neni a ŋitorubei a ŋulu itiyaunitae ikwaan ka ŋituŋa ŋulu etwakete, kori ŋikyeny kori ŋityaŋ kori ŋiboorei ŋulu alyatok.
45001024	Aŋun, emyek Akuj ikes itiyaete ŋuna aronok ŋuna iitanito ŋitai kec ka itiyaete ŋuna a ŋileec neni kec make.
45001025	Anerae ilokonyete ikes Ŋakiro ka Akuj ŋuna a kire ka alyokonu; ilipete ka itiyanakinete ŋisubuna ŋulu ka Akuj akilo akitiyanakin Akasuban alope, ŋina itemokino kipuroe ŋikaru ka ŋikaru! Amen.
45001026	Aŋakiro a ŋun, emyek Akuj ikes itiyaete ŋuna ke ekibure kec a ŋolo a ŋileec, anerae ajoŋoto ŋaberu arukit ka ŋikilyok, alomakis arukit make ikwa ekile ka aberu.
45001027	Ŋikilyok daŋ, aesikis ŋaberu, ido iburakinit arukit make ikwa aberu ka ekile. Itiyaete ŋikilyok ŋuna a ŋileec ka ŋikilyok pei; aŋun, isicani Akuj ŋawat kec ka akisicanet a ŋina itemokino naronis ŋina etiyata ikes.
45001028	Aŋuna aŋeryoto ŋituŋa anatameta kec ayenun Akuj, emyek Akuj ikes iwuapito ŋatameta ŋuna ecamito akitiya ŋuna aronok, ikotere itiyaete ŋuna sek pa etemokino ikes kitiyata.
45001029	Ileleba neni kec ŋakiro ŋuna nyiyookino – aronis, akiŋobel ka ediŋet; ileleba arakao, akiar, ebura, amodiyo, ŋinyas ka asyoma.
45001030	Itoroniarito ŋuluce alorworisya kec make, eŋerito Akuj, itoŋoyeneneete ŋuluce, isupaka, ituroko, etamete ŋarwa ŋuna alalak akitiya aronis, nyekerito ikes ŋikecekauruunak.
45001031	Emam ŋakiro emisito ŋitai kec, nyiricito ŋakiro ŋuna iiyanakinete, emam ikes aminanar, emam akitim.
45001032	Eyenete ikes atemar ebala ekisil ŋolo ka Akuj ebe, ŋulu itiyaeneneete ŋakiro ŋun, itemokino totwaka. Tari kikote nen, nyerubakinito ikes itiyaete ŋun bon, nai itojokito daŋ ŋulu itiyaete ŋuna itiyaete ikes.
45002001	Iyoŋ daŋ ŋini itubokini ŋuluce, aŋuna itiyaata ikes aronis, emam ŋakiro ipedorya aiunor bon aneni ka Akuj tari kirae iyoŋ ŋae. Anerae ŋina itubokinia iyoŋ ŋuluce, ido kitiyae iyoŋ daŋ ekatubon ŋunapei, isitakin iyoŋ bon elope.
45002002	Ikiyeni iwon atemar iyookino Akuj etubokini ŋituŋa ŋulu itiyaete ŋakiro ŋuna aronok.
45002003	Nai iyoŋ ituŋanan ŋini itubonokini ŋulu itiyaete aronis, ido kitiyae iyoŋ daŋ ŋunapei, itami iyoŋ atemar ipedori abucar anatubokino a ŋina ka Akuj a?
45002004	Kori imenit iyoŋ Akuj aŋuna epoloo nooi arimao ka akidaŋidaŋ ta atitinyikinit keŋ? Nyiyeni iyoŋ atemar erae narimao keŋ ikirikorya iyoŋ Akuj nakiki ŋasecisya a?
45002005	Nai iyakar iyoŋ etau ŋolo ninik ka iwou akiki. Aŋun, italala iyoŋ akisicanio kon a ilope, ŋina ikisicanere iyoŋ Akoloŋit ŋina itoodiunere anyunyura ka atubokino ŋina iyookino ŋina ka Akuj.
45002006	Akoloŋit ŋin, eropi Akuj ŋinituŋanan lopite ŋolo itiyator iŋes.
45002007	Einakini Akuj akiyar ŋina nyedaun neni a ŋulu erubakinete itiyaete ŋuna ajokak, kiwarito akitopolooro ka akitojokyo aneni ka Akuj ka kiwarito akiyar ŋina nyedaun.
45002008	Nai ebuni anyunyura ka aŋoit ŋina ka Akuj neni a ŋulu iwarito ŋuna kec a ŋilopeyek make, toŋerito daŋ ŋuna iyookino, ido kiwuapito ŋuna aronok.
45002009	Eyakaun ŋican ka aryeba neni a ŋituŋa a daadaŋ a ŋulu itiyaete aronis; neni a Ŋiyudayan mono, ido nai neni a ŋulu nyerae Ŋiyudayan daŋ.
45002010	Nai neni a ŋituŋa a daadaŋ a ŋulu itiyaete ŋuna ajokak, einakini Akuj ikes ekisil, itopoloori ka itojoki daŋ; neni a Ŋiyudayan mono, ido nai neni a ŋulu nyerae Ŋiyudayan daŋ.
45002011	Anerae, nyetyakatyakat Akuj ŋituŋa.
45002012	Ŋituŋa daadaŋ ŋulu aseca pa eyenete Ŋikisila ŋulu ainakini Akuj Moses, emunyarosi tari pa keyenete Ŋikisila. Ŋituŋa daadaŋ ŋulu aseca toyenete Ŋikisila ŋul, etubokinio ikes alotooma Ŋikisila.
45002013	Anerae, meere ŋulu ekerito Ŋikisila iyookino alokiŋaren Akuj; nai ŋulu itiyaete ŋuna ebasi Ŋikisila, ikes ituruworyo ŋulu iyookino.
45002014	Emamukatar ŋulu nyerae Ŋiyudayan Ŋikisila, nai apaki daadaŋ ŋina itiyaata ikes ka acamit kec ŋuna icikakinito Ŋikisila, etoodiut ikes atemar eyenete ŋuna ajokak kori ŋuna aronok, tari kemamukatar ikes Ŋikisila.
45002015	Itoodiunito ŋipitesyo kec atemar igirir lotai kec ŋuna icikakinito Ŋikisila. Elimorito ŋatameta kec daŋ atemar erae ŋun ŋuna a kire alopite a ŋolo isitanakiniata ka eiununuyata ŋatameta kec ikes.
45002016	Etakanunete ŋun Akoloŋit ŋina ebunio Akuj atubokin ŋituŋa alotooma Yesu Kristo anakiro a ŋuna eya lotai kec, ikwapei iteyenunitotor Ŋakiro ŋuna Ajokak ŋuna alimonokini ayoŋ.
45002017	Ani bo iyoŋ ŋini ibala, “Arae ayoŋ Eyudayat?” Iyarikinit iyoŋ Lokisila a Moses ka ituror ayenaanut kon ka Akuj.
45002018	Iyeni ŋuna ecamit Akuj ka itojokit ŋuna ajokak nooi, anerae ikitatamitae iyoŋ alotooma Ŋikisila.
45002019	Ileere aneni kon kire atemar irae iyoŋ ekarikon a ŋimudukanotin, ikoni iyoŋ akica ŋina a ŋulu eya nakiryonut.
45002020	Irae eketataman a ŋibaŋaanotin, a ŋulu ikote ŋiŋwea ŋulu emam ibore eyenete. Erae kire atemar, alotooma Ŋikisila, iyakar iyoŋ aosou daadaŋ ka ŋuna a kire.
45002021	Ani nai kitatami iyoŋ ŋuluce, nyo bo nyitatamar iyoŋ bon? Itatami iyoŋ ŋuluce ibala “Nyikoko” – nai nyikokoenene iyoŋ a?
45002022	Ibala iyoŋ “Nyilom” – nai nyilomenene iyoŋ a? Ijamuwarit iyoŋ ŋakujo – nai nyikokoenene iyoŋ ŋiboro ŋulu eya nakais a ŋakujo a?
45002023	Aŋun, iyes ŋulu iturosi ibasi ikiyeni Ŋikisila ŋulu ka Akuj – nyiyaunete iyes ŋileec neni ka Akuj aŋuna ibilibilyata Ŋikisila keŋ a?
45002024	Anerae ikote nen igiritae Nakigireta ebe, “Aŋuna kus Ŋiyudayan, iyanyete ŋituŋa ŋulu nyerae Ŋiyudayan ekiro ka Akuj.”
45002025	Ani kiwuap iyes ŋuna ebasi Ŋikisila, nyeruwor akileŋeryo kus akoŋinait. Nai ani pa kiwuap iyes ŋuna ebasi Ŋikisila, eruwor akileŋeryo kus akoŋinait.
45002026	Nai ani kiricakis ŋituŋa ŋulu nyerae Ŋiyudayan ka nyileŋeritae, ŋuna ebasi Ŋikisila, imarakini Akuj ikes esibit ŋulu ileŋeritae.
45002027	Ituŋanan ŋini nyileŋeritae kiwuapite Ŋikisila, ikitubokini iyes alokiŋaren Akuj, anerae ibilibilyata iyes Ŋikisila tari kiyakatar Ŋikisila ŋulu igiritae ka ikileŋeritetei daŋ.
45002028	Iŋes atemar, nyerae ituŋanan Eyudayat alotakane keŋ kori aŋuna ileŋeritere iŋes.
45002029	Nai Eyudayat ŋolo a kire, iŋes ituŋanan ŋini ileŋeritae alotau keŋ; iŋes atemar erae iŋes ituŋanan ŋini iwuapit Ŋikisila ŋulu ka Akuj. Erae ŋakiro ŋun itiyae Etau ŋolo ka Akuj, meere ŋuna a Ŋikisila a ŋulu igiritae. Eryamuni ituŋanan ŋin akitopolooro aneni ka Akuj, meere alotuŋa.
45003001	Inyoni ŋini alalan eyakatar Ŋiyudayan akilo ŋini eyakatar ŋituŋa ŋuluce? Kori alipoida eyakar akileŋeryo kec?
45003002	Eyai kire epoida lowaetin daadaŋ! Ŋuna iŋarenete, abu Akuj kicikak ŋakiro keŋ neni a Ŋiyudayan akiyok.
45003003	Nai nyiwuapa ŋituŋa ŋice ŋakiro ŋuna ka Akuj. Iŋes mono atemar nyerubakini Akuj daŋ iricit ŋakiikineta keŋ a?
45003004	Mam jik! Erubakini Akuj iricit ŋakiikineta keŋ tari kelyokoko ŋituŋa daadaŋ. Ikwapei igiritere Nakigireta ebe, “Apaki ŋina irworikinia iyoŋ Akuj, ileere atemar iyookino iyoŋ; ka iloununui iyoŋ ŋina ikisitakinere.”
45003005	Nai ani kitoodiunito ŋuna aronok ŋuna ikitiyae iwon akiyookino ŋina ka Akuj, ikitemari iwon ai? Ikitemari mono nyiyookino Akuj aŋuna ikisicania iwon aŋuna a ŋiticisyo yok a ŋulu aronok a? (Erworo ayoŋ nu lopite ŋolo a ŋituŋa)
45003006	Mam jik! Ani pa kiyookino Akuj, ikokini nai iŋes etubokini akwap ai?
45003007	Epedorete ŋice alimun ebe: ani bo kitopoloorit aronis kaŋ Akuj anakisileereunit akiyookino keŋ, kaanukiro erubakinitor iŋes akatubokinit ayoŋ arae ekasecan?
45003008	Kaanukiro bo nyikitemarya ebe, “Etiyata ŋuna aronok ikotere itoodiunere ŋuna ajokak?” Kire apotu ŋicetuŋa ekeyany ayoŋ ebasi etatami ŋakiro nu! Aŋun nai, etubokini Akuj ikes alopite a ŋolo itemokino totubokinere.
45003009	Nyo nai kire? Eyai mono iwon Ŋiyudayan ibore ŋini ikilounitor iwon ŋituŋa ŋulu nyerae Ŋiyudayan a? Mam jik! Anerae adau ayoŋ alimun ebe ipukat asecit ŋituŋa daadaŋ – Ŋiyudayan ka ŋulu nyerae Ŋiyudayan daŋ,
45003010	ikwaŋinapei igiritere Nakigireta ebe: “Emam ituŋanan iyookino, emam ipei daŋ;
45003011	emam idio daŋ eyeni ŋuna iyookino kori ŋini iwarit akimorikin ka Akuj.
45003012	Aŋero ŋituŋa daadaŋ Akuj; aruworosi daadaŋ ŋikoŋinae; emam ŋini itiyae ŋuna ajokak, emam tari ipei daŋ.
45003013	Ŋakiro ŋuna irworosi ikes eyaununuyete atwanare; ileleba amodiyo ŋina aronon lorwor kec, nabo daŋ ŋakiro ŋuna irworosi ikes erae ŋuna aarak, ikote akisorit ŋina ke emun.
45003014	Ileleba ŋilam ka adedeŋu nakituka kec.
45003015	Nyeayeneneete ikes apaki ŋina aoyan akiwan kori akiar idiotuŋanan.
45003016	Neni daadaŋ elosete ikes, inyasunete ido kidoŋo ŋican nen.
45003017	Nyeyenete ikes ŋuna ke ekisil.
45003018	Nyeyenete ikes ŋuna ka akerit Akuj.”
45003019	Ikiyeni nai iwon atemar ŋuna elimunito Ŋikisila, elimunito aŋuna a ŋulu ipukato Ŋikisila, ikotere isililiŋere ŋipegeta daadaŋ ka yaunae ŋituŋa daadaŋ, totubok Akuj ikes.
45003020	Anerae, emam ituŋanan elimoryo atemar iyookino alokiŋaren Akuj aŋuna iricitor Ŋikisila. Etic a Ŋikisila iŋes akitoodikin ituŋanan atemar esecit iŋes.
45003021	Nai tokona adaun akisileereun epite ŋolo elimorya Akuj atemar iyookino ituŋanan alokiŋaren keŋ, ikwapei iteyenunitotor Ŋikisila ka ŋikadwarak. Nai nyikamunito ŋun Ŋikisila.
45003022	Akiyookino na, ŋina ka Akuj, ebunit alotooma anupit Yesu Kristo, neni a daadaŋ a ŋulu enupito. Emam atyeketait,
45003023	anerae aseca daadaŋ ka aŋopiki epite ŋolo eryamuniata apolou ŋina anakuj ŋina etemokino toryamut.
45003024	Nai anajokis keŋ abu Akuj tolimo atemar iyookino ikes alokiŋaren keŋ aŋuna a Yesu Kristo a ŋolo elakununui ikes anakipukao a ŋina ka asecit. Erae ŋin ainakinet ŋina nyetacio.
45003025	Abu Akuj kipoto Yesu Kristo, ikotere akeetwanare eruwor ŋina isyoniyere ŋasecisya a ŋituŋa a ŋulu enupete iŋes. Abu Akuj kitiya ŋun, ikotere kitoodiunia atemar iyookino iŋes alope. Koloŋ sek abu Akuj totitinyik ka nyemitak ŋasecisya a ŋituŋa.
45003026	Nai tokona, emitakinit Akuj ŋasecisya a ŋituŋa. Alopite a lo, itoodiunit iŋes atemar iyookino iŋes alope, nabo elimori Akuj atemar iyookino ŋituŋa daadaŋ alokiŋaren keŋ ŋulu enupito Yesu.
45003027	Nyo nai ikisiturokini iwon? Emam ibore ipei daŋ! Ikotere nyo? Erae aŋuna ikiwuapitor iwon Ŋikisila a? Meere, nai aŋuna ikinupitor.
45003028	Anerae ikinupit ebe elimori Akuj atemar iyookino ituŋanan alokiŋaren keŋ aŋuna enupitor iŋes, meere aŋuna iwuapitor Ŋikisila.
45003029	Erae mono Akuj ŋina a Ŋiyudayan bon a? Meere mono iŋes Akuj a ŋituŋa a ŋulu nyerae Ŋiyudayan daŋ a? Ee, erae iŋes Akuj a ŋulu nyerae Ŋiyudayan daŋ.
45003030	Erae Akuj apei, elimori atemar iyookino Ŋiyudayan alokiŋaren keŋ aŋuna ka anupit kec ka itiyae ikwaŋinapei neni a ŋulu nyerae Ŋiyudayan.
45003031	Itoodiunito nai ŋun atemar ikijamuwarit iwon Ŋikisila aŋuna ka anupit a ŋin a? Mam jik! Akilo, ikitopoloorit iwon Ŋikisila.
45004001	Ikitemari nai iwon ai aŋuna ka Aburaam a papaa yok? Nyo abu iŋes toyenu?
45004002	Kerae tolimorite Akuj atemar iyookino Aburaam alokiŋaren keŋ aŋuna a ŋiticisyo keŋ, keyakar Aburaam ŋakiro ŋuna ituror, nai meere alokiŋaren Akuj.
45004003	Ebasi Ŋakigireta ebe, “Anupit Aburaam Akuj; aŋuna ka anupit keŋ, abu Akuj tocamu iŋes erae ŋolo iyookino.”
45004004	Ituŋanan ŋini itiyae, etacio. Nyimarakinitae ekeropit erae ainakinet, nai erae eropit keŋ ŋolo itemokino iŋes toryamu.
45004005	Nai ituŋanan ŋini ikinyomit Akuj ŋina isiyookini ŋikasecak, meere ŋiticisyo keŋ eyenuni iŋes atemar erae anupit keŋ, imarakini Akuj aŋuna ka alimor atemar iyookino iŋes alokiŋaren keŋ.
45004006	Erae ŋun daŋ apolou a ŋakiro a ŋuna abu Daudi kirwor aŋuna ka arereŋu a ituŋanan a ŋini adau Akuj acamun erae ŋini iyookino, akilo ŋiticisyo keŋ.
45004007	“Erereŋ ŋulu adau Akuj akisyon ŋaronisya kec, ŋulu ekisar ŋasecisya kec!
45004008	Erereŋ ituŋanan ŋini nyerubakini Akuj idyasi ŋasecisya keŋ!”
45004009	Erae mono arereŋu ŋin ŋina abu Daudi kirwor ŋina a ŋulu ileŋeritae bon a? Meere! Erae ŋina a ŋulu nyileŋeritae daŋ, anerae adau ayoŋ erwor ŋuna ebasi Ŋakigireta ebe, “Anupit Aburaam Akuj, aŋuna ka anupit keŋ, abu Akuj tocamu iŋes erae ŋolo iyookino.”
45004010	Ori kitiyakinotor ŋun? Arae mono eriŋa nyileŋera Aburaam kori kileŋeri? Meere kileŋeri, nai eriŋa nyileŋera iŋes.
45004011	Eleŋeryo iŋes ekaku, ido toruwor akileŋeryo keŋ emacar ŋolo itoodiunit atemar aŋuna ka anupit keŋ, aris Akuj kecamu iŋes erae ŋolo iyookino eriŋa nyileŋera. Aŋun, erae Aburaam papaa a daadaŋ a ŋulu enupito Akuj ka ŋulu adau iŋes acamun erae ŋulu iyookino, tari pa kileŋeritae.
45004012	Erae iŋes papaa a ŋulu ileŋeritae daŋ, meere aŋuna ileŋeritere ikes, nai aŋuna iboiyoto ananupit ikwaŋina eboiyo papaa yok Aburaam eriŋa nyileŋera.
45004013	Abu Akuj kiik Aburaam ka ŋiletok keŋ atemar eruwor akwap ŋina kec; pa etiyae Akuj ŋun aŋuna ewuapitor Aburaam Ŋikisila, nai aŋuna acamunere iŋes erae ŋolo iyookino ananupit keŋ.
45004014	Ani kerae torae akiikinet ŋina ka Akuj neni a ŋulu iwuapito Ŋikisila, kerae anupit akoŋinait ka kecaryono akiikinet.
45004015	Anerae eyaunete Ŋikisila anyunyura ŋina ka Akuj erae kebila ŋituŋa Ŋikisila: nai neni emam Ŋikisila, emam Ŋikisila ebilyo.
45004016	Aŋun, arae akiikinet aŋuna ka anupit, ikotere toruwor akiikinet ainakinet ŋina a ikoŋin aneni ka Akuj, neni a ŋiletok ka Aburaam a daadaŋ – meere neni a ŋulu iwuapito Ŋikisila make, nai tari neni a ŋulu enupito ikwaŋina anupitor Aburaam. Anerae Aburaam erae papaa yok a daadaŋ,
45004017	ikwapei igiritere Nakigireta ebe, “Ayoŋ Akuj eketuruwo iyoŋ papa a ŋibukui a ŋulu alalak.” Aŋun, erae Aburaam Paapa yok alokiŋaren Akuj ŋina abu iŋes tonup – Akuj ŋina iteyarununui ŋikatwak, ŋina iteyakauni analimunet keŋ ibore ŋini sek pa ayai.
45004018	Abu Aburaam tonup ka kigeno, tari ŋina amamukatar ŋuna etemokino iŋes igenor, ido toruwor “Papa a ŋakwapin a ŋuna alalak.” Ikwapei igiritere Nakigireta ebe, “Elalakiarosi ŋikoniletok ikwa ŋikacer.”
45004019	Aapiyarito ŋikaru ka Aburaam amiat; nai abu akikinyomit keŋ Akuj torubak egogoŋ tari apaki ŋina etamakinia iŋes atemar asalu akuwan keŋ ka Sara daŋ aberu keŋ pa auri.
45004020	Abu iŋes nyimyek akikinyomit Akuj ka nyeŋayaŋaya ŋuna ka akiikinet a ŋina ka Akuj; abu anupit keŋ togogoŋior ido abu iŋes kitopoloo Akuj.
45004021	Anupit iŋes kire atemar epedori Akuj akitiyakin ŋuna adau akiikin.
45004022	Arae ŋakiro ŋuna ka anupit keŋ, “Abunio Akuj tocamunia iŋes erae ŋolo iyookino.”
45004023	Ŋakiro ŋuna ebasi, “Abunio Akuj tocamunia iŋes erae ŋolo iyookino”, pa egiritae aŋuna keŋ bon.
45004024	Egiritae aŋuna yok daŋ a ŋulu elosi Akuj acamun erae ŋulu iyookino, iwon ŋulu ikinupit Akuj ŋina eteyaruni Yesu Ekapolon yok alokatwak.
45004025	Aponi kipotoroe iŋes totwan aŋuna a ŋasecisya yok ka aponi kiteyarunae aŋuna ka akituruwor iwon ŋulu ikiyookino alokiŋaren Akuj.
45005001	Aŋuna tokona ikicamunere iwon alokiŋaren Akuj ikirae ŋulu ikiyookino ananupit yok, ikiyakar iwon ekisil kaapei ka Akuj alotooma Ekapolon yok Yesu Kristo.
45005002	Aŋuna a Yesu Kristo, ikiyakar iwon apedor ŋinamoret ajokis na ŋina ka Akuj ka ikilelyani daŋ, anerae ikigeno atemar ikiruki moi ka Akuj anapolou keŋ.
45005003	Meere a ŋun bon, ikilelyani daŋ alocan yok, anerae ikiyeni iwon atemar ŋican ikes ikiinakinete iwon atitinyu.
45005004	Ani kikititiny iwon, ikidaŋidaŋakini, ido ikiinak akidaŋidaŋ akigeno.
45005005	Nyikitakadanakini iwon akigeno na, anerae elelebik Akuj amina keŋ lotai yok aneni ke Etau a ŋolo Asegan, a ŋolo erae ainakinet ŋina ka Akuj neni yok.
45005006	Anerae ani eriŋa iwon ikipalag aŋuna ikipukator asecit iwon, abu Kristo totwan aŋuna yok a ŋikasecak apaki ŋina aseunit Akuj.
45005007	Nyepatana ituŋanan atwanare aŋuna a ituŋanan a ŋini ajokan. Acepaki epedori icetuŋanan kire akidaŋ atwanare aŋuna a ituŋanan a ŋini ajokan.
45005008	Nai ikitoodik Akuj iwon etyae ŋolo ikiminar iŋes iwon, anerae abu Kristo totwan aŋuna yok eriŋa iwon ikirae ŋikasecak.
45005009	Aŋuna ka atwanare keŋ, adaun acamun iwon ikirae ŋulu ikiyookino alokiŋaren Akuj. Ani kikote nen, kire jik ikiuni Kristo iwon ananyunyura a ŋina ka Akuj.
45005010	Ikipotu iwon oruworos ŋimoi ŋulu ka Akuj, nai abu iŋes ikisisil iwon ka iŋes alotooma atwanare a Lokoku keŋ. Ikwaŋina tokona ikiraakar iwon ŋikonei ŋulu ka Akuj, etya nai ai aiuno ŋina ikiryamuni iwon alotooma akiyar a Yesu Kristo.
45005011	Meere a ŋun bon, nai ikilelyani daŋ alotooma Akuj aŋuna a Yesu Kristo a ŋolo ikituruwo iwon ŋikonei ŋulu ka Akuj.
45005012	Abu asecit bu nakwap alotooma ipeituŋanan ka anerae abu iŋes tosec, etemokino iŋes totwan ka aŋun, akeikin atwanare lotuŋa daadaŋ, anerae aseca daadaŋ.
45005013	Ayai asecit nakwap eriŋa Akuj nyeina Ŋikisila a Moses, nai neni emam Ŋikisila, nyimaryo ŋasecisya.
45005014	Nai ageun alorwa ka Adam tari lorwa ŋulu a Moses, abu atwanare kipuka ŋituŋa daadaŋ, tari ŋulu pa asecito ikwa asecitor Adam ŋolo pa akerit akiciket ŋina ka Akuj. Arae Adam etorube a ŋolo etemokino bu.
45005015	Nai ŋuluarei nyikwaan; anerae nyikwaan ainakinet ka Akuj ŋina a ikoŋin ka asecit ŋina ka Adam. Erae kire atemar apotu ŋituŋa ŋulu alalak totwaka aŋuna ka asecit a ipeituŋanan. Nai elal nooi ajokis ŋina ka Akuj, ka ainakinet keŋ daŋ neni a ŋituŋa a ŋulu alalak alotooma ajokis ŋina a ipeituŋanan a ŋin, a ŋini erae Yesu Kristo.
45005016	Eyai atyaketait kidiŋ ainakinet ŋina ka Akuj ŋina a ikoŋin ka asecit ŋina a ipeituŋanan a ŋin, a ŋini erae Adam. Aŋuna ka asecit ka apei, abu atubokino bu lotuŋa daadaŋ; nai ekaku a ŋasecisya a ŋuna alalak, abu ainakinet ŋina ka Akuj bu, ŋina elimorit ŋituŋa daadaŋ erae ŋulu iyookino alokiŋaren Akuj.
45005017	Erae kire atemar aŋuna ka asecit a ipeituŋanan abu atwanare togeu akipuka, aŋuna a ipeituŋanan a ŋin. Nai etya ai ŋuna apotu alotooma ŋuna adau Yesu Kristo akitiya? Ŋulu daadaŋ eryamunete ajokis ka Akuj ŋina alalan ka ainakinet keŋ ŋina ecamunere ikes erae ŋulu iyookino, eyarete ikes tokona ka ipukato asecit aŋuna a Yesu Kristo.
45005018	Aŋun, ikwapei abunio asecit ŋina a ipeituŋanan totubok ŋituŋa daadaŋ, ikwaŋinapei, adaun alacakin ka eteyari ŋituŋa daadaŋ aŋuna ka akiyookino a ŋina a ipeituŋanan.
45005019	Anerae ikwaŋina aponere kituruworere ŋituŋa ŋulu alalak ŋikasecak aŋuna aŋeryo ipeituŋanan akiwuap ŋakiro ŋuna ka Akuj, ikwaŋinapei, ituruworyo ŋikalalak ŋulu iyookino alokiŋaren Akuj, aŋuna ewuapya ipeituŋanan ŋakiro ŋuna ka Akuj.
45005020	Abu Akuj kitolomu Ŋikisila aŋuna ka akiyatakin asecit, anerae aponi iŋes kisileereunoe; nai neni abunio asecit kiyatakinor, abu ajokis ŋina ka Akuj kiyatakin nooi adepar.
45005021	Aŋun, ikwaŋinapei abunio asecit kipuka aŋuna ayaunia atwanare lotuŋa daadaŋ, ipukae ajokis ŋina ka Akuj daŋ aŋuna isiyookinio ŋituŋa daadaŋ, ido ikitena iwon nakiyar ŋina nyedaun alotooma Yesu Kristo Ekapolon yok.
45006001	Ikitemari nai tokona iwon ai? Ikitemari orubakisi ikisecenene ikotere ajokis ŋina ka Akuj iyatakin a?
45006002	Mam jik! Nyepedori asecit akitap iwon, anerae ikipotu iwon otwaka alokiŋaren asecit, ikikokini nai iwon ikirubakini ikisecenene ai?
45006003	Nyiyenete mono iyes atemar iwon daadaŋ ŋulu aponi ikibatisae akimorikin ka Yesu Kristo, aponi ikibatisae akimorikin ka atwanare keŋ a?
45006004	Aŋuna nai ka akibatisao yok, iwon ikipotu omora atwanare keŋ ka aponi itonuki ka iŋes; ikotere nai iwon daŋ ikiyari anakiyar a ŋina kitete, ikwaŋinapei eteyarunere Kristo alokatwak aŋuna ka apolou a ŋina ka Akuj a Papa.
45006005	Ani kikimorikina sek iwon ka iŋes anatwanare keŋ alopite a ŋolo atwania iŋes, ikwaŋinapei, ikimorikin iwon ka iŋes anayarun keŋ alopite a ŋolo eteyarunere iŋes.
45006006	Ikiyeni iwon atemar epite ŋolo sek ikiyakar iwon, aponi toarae kaapei ka Kristo alomusalaba, ikotere inyasunio epite ŋolo ka asecit alotooma yok ka nyikirubak iwon ikirae ŋipi ŋulu ka asecit.
45006007	Anerae ani etwani ituŋanan, adaun iŋes alacakin anasecit.
45006008	Nai ani kikitwakit sek iwon kaapei ka Kristo, ikinupit daŋ atemar ikiponi akiyar kaapei ka iŋes.
45006009	Anerae ikiyeni iwon atemar aponi kiteyarunae Kristo alokatwak ka nyetwani nabo; nyipukae atwanare iŋes nabo jik.
45006010	Abu iŋes totwan alokiŋaren asecit; nyitemokino iŋes totwan nabo, nai eyari iŋes tokona aŋuna ka Akuj.
45006011	Aŋun, iyes daŋ, itemokino totamakis atemar itwakito iyes ŋilopeyek alokiŋaren asecit ka iyarete aŋuna ka Akuj anakimorikina ka Yesu Kristo.
45006012	Nyitemokino nai asecit ipukae ŋawat kus, ikotere nyiwuapyata iyes ekibure ŋolo a ŋawat kus.
45006013	Nyijalakis ediokineri kus neni ka asecit, ikotere nyisitiyae ikwa ibore ŋini ejiyere alowae a ŋolo ka aronis. Nai inakisi ŋakusiwat neni ka Akuj ikwa ŋuna eteyarun alokatwak nakiyar ŋina kitete. Tojalakisi ŋinerin kus daadaŋ neni ka Akuj, ikotere kisitiya ikwa ŋiboro ŋulu ejiyere alowae a ŋolo ka akiyookino.
45006014	Nyikipukat asecit iyes, anerae nyikipukato iyes Ŋikisila, nai ikipukat ajokis ŋina ka Akuj.
45006015	Nyo nai? Itemokino iwon oseca, anerae meere Ŋikisila ikipukato iwon, nai ikipukat ajokis ŋina ka Akuj a? Mam jik!
45006016	Iyenete iyes kire atemar, ŋina ijalatar iyes tocamut aruwor ŋipi ŋulu a ituŋanan a ice, iruworosi ŋipi ŋulu a ituŋanan a ŋini iwuapito iyes – kerae ŋipi ŋulu ka asecit a ŋina ikirikori natwanare kori ŋipi ŋulu ka akiwuapit ŋakiro ŋuna ka Akuj, ŋuna eyaunete akiyookino alokiŋaren Akuj.
45006017	Nai olakaros neni ka Akuj! Anerae apaki ace, ipotu iyes toruworos ŋipi ŋulu ka asecit; nai ekaku ipotu kiwuapa a ŋitai kus a daadaŋ ŋuna a kire, ŋuna eya nakitatam ŋina ipotu iyes toryamut.
45006018	Aponi itolacakin iyes anasecit, ido idaut aruwor ŋipi ŋulu ka akiyookino, ŋulu itiyaete aŋuna ka Akuj.
45006019	(Erworo ayoŋ alopite a ŋolo irworotor ŋituŋa ikotere epataniar iyes ayenun ŋakiro kaŋ, anerae ipalag iyes anatameta.) Koloŋ sek ipotu iyes tojala ŋawat kus toruworos ŋipi ŋulu a ŋuna nyesegak ka ŋuna aronok aŋuna ka akitiya ŋuna nyiyookino alokiŋaren Akuj. Ikwaŋinapei, itemokino tokona iyes tojala ŋawat kus toruworos ŋipi ŋulu ka akiyookino, kitiyata ŋuna ka akiyookino alokiŋaren Akuj.
45006020	Apaki ŋina iponiata iyes toruworotor ŋipi ŋulu ka asecit, ilacakina iyes anakiyookino.
45006021	Nyo nai ipotu iyes toryamut apaki ŋina itiyaata iyes ŋakiro ŋun ŋuna tokona ikirumitotor iyes ŋileec? Atwanare iŋes abu bu anakiro a ŋun!
45006022	Nai tokona aŋuna ikilacakinere iyes anasecit ka iruworotor ŋipi ŋulu itiyaete aŋuna ka Akuj, iryamunete tokona iyes akiyar ŋina italakarit Akuj ka iryamunete moi akiyar ŋina nyedaun.
45006023	Anerae eropit ŋolo ka asecit iŋes atwanare; nai ainakinet ŋina a ikoŋin ŋina ka Akuj iŋes akiyar ŋina nyedaun alotooma Yesu Kristo Ekapolon yok.
45007001	Ŋikaitotoi kaŋ, ayeni ayoŋ atemar ipedorete iyes ayenun ŋuna alosi ayoŋ alimun. Anerae iyenete iyes daadaŋ ŋuna ikamunito Ŋikisila. Ipukato Ŋikisila ituŋanan ŋirwa ŋulu eyarya iŋes.
45007002	Akitaanyikinet iŋes na: aberu ŋina iisitae erae iŋes ŋina a lokile keŋ alokisila ŋirwa ŋulu eyarya lokile keŋ; nai ani ketwana lokile keŋ, elacakin iŋes alokisila a ŋulu eraakar iŋes ŋina alokile keŋ.
45007003	Aŋun nai, ani keruko iŋes ka ekile ece eriŋa lokile keŋ eyari, enyarao iŋes akaloman; nai ani ketwana lokile keŋ, eruwor iŋes ŋina elacakina alokisila a ŋul ka nyeruwor iŋes akaloman erae keruko ka ekile ece.
45007004	Ikote iyes daŋ nenipei nen ŋikaitotoi kaŋ. Apaki ŋina iponiata iyes tomoryata atwanare a Kristo ipotu iyes tolacakinos aneni a Ŋikisila ka itwakito tokona alokiŋaren Ŋikisila. Irae iyes tokona ŋulu a Kristo a ŋolo aponi kiteyarunae alokatwak, ikotere itiyaete ŋuna ajokak aŋuna ka Akuj.
45007005	Anerae apaki ŋina ikiboiyo iwon ikiwuapit ekibure yok bon, etiyae ekibure ŋolo aronon ŋolo isiguryakinito Ŋikisila anawat yok ka ikipotu iwon oruworos ŋulu ikitiyae ŋuna ikirikorete natwanare.
45007006	Nai tokona, ikilacakina iwon aneni a Ŋikisila, anerae ikipotu iwon otwaka alokiŋaren Ŋikisila ŋulu sek ikituruworito iwon ŋimabus. Nyeriŋa tokona iwon ikitiyae etic ŋolo ka Akuj alopite a ŋoloŋorot a ŋolo ke ekisil a ŋolo igiritae, nai alopite a ŋolokitete a ŋolo ke Etau ka Akuj.
45007007	Ikitemari nai tokona iwon Ŋikisila ikes erae asecit a? Mam jik! Nai arae Ŋikisila apotu eketeyenut ayoŋ ibore ŋini erae asecit. Pa kayenunit ayoŋ atemar erae akiŋobel icebore, kerae nyebasi Ŋikisila ebe, “Nyiŋobel.”
45007008	Nai abu asecit toryamu anakiciket a na apaki ŋina kisiguryakinet aneni kaŋ ŋipitesyo daadaŋ ŋulu ka akiŋobel. Anerae ani emam Ŋikisila, etwanit asecit.
45007009	Ayari koloŋ ayoŋ elope eriŋa nyepona Ŋikisila. Nai ani ebuni akiciket, toyaru asecit,
45007010	ido otwana ka abu akiciket ŋina etemokino yau akiyar neni kaŋ, yau atwanare.
45007011	Abu asecit toryamu apaki keŋ, tosodi okomodik ayoŋ anakiciket a na; abu asecit kisitiya akiciket aŋuna ka aarya ayoŋ.
45007012	Aŋun, nyerae Ŋikisila asecit, nai eponito aneni ka Akuj ka eponito ŋakiciketa kec daŋ aneni ka Akuj, nabo iyookino ka ejokak.
45007013	Akeepolou mono atemar ŋuna ajokak ŋuna erae Ŋikisila, ikes apotu yaut atwanare neni kaŋ a? Mam jik! Arae asecit abu kitiya ŋun. Abu asecit yau atwanare alotooma akisitiya ŋuna ajokak, ikotere eyenunere ibore ŋini kire erae asecit. Aŋun, alotooma akiciket, itoodiunitae asecit esecana nooi tari adepar.
45007014	Ikiyeni iwon atemar erae Ŋikisila ŋulu eponito aneni ka Akuj, nai arae ayoŋ ituŋanan ŋini apalag ŋini akagyelaritae nasecit arae epito.
45007015	Nyayeni ayoŋ ŋuna etiyae; anerae nyetiyaenene ayoŋ ŋuna acamit, nai etiyaenene ŋuna aŋerit.
45007016	Ani etiyae ayoŋ ŋuna nyacamit akitiya, itoodiunito ŋun atemar acamunit ayoŋ atemar ejokak Ŋikisila.
45007017	Aŋun, nyerae ayoŋ kire etiyaenene ŋuna aronok, nai erae asecit ŋina eyai tooma kaŋ.
45007018	Ayeni ayoŋ atemar nyeyakasi ŋuna ajokak tooma kaŋ – iŋes atemar, alopite kaŋ a ŋolo araakar ituŋanan. Anerae tari keyai tooma kaŋ acamit akitiya ŋuna ajokak, nyapedorit akitiyakin.
45007019	Anerae nyetiyae ayoŋ ŋuna ajokak ŋuna acamit akitiya; nai, etiyae ŋuna aronok ŋuna nyacamit akitiya.
45007020	Ani etiyae ayoŋ ŋuna nyacamit akitiya, nyerae ayoŋ kire etiyaenene ŋuna aronok, nai erae asecit ŋina eyai tooma kaŋ.
45007021	Aŋun, aanyu ayoŋ atemar alotooma kaŋ, itiyae ekisil lo: ani acamit ayoŋ akitiya ŋuna ajokak, ŋuna aronok bon apedori ayoŋ aseun akitiya.
45007022	Elakara ekaatau nooi aŋuna a Ŋikisila a ŋulu eponito aneni ka Akuj.
45007023	Nai ete ayoŋ ekisil ŋolo egelaana itiyae aloticisyo kaŋ – ekisil ŋolo isiiryae ekisil ŋolo iyookino anatameta kaŋ. Eketuruworit ayoŋ emabus ŋolo a ekisil a ŋolo ka asecit – ekisil ŋolo a ŋiticisyo kaŋ.
45007024	-
45007025	Erae nai epite ŋolo ayakar ayoŋ lo: Ayoŋ elope anaosou kaŋ ewuapit ekisil ŋolo ka Akuj, nai alopite a ŋolo araakar ituŋanan, ewuapit ekisil ŋolo ka asecit. Okoe nyipeituŋanan a ŋipapan ayoŋ! Ŋae akaiuni ayoŋ anakuwan a na, a ŋina akarikorit natwanare? Alakara ayoŋ neni ka Akuj a ŋina epedori aiun ayoŋ alotooma Ekapolon yok Yesu Kristo!
45008001	Emam tokona atubokino eriŋa eyai neni a ŋulu erukito kaapei ka Yesu Kristo.
45008002	Anerae ekisil ŋolo ke Etau a ŋolo ka Akuj, ŋolo eyaununui akiyar neni yok anakimorikina ka Yesu Kristo, iŋes akalacu ayoŋ alokisil a ŋolo ka asecit a ŋina ikirikori natwanare.
45008003	Adau Akuj akitiya ibore daadaŋ ŋini pa apedorete Ŋikisila akitiya, anerae epalag ŋipitesyo a ituŋanan. Abu Akuj totubok asecit alotooma ituŋanan anakiyakuun Lokoku keŋ, ŋolo abu bu alokuwane a ŋolo a ituŋanan a ŋolo eyai asecit, alemarya asecit.
45008004	Abu Akuj kitiya ikoŋina, ikotere iwon ŋulu ikiyari anakiwuapit Etau ŋolo ka Akuj, meere anakiwuapit aseconu a ituŋanan, ikipedori akitiya ŋuna ecamito Ŋikisila atemar iyookino.
45008005	Ikes ŋulu eyarete alopite a ŋolo ka aseconu kec, ipukato ŋipitesyo ŋulu ka aseconu kec tari ŋatameta kec. Ikes ŋulu eyarete alopite a ŋolo ke Etau a ŋolo ka Akuj, ipukato ŋuna ecamit Etau ŋolo ka Akuj tari ŋatameta kec.
45008006	Ani kikipukato iwon ŋipitesyo ŋulu ka aseconu, ikitwaki, nai kikipukat Etau ŋolo ka Akuj iwon, ikiinakini Akuj iwon akiyar ka ekisil.
45008007	Aŋun, ituŋanan ŋini ipukato ŋipitesyo ŋulu ka aseconu, erae iŋes emoit ŋolo ka Akuj; anerae nyiwuapit iŋes ekisil ŋolo ka Akuj, kori daŋ nyepedori jik akiwuap.
45008008	Ŋituŋa ŋulu iwuapito ŋipitesyo ŋulu ka aseconu kec, nyepedorete akitalakar Akuj.
45008009	Nai nyiyarete iyes alopitesyo a ŋulu ka aseconu, nai iyarete alopitesyo a ŋulu ecamitor Etau ŋolo ka Akuj iyes toyaryata – ikwapei kire eyakar Etau ŋolo ka Akuj tooma kus. Ituŋanan ŋini nyeyakar Etau ŋolo a Kristo, nyerae ŋini a Kristo.
45008010	Nai ani kiboi Kristo alotooma kus, ikiteyari iyes Etau ŋolo ka Akuj, tari kelosete ŋawat kus atwakare a ŋuna ka asecit; anerae ikituruwor iyes ŋulu iyookino aneni ka Akuj.
45008011	Ani keyai tooma kus Etau ŋolo ka Akuj ŋolo eteyaruni Kristo alokatwak, iteyaruni daŋ iŋes ŋawat kus ŋuna etwakete alotooma Etau keŋ ŋolo eyai tooma kus.
45008012	Aŋun nai ŋikaitotoi kaŋ, nyeriŋa ikireikinitae iwon akiwuapit ŋipitesyo ŋulu ka aseconu yok.
45008013	Anerae ani kiwuap iyes ŋipitesyo ŋulu ka aseconu, itwakete; nai ani kisitiyata iyes Etau ŋolo ka Akuj aarya ŋiticisyo kus ŋulu aronok, iyarete.
45008014	Ŋituŋa daadaŋ ŋulu erikit Etau ŋolo ka Akuj, ikes erae ŋidwe ŋulu ka Akuj.
45008015	Anerae abu Akuj nyikiinak Etau ŋolo abu ikituruwo iyes ŋipi keŋ, ido tokuryaketa nabo. Nai ikiinak iŋes iyes Etau ŋolo ikituruwo ŋidwe keŋ ka anapedor a ŋina ke Etau, ikiworouni neni ka Akuj otemasi, “Papa! Apa kaŋ!”
45008016	Imorikin Etau ŋolo ka Akuj ka ŋitai yok alimor atemar ikirae iwon kire ŋidwe ŋulu ka Akuj.
45008017	Ikwaŋina ikiraakar iwon ŋidwe keŋ, ikiryamuni iwon ŋarereŋisyo ŋuna iŋadat Akuj aŋuna a ŋituŋa keŋ ka ikiryamuni iwon kaapei ka Kristo ŋuna iŋadat Akuj aŋuna keŋ. Anerae ani kikimora iwon akisicanio a Kristo, ikimori daŋ ka iŋes apolou keŋ.
45008018	Ayeni ayoŋ atemar ŋican ŋulu ikiryamunit iwon tokona, nyepedoryo akisikwaanikin ka apolou ŋina ikidaritere iwon, ŋina nyisileereuno.
45008019	Idarito nooi ŋisubuna daadaŋ apaki ŋina iseleereunio Akuj ŋidwe keŋ.
45008020	Anerae aponi ŋisubuna daadaŋ totubokinae aruwor ŋikoŋinae, meere aŋuna ka acamit kec, nai aŋuna acamitor Akuj kitiyakin ŋun. Torae bo ayai akigeno na,
45008021	ebe apeikoloŋit, elacakinio ŋisubuna daadaŋ alotooma apitoonut kec ŋina ka abosiyar, ido tomora ka ŋidwe ka Akuj alacakina ŋina ka apolou kec.
45008022	Anerae ikiyeni iwon atemar akitodol tokona, irurumaete ŋisubuna daadaŋ eryebasi ikwa aberu ŋina edolit akidoun.
45008023	Nai meere ŋisubuna bon irurumaete anaryeba; iwon daŋ ŋulu ikiyakar Etau ŋolo ka Akuj ikwapei ainakinet ka Akuj ŋina ke ekiŋaren, ikirurumae anaryeba alotooma yok, anapaki a na a ŋina ikidaritor Akuj ikituruwo iwon ŋidwe keŋ, tolacak ŋawat yok anatwanare.
45008024	Anerae arae aŋuna ka akigeno a na aponere ikiiun iwon; nai ani kikiŋolik iwon ŋuna ikigeno iŋes atemar meere ŋin akigeno. Anerae ani kite ituŋanan ibore, kan nyo nabo igenor iŋes?
45008025	Nai ani kikigeno iwon ibore ŋini nyikite, ikidaruni iwon ibore ŋin ikititinyikinit.
45008026	Ikwaŋinapei ikiŋarakinitor akigeno ŋin iwon, ebuneene Etau ŋolo ka Akuj daŋ akiŋarakin iwon, ŋulu ikipalag nooi. Anerae nyikiyeni iwon epite ŋolo itemokino elipyata; nai erae Etau ilipit Akuj aŋuna yok, alotooma aryeba elimit ŋakiro ŋuna nyikipedori iwon alimun.
45008027	Akuj ŋina eripit ŋitai a ŋituŋa eyeni ŋatameta ŋuna ke Etau a ŋolo ka Akuj. Anerae imaimai Etau Akuj aŋuna a ŋituŋa a ŋulu ka Akuj, lopite ŋolo ecamitor Akuj.
45008028	Ikiyeni iwon atemar aloboro a daadaŋ, itiyae Akuj ŋuna ajokak kaapei ka ŋulu eminasi iŋes, ikes ŋulu adau iŋes anyarare akitiya ŋuna ecamit iŋes.
45008029	Abu Akuj keseu ŋituŋa ŋulu sek aris ketyaka nawae toyakaunos ikwaŋina eyakar Lokoku keŋ, ikotere nai Lokoku keŋ eruwor ŋolo eŋarenon alokidiŋ ŋikaitotoi ŋulu alalak.
45008030	Aŋun, abu Akuj tonyarau ŋituŋa daadaŋ ŋulu aris iŋes ketyaka nawae ka ŋulu abu iŋes tonyara daŋ, abu kituruwo ŋulu iyookino alokiŋaren keŋ ka ŋulu abu iŋes kituruwo ŋulu iyookino alokiŋaren keŋ, abu kitopoloo ikes.
45008031	Aŋuna a ŋakiro a ŋun a daadaŋ, ikitemari iwon ai? Ani keriit Akuj neni yok, ŋae epedori akitepeg iwon?
45008032	Abu Akuj nyewounia Lokoku keŋ, nai abu tojal iŋes aŋuna yok a daadaŋ! Abu ikiinak iwon Lokoku keŋ – nyikiinakini mono iŋes iwon ŋiboro daadaŋ alotooma Kristo a?
45008033	Ŋae isitakini ŋituŋa ŋulu ka Akuj ŋulu eseunitae? Emam ipei daŋ, anerae Akuj alope acamu ikes erae ŋulu iyookino alokiŋaren keŋ.
45008034	Ŋae nai etubokini ikes? Emam ipei daŋ, anerae Yesu Kristo abu totwan, nabo akilo aponi kiteyarunae alokatwak, ido iboi alowae a ŋolo aloteten a ŋolo ka Akuj. Iŋes edyekit aŋuna yok Akuj.
45008035	Ŋae epedori atyakari iwon anamina a Kristo? Epedorete ŋican atyakar a? Kori ŋatyokisyo, kori akisicanio kori eron kori akulyako, kori awasya kori atwanare a?
45008036	Ikwaŋinapei ebaakatar Ŋakigireta ebe: “Aŋuna kon Akuj, ikiapikinit isua atwanare apaaran daadaŋ; ikitiŋito ŋituŋa isua nalya ikwa ŋamesekin ŋuna emearyo akiŋol.”
45008037	Nai alotooma ŋakiro ŋun daadaŋ, ikiloit iwon tari ŋikelounak aŋuna a ŋolo abu ikiminak iwon.
45008038	Anerae ayeni ayoŋ atemar emam ibore epedori atyakar iwon anamina a Kristo; nyepedori atwanare kori akiyar, nyepedorete ŋimalaikan kori ŋikepukak; nyepedorete ŋuna a tokona kori ŋuna epote kori ŋapedorosyo.
45008039	Nyepedori ibore ŋini eyai nadis kori nakwap – emam ibore alosubuna a daadaŋ ŋini epedori atyakar iwon anamina a ŋina ka Akuj, a ŋina erae ŋina yok alotooma Yesu Kristo Ekapolon yok.
45009001	Erae ŋakiro ŋuna tokona alosi ayoŋ erwor ŋuna a kire; nyerworo ayoŋ alyokonu, anerae arae ayoŋ ŋolo a Kristo. Ŋatameta kaŋ daŋ, erae ŋuna ipukat Etau ŋolo Asegan, eketeyenunito ikes ayoŋ atemar nyerworo ayoŋ alyokonu.
45009002	Erae ŋun kire atemar epol nooi akiyaloloŋ kaŋ ka nyedaun aryeba ŋina eyai lotau kaŋ aŋuna a ŋituŋa kaŋ. Erworo ayoŋ aŋuna a ŋituŋa a ŋulu ke ekabila kaŋ.
45009003	Kerae ca opedori ayoŋ akiŋarakin ikes, kacamu daŋ aŋuna kec ekecen Akuj ka okotyakar aneni a Kristo!
45009004	Ikes erae ŋituŋa ŋulu a Isirael ŋulu eseunit Akuj kituruwo ŋidwe keŋ ka kitoodik apolou keŋ neni kec. Abu iŋes bu neni kec inak ikes Acamunet ka Ŋikisila daŋ. Eyenete ikes kire epite ŋolo kilipet; aryamut ikes ŋakiikineta ŋuna ka Akuj.
45009005	Erae ikes ŋiletok ŋulu atapapaa yok a ŋulu apolok nooi a ŋulu elimokinitae ŋirorwa kec lokabilae a ŋituŋa ka Kristo daŋ alopite a ŋolo araakar iŋes ituŋanan, arae ŋolo anateker kec. Kipuroe Akuj ŋina ipukat daadaŋ, ŋikaru ka ŋikaru! Amen.
45009006	Nyabala ayoŋ epiyo Akuj akisiyookin akiikinet keŋ; anerae meere ŋituŋa a Isirael daadaŋ erae ŋiseuna ŋulu ka Akuj.
45009007	Nabo daŋ nyerae ŋiletok ŋulu ka Aburaam daadaŋ ŋidwe keŋ. Abu Akuj tolimok Aburaam ebe, “Imarakinio ŋiletok ŋulu ka Isaka erae ŋulu kon.”
45009008	Iŋes atemar meere ŋidwe daadaŋ ŋulu anakuwan keŋ erae ŋulu ka Akuj, nai ŋulu idounitoe anakiikinet a ŋina ka Akuj bon ikes erae ŋiletok ŋulu a kire.
45009009	Anerae abu Akuj kiik akiikinet keŋ anakiro a nu, “Aboŋuni ayoŋ ekaru ŋolo moi apaki napei na, ido aryamuni Sara kidou ikoku ŋini sapat.”
45009010	Nabo meere daadaŋ ŋun. Rebeka daŋ ayakatar ŋidwe ŋulusapa ŋiarei, ŋulu arae papa kec epei, iŋes papaa yok Isaka.
45009011	-
45009012	Tari eriŋa ikes nyidouno ka eriŋa ikes nyitiya ŋuna ajokak kori ŋuna aronok, aponi tolimokinae Rebeka ebe, “Eruwor edya ŋolo apolon eketiyan a ŋolo cici.” Aŋun, erae aseunet ŋina ka Akuj ŋina iwuapit epite ŋolo ikinyaraa iŋes alope; meere aŋuna a idiobore a ŋini itiyae ituŋanan.
45009013	Ikwaŋinapei ebaakatar Ŋakigireta ebe, “Abu ayoŋ ominak Yakobo, nai abu etidiŋ Esau.”
45009014	Ikitemari nai tokona iwon ai? Ikitemari erae Akuj ŋina nyetubi ŋakiro iyookino a? Mam jik!
45009015	Anerae abu iŋes tolimok neni a Moses tema, “Esyoni ayoŋ ŋini acamit akisyon, etimi ŋini acamit akitim.”
45009016	Aŋun nai, nyerae akisyon aŋuna a ŋakiro a ŋuna ecamit ituŋanan kori imukekinit, nai erae aŋuna ka akisyon a ŋina ka Akuj bon.
45009017	Anerae ebasi Ŋakigireta abala Akuj neni a Parao ebe, “Abu ayoŋ eketuruwo iyoŋ ekepukan aŋuna a ŋakiro a nupei a nu: akisitiya iyoŋ kitoodiu apedor kaŋ ka akiserakin ekiro kaŋ nakwap daadaŋ.”
45009018	Aŋun nai, isyoni Akuj ŋini ecamit iŋes ka itininiki ŋatameta a ŋini ecamit iŋes.
45009019	Etemari nai ipei alokidiŋ kus neni kaŋ ebe, “Ani kikote ŋun nen, kaanukiro nai erubakinitor Akuj isitanakini ituŋanan aŋuna ka asecit? Anerae emam ituŋanan epedori akiretakin acamit keŋ.”
45009020	Nai ŋae mono iyoŋ ituŋanan itepegi Akuj? Nyepedori amot akiŋit ekayan keŋ ebe, “Kaanukiro ikiyeunia iyoŋ ayoŋ ikwana?”
45009021	Nyeyakar mono ekayan ŋamoti apedor ŋinakitiyaunet alolupe a epei ŋamoti ŋuna a ŋiticisyo a ŋulu apolok ka ŋace ŋuna a ŋiticisyo a ŋulucaryo a?
45009022	Ŋuna etiya Akuj lotuŋa, ikote kire nenipei. Acamit iŋes akitoodiun akeenyunyura ka akiteyenun apedor keŋ neni a ŋulu etemokino tomunyarae. Tari kikote nen abu iŋes totitinyik nooi ka kidaŋidaŋ aronis a ŋulu adikino eryamunete anyunyura keŋ.
45009023	Acamit daŋ Akuj akitoodikin apolou keŋ ŋina epol nooi neni a ŋulu esyon iŋes ka neni a ŋulu adau koloŋ iŋes akitemokin aryamun apolou keŋ.
45009024	Erae iwon ŋituŋa ŋul; abu iŋes ikinyara iwon alobukui a daadaŋ, meere aneni a Ŋiyudayan bon.
45009025	Ŋakiro nu ikes irworo Akuj alokitaabo a ŋolo ke ekadwaran a Osea ebe, “Ŋituŋa ŋulu pa arae ŋulu kaŋ, anyarae ayoŋ ikes, ‘Ŋituŋa kaŋ.’ Ebuku ŋolo sek pa amina ayoŋ, anyarae ayoŋ iŋes, ‘Ŋolo minat kaŋ.’
45009026	Anakibois a ŋinapei alimokinere ikes atemar ‘Meere iyes ŋituŋa kaŋ’; enyarao ikes ŋidwe ŋulu ka Akuj a ŋina eyari.”
45009027	Abu ekadwaran Isaya kisileereu ŋakiro a Ŋisirael tema, “Tari kelalak ŋituŋa ŋulu a Isirael ketya asinyon ŋina ka anam, ŋidikudyo bon eiunio;
45009028	anerae ebuni Ekapolon atipei atubokin ŋituŋa daadaŋ ŋulu ka akwap, kirikakin.”
45009029	Ikwaan ŋakiro ŋun ka ŋuna aris Isaya kedwar ebala, “Ani kerae nyikiesikinitor Ekapolon ŋolo etiron iwon ŋiletok ŋice, ketinen iwon kikikok Sodoma ka Gomora, ŋulu aponi kinyasunae.”
45009030	Ikitemari nai tokona iwon ai? Ikote ne: pa ekatakinito ŋituŋa ŋulu nyerae Ŋiyudayan akituruwor ŋulu iyookino alokiŋaren Akuj, nai arae Akuj abu kituruwo ikes ŋulu iyookino alokiŋaren keŋ, anerae apotu ikes tonupa Akuj.
45009031	Nai Ŋisirael, ŋulu ewarito aruwor ŋulu iyookino alokiŋaren Akuj anakiwuapit Ŋikisila, ikes apotu nyepedosi.
45009032	Kaanukiro nai? Anerae ŋuna apotu ikes kitiyata, pa arae alotooma anupit, nai arae alotooma ŋiticisyo. Abu kiguki ikes amoru ŋina enyaritae “Ikiguwanakini.”
45009033	Amoru ŋin iŋes ŋina irworo Akuj alotooma Ŋakigireta ebe, “Kiŋolikisi, ewuakini ayoŋ neni a Sion amoru ŋina iguwanakini ŋituŋa, ataaba ŋina ibusonokini ikes. Nai ituŋanan ŋini enupi neni ka Akuj, nyirumete ŋileec jik.”
45010001	Ŋikaitotoi kaŋ! Agasi ayoŋ alotau kaŋ a daadaŋ atemar toiun ŋituŋa kaŋ! Elipit ayoŋ Akuj aŋuna kec!
45010002	Apedori ayoŋ aruwor esuuda kec atemar erae ikes ŋulu elelakinito anupit Akuj. Nai ibatara alelakinit kec.
45010003	Nyeyenete ikes epite ŋolo ituruwonorya Akuj ŋituŋa ŋulu iyookino alokiŋaren keŋ ka ekatakis ikes akisyakin erot kec a ŋilopeyek; aŋun, apotu ikes nyecamut erot ŋolo ka Akuj ŋolo ituruwori ŋituŋa ŋulu iyookino alokiŋaren keŋ.
45010004	Anerae adau Kristo ayaun ekisal ŋolo a Ŋikisila, ido nai ituŋanan ŋini enupit ituruworyo ŋini iyookino alokiŋaren Akuj.
45010005	Ŋuna ikamunito akiyookino alokiŋaren Akuj anakiwuapit Ŋikisila, abu Moses kigir ŋakiro nu, “Ituŋanan daadaŋ ŋini itiyae ŋuna icikakinito Ŋikisila, eyari a ŋun.”
45010006	Nai ŋuna ikamunito akiyookino alokiŋaren Akuj anakiwuapit anupit, igiritae Nakigireta ebe, “Nyitema alotau kon, ŋae elosi kidiama nakuj?” (iŋes atemar aŋuna ka ayaun Kristo kwap.)
45010007	“Nyitema nabo daŋ, ŋae elosi Nakibois ŋina a ŋikatwak?” (iŋes atemar aŋuna ka ayaun Kristo alokatwak.)
45010008	Ŋuna irworosi Ŋakigireta ikes nu: “Eapiyete ŋakiro ŋuna ka Akuj aneni kon, alopon kon ka alotau kon” – ikes ŋuna ka anupit a ŋina ikilimonokini isua.
45010009	Ani kilimu ka akituk kon atemar, “Erae Yesu Ekapolon” ka tonup alotau kon atemar abu Akuj kiteyaru iŋes alokatwak, iiun iyoŋ.
45010010	Anerae ikinupit iwon alotai yok, ido ikituruwor ŋulu ikiyookino alokiŋaren Akuj; ikilimu iwon a ŋakitukwa yok, ido ikiun.
45010011	Ebasi Ŋakigireta ebe, “Ŋinituŋanan enupi iŋes, nyirumete ŋileec jik.”
45010012	Anerae emam atyaketait eyai kidiŋ Ŋiyudayan ka ŋulu nyerae Ŋiyudayan; erae Akuj apei ka erae Ekapolon a daadaŋ, ido iterereŋi nooi daadaŋ ŋulu ilipete neni keŋ.
45010013	Ikwapei ebaakatar Ŋakigireta ebe, “Ŋinituŋanan ilipi alokiro a ŋolo ke Ekapolon, eiun.”
45010014	Nai ikokinete ikes ilipete neni keŋ ai, erae keriŋa nyenupa? Ikokinete ikes enupete ai, erae keriŋa nyiirara ŋakiro ŋuna ka Akuj? Nabo ikokinete ikes iirarete ai, erae pa kiserae ŋakiro ŋuna ka Akuj?
45010015	Ikokinio iserao ŋakiro ŋuna ka Akuj ai, erae pa kiyakiyar ŋikiyakia? Ikwaŋinapei ebaakatar Ŋakigireta ebe, “Ejok nooi abunore ŋina a ŋulu eyaunete Ŋakiro ŋuna Ajokak.”
45010016	Nai meere daadaŋ acamut Ŋakiro ŋuna Ajokak. Aŋun, abala ekadwaran Isaya ebe, “Ekapolon, ŋae enupi ŋakiro kosi?”
45010017	Aŋun nai, epedorete ŋituŋa akinup anakiirar ŋakiro ka epedorete akiirar analimonokin ŋakiro a Kristo.
45010018	Nai eŋita ayoŋ nu: erae mono kire atemar nyiirara ikes ŋakiro a? Kire apotu ikes kiirasi – ikwapei ebaakatar Ŋakigireta ebe, “Apotu ŋakiro ŋuna erworosi ŋikiyakia kielakin akwap daadaŋ; apotu ŋakiro kec tonaŋa nakisaleta ŋuna ka akwap.”
45010019	Eŋita nabo ayoŋ nu: pa ayenete Ŋisirael apolou a ŋakiro a ŋun a? Arae Moses elope abu kisyau aboŋokin ebe: “Ebala Akuj, eketuruwori ayoŋ iyes ŋituŋa ŋulu iyakatar arakao neni a ŋulu emamukatar ebuku. Eketuruwori ayoŋ iyes ŋituŋa ŋulu iŋoikinito ebuku ŋolo ebaŋaaka ŋituŋa keŋ.”
45010020	Nyekuryana Isaya elimunit atemar, “Apotu ŋulu pa ekewarito ayoŋ okoryamut, abu ayoŋ otakanu neni a ŋulu pa ekeŋitasi ayoŋ.”
45010021	Nai arae a ŋuna a Ŋisirael abaakar Isaya ebe, ebala Akuj, “Ŋapakio daadaŋ abu ayoŋ ebaki ŋakan kaŋ neni a ŋituŋa a ŋulu nyakakerito ka ŋulu akaŋerito ayoŋ.”
45011001	Eŋita nai ayoŋ atemar, abu Akuj toŋer ŋikeetuŋa a? Mam jik! Arae ayoŋ elope Esiraelit, lopapait ka Aburaam ka arae ŋolo anateker a Benjamin.
45011002	Nyeŋero Akuj ŋituŋa keŋ, ŋulu abu iŋes toseu anakisyakinet. Iyenete iyes ŋuna igiritae Nakigireta ŋuna edyekitor Eliya Akuj aŋuna keŋ itoroniyarit ŋituŋa a Isirael ebala,
45011003	“Ekapolon, adaut ŋituŋa lu akiar ŋikadwarak kon ka abwaŋabwaŋaasi ŋamuroeta kon, ayoŋ bon edoŋ ka iwarito ikes akiar ayoŋ.”
45011004	Aniboŋokinet abu Akuj tolimok Eliya? Abu toboŋok tema, “Adau ayoŋ akisidoŋ ŋikilyok ŋalipyo ŋakanikaarei aŋuna kaŋ ŋulu nyeryediko kilipa neni ka akuj a ŋina koŋinait, a ŋina enyaritae Baal.”
45011005	Ikote tokona daŋ nenipei: eyakasi ŋituŋa ŋidikudyo ŋulu adau Akuj aseun aŋuna ka ajokis keŋ.
45011006	Eseunit Akuj ikes kire aŋuna ka ajokis keŋ, meere aŋuna adaut ikes akitiya. Anerae kerae toseununuye Akuj ŋituŋa aŋuna a ŋiticisyo kec, pa kerae ajokis keŋ ŋina a kire.
45011007	Aŋakiro a ŋun, meere Ŋisirael daadaŋ apotu toryamut ibore ŋini ewarito, nai ŋidikudyo bon ŋulu abu Akuj toseu apotu toryamut; apotu ŋuluce kitogogoŋo ŋakyes towuout akiirar ŋakiro ŋuna ka Akuj.
45011008	Ikwaŋinapei igiritere Nakigireta ebe, “Abu Akuj kitililimiyo ŋitai kec, kitabaŋaan ŋatameta kec. Akitodol tari tokona, nyepedorete ikes akiŋolikin a ŋakonyen kec kori akiirar a ŋaki kec.”
45011009	Ido ebala Daudi ebe, “Elipi ayoŋ neni ka Akuj toruwor ŋasuban kec ŋaunoi ŋuna isirumere ikes; elipi ayoŋ kisican Akuj ikes.
45011010	Elipi ayoŋ atemar kitumudukan Akuj ikes, ikotere nyiŋolikis ka tokudos ŋigurae kec jik anakiwokit ŋiboro aŋuna ka apitoonut kec.”
45011011	Eŋita nai ayoŋ atemar apaki ŋina aoliyoritotor Ŋiyudayan, apotu mono ikes torubakis eoliyorito jik a? Mam jik! Nai aŋuna asecitotor ikes, abu aiuno neni a ŋituŋa a ŋulu nyerae Ŋiyudayan, ikotere erakaakiata Ŋiyudayan aŋuna kec.
45011012	Abu asecit ŋina a Ŋiyudayan yau ŋarereŋisyo ŋuna alalak nakwap ka abu atwaniyar kec aiuno yau ŋarereŋisyo ŋuna alalak lotuŋa ŋulu nyerae Ŋiyudayan. Etyaunete nai ŋarereŋisyo ai ŋina imarakinere Ŋiyudayan daadaŋ etya neni etya aruwor ŋikanupak a Kristo!
45011013	Ekesirwori tokona ayoŋ iyes ŋulu nyirae Ŋiyudayan, ikwaŋinapei araakar ayoŋ ekiyakia lotuŋa ŋulu nyerae Ŋiyudayan, enisakin ayoŋ nooi alotic kaŋ.
45011014	Acepaki apedori ainakin arakao lotuŋa kaŋ, Ŋiyudayan, ikotere aŋuna kaŋ toiunia Akuj ikes ŋice.
45011015	Anerae ŋina aŋerere ikes, aponi kituruworoe akwap ekone ŋolo ka Akuj. Ikokini nai ai apaki ŋina ecamunia Akuj Ŋiyudayan? Eyarunete ŋikatwak!
45011016	Ani keinakin Akuj anyilet ŋina ke ekiŋaren anamugati, erae nai amugati daadaŋ ŋina keŋ ka ani keinakin Akuj ŋataagor ŋuna ke ekitoe, erae ŋaten daŋ ŋuna keŋ.
45011017	Adaun abilanar ŋaten ŋace ŋuna ke ekitoe a ŋolo ka akimyet a ŋolo edupitae ka adaun akiderakin neni keŋ ateni ŋina ke ekitoe a ŋolo ka ariet, a ŋolopei erae ŋolo ka akimyet. Ikote iyes ŋulu nyiraakasi Ŋiyudayan ateni ŋina ke ekitoe a ŋolo ka ariet ka imorete tokona agogoŋu ka akiyar ŋina ileleba ŋina ke ekitoe a ŋolo edupitae, ŋolo erae Ŋiyudayan.
45011018	Aŋun nai, nyitemokino iyes isoloete Ŋiyudayan ŋulu abilanaritae ikwa ŋaten. Inisasi iyes aŋuna ainyo? Iraakasi iyes ŋaten ca; meere iyes igaŋito ŋataagor – ŋataagor ikigaŋito iyes.
45011019	Nai itemarete iyes, “Aponi tobilibilaarae ŋaten ikotere ikityeikis isua.”
45011020	Erae ŋun kire! Aponi tobilanarae ikes, anerae pa anupito, tosodi ikilunyokin iyes nen, anerae inupito. Nai nyiturokinosi a ŋun; akilo, itemokino toyakatar akerit.
45011021	Abu Akuj nyerimak Ŋiyudayan, ŋulu isikwaanitae ka ŋaten ŋuna lopeyek; itamete iyes atemar ikirimakini iŋes iyes a?
45011022	Anakiro a ŋun ikiyenuni epite ŋolo erimaania Akuj ka epite ŋolo ededeŋia. Ededeŋ iŋes aneni a ŋulu adaut atwakiar, nai erimaana aneni kus – erae kirubakis iyes iyakasi narimaanut keŋ. Nai ani pa kirubakis, ikibilaryo iyes daŋ.
45011023	Ŋiyudayan daŋ, ani keŋero ikes ŋakiro ŋuna nyenupitotor, iderakinio ikes nenipei paaran ayakasi; anerae epedori Akuj akiderakin ikes nabo.
45011024	Iyes ŋituŋa ŋulu nyirae Ŋiyudayan, ikote iyes ateni ŋina ebilaryo ŋina ke ekitoe a ŋolo ka ariet a ŋolopei erae ŋolo ka akimyet, ŋina ereikinio kiderakinae lokitoe ŋolo edupio ŋolo ka akimyet tari sek pa kitiyaeneneo ikoŋina. Ikote Ŋiyudayan ŋaten ŋuna ke ekitoe a lo a ŋolo edupio; iŋes atemar epatanikini Akuj nooi akiderakin ŋaten ŋun ŋuna ebilaritae pena lokitoe kec.
45011025	Ŋikaitotoi kaŋ, eya ŋakiro ŋuna a kire ŋuna ka akimunono ŋuna acamit ayoŋ iyes toyenut. Ikitojoŋoe nen iyes akitam atemar kori iosok iyes. Ikote ŋakiro ne: nyerae akisyaanua Ŋisirael a ŋice ŋinaruba, nai edaun anapaki a ŋina ecamuniata daadaŋ ŋulu eseunitae aneni a ŋulu nyerae Ŋiyudayan ŋakiro ka Akuj.
45011026	Erae epite ŋol iŋes eiunotor Ŋisirael daadaŋ, ikwaŋina igiritere Nakigireta ebe, “Ebuni Ekaiunan alo Sion, tolema aronis daadaŋ aneni a ŋiletok a Yakobo.”
45011027	Ebala Akuj ebe, “Ikicamun ayoŋ ka ikes anakiro a nu apaki ŋina alemarya ayoŋ ŋasecisya kec.”
45011028	Aŋuna eŋeritotor Ŋiyudayan Ŋakiro ŋuna Ajokak, eraakasi ikes ŋimoi ŋulu ka Akuj ikotere iyes ŋulu nyirae Ŋiyudayan. Nai aŋuna aseunia Akuj ikes, eraakasi ikes ŋikonei keŋ aŋuna atapapaa kec.
45011029	Anerae nyiloconokini Akuj ŋatameta keŋ alotooma ŋuna ikamunito ŋini adau iŋes aseun kori akiterereŋ.
45011030	Nai iyes ŋituŋa ŋulu nyirae Ŋiyudayan, ipotu koloŋ iyes toŋero Akuj; nai tokona iryamut akisyon ŋina ka Akuj, anerae apotu Ŋiyudayan toŋero Akuj.
45011031	Ikwaŋinapei, eŋerito tokona Ŋiyudayan Akuj; nai aŋuna ka akisyon a ŋina iryamut iyes, eryamunete ikes daŋ akisyon ŋina ka Akuj.
45011032	Anerae agoloki Akuj ŋituŋa daadaŋ tooma aŋerit ŋakiro keŋ, ikotere itoodikinia akisyon keŋ neni kec a daadaŋ.
45011033	Okoe, kelalaar nooi ebari ŋolo ka Akuj, epol nooi aosou ka ayenut keŋ! Ŋae epedori akitacaun ŋuna etubununui iŋes? Ŋae epedori ayenun ŋakiro ŋuna itiyae iŋes.
45011034	Ikwapei ebaakatar Ŋakigireta ebe, “Ŋae eyeni ŋatameta ŋuna ke Ekapolon, ŋae epedori akitatamyanakin iŋes ŋakiro?
45011035	Ŋae mono ainaki idiobore neni keŋ, ikotere nai iŋes inyaŋari?”
45011036	Anerae abu iŋes tosub ŋiboro daadaŋ ka itorunito ŋiboro daadaŋ neni keŋ ka eyakasi aŋuna keŋ. Toyai apolou neni ka Akuj ŋikaru ka ŋikaru! Amen.
45012001	Aŋun nai, ŋikaitotoi kaŋ, aŋuna ka akisyon a ŋina apolon a ŋina ka Akuj neni yok, ekemaimai ayoŋ iyes: kituruwosi ŋawat kus amuronot ŋina eyari aŋuna ka Akuj, ŋina einakinitae neni keŋ ka ŋina italakarit iŋes. Erae ŋol epite ŋolo itemokino iyes kilipyata.
45012002	Nyirubakis itiyaete ŋuna itiyaete ŋituŋa ŋulu anakwap a na, nai tocamakisi Akuj kibelek ŋitai kus, ikiinak iyes ŋatameta ŋuna kitet. Ikotere nai iyes iyenunete acamit ŋina ka Akuj – ayenut ibore ŋini ejok ka ŋini italakarit iŋes ka ŋini iyookino.
45012003	Aŋuna ka ajokis a ŋina abu Akuj okoinak ayoŋ, akalimokini ayoŋ iyes daadaŋ atemar, nyitamete atemar kori ipolok iyes nooi, torae bo nyipolok. Nai torae ŋulu iyakatar ŋatameta ŋuna ecayete ka itemokino ŋinituŋanan aneni kus toyenu epite ŋolo eyakar iŋes alotyae a ŋolo ka anupit a ŋina einakinitae iŋes.
45012004	Ikiyakar iwon ŋinerin ŋulu alalak anakuwan ka apei ka eyakar ŋolokiner etic keŋ.
45012005	Ikwaŋinapei, iwon daŋ tari kikilalak, ikirae akuwan apei anakimorikina ka Kristo, ido ikirucokina iwon daadaŋ iwapei ikirae ŋinerin ŋulu egelegelya ŋulu ka akuwan ka apei.
45012006	Aŋun, itemokino iwon esitiyaete ŋainakineta yok ŋuna egelegelya alopite a ŋolo ikiinakinitor Akuj iwon anajokis keŋ. Ani kerae ainakinet yok akidwar ŋakiro ŋuna ka Akuj, itemokino iwon odwara alopite a ŋolo ka anupit a ŋina ikiyakar.
45012007	Ani kerae akitiyanakin, itemokino iwon etiyanakisi. Ani kerae akitatam, itemokino iwon etatama.
45012008	Ani kerae akisimukekin ŋuluce, itemokino iwon esimukekisi. Ituŋanan daadaŋ ŋini ipotonori ka arimao neni a ŋuluce, itemokino kitiya ka alakara. Ituŋanan daadaŋ ŋini erae ekarikon, itemokino kitiya ka alelakinit.
45012009	Kimyekisi amina torae ŋina emamukar ŋisoswae alotooma keŋ. Toŋero ŋuna aronok. Torubakisi iricito ŋuna ajokak.
45012010	Tominin make ejok ikwaŋina iraakatar ŋikaitotoi alotooma Kristo ka tolelakinito akitoodiunit akitopoloorit ŋuluce.
45012011	Kitiyata ka agogoŋu ka nyikalanyaka. Kitiyata etic ke Ekapolon a ŋitai a ŋulu einakina kire.
45012012	Kimyekisi akigeno kus ikiturubak iyes ilelyanete, kidaŋidaŋete alocan kus ka kilipete jwi jwi.
45012013	Tomora ŋiboro kus ka ŋikanupak ŋuluce ŋulu ekulyakaka ka toŋaununutu ŋituŋa ŋulugelae lorerya kus.
45012014	Kilipa Akuj kiterereŋ ŋulu ikisicanete iyes; ee, kilipa iŋes kiterereŋ; nyicenete ikes!
45012015	Tolakara kaapei ka ŋulu elakara, kigworo kaapei ka ŋulu igworosi.
45012016	Kiboiyoto ka ŋituŋa daadaŋ irae ŋipei. Nyiturosi, nai tocamutu ŋiticisyo ŋulu ka akitiditeuna. Nyitamete atemar kori iosok iyes.
45012017	Ani kitiya ituŋanan ŋuna aronok neni kus, nyinyaŋasi ka aronis. Kikatakisi iyes akitiya ŋuna ejoikinito ŋituŋa daadaŋ.
45012018	Kitiyata alowae kus ŋuna ipedorete, ikotere iboiyete ka ŋituŋa daadaŋ isilito.
45012019	Ŋikaakonei, nyinyaŋanarete jik, nai kimyekisi anyunyura ŋina ka Akuj kitiya ŋun. Anerae ebasi Ŋakigireta ebe, “Ebala Ekapolon, ‘Erae akinyaŋanar ŋina kaŋ; ayoŋ elope enyaŋari.’ ”
45012020	Nai akilo kitiyaete ikwaŋina ebaakatar Ŋakigireta ebe, “Ani kenyamit akoro ekonimoit, kisimuj; ani kenyamit akure, kitamat; anerae ani kitiya iyoŋ ikwaŋina, isurumi iyoŋ iŋes ŋileec.”
45012021	Kiurya ŋuna aronok nyikireut iyoŋ, nai toreu ikes kan ajokis.
45013001	Itemokino ŋinituŋanan tokerite ŋikapolok ŋulu ka apukan, anerae neni ka Akuj iŋes ebunitor apolou daadaŋ ka erae Akuj einakinit ikes apolou.
45013002	Ituŋanan daadaŋ ŋini itepegi ŋikapolok ŋulu ipukato, itepegi iŋes ŋuna atubu Akuj ka daadaŋ ŋini itiyae ikoŋina, eyauni atubokino neni keŋ ka ilope.
45013003	Anerae nyeyaunete ŋikapolok akuryanu neni a ŋulu itiyaete ŋuna ajokak, nai eyaunete akuryanu neni a ŋulu itiyaete ŋuna aronok. Aŋun, ani kicamit iyoŋ akiboi emam akuryanit anituŋanan a ŋini ipukat, kitiya ŋuna ajokak ikotere ikituruwori iŋes iyoŋ ŋolo ijok aneni keŋ.
45013004	Anerae erae iŋes eketiyan ŋolo ka Akuj, ŋolo itiyae etic keŋ aŋuna ka akiŋarakin iyoŋ. Nai ani kitiya iyoŋ ŋuna aronok, itemokino tokuryaniar aneni keŋ, anerae eyakar iŋes apedor ŋinakisicanet iyoŋ. Erae iŋes eketiyan ŋolo ka Akuj ŋolo eyauni akisicanet ŋina ka anyunyura a ŋina ka Akuj neni a ŋulu itiyaete ŋuna aronok.
45013005	Aŋuna a ŋakiro a ŋun, itemokino iyes tokerito ŋikapolok ŋulu ka apukan – meere ca aŋuna ka akerit anyunyura ŋina ka Akuj bon, nai itemokino torae aŋuna ikilimokinitotor iyes ŋatameta kus daŋ.
45013006	Erae ŋakiro ŋunapei ŋun itacata iyes ocur daŋ, anerae itiyaete ŋikapolok aŋuna ka Akuj, apaki daadaŋ ŋina itiyaata etic ŋolo itemokino ikes kitiyata.
45013007	Inakisi ŋituŋa daadaŋ ŋiboro ŋulu ebeiyarito neni kec: ocur neni a ŋulu ebeiyarit ocur, akerit neni a ŋulu ebeiyarit akerit ka akitopoloorit neni a ŋulu ebeiyarit apolou.
45013008	Kiuryasi nyemin amica adio kidiŋ kus ka ituŋanan ice – mati amica ŋina itemokino toyakatar – iŋes bon amina ŋuluce. Ŋini emina ituŋanan ŋinice, adau akiwuap Ŋikisila.
45013009	Ŋakiciketa ŋuna ebasi: “Nyilom, nyiar, nyikoko, nyikiburak ibore a ŋinicetuŋanan” ka ŋakiciketa ŋunace daadaŋ, eyakasi tooma Lokisil epei ŋolo ebala, “Tomina ekonikidunyet ikwaŋina iminar iyoŋ akonikuwan.”
45013010	Ituŋanan ŋini emina ekidunyet keŋ, nyitiyakini jik aronis neni keŋ. Amina nai, iŋes akiwuap Ŋikisila daadaŋ.
45013011	Nabo akilo, itemokino iyes kitiyata ŋun, anerae iyenete iyes apaki ŋina a tokona: adolu apaki ŋina itemokino iyes tokienyuniata anajo. Anerae aapuu nooi apaki ŋina ikiunere iwon akilo neni ekoni apaki ŋina ikigeunia akinup.
45013012	Aapuu akuwar alunyar, aapuu akiwalar. Ojoŋoto nai akitiya ŋiticisyo ŋulu ka akiryonut, olemutu ŋiboro ŋulu ikijiyo anakica.
45013013	Eboiyoto ejok ikwa ŋituŋa ŋulu eya nakica ŋina ka apaaran; olemasi adakanu kori emeret, olemasi amalao kori akiŋobel, olemasi ejiye kori arakao.
45013014	Nai tolemutu ŋiboro ŋulu ke ejiye ŋulu erae ŋulu a Yesu Kristo, ido tojoŋoto atamunit aseconu ŋina a ŋawat kus aŋuna ka akitiya ŋuna ecamito ikes akitiya.
45014001	Tocamutu ekile ŋolo epalag ananupit eyakaun neni kus, nai nyipeganakinosi ka iŋes anakiro a ŋuna erae ŋatameta keŋ a elope.
45014002	Ecamakini anupit a ituŋanan a ice ilope akinyam ibore daadaŋ, nai ituŋanan ŋini epalag ananupit, eŋeri iŋes akinyam akiriŋ.
45014003	Nyitemokino ituŋanan ŋini enyami ibore daadaŋ isoloe ŋini nyenyami daadaŋ; aso ŋini eŋerit akinyam akiriŋ, nyitemokino etubokini ŋini enyami ibore daadaŋ, anerae acamu Akuj iŋes.
45014004	Ŋae iyoŋ itubokini eketiyan a ituŋanan a ice? Erae ekapolon keŋ etyakuni erae kibusokina iŋes kori kilounit; elosi iŋes akiloun, anerae Ekapolon iŋes epedori akisiloun iŋes.
45014005	Etami ituŋanan ice atemar eyai akoloŋit ŋina epol akilo ŋunace, nai etami ice atemar ikwaan ŋirwa daadaŋ. Itemokino ŋinituŋanan kiwuap ŋuna ebasi ŋatameta keŋ ejokak.
45014006	Ituŋanan ŋini itopoloorit akoloŋit ace, itiyae ŋun anakerit Ekapolon. Iŋes daŋ ŋini enyami ibore daadaŋ, itiyae ŋun anakerit Ekapolon, anerae elakari iŋes neni ka Akuj aŋuna ka akimuj. Ŋini daŋ eŋeri akinyam ŋiboro ŋice, itiyae ŋun anakerit Ekapolon ka elakari iŋes neni ka Akuj.
45014007	Emam iwon ŋini eyari aŋuna keŋ bon, emam iwon ŋini etwani aŋuna keŋ bon.
45014008	Ani kikiyari iwon, ikiyari aŋuna ke Ekapolon, ka ani kikitwaka, ikitwaki aŋuna ke Ekapolon. Tari nai kikiyari kori kikitwaka, ikirae iwon ŋulu ke Ekapolon.
45014009	Anerae abu Kristo totwan ka toyaru aŋuna ka aruwor Ekapolon a ŋulu eyarete ka ŋulu atwak.
45014010	Kaanukiro nai etubonokiniata ŋice kus ŋuluce? Ka kaanukiro isolooto ŋice kus ŋuluce? Ikilosi iwon daadaŋ akiwo alokiŋaren Akuj, ikitubok iŋes iwon.
45014011	Anerae ebasi Ŋakigireta ebe, “Ebala Ekapolon, ikwaŋina eraakar kire atemar ayari ayoŋ, ikoni nenipei atemar eryediki ŋinituŋanan alokiŋaren kaŋ, ka elimori ŋinituŋanan atemar ayoŋ arae Akuj.”
45014012	Isisauni nai ŋinituŋanan alotooma yok ŋakiro keŋ a ilope alokiŋaren Akuj.
45014013	Aŋun nai, ojoŋoto atubonokin make. Nai ŋuna itemokino iwon otyakutu akitiya nu: nyitemokino akitiya idiobore ŋini isigukini lokaato yok ananupit keŋ kori ŋini itolomari iŋes nasecit.
45014014	Ayeni ka eketoodikinit ayoŋ Ekapolon Yesu atemar emam ibore ŋini nyeseg alotooma keŋ bon, nai ani kenup ituŋanan atemar nyeseg icebore, eruwor nai ibore ŋin ŋini nyeseg aneni keŋ.
45014015	Ani kitakadak iyoŋ lokaato kon aŋuna a ibore a ŋini inyami iyoŋ, ido nyenyami iŋes, iŋes atemar nyeriŋa nai iyoŋ itiyae ŋuna ka amina. Nyimyek akimuj ŋina imuji iyoŋ emunaiyari ituŋanan ŋini abunio Kristo totwania!
45014016	Nyimyek ibore ŋini ibala iyoŋ ejok eryamuni ekiro ŋolo aronon.
45014017	Anerae meere Apukan ka Akuj ŋina ca imujere ka emasere, nai erae ŋina ka akiyookino ka ŋina ke ekisil ta ŋina ka alelyan a ŋina ikiinakinit Etau ŋolo Asegan.
45014018	Ituŋanan daadaŋ ŋini itiyanakini Kristo alopite a ŋol, elakar Akuj aŋuna keŋ ka itojokete ŋituŋa etic keŋ.
45014019	Aŋun nai, itemokino iwon jwi jwi ekatakisi akitiya ŋuna eyaunete ekisil ka ŋuna ikiŋarakinete akitogogoŋo make.
45014020	Nyinyasut aŋuna ka akimuj ŋuna adau Akuj akitiya. Epedoryo ŋamuja daadaŋ akimuj, nai erono akimuj ibore ŋini itolomari ituŋanan ŋinice nasecit.
45014021	Ŋuna itemokino akitiya ikes ŋuna ka akimyekin akinyam akiriŋ kori akimat ŋagwe kori akitiya ŋinibore daadaŋ ŋini isigukini lokaato kon ananupit keŋ.
45014022	Kiricite nai ŋuna inupit iyoŋ aŋuna a ŋakiro a ŋun, erae ŋuna kon bon ka Akuj. Elakara ituŋanan ŋini nyitusubuna ekasecan itiyae ŋuna ebala ejokak!
45014023	Nai ani keŋayaŋayat ituŋanan aŋuna ka akimuj a ŋina imuji iŋes, etubokini Akuj iŋes apaki ŋina imuja iŋes akimuj ŋin, anerae nyitiyae iŋes ŋuna elimokinit anupit keŋ iŋes; ido ibore daadaŋ ŋini eŋerit ŋuna elimunit anupit, erae asecit.
45015001	Itemokino iwon ŋulu ikigogoŋ ananupit eŋaranakinete ŋulu epalag, egaŋakisi ikes anatyokisyo kec. Nyitemokino iwon ikitiyae ŋuna ikitalakarete iwon make.
45015002	Akilo, itemokino ŋinituŋanan aneni yok kitiya neni ke ekanupan ibore ŋini ajokan ŋini italakari iŋes, ikotere kitogogoŋ iŋes ananupit.
45015003	Anerae pa abu Kristo kitiya ŋuna etalakarito iŋes bon. Nai akilo, ebala Daudi aŋuna keŋ alotooma Ŋakigireta ebe, “Apotu neni kaŋ ŋiyany ŋulu ikiyanyata ikes iyoŋ Akuj.”
45015004	Ŋakiro daadaŋ ŋuna igiritae Nakigireta, aponi kigirae aŋuna ka akitatamya iwon, ikotere ikiryamuni akigeno anatitinyu ka anakimukekin ŋuna ikiinakinete Ŋakigireta iwon.
45015005	Elipi ayoŋ Akuj, ŋina erae alope atitinyu ka akimukekinit toyakaunotor alokidiŋ kus akimorikina ŋina ajokan anakiwuapit akitoodikinet ŋina a Kristo.
45015006	Ido nai topedosi akipuro kaapei a etoil a epei Akuj ŋina erae Papa ke Ekapolon yok Yesu Kristo.
45015007	Tocamuna nai make, aŋuna ka akitopoloor Akuj, ikwapei adaunia Kristo acamun iyes.
45015008	Anerae akalimokini ayoŋ iyes atemar abu Kristo toruwor eketiyanakinan aneni a Ŋiyudayan kitoodiunia atemar erae ŋakiro ŋuna ka Akuj ŋuna a kire, isiyoonokini iŋes ŋakiikineta keŋ neni atapapaa.
45015009	Etiyae iŋes ŋun ikotere ipurete ŋituŋa ŋulu nyerae Ŋiyudayan Akuj aŋuna ka akisyon keŋ. Ikwaŋina igiritere Nakigireta ebe; “Aŋun, eketalakari ayoŋ iyoŋ aneni a ŋulu nyerae Ŋiyudayan. Ayeikini ayoŋ, ido epur ekiro kon.”
45015010	Igiritae nabo Nakigireta ebe, “Tolakaros iyes ŋulu nyirae Ŋiyudayan, kaapei ka ŋituŋa ka Akuj ŋulu seuna!”
45015011	Igiritae nabo Nakigireta ikona: “Kipuro Ekapolon, iyes daadaŋ ŋulu nyirae Ŋiyudayan; kipuro iŋes ŋituŋa daadaŋ.”
45015012	Ebala nabo Isaya ekadwaran ebe, “Ebuni eletonit ŋolo a Yese, itopolooryo iŋes kipuka ŋituŋa ŋulu nyerae Ŋiyudayan ka iwuakinete ikes akigeno kec neni keŋ.”
45015013	Elipi ayoŋ Akuj, ŋina erae alope akigeno; kilelebik neni kus alelyanu ka ekisil alotooma anupit kus; ikotere torubak akigeno kus iyata anapedor a ŋina ke Etau a ŋolo Asegan.
45015014	Ŋikaitotoi kaŋ: ayeni ayoŋ elope atemar ileleba ajokis neni kus ka daŋ ileleba aosou neni kus, ido ipedorete akitatama make.
45015015	Nai eyakasi ŋakiro ŋace ŋuna eketatamunit ayoŋ iyes anabaruwa a na emam akuryanu. Ikimamukar ayoŋ akuryanu aŋuna ka ajokis a ŋina abu Akuj okoinak ayoŋ.
45015016	Aruwor ayoŋ eketiyan ŋolo a Yesu akitiya aŋuna a ŋituŋa a ŋulu nyerae Ŋiyudayan. Etiyae ayoŋ ikwa esacaradoti analimonokin Ŋakiro ŋuna Ajokak ŋuna eponito aneni ka Akuj, ikotere nai ŋulu nyerae Ŋiyudayan eruworosi amuronot ŋina ecamunit Akuj, ŋina etojok Akuj nooi alotooma Etau ŋolo Asegan.
45015017	Anakimorikina nai ka Yesu Kristo, apedori ayoŋ akiturokin, anerae etiyae etic ŋolo ka Akuj.
45015018	Erwori ayoŋ emam akuryanu, ido alimuni ŋuna etiya Kristo aneni kaŋ, ŋuna ka akirik ŋituŋa ŋulu nyerae Ŋiyudayan tokera Akuj. Apotu ŋun kitiyakinos alotooma alimonokin ka ŋiticisyo,
45015019	alotooma ŋakitoodikineta ka ŋakujuwuanisya ŋuna apolok ka anapedor a ŋina ke Etau a ŋolo Asegan. Aŋun, abu ayoŋ erim nooi, ameun alo Yerusalem tari neni enyaritae Illirikom ka adau a nen akiserakin Ŋakiro ŋuna Ajokak ŋuna a Kristo.
45015020	Ŋuna alelakinit ayoŋ jwi jwi, ikes ŋuna ka akiserakin Ŋakiro ŋuna Ajokak anakiboisyo a ŋuna eriŋa ŋituŋa nyiirara ŋakiro a Kristo, ikotere nyarubak erworo ŋakiro ŋuna aris ituŋanan ice kegeu.
45015021	Ikwaŋina igiritere Nakigireta ebe, “Ikes ŋulu ŋinapei pa alimokinitae ŋakiro keŋ, iŋolikinete ka ikes ŋulu eriŋa nyiirara ŋuna keŋ, eyenunete.”
45015022	Aŋuna a ŋakiro a ŋun, aponi ekeretanakin ayoŋ ŋarwa ŋuna alalak abunore neni kus.
45015023	Nai tokona aŋuna erikakinia ayoŋ etic kaŋ anakiboisyo a nu ka ikwaŋinapei eitanitor ayoŋ ŋikaru ŋulu alalak aanyun iyes;
45015024	egeno ayoŋ aanyun iyes. Acamit akitorun neni kus alosi Sipania, ikotere daŋ ikiŋarakis iyes ayoŋ alosit inaa, kedaun iwon akiboi kaapei ka alelyan apaki ŋina euruwuana.
45015025	Nai alosi mono ayoŋ Yerusalem akiya ŋainakineta ŋadi aŋuna a ŋituŋa a ŋulu ka Akuj aina.
45015026	Anerae adaut Ŋikristo ŋulu alo Makedonia ka ŋulu ka Akaia alakar alemun ŋainakineta aŋuna a ŋikulyak alokidiŋ ŋituŋa ŋulu ka Akuj ŋulu eya Yerusalem.
45015027	Erae ŋakiro ŋun ŋuna apotu ikes ŋilopeyek totubut akitiya. Erae tari amica aneni kec aŋuna a ŋituŋa a ŋul. Anerae ikwapei adauniata Ŋiyudayan akimor ka ŋulu nyerae Ŋiyudayan ŋarereŋisyo ŋuna ka Akuj, itemokino ŋulu nyerae Ŋiyudayan daŋ tomora ka Ŋiyudayan ŋarereŋisyo ŋuna a ŋiboro ka akwap.
45015028	Ani nai kadau ayoŋ akirikakin etic ŋol, ainakin ikes ŋainakineta ŋuna ecunakinio, etoruni nai neni kus alosi Sipania.
45015029	Ayeni ayoŋ atemar apaki ŋina abunio ayoŋ neni kus, ayauni ŋarereŋisyo aŋuna a Kristo, ido omora.
45015030	Ekemaimai ayoŋ iyes ŋikaitotoi kaŋ atemar, aŋuna ke Ekapolon Yesu Kristo ka aŋuna ka amina a ŋina ikiinakinit Etau ŋolo ka Akuj emorikinos oŋirikisi akilip Akuj aŋuna kaŋ.
45015031	Elipa, ikotere oiun ayoŋ alotuŋa a ŋulu alo Yudaya a ŋulu nyenupito ka daŋ ikotere tocamut ŋituŋa ŋulu ka Akuj alo Yerusalem ŋuna etiyae ayoŋ.
45015032	Tosodi nai, kerae acamit ŋina ka Akuj, abuni ka alelyan ka eeŋu apaki ŋina ayakar ayoŋ neni kus.
45015033	Toyai neni kus daadaŋ Akuj ŋina erae alope ekisil. Amen.
45016001	Acamit ayoŋ alimokin iyes atemar erae nakaato yok Poibe, ŋina itiyae etic ŋolo ka atukot a Ŋikristo alo Kenikerea, ituŋanan ŋini ajokan.
45016002	Kijautu iŋes alokiro ke Ekapolon, lopite ŋolo itemokino ŋituŋa ŋulu ka Akuj itiyaete ka inakisi iŋes akiŋarakinet daadaŋ ŋina iitani iŋes aneni kus; anerae abu iŋes kiŋarak ŋituŋa ŋulu alalak, ekeŋarak tari ayoŋ.
45016003	Kimalakinae Prisika ka Akwila, ŋulu ikitiyae ka ayoŋ etic ŋolo a Yesu Kristo;
45016004	ajalito ikes akiyar kec aŋuna kaŋ. Alakara ayoŋ nooi neni kec – meere nai ayoŋ bon, elakara tari Ŋikristo daadaŋ ŋulu nyerae Ŋiyudayan.
45016005	Kimalata tari Ŋikristo ŋulu iryamiryameneneete kai kec. Kimalakinae Epaeneto lokone kaŋ ŋolo erae iŋes ageuni akinup ŋakiro a Kristo anakwap a Asia.
45016006	Kimalakinae Maria ŋina itiyae etic aŋuna kus.
45016007	Kimalakinae tari Andoroniko ka Yunia, ŋulu erae Ŋiyudayan ikwa ayoŋ, ŋulu aponi toenae kaapei ka ayoŋ. Erwoko ikes nooi alokiyakia ka apotu toruworos Ŋikristo eriŋa ayoŋ.
45016008	Kimalakinae Ampliato lokone kaŋ ŋolo minat anaraakau ŋipei aneni ke Ekapolon.
45016009	Kimalakinae tari Urubano ŋolo ikitiyae ka ayoŋ etic a Kristo; kimalata tari lokone kaŋ ŋolo minat Sitaku.
45016010	Kimalakinae Apele ŋolo adaun aripun atemar emina kire Kristo. Kimalakinae ŋituŋa ŋulu ke ere ka Arisitobulo.
45016011	Kimalakinae Erodio ŋolo erae Eyudayat ikwa ayoŋ ka ŋituŋa daadaŋ ŋulu ke ekal a Narikiso, ŋulu emorikin ke Ekapolon.
45016012	Kimalakinae Turupena ka Turuposa, ŋuna itiyaete etic ke Ekapolon ka nakone kaŋ Peresi, ŋina itiyae etic ŋolo alalan ŋolo ke Ekapolon.
45016013	Kimalakinae Rupus, Ekristoit ŋolo eyenen alotic ke Ekapolon ka toto keŋ ŋina ekeuryarit ayoŋ ikwa lokoku keŋ.
45016014	Kimalakinae Asunikirito, Pelego, Erime, Patiroba ka Erima ta ŋikaitotoi ŋulu Kristayon daadaŋ ŋulu erukito ka ikes.
45016015	Kimalakinae Pilologo ka Yulia, Nereo ka nakaato keŋ Olumpa, ta ŋituŋa ŋulu ka Akuj daadaŋ ŋulu erukito ka ikes.
45016016	Kimalas itunasi make itoodiunito atemar iminin. Ikimalaete iyes Ŋikristo daadaŋ.
45016017	Ŋikaitotoi kaŋ, ekemaimai ayoŋ iyes atemar tocoikis ŋulu etyakatyakaete ŋituŋa, ido kitooliyosi ananupit kec; ŋulu eŋerito ŋakiro ŋuna aponi ikitatami iyes. Tocoito irukete ka ikes!
45016018	Anerae nyerae Kristo itiyanakinete ŋituŋa ŋulu ikote ŋul, nai itiyanakinete etic ŋolo ka akiwarit akimuj. Irworosi ikes ŋakiro ŋuna abobok, kirapirapete ŋituŋa alorwor kec ecamito amodikin ŋituŋa ŋulu epalag!
45016019	Eirasi ŋituŋa daadaŋ epite ŋolo iwuapitotor iyes ŋakiro ŋuna ka Akuj ka alakara ayoŋ nooi ikotere iyes. Acamit ayoŋ iyes toosok, toyenete ibore ŋini ejok ka tomam ŋuna ikikamunito anakiro a ŋuna aronok.
45016020	Ido eapi Akuj ŋina erae alope ekisil, ainakin iyes apedor akipicar Satan a ŋakejen kus. Toyai neni kus ajokis ŋina ke Ekapolon yok Yesu Kristo.
45016021	Ikimalae iyes Timoteo ŋolo ikitiyae ka ayoŋ, ikimalae tari Lukio, Yason tari Sosipatiro, ŋulu erae Ŋiyudayan ikwa ayoŋ.
45016022	Ayoŋ Teretio ŋolo ekesigiritae abaruwa na, ekemalae iyes alokiro ke Ekapolon.
45016023	Ikimalae Gaio ŋolo eketepeyonit ayoŋ, ŋolo erae kai keŋ iryamiryameneneete Ŋikristo. Ikimalat iyes Erasto ŋolo erae ekeŋadan ŋisiliŋa ŋulu ke etaun alo ka lokaatokosi Kwarito.[
45016024	Toyai neni kus a daadaŋ ajokis ŋina ke Ekapolon yok Yesu Kristo. Amen.]
45016025	Oinakisi akipuro neni ka Akuj! Epedori iŋes akiturubakin iyes inupito alopite a ŋolo a Ŋakiro a ŋuna Ajokak a ŋuna a Yesu Kristo, ŋuna etatami ayoŋ ka alopite a ŋolo ka akitoodikinet a ŋakiro a ŋuna koloŋ emunonitae.
45016026	Nai tokona esileereun ŋakiro ŋun a Nakigireta a ŋikadwarak ka eteyenikin lotuŋa a ŋibukui a daadaŋ lopite ŋolo icikakinitor Akuj ŋina nyesaluni; ikotere tonupa ka kiwuapa daadaŋ ŋakiro ŋuna ka Akuj.
45016027	Toyai apolou ŋina nyedaun alotooma Yesu Kristo neni ka Akuj, a ŋina erae iŋes bon eos nooi! Amen.
46001001	Ayoŋ Paulo ŋolo akanyarau Akuj aŋuna ka acamit keŋ aruwor ekiyakia ŋolo a Yesu Kristo ka Sostene lokaato yok,
46001002	ikigirit abaruwa na neni ka atukot a Ŋikristo a ŋina eyai Korinto: neni kus a ŋulu ikityakunitae anakimorikina ka Yesu Kristo, ŋulu ikinyarae aruwor ŋituŋa ŋulu ka Akuj, kaapei ka ŋulu daadaŋ ilipete anakiboisyo a daadaŋ alokiro a Yesu Kristo Ekapolon yok, a ŋolo erae Ekapolon kec ka ŋolo yok.
46001003	Toyai neni kus ajokis ka ekisil aneni ka Akuj Papa yok ka aneni ke Ekapolon Yesu Kristo.
46001004	Alakara ayoŋ neni ka Akuj kaŋ jwi jwi aŋuna kus, aŋuna ikiinia iŋes iyes ajokis alotooma Yesu Kristo.
46001005	Anerae anakimorikina kus ka Kristo, iryamut iyes alopitesyo a daadaŋ erwor ka ayenut daadaŋ.
46001006	Igogoŋioto iyes anakiro a ŋuna a Kristo a ŋuna aponi isua ikiteyenikin iyes.
46001007	Aŋun, emam ainakinet ŋina ke Etau a ŋolo Asegan ŋina nyiryamunito iyes eriŋa idarito kitoodiunae Ekapolon yok Yesu Kristo anapolou keŋ.
46001008	Erubakini iŋes ikitogogoŋit iyes ananupit kus tari nasalunet, ikotere itoryamun iyes emam ŋuna ikisitakinere Akoloŋit ŋina ke Ekapolon yok Yesu Kristo.
46001009	Ikinyoma Akuj ŋina adau anyarare iyes nakimorikina ka Lokoku keŋ, Ekapolon yok Yesu Kristo.
46001010	Ŋikaitotoi kaŋ! Ekemaimai ayoŋ iyes alokiro a Ekapolon yok Yesu Kristo, atemar tocamunos make alorwor kus tomam atyakatyaka alokidiŋ kus, nai toraakas ŋulu imorikina anatameta ka ananupit kus.
46001011	Ŋikaitotoi kaŋ, akalimokis ayoŋ ŋituŋa ŋulu a Kilowe atemar iburaete iyes make.
46001012	Ŋuna ayeni ayoŋ aneni kus ikes nu: irworo ŋinituŋanan alokidiŋ kus ebala, “Arae ayoŋ ŋini a Paulo”, kori “Arae ayoŋ ŋini ka Apolo”, kori “Arae ayoŋ ŋini a Petero”, kori “Arae ayoŋ ŋini a Kristo.”
46001013	Ketyakatyakae mono Kristo a? Arae mono Paulo aponi kibubukinoe lomusalaba aŋuna kus a? Kori aponi ikibatisae iyes alokiro a Paulo?
46001014	Alakara ayoŋ neni ka Akuj, anerae nyibatisa ayoŋ idiotuŋanan alokidiŋ kus, mati Kirispo ka Gaio.
46001015	Aŋun, emam ituŋanan ŋini itemokino tolimu atemar aponi ikibatisae iyes alokiro kaŋ.
46001016	(Ikwa kire abu ebatisa tari ŋituŋa a Stepana; nyayeni erae kebatisat icetuŋanan.)
46001017	Anerae abu Kristo nyekeyakiya ayoŋ akibatis, nai alimonokin Ŋakiro ŋuna Ajokak; meere ka aosou a ituŋanan, ikotere nyeruwor atwanare ŋina a Kristo alomusalaba akoŋinait.
46001018	Anerae akirot ŋina ke emusalaba erae abaŋao aneni a ŋituŋa a ŋulu ebukoro, nai aneni yok a ŋulu ikiiun erae apedor ŋina ka Akuj.
46001019	Igiritae Nakigireta atemar, “Amunaari ayoŋ aosou a ŋikaosok ka etoŋopiari ayenut a ŋulu ayenak. ”
46001020	Ai mono alokiŋaren Akuj eyai ituŋanan ŋini aoson? Ai eyai ituŋanan ŋini eyeni? Ai eyai eketepegan anakwap a na? Nyeanyuwara tokona iyes epite ŋolo etabaŋaaniarya Akuj aosou ŋina ka akwap a na a?
46001021	Ŋinapei koloŋ, abu Akuj anaosou keŋ nyecamak ŋituŋa ayenun iŋes anaosou kec, nai abu Akuj tolakar tocamu aiun ŋulu enupete anakiro a ŋuna ikilimonokin iwon, a ŋuna erae abaŋao aneni a ŋituŋa.
46001022	Iitanito Ŋiyudayan ŋakujuwuanisya kiwarito Ŋigirik aosou.
46001023	Nai tolimonokinetei bo isua ŋuna a Kristo a ŋolo aponi kibubukinoe, ŋolo erae akigukinet ananupit aneni a Ŋiyudayan ka ŋolo erae abaŋao alotuŋa a ŋulu nyerae Ŋiyudayan.
46001024	Nai neni a ŋulu adau Akuj anyarare, kerae Ŋiyudayan kori Ŋigirik, erae Kristo apedor ka aosou ŋina ka Akuj.
46001025	Anerae ibore ŋini esibit abaŋao ŋina ka Akuj alotuŋa, eos nooi akilo aosou ŋina a ŋituŋa ka nabo ibore ŋini esibit apalagu ŋina ka Akuj alotuŋa, egogoŋ nooi akilo agogoŋu ŋina a ŋituŋa.
46001026	Ŋikaitotoi, totamakisi mono iyes atemar ataŋae iyes ŋulu ikinyara Akuj; ekudyoko ŋulu esyomito nooi alokidiŋ kus alopite a ŋolo ka akwap, ekudyoko ŋulu erae ŋikepukak kori ŋulu idounitoe alokalya a ŋikarwok.
46001027	Nai abu Akuj toseu ŋulu etami akwap atemar ebaŋaaka, ikotere kisirumia ŋulu aosok ŋileec, abu Akuj toseu ŋulu etami akwap atemar epalag, ikotere kisirumia ŋulu agogoŋok ŋileec.
46001028	Abu Akuj toseu ŋulu ejamuwarit akwap, ikotere ituruwori ŋulu itopolooro ŋikoŋinae.
46001029	Abu Akuj kitiya ŋun, ikotere nyiturokinor idiotuŋanan alokiŋaren keŋ.
46001030	Erae aŋuna keŋ iŋes iyakatar iyes nakimorikina ka Yesu Kristo ŋolo abu Akuj kituruwo aosou yok, akiyookino yok ka ikiruwor iwon ŋulu ikityakunitae aŋuna ka Akuj ka ŋulu ikilakuna.
46001031	Isiyookinito ŋun, ŋuna eya Nakigireta ebe, “Iŋes ŋini ituro, kiturokin aŋuna etiya Ekapolon.”
46002001	Ŋikaitotoi, apaki ŋina abunio ayoŋ neni kus alimonokin ŋakiro ŋuna ka Akuj, ŋuna imunono pa erworo ayoŋ ebeli ŋakiro anapiiryanut kori anaosou.
46002002	Anerae abu ayoŋ otyaku atemar nyitemokino ayoŋ eketatam iyes idiobore, mati ŋuna a Yesu Kristo bon a ŋolo aponi kibubukinoe lomusalaba.
46002003	Apaki ŋin, ayai ayoŋ neni kus arae ituŋanan ŋini palag anakuryanu a ŋina apolon ka anamaran.
46002004	Ipotu iyes nyicamut ŋakiro kaŋ aŋuna ka aosou a ŋina a ŋituŋa, nai arae aŋuna abunio Akuj kitoodiu atemar erae ŋuna a kire anapedor a ŋina ke Etau a ŋolo ka Akuj.
46002005	Abu ayoŋ olimonok ikoŋina, ikotere nyeruwor anupit kus ŋina ebunit anaosou a ŋituŋa, nai anapedor a ŋina ka Akuj.
46002006	Tari kikote nen, ikitatami isua ka aosou neni a ŋituŋa a ŋulu epakito anatameta kec tari pa kerae aosou na ŋina ka akwap a na, kori ŋina a ŋikepukak a ŋulu ka akwap a na a ŋulu esaluni apolou kec.
46002007	Nai ikitatami isua iyes aosou ŋina ka Akuj ŋina imunono ŋina iwuaitae. Eriŋa tari akwap nyesubuna, keris Akuj ketyaku atemar itemokino iwon omora ka iŋes apolou keŋ.
46002008	Amam tari ŋikepukak ŋulu ka akwap a na ŋulu ayenete ŋun, amam tari epei daŋ; kerae toyenunito, pa kibubukinito Ekapolon ŋolo ka apolou.
46002009	Ikwaŋina igiritere Nakigireta ebe, “Ibore ŋini nyiŋolikina ŋakonyen, kori nyiirara ŋaki, kori nyetama ŋatameta a ŋituŋa, erae ibore ŋin ŋini abu Akuj kitemok aŋuna a ŋulu eminasi iŋes.”
46002010	Nai adau Akuj akitoodikin isua ŋun alotooma Etau keŋ. Eripiripi Etau ŋakiro daadaŋ, tari ŋuna iwuaitae ŋuna ka Akuj.
46002011	Ŋae alotuŋa eyeni ŋatameta a ŋuluce? Etau a ituŋanan ŋolo eyai tooma keŋ, iŋes bon eyeni. Ikwaŋinapei, emam ituŋanan eyeni ŋatameta ŋuna ka Akuj mati Etau ŋolo ka Akuj.
46002012	Nai aryamun isua Etau ŋolo ebunit aneni ka Akuj, meere ŋolo ka akwap, ikotere oyenuniata ibore daadaŋ ŋini ikiinak isua Akuj ikoŋin.
46002013	Aŋun nai, ikilimonokini isua ŋakiro ŋun alopite a ŋolo itatamya Etau ŋolo ka Akuj, meere alopite a ŋolo itatamyata ŋituŋa anaosou kec, nai lopite ŋolopei ikilimonokinia isua ŋakiro ŋuna ka Akuj ikwa ecamitor Etau keŋ.
46002014	Ituŋanan ŋini emamukar Etau ŋolo ka Akuj, nyecamuni ŋakiro ŋuna ke Etau a ŋolo ka Akuj, anerae erae ŋun abaŋao aneni keŋ; ido nyepedori ayenun ikes, anerae epedorosi ŋun ayenun anakiŋarakinet a ŋina ke Etau a ŋolo ka Akuj bon.
46002015	Ituŋanan ŋini eyakar Etau ŋolo ka Akuj, epedori ayenun aronis ka ajokis a ŋinibore a daadaŋ, nai emam ŋini epedori ayenun aronis ka ajokis keŋ.
46002016	Igiritae Nakigireta ebe, “Ŋae ayenu ŋatameta ŋuna ke Ekapolon Akuj, ŋae epedori akitatam Akuj?” Nai ikiyakar isua ŋatameta ŋuna a Kristo.
46003001	Ŋikaitotoi, pa apedorit ayoŋ akisirwor iyes ikwa ŋituŋa ŋulu ipukat Etau ŋolo ka Akuj, nai ikwa ŋituŋa ŋulu ipukato ŋipitesyo ŋulu ka aseconu; ikote iyes ŋidwe ŋulu cicik ananupit kus Kristo.
46003002	Abu ayoŋ eketan iyes a ŋakile, meere ka akimuj a ŋina agogoŋon, anerae ariŋa iyes idisyak. Tari tokona daŋ eriŋa iyes ikote nenipei,
46003003	anerae eriŋa ŋipitesyo ŋulu ka aseconu ikipukato iyes. Anerae ani keyai arakao ka ebura kidiŋ kus, nyitoodiunito nai ŋun atemar ikipukato ŋipitesyo ŋulu ka aseconu ka ikwaan iyes ka ŋituŋa ŋuluce a?
46003004	Anerae kelimu ipei tema, “Arae ayoŋ ŋini a Paulo”, tema ice, “Arae ayoŋ ŋini ka Apolo”, nyikote nai iyes ŋituŋa ŋuluce ŋulu nyipukat Etau ŋolo ka Akuj a?
46003005	Nyo mono ca Apolo? Ka nyo erae Paulo? Ikirae isua ŋiketiyak ŋulu ka Akuj ŋulu apotu ikitunupa iyes, ikwaŋina ekorakinitor Ekapolon ŋinituŋanan ekeetic.
46003006	Abu ayoŋ odupak ekinyomit, tobukok Apolo ŋakipi; nai Akuj iŋes etopolouni.
46003007	Aŋun nai, emam apolou eyai neni a ŋini adupan kori neni a ŋini abukon ŋakipi, nai eyai neni ka Akuj bon a ŋina itopoloe ŋinibore.
46003008	Ikwaan ituŋanan ŋini edupi ka ŋini ebuki ŋakipi ka eryamuni ŋinituŋanan aneni ka Akuj eropit lotyae ŋolo ke etic keŋ.
46003009	Anerae ikitiyae isua kaapei ka Akuj. Irae iyes emanikor ŋolo ka Akuj. Iraakasi daŋ Akai ka Akuj.
46003010	Aŋuna ka ajokis a ŋina abu Akuj okoinak ayoŋ, abu etiya ikwa ekadukon ŋolo aoson, odukok akisyakinet ŋina ka akai, ido eduki ituŋanan ice akai ŋin. Nai itemokino ŋinituŋanan tocoikinete epite ŋolo edukyo akai ŋin.
46003011	Anerae emam akisyakinet ace ŋina epedori idiotuŋanan abokakin akilo ŋina erae Yesu Kristo.
46003012	Edukete ŋituŋa ŋice nakisyakinet ŋin a egolid, esilipa kori a ŋamoru a ŋuna epol egyelit; ŋice edukete a ŋakito, a ŋanya kori a eoot.
46003013	Akoloŋit ŋina esidyon, isileereunio etic a ŋinituŋanan alotooma akim, anerae ikatakinio ka akim ibore ŋini edukitor iŋes.
46003014	Ani pa kenomiya akim ibore ŋini kedukokinit ituŋanan ŋin nakisyakinet, eryamuni iŋes eropit.
46003015	Ani kenomiya akim ibore ŋini kedukokinit iŋes nakisyakinet, nyeryamuni ituŋanan ŋin eropit, nai eiun iŋes ikwa ituŋanan ŋini abucun anakim.
46003016	Nyiyenete mono iyes atemar iraakasi iyes Akai ka Akuj ka eyai Etau ŋolo ka Akuj tooma kus a?
46003017	Ituŋanan ŋini emunaari Akai ka Akuj, emunaari Akuj iŋes daŋ, anerae erae Akai ka Akuj ŋina keŋ bon ka iyes pei iraakasi Akai keŋ.
46003018	Nyitemokino idiotuŋanan emodikin bon. Ani ketami idiotuŋanan alokidiŋ kus atemar aos iŋes alopitesyo a ŋulu ka akwap a na, itemokino iŋes tobaŋaan, ikotere nai eruwor ŋini aoson kire.
46003019	Anerae aosou ŋina ka akwap a na, erae abaŋao alokiŋaren Akuj. Ikwaŋina igiritere Nakigireta ebe, “Ikamununui Akuj ŋikaosok anaosou kec”
46003020	ka ebasi Ŋakigireta aiwace, “Eyeni Ekapolon Akuj atemar erae ŋatameta a ŋikaosok ŋakoŋinae.”
46003021	Aŋun nai, nyitemokino iyes iturokinotor idiotuŋanan. Erae ŋiboro daadaŋ ŋulu kus;
46003022	kerae Paulo, Apolo kori Petero; kerae akwap na, akiyar kori atwanare, kerae ŋuna a tokona kori ŋuna a rwanu. Erae daadaŋ ŋulu kus;
46003023	nai iraakasi iyes ŋulu a Kristo ka erae Kristo ŋolo ka Akuj.
46004001	Itemokino iyes toyenete atemar ikirae isua ŋiketiyak ŋulu a Kristo, ŋulu adau Akuj ainakin apolokin etic ŋolo ka akisera ŋakiro ŋuna a kire ŋuna imunono.
46004002	Ibore ŋini iitana aloketiyan a ŋolo epolokinit etic, iŋes akikinyoma alokiŋaren ekapolon keŋ.
46004003	Anapolokinit kaŋ etic, nyamitakinit ayoŋ epite ŋolo etubonokiniata ŋituŋa. Emam tari nyatubonokin ayoŋ bon.
46004004	Emam idiobore ŋini ayeni ayoŋ atemar asecit, nai nyitoodiunito ŋun atemar emam ŋuna akatubokinere ayoŋ, Akuj ŋina erae Ekapolon a daadaŋ, iŋes akatubokini ayoŋ.
46004005	Aŋun, nyitubokis idiotuŋanan eriŋa nyedoluno apaki ŋina itemokino, ŋina eboŋunio Ekapolon. Inwakuni Ekapolon ibore daadaŋ ŋini iwuaitae anakiryonut, itatakanuni ŋakiro ŋuna iwuaitae ŋuna a ŋitai a ŋituŋa. Eryamuni nai ŋinituŋanan akipuro ŋina ejoikinit toryamu aneni ka Akuj.
46004006	Aŋuna kus, ŋikaitotoi, adau ayoŋ akirwor ŋakiro ŋun daadaŋ esitiyae Apolo ka ayoŋ erae akitaanyikinet. Etiya ayoŋ ŋun, ikotere toyenut aneni kosi apolou ŋina ka alimunet a ŋina ebala, “Totupa Ŋikisila ŋulu a kire.” Nyitemokino idio aneni kus iturokina aŋuna a ituŋanan a ipei, ido tojamuwa ŋinice.
46004007	Anerae anityaketait mono iyakar iyoŋ aneni a ŋuluce? Akuj iŋes ikiinakinit iyoŋ ŋiboro daadaŋ ŋulu iyakar iyoŋ. Ikokini nai iyoŋ ituro ai esibit nyerae ŋiboro ŋulu iyakar iyoŋ ainakinet?
46004008	Nai idaut kire iyes aryamun ŋiboro daadaŋ ŋulu iitanito a? Idaut iyes akibara a? Iruworosi iyes ŋirwosi emamukae isua a? Okoe kerae toraakas iyes ŋirwosi kire, kikirae isua daŋ ŋirwosi kaapei ka iyes!
46004009	Anerae atami ayoŋ atemar adau Akuj akituruwor isua Ŋikiyakia ŋulu ikidisyak akilo daadaŋ. Ikikokini isua ŋituŋa ŋulu etubokinitae atwanare alokiŋaren ŋimalaikan ka ŋituŋa daadaŋ.
46004010	Aŋuna a Kristo, ikirae isua ŋibaŋaanotin, nai iosok iyes anakimorikina ka Kristo! Ikipalag isua, nai igogoŋ iyes. Ikijamuwaritae isua, nai ikitopolooritae iyes!
46004011	Akitodol tokona daŋ, ikinyamit isua akoro ka akure; ikinapit isua ŋilowi ŋulu rocom; ikibuŋao ka ikimamukar ŋirerya.
46004012	Ikilelenyit isua aŋuna ka akitiya etic ŋolo ikiyarya isua ŋilopeyek. Ani ikicenio isua, ikiterereŋi ŋulu ikicenete isua; ani ikisicanio isua, ikititinyikini;
46004013	ani ikiyanyo isua, ikiboŋokini ikes anarimao. Ikiruwor isua ŋatunyeny alotuŋa, tari tokona ikirae isua agasiya ŋina ka akwap!
46004014	Nyekegirakinit ayoŋ iyes nu akisurumya ŋileec, nai akitatam iyes ikwa ŋidwe kaŋ ŋuluminan.
46004015	Tari kiyakatar iyes ŋiketatamak ŋulu alalak nooi ananupit kus Kristo, iyakatar iyes papa epei; anerae anakiyar kus iraakasi Ŋikristo, abu ayoŋ oruwor papa kus aŋuna ayaunia Ŋakiro ŋuna Ajokak neni kus.
46004016	Aŋun nai, ekemaimai iyes totupakis ŋuna etiyae ayoŋ!
46004017	A ŋakiro a ŋun, eyakuunit ayoŋ neni kus Timoteo lokoku kaŋ ŋolo minat alotooma Kristo ka erae ŋolo ekinyomit ayoŋ. Ikitatamuni iŋes iyes ŋipitesyo ŋulu atupit ayoŋ anakiyar kaŋ anakimorikina ka Yesu Kristo ikwapei etatamya ayoŋ natukon daadaŋ ŋuna a Ŋikristo anakwapin.
46004018	Eturokinosi ŋice alokidiŋ kus, anerae etamete ikes atemar kori nyabuni ayoŋ aanyun iyes.
46004019	Nai, abuni ayoŋ atipei aanyun iyes erae kerae acamit ŋina ke Ekapolon, ido nai oanyu ayoŋ elope apedor kire ŋina eyakatar ŋituŋa ŋulu eturok ŋul, akilo ŋuna irworosi ikes.
46004020	Anerae nyerae Apukan ka Akuj erworikituk, nai erae ŋina eyai apedor.
46004021	Nyaanu ŋuna icamito iyes? Itemokino mono ayoŋ obu neni kus ka adaset, kori a etau a ŋolo ka amina ka akiyapara.
46005001	Elimunitoe kire atemar eyai amalao kidiŋ kus ŋina aronon nooi, ŋina nyeryamun tari aneni a ŋulu nyenupito Akuj ŋina a kire. Anerae elimunitoe ebe eyai ekile ŋolo elomenene aberu a papa keŋ ŋinace!
46005002	Kaanukiro nai iturotor iyes? Kitemokino iyes kiyaloloŋete, nabo kitemokino ituŋanan ŋini itiyae ŋakiro ŋun, totyakarae anatukot kus.
46005003	-
46005004	Aneni kaŋ, adau ayoŋ alokiro ke Ekapolon Yesu atubokin ŋini itiyae ŋun esibit kikirukit iyes ka ayoŋ alo Korinto, tari daŋ kalwana ayoŋ aneni kus, ikirukit iyes ka ayoŋ jik alotau kaŋ. Apaki ŋina itukokinotor iyes ka apedor a ŋina ke Ekapolon yok Yesu, ikirukit iwon kaapei alotau.
46005005	Itemokino iyes nai apaki ŋin kipotokis ituŋanan ŋin neni a Satan, ikotere kinyasunae akuwan keŋ, ido toiunae etau keŋ Akoloŋit ŋina ke Ekapolon.
46005006	Nyitemokino iyes iturosi! Nyiyenete mono iyes alimunet ŋina ebala, “Itubuunete ŋakinyalet ŋuna ekudyoko ŋakirya ŋuna alalak” a?
46005007	Itemokino tolemasi ŋakinyalet ŋuna ŋorok ŋuna erae asecit, kikwaanikinos ka amurat ŋina kitete ŋina emam ŋakinyalet, ikotere tosegut nai nooi ikwapei kire ayenia ayoŋ atemar ikote iyes neni. Anerae aponi Kristo ŋolo erae imesek ŋini a Paska toarae erae amuronot yok.
46005008	Nyikinumunum Paska yok a ŋamugati a ŋuna eya ŋakinyalet kec ŋuna ŋorok ŋuna ka asecit ka aronis, nai enumunuma a ŋamugati a ŋuna emam ŋakinyalet – ŋamugati ŋuna itesegunitae ka ŋuna a kire.
46005009	Anabaruwa a ŋina ekegirakinit ayoŋ iyes, abu okolimok iyes aesikin arukit ka ŋituŋa ŋulu malaanotin.
46005010	Pa akalimokinit ayoŋ iyes atemar nyirukito ka ŋituŋa ŋulu nyerae ŋikanupak ŋulu emalaaka, kori ŋulu erorokaka kori ŋulu ekokolaka kori ŋulu ilipete neni a ŋakujo a ŋace. Ani kerae olimunite ayoŋ ikoŋina, kitemokino iyes aesikin akwap na jik.
46005011	Nai ŋuna abu ayoŋ olimu ikes nu: nyirukito ka ituŋanan ŋini ebala arae iŋes lokaato alotooma Kristo, nai tomalaana kori tororokana kori kilipi neni a ŋakujo a ŋace kori tosyomar ŋuluce kori tomerana kori tokokolana. Nyimora tari ka ituŋanan ŋin akimuj.
46005012	-
46005013	Nyerae ekaatic atubonokin ŋituŋa ŋulu nyeyakasi natukot a Ŋikristo. Akuj iŋes etubokini ikes. Nai itemokino iyes totubonokinete ŋituŋa ŋulu eyakasi natukot a Ŋikristo ikwapei ebaakatar Ŋakigireta ebe, “Totyakasi anatukot kus ituŋanan ŋini itiyae aronis.”
46006001	Ani mono keyai kidiŋ kus ipei ŋini iburato ka Ekristoit ŋoloce, epedori iŋes ikwaani akiya Ekristoit ŋoloce lokatubok ŋulu nyenupito Akuj, akilo ainakin ŋituŋa ŋulu ka Akuj totubo ŋakiro kec?
46006002	Nyiyenete iyes atemar etubokinete ŋituŋa ŋulu ka Akuj akwap a? Aŋun, ani kerae iyes itubokinete akwap nyipedorito nai iyes akitub ŋakiro tari ŋuna edisyak a?
46006003	Nyiyenete iyes atemar erae iwon ikitubokini ŋimalaikan a? Ani nai kikote neni, itemokino iwon opedorito akitub ŋakiro ŋuna a ŋinakoloŋit.
46006004	Ani nai ŋina etakanuniata ŋakiro ŋuna ikote ŋun neni kus, kaanukiro eayeneneere iyes ikes totubo ŋituŋa ŋulu emamukatar apolou alokidiŋ Ŋikristo?
46006005	Erworo ayoŋ ŋun akisurumya iyes ŋileec! Iŋes mono atemar emam alokidiŋ kus ituŋanan ŋini aoson, ŋini epedori akitub ŋakiro ŋuna iburaata Ŋikristo make a?
46006006	Nai akilo eayi Ekristoit lokaato keŋ alotooma Kristo loikiiko, ido totubo tari ŋituŋa ŋulu nyerae Ŋikristo ŋakiro kec!
46006007	Iŋes nai kire atemar itoodiunito ŋiburasyo ŋulu iyakatar iyes alokidiŋ kus atemar idaut iyes akibusokin. Akilo, kejoikinit iyes tocamut ikitunaete ŋuluce! Kejoikinit iyes tocamut ŋuluce ikidemanarete ŋiboro kus!
46006008	Nai iyes pei itunaete ka idemanarete ŋuluce ŋulupei erae ŋikaitotoi kus alotooma Kristo!
46006009	Iyenete iyes kire atemar nyeruwor Apukan ka Akuj ŋina a ŋulu itiyaete aronis. Nyikimodikin! Ŋituŋa ŋulu itiyaete amalao kori ŋulu ilipete neni a ŋakujo a ŋace kori ŋikalomak kori ŋikilyok ŋulu iteperete ŋikilyok ŋuluce
46006010	kori ŋikokolak, ŋirorokanotin, ŋikamerak, ŋulu esyomatar ŋuluce kori ŋikademanarak – emam ipei daŋ alokidiŋ ŋul ŋini eruwor Apukan ka Akuj ŋina keŋ.
46006011	Apotu ŋice alokidiŋ kus kitiyata ŋakiro ŋun. Nai adaun akitesegun iyes anasecit; adaun ainakin iyes neni ka Akuj; adau Ekapolon Yesu Kristo ka Etau ka Akuj yok akituruwor iyes ŋulu iyookino alokiŋaren Akuj.
46006012	Etemari ice ebe, “Akacamakinitae ayoŋ akitiya ŋinibore daadaŋ.” Iyookino, nai nyejokak ŋiboro daadaŋ aneni kon. Apedori ayoŋ atemar akacamakinitae ayoŋ akitiya ŋinibore daadaŋ, nai nyacamuni ayoŋ idiobore ekepukat ayoŋ.
46006013	Etemari ice ebe, “Erae akimuj ŋina ka akook ka erae akook ŋina ka akimuj.” Iyookino, nai itasaluni Akuj ikes daadaŋ. Nyitemokino akuwan isitiyao aŋuna ka amalao, nai itemokino kitiyanakinere Ekapolon ka Ekapolon iŋes iyokit akuwan.
46006014	Abu Akuj kiteyaru Ekapolon anatwanare, ikiteyaruni daŋ iŋes iwon anatwanare aŋuna ka apedor keŋ.
46006015	Iyenete iyes atemar erae ŋawat kus ŋinerin ŋulu ka akuwan a Kristo. Apedori nai ayoŋ atyakar ekiner epei anakuwan a Kristo, ido eturuwo ekiner ŋolo ka akuwan ka amalaat a? Mam jik!
46006016	Kori nyiyenete iyes atemar ituŋanan ŋini imorikinosi ka amalaat eruworosi apeikuwan ka amalaat a? Elimunito Ŋakigireta ileerete ebe, “Eruworosi ŋuluarei ŋul apeikuwan.”
46006017	Nai ituŋanan ŋini imorikinosi ka Ekapolon, eruworosi epeitau ka iŋes.
46006018	Toŋero amalao. Nyetapito ŋasecisya ŋunace ŋuna itiyae ituŋanan akuwan keŋ, nai ituŋanan ŋini itiyae amalao, itiyae asecit nakuwan keŋ a ilope.
46006019	Nyiyenete iyes atemar erae ŋawat kus Akai ŋina ke Etau a ŋolo Asegan, a ŋolo eyai tooma kus, a ŋolo ikiinakinit Akuj iyes a? Nyiraakasi iyes ŋulu kus a ŋilopeyek, nai ŋulu ka Akuj.
46006020	Anerae adau Akuj akigyel iyes a egyelit; aŋun nai, kisitiyata ŋawat kus aŋuna ka akitopolooritor Akuj.
46007001	Tokona, acamit ayoŋ akirwor ŋakiro ŋuna etapito ŋuna ipotu iyes ikigirakis ayoŋ. Itiyae ekile ŋuna ajokak erae pa keryamu aberu.
46007002	Nai aŋuna elalaata ŋakitemyeta ŋuna ka adoteu, itemokino ŋolokile toryamu aberu keŋ a elope ka ŋinaberu ekile keŋ ka alope.
46007003	Itemokino ekile kitiya etic keŋ ejok ikwapei eraakar ekile, aberu daŋ kitiya etic keŋ ikwapei eraakar aberu.
46007004	Nyepolokinit aberu akuwan keŋ ka alope, nai ekile epolokinit; ikwaŋinapei, nyepolokinit ekile akuwan keŋ a elope, nai aberu epolokinit.
46007005	Nyimikasi make ŋawat kus, mati sek icamuna iyes ikoŋina apaki adio, ikotere kisitiyata apaki ŋin akilipya. Nai kiryamunos nabo ikwapei ekile ka aberu ikwaŋinapei sek, ikotere nyikitem Satan iyes, anerae imamukatar iyes akiyapara.
46007006	Alimunit ayoŋ ŋun pa akareikinit, nai erae ca acamakinet.
46007007	Okoe, kerae kikote ŋituŋa daadaŋ ayoŋ ŋolo amamukar aberu. Nai eyakar ŋinituŋanan ainakinet keŋ aneni ka Akuj; icetuŋanan ainakinet ŋina ikoni ŋin, ice ŋina egelaana.
46007008	Abala nai ayoŋ neni a ŋulu nyiitara ka neni a ŋapuseru ebe, ejok ikes akiboi nyiitara ikwa ayoŋ.
46007009	Nai ani pa kepedorito ikes akiyaparit ekibure kec, itemokino kiitasi. Ejok akiitar akilo akitaara ekibure.
46007010	Nai abala ayoŋ neni a ŋulu iitarito ebe, nyerae alimunet na ŋina kaŋ, nai ŋina ke Ekapolon: nyitemokino aberu etyakar aneni ke ekile keŋ.
46007011	Nai ani ketyakar, itemokino iŋes kiboi emam ekile kori kisila toboŋokinos ka ekile keŋ. Nyitemokino ekile elaki aberu keŋ.
46007012	Nai neni a ŋuluce, alimuni ayoŋ elope, meere Ekapolon, ebe: ani keyakar Ekristoit aberu ŋina nyerae Akristoit, nai tocamunite aberu ŋin akiruk ka iŋes, nyitemokino iŋes tolak.
46007013	Keyakar aberu ŋina erae Akristoit ekile ŋolo nyerae Ekristoit, nai tocamunite ekile ŋol akiruk ka iŋes, nyitemokino iŋes totyakar.
46007014	Anerae ecamunit Akuj iŋes aŋuna ka akimorikina ka aberu keŋ. Aberu ŋina nyerae Akristoit daŋ ecamunit Akuj aŋuna ka akimorikina ka ekile ŋolo Kristoit. Kerae nyikote nen, kikote ŋidwe kec ŋulu a ŋituŋa a ŋulu nyenupito Akuj; nai ecamunit Akuj ikes.
46007015	Nai ani kecamit ŋini nyerae Ekristoit atyakar aneni ke Ekristoit, kimyekisi totyakar. Anakiro a ŋuna ikote ŋun, nyereikinitae ŋini erae Ekristoit, kerae ekile kori aberu. Anerae adau Akuj anyarare iyes akiboi alotooma ekisil.
46007016	Iyoŋ aberu ŋina Kristoit, ianyuni iyoŋ ikwaani atemar iuni iyoŋ lokile kon? Iyoŋ ekile ŋolo Kristoit, ianyuni iyoŋ ikwaani atemar iuni iyoŋ aberu kon?
46007017	Itemokino ŋinituŋanan torubak iboi alopite a ŋolo einakinit Akuj iŋes akiboi, ikwaŋina eboiyo apaki ŋina anyaraa Akuj iŋes. Erae akirot na ŋina etatami ayoŋ natukon a Ŋikristo daadaŋ.
46007018	Ani kileŋeritae sek ituŋanan apaki ŋina enyaraa Akuj iŋes, nyitemokino iŋes alemar ŋimacarin ŋulu ka akileŋer; ani pa kileŋeritae sek ituŋanan apaki ŋina enyaraa Akuj iŋes, nyitemokino iŋes kileŋerae.
46007019	Tari kileŋeritae ituŋanan kori kemam, erae ŋun ŋakoŋinae aneni ka Akuj, nai akiwuap Ŋikisila ŋulu ka Akuj iŋes epol.
46007020	Itemokino ŋinituŋanan torubak eyai lopite ŋolo sek anyaraa Akuj iŋes.
46007021	Ani sek kirae iyoŋ epito apaki ŋina ikinyaraa Akuj iyoŋ, nyimitak; nai ani kipedori iyoŋ aryamun alacakino, kisitiya apaki kon.
46007022	Anerae, epito ŋolo adau Ekapolon anyarare, aruwor ŋolo elacakina, ŋolo ke Ekapolon; ikwaŋinapei, ŋini elacakina, ŋini adau Kristo anyarare, aruwor epito a Kristo.
46007023	Abu Akuj itogyelu iyes aruwor ŋulu keŋ, aŋun, nyiruworosi ŋipi a ŋituŋa.
46007024	Ŋikaitotoi, itemokino ŋinituŋanan torubak imorikina ka Akuj lopite ŋolopei ayakar iŋes apaki ŋina anyaraa Akuj iŋes.
46007025	Egiri tokona ayoŋ ŋuna ikamunito ŋuna ipotu iyes kigira aŋuna a ŋituŋa a ŋulu nyiitara: emam ŋuna akalimoki ayoŋ Ekapolon, nai alimuni ayoŋ ŋuna atami ayoŋ elope, ikwapei araakar ayoŋ ŋolo ekinyoma aŋuna ka akisyon a ŋina ke Ekapolon.
46007026	Ani eŋolikini ayoŋ ŋican ŋulu tokona eyakasi, atami ayoŋ atemar, ejok ekile akiboi nyiitara.
46007027	Ani kiitarit iyoŋ, nyiwar atyakar aneni ka aberu kon. Ani kimamukar iyoŋ aberu, nyiwar aryamun adio.
46007028	Nai ani kiita iyoŋ, nyisecit iyoŋ ka ani kiitar aberu ŋina sek nyiisitae, nyesecit iŋes. Nai eryamunete ŋituŋa ŋulu iitarito ŋatyokisyo ka acamit ayoŋ akiŋarakin iyes nyiryamut ŋun.
46007029	Ŋikaitotoi kaŋ, apolou a ŋakiro a ŋun iŋes na: aditeu apaki. Ameun tokona, itemokino ŋikilyok ŋulu iitarito kiboiyoto esibit nyiitarito;
46007030	ŋulu igworosi, kiboiyoto esibit nyiyaloloŋete; ŋulu ekienasi, kiboiyoto esibit nyelakara; ŋulu egyelete ŋiboro, kiboiyoto esibit nyerae ŋiboro ŋul ŋulu kec.
46007031	Itemokino ŋituŋa ŋulu isitiyaete ŋiboro ŋulu ka akwap a na, kiboiyoto esibit nyidaŋakina ikes loboro ŋul. Anerae epite ŋolo eyakar akwap na tokona, esaluni.
46007032	Acamit ayoŋ iyes tomamukatar amitakinit aneni kus. Emitakinit ekile ŋolo nyiitarit etic ŋolo ke Ekapolon, anerae ecamit iŋes akitalakar Ekapolon.
46007033	Nai emitakinit ekile ŋolo iitarit ŋiboro ŋulu ka akwap a na, anerae ecamit iŋes akitalakar akeeberu;
46007034	aŋun, iriyarito iŋes ŋirotin ŋiarei. Aberu ŋina nyiitit kori apese ŋina nyiryamakina ka ekile emitakinit etic ŋolo ke Ekapolon, anerae ecamit iŋes ainakin akuwan ka etau keŋ daŋ neni ke Ekapolon. Nai aberu ŋina iitit, emitakinit ŋiboro ŋulu ka akwap a na, anerae ecamit iŋes akitalakar lokile keŋ.
46007035	Alimunit ayoŋ ŋun akiŋarakin iyes. Nyewuakinit ayoŋ neni kus egogos ŋolo apolon. Nai acamit ayoŋ iyes kiboiyoto alopite a ŋolo iyookino ka kitiyanakis Ekapolon emam akitumonor.
46007036	Ani keyai ekile ŋolo etami atemar nyejokak ŋipitesyo keŋ alotooma aŋayaŋayat akiit apese ŋina iikina ka iŋes ka ani kegogoŋ ekibure keŋ, itemokino ikes kiitas ikwa ecamitor iŋes. Nyesecit iŋes.
46007037	Nai ani ketubu kire ekile atemar nyeitari, nyereikinitae iŋes, nabo ani kipukat iŋes ekibure keŋ ka toris sek iŋes atyaku alotau keŋ ŋuna kitiya, etiya iŋes ejok erae pa kiit apese ŋin.
46007038	Aŋun, ekile ŋolo iitari apese ŋina iikina akiito ka iŋes, itiyae ŋuna ajokak; nai ekile ŋolo nyiitari, itiyae ŋuna ajokak nooi.
46007039	Aberu ŋina iitit, eenikinito Ŋikisila ŋulu ka Akuj neni ke ekile keŋ, eriŋa ekile keŋ eyari, nai ani ketwana ekile keŋ, ecamakinio iŋes akiitakin ka ekile daadaŋ ŋolo ecamit iŋes, nai itemokino ekile ŋol torae Ekristoit.
46007040	Anakitam kaŋ ebuni aberu ŋin alakari nooi, erae kidoŋ iŋes nyiitara. Erae ŋun atamakinit ayoŋ, nai atami ayoŋ atemar ayakar ayoŋ daŋ Etau ŋolo ka Akuj.
46008001	Egiri tokona ŋuna ikamunito ŋuna ipotu iyes kigira aŋuna a ŋamuja a ŋuna einanakinio erae amuronot nakujo ŋace. Iyookino kire atemar, “Ikiyakar iwon daadaŋ ayenut.” Isiturokini ayenut ituŋanan, nai amina iŋes itogogoŋi ituŋanan.
46008002	Ŋini etami atemar ayeni idiobore, eriŋa nyeyenuna lopite ŋolo itemokino toyenunia.
46008003	Nai ituŋanan ŋini emina Akuj, eyeni Akuj iŋes.
46008004	Aŋun nai, ŋuna etapito akinyam ŋamuja ŋuna einanakinio erae amuronot nakujo ŋace: ikiyeni atemar erae ŋakujo ŋuna kitiyauna ŋuna eyakasi nakwap ŋakoŋinae. Eyai Akuj apei bon.
46008005	Tari keyakasi nakuj kori nakwap, ŋiboorei ŋulu enyaritae ŋakujo ikwapei kire elalaata ŋakujo ŋun ka ŋikapolok ŋul,
46008006	nai aneni yok eyai Akuj apei bon, Papa ŋolo asubi ŋiboro daadaŋ, ŋolo ikiteyari iwon ka eyai iwon Ekapolon epei bon, Yesu Kristo ŋolo asubia Akuj ŋiboro daadaŋ, ido iŋes ikiyarya iwon.
46008007	Nai emamukatar ŋituŋa ŋulu alalak ayenut ŋin. Anaikis ŋituŋa ŋice ŋakujo ŋace; iŋes nai ani kenyama ikes akimuj ŋina einakinitae erae amuronot nakujo ŋace, eriŋa ikes etamete atemar ilipete ikes neni a ŋakujo a ŋun; epalag ŋatameta kec ka eyenete ikes alotai kec atemar ikisecit.
46008008	Nyepedori akimuj akitojok epite ŋolo iboiyere iwon ka Akuj: emam ibore ikibuci iwon erae pa kikinyam ŋamuja ŋun, nabo emam ibore ikiryamuni iwon erae kikinyam.
46008009	Nai tocoito nyeruwor alacakina kus ŋina nyamet ŋamuja, ŋina iteseci ŋulu epalag ayenut kec anakiro a ŋun.
46008010	Iyoŋ ituŋanan ŋini ibala ayakar ayenut; ani mono kikiŋolik iyoŋ ituŋanan ŋini epalag ayenut inyami akimuj alokai a ŋina a ŋakujo a ŋace, nyiburakini mono iŋes aŋuna a ŋakiro a ŋun akinyam akimuj ŋin a?
46008011	Aŋun, inyasun ituŋanan ŋin, ŋini epalag ayenut keŋ aŋuna ka ayenut kon – iŋes ŋini abu Kristo totwan aŋuna keŋ.
46008012	Alopite a lo, isecete iyes alokiŋaren ŋikaitotoi kus alotooma Kristo ka kinyasut ikes anatameta kec a ŋuna palag, iseca iyes kire alokiŋaren Kristo.
46008013	Aŋun, ani kerae akimuj iteseci lokaato kaŋ, nyanyami nabo akiriŋ jik, ikotere nyetesec iŋes.
46009001	Nyayakar mono ayoŋ apedor akitiya ŋuna acamit a? Meere mono ayoŋ ekiyakia a? Nyeŋolikinit mono ayoŋ Yesu Ekapolon yok a? Meere mono iyes ŋulu ipotu tonupa anakitatam kaŋ ŋakiro ŋuna ke Ekapolon a?
46009002	Tari pa keketeete ŋice ayoŋ atemar arae ekiyakia, kire icamunito iyes atemar arae ayoŋ. Aŋuna ka akiyar kus anakimorikina ke Ekapolon, iyes ŋilopeyek itoodiunito araakau kaŋ ekiyakia.
46009003	Erae lo epite ŋolo erworya ayoŋ aŋuna kaŋ apaki ŋina ekeŋisiŋisiyere ayoŋ alokiŋaren ŋituŋa:
46009004	nyayakar mono ayoŋ apedor ŋina maset ka ŋinakimujet akimuj aŋuna ke etic kaŋ a?
46009005	Nyayakar mono ayoŋ apedor ŋina ryamunet aberu ŋina Kristoit orukito ka ayoŋ analosit kaŋ, ikwapei Ŋikiyakia ŋuluce ka ŋikaitotoi ŋulu ke Ekapolon ka Petero a?
46009006	Kori Baranaba bon ka ayoŋ itemokino kitiyaetei aŋuna ka aryamunia akimuj ŋinayaret?
46009007	Emam esigarit itiyae etic keŋ pa etacio. Emam eketan ŋolo nyenyamenene ŋaraito ŋuna ke epiini alomanikor keŋ. Kori alikeyokon nyemasenene ŋakile a ŋamesekin keŋ?
46009008	Nyerworo ayoŋ ŋun alopite bon a ŋolo irworotor ŋituŋa. Irworosi Ŋikisila a Moses daŋ ŋunapei.
46009009	Igiritae Lokisila a Moses ebe, “Nyien akituk ke emoŋ apaki ŋina isitiyaa iyoŋ ikes aramya ŋimomwa”. Etapito mono Akuj ŋuna a emoŋ a?
46009010	Kori pa alimuni iŋes ŋakiro ŋun kan iwon a? Kire egiritae ŋakiro ŋun kan iwon. Itemokino eketan ka ekaleman kitiyata etic kec igenosi aryamun ekimar kec ŋolo a ŋaraito a ŋun.
46009011	Adaun isua aekin ŋikinyom ŋulu erae ŋakiro ŋuna ka Akuj neni kus. Erono mono nooi aryamun aneni kus ikwapei ŋaraito ŋiboro ŋulu ikiitanit isua a?
46009012	Ani nai keyakatar ŋulucetuŋa apedor ŋina ryamunet ŋiboro ŋul aneni kus, nyikiyakar nai isua apedor ŋina apolon akilo ikes a? Tari kikote neni, nyisitiya isua apedor ŋin; nai ikititinyik isua ŋican daadaŋ, ikotere nyitukuruwor alimonokin ŋina a Ŋakiro a ŋuna Ajokak a ŋuna a Kristo.
46009013	Kire, iyenete iyes atemar, ŋikilyok ŋulu itiyaete Kai ka Akuj eryamununeeteakimuj kec alo Kai ka ŋulu itiyaete Namuroet, eryamununeeteakimuj kec anamuronisya a ŋuna einanakinete ikes.
46009014	Ikwaŋinapei, icikakinit Ekapolon atemar ŋituŋa ŋulu elimonokinete Ŋakiro ŋuna Ajokak, itemokino toyarikis nalimonokin ŋinapei.
46009015	Nai, nyisitiya ayoŋ ŋapedorosyo ŋun tari apei daŋ, nabo nyegiri ayoŋ ŋun aŋuna ka aryamun idiobore aŋuna kaŋ. Kejok ayoŋ otwan akilo idiotuŋanan alemar aneni kaŋ ibore ŋini eturor ayoŋ.
46009016	Nyapedori ayoŋ akituro aŋuna alimonokinia Ŋakiro ŋuna Ajokak. Anerae ekecikak Akuj ayoŋ alimonokin ŋakiro ŋun. Erokyarosi aneni kaŋ erae pa kalimonok Ŋakiro ŋuna Ajokak!
46009017	Ani kalimonok ayoŋ aŋuna ka acamit kaŋ, iŋes atemar aryamuni ayoŋ eropit; nai itemokino ayoŋ etiyae ŋun, anerae ekecikak Akuj ayoŋ akitiya.
46009018	Aliropit nai aryamuni ayoŋ? Eropit kaŋ iŋes alimonokin Ŋakiro ŋuna Ajokak emam etacit, ido nyesitiyae ŋapedorosyo ŋuna itemokino oyakar alotic a ŋol.
46009019	Arae ayoŋ ituŋanan ŋini alacakina ka nyarae epito a idiotuŋanan, nai eturuwor ayoŋ epito a ŋituŋa a daadaŋ, ikotere onyaraunia ŋituŋa ŋulu alalak nooi neni a Kristo.
46009020	Ani ikiruki ayoŋ ka Ŋiyudayan ekoni Eyudayat, ikotere onyaraunia ikes neni a Kristo. Ani ikiruki ka ŋulu iwuapito Ŋikisila a Moses, ekoni ŋulu iwuapito Ŋikisila a Moses – tari pa kekepukato Ŋikisila a Moses ayoŋ, ikotere onyaraunia ikes neni a Kristo.
46009021	Ikwaŋinapei, ani ikiruki ka ŋulu nyiwuapito Ŋikisila a Moses, ekoni ŋulu nyiwuapito Ŋikisila a Moses, ikotere onyaraunia ikes neni a Kristo. Nyerae nai ŋun atemar aŋerit ayoŋ Ŋikisila ka Akuj, nai ekepukato ayoŋ Ŋikisila ŋulu a Kristo.
46009022	Aneni a ŋulu epalag ananupit, apalag ikwa ikes, ikotere onyaraunia ŋulu palag daŋ neni a Kristo. Aruwor ayoŋ ŋinibore daadaŋ alotuŋa a daadaŋ, ikotere oiunia ŋice a epite a daadaŋ a ŋolo apedorya.
46009023	Etiyae ayoŋ ŋun daadaŋ aŋuna a Ŋakiro a ŋuna Ajokak, ikotere oryamunia ayoŋ daŋ ŋarereŋisyo aneni kec.
46009024	Iyenete iyes kire atemar anakerit, elalak ŋituŋa ŋulu isyakinete akerit, nai ipei bon eryamuni eropit. Aŋun, tokera nai lopite ŋolo ipedoryata aryamun eropit.
46009025	Ekakeran daadaŋ ŋolo itatamio, ipukae iŋes ekibure daadaŋ, ikotere eryamunia ebokot ŋolo nyeropari; ikitiyae iwon daŋ ikwaŋinapei, ikotere oryamuniata ebokot ŋolo eropari.
46009026	Iŋes nai akeria ayoŋ ocorosi tari naŋetakinet; ikikwaan ayoŋ ka ekanaŋan egum ŋolo nyedyaki ŋoloce.
46009027	Etogogoŋi ayoŋ akuwan kaŋ a ŋanaŋan, ikotere kiwuap ŋuna acamit ayoŋ, ikotere nyakalemar ayoŋ ŋolo abu onyarau ŋuluce nakerit.
46010001	Ŋikaitotoi kaŋ, acamit ayoŋ iyes totamut ŋuna apotu kitiyakinos neni atapapaa yok, ŋulu apotu totupakis Moses. Abu edou toiu ikes, todoka daadaŋ anam ŋina enyaritae “Anam ŋina areŋan”.
46010002	Aponi kibatisae ikes daadaŋ ananam eriŋa edou imukorit ikes, toruworos ŋikewuapak a Moses.
46010003	Tonyama daadaŋ akimuj ŋina ainakini Akuj ikes,
46010004	tomata daŋ ŋakipi ŋuna ainakini iŋes ikes. Apotu ikes tomata anataaba a ŋina ka Akuj a ŋina arukito ka ikes; arae ataaba ŋin Kristo elope.
46010005	Nai pa alakara Akuj neni kec a ŋulu alalak, aŋun apotu ŋalyalin kec kiryama aloŋisat.
46010006	Erae ŋakiro ŋun daadaŋ akitaanyikinet aneni yok, ikotere nyikiburakinito ŋiboro ŋulu ka aronis ikwa ikes.
46010007	Nyitemokino iwon elipete neni a ŋakujo a ŋace, ikwa kilipyata ikes ŋice; ikwapei ebaakatar Ŋakigireta ebe, “Apotu ŋituŋa kiboikinos; kimuja, tomata ka tobolyata.”
46010008	Nyitemokino iwon etiyata ŋuna ka amalao ikwa kitiyaata ikes ŋice; aŋun, apotu ŋalipyo ŋatomoniarei ka ŋiuni totwaka apeikoloŋit bon.
46010009	Nyitemokino iwon etemo Ekapolon ikwa etemitotor ŋice kec; aŋun, apotu ŋimuno tomunyasi ikes.
46010010	Nyitemokino iwon eŋuruŋuras ikwa eŋuruŋuratar ŋice kec; aŋun, abu Emalaika ŋolo ka Atwanare tomunya ikes.
46010011	Apotu ŋakiro ŋun daadaŋ kitiyakinos neni kec, erae akitaanyikinet aneni a ŋuluce ka aponi kigirae erae akiciket neni yok a ŋulu ikiboi anapakio a ŋuna eapiya Akoloŋit ŋina esidyon.
46010012	Aŋun, itemokino ituŋanan ŋini etami atemar eboi ecasit, tocoite nyibusokin.
46010013	Emam akitemyet ŋina iryamut iyes ŋina nyitemitere ŋituŋa ŋuluce. Nai erae Akuj ŋina itiyae ŋuna adau akiikin, ka nyikicamakini iŋes iyes ikitemio tari adepar agogoŋu kus. Apaki ŋina ikitemere iyes, ikiinakini Akuj iyes erot ŋolo ibucarotor, ido topedosi atitinyikin.
46010014	Aŋun nai, ŋikaitotoi kaŋ ŋuluminan, toŋero akilip neni a ŋakujo a ŋace.
46010015	Erworo ayoŋ neni kus iraakasi ŋituŋa ŋulu iosok, totamatamata mono iyes ŋakiro ŋuna erworo ayoŋ.
46010016	Ekopo ŋolo isitiyao iwon Anakimuj a ŋina ke Ekapolon – ekopo ŋolo ikilakanaror iwon neni ka Akuj – apaki ŋina ikimasya erae ŋolo ikimorya iwon ŋaokot a Kristo. Amugati daŋ ŋina ikinyilinyili iwon apaki ŋina enyamere, erae ŋina ikimorya iwon akuwan a Kristo.
46010017	Aŋuna eyakar amugati apei, ikirae iwon ŋulu alalak akuwan apei, anerae ikimori iwon daadaŋ amugati apei.
46010018	Totamakisi epite a Ŋisirael: nyimorikina mono ŋulu enyamete ŋamuronisya ka Namuroet a?
46010019	Nyaanu mono ŋuna alosikinit ayoŋ? Abala mono ayoŋ erae ŋakujo ŋace kori ŋamuronisya ŋuna einanakinio ikes ŋiceboro ajokak a?
46010020	Emam, nai alosikinit ayoŋ atemar ŋamuronisya ŋun, einanakinitae neni a ŋipyan, meere neni ka Akuj. Nyacamit ayoŋ iyes kimorikina ka ŋipyan.
46010021	Nyipedorete iyes akimat alokopo a ŋolo ke Ekapolon, ido tomata alokopo a ŋolo a ŋipyan daŋ. Nyipedorete iyes akimuj alomesa a ŋolo ke Ekapolon, ido kimuja alomesa a ŋolo a ŋipyan daŋ.
46010022	Ikicamit mono iwon akitoŋo Ekapolon a? Ikigogoŋ mono iwon akilo Akuj a?
46010023	Ebookoi ebe, “Ikicamakinitae iwon akitiya ŋinibore daadaŋ”. Nai nyejokak ŋiboro daadaŋ, kire, “Ikicamakinitae iwon akitiya ŋinibore daadaŋ.” Nai nyikitogogoŋete ŋiboro daadaŋ.
46010024	Nyitemokino idiotuŋanan atamuna bon, nai itemokino totamunite ŋulucetuŋa.
46010025	Ikicamakinitae iyes akinyam akiriŋ ŋina egyelanaryo alomaket. Nyejoikina akiŋita, ikotere nyepodosi ŋatameta kus.
46010026	Anerae igiritae Nakigireta ebe, “Erae akwap ka ŋiboro daadaŋ ŋulu eya tooma keŋ ŋulu ke Ekapolon.”
46010027	Ani kikinyaraiya iyes ituŋanan ŋini nyerae Ekristoit kai keŋ akimuj ka iŋes, ido tocamut iyes, ejoikinit iyes kimuja ibore daadaŋ ŋini ikiinakinio tomam akiŋita, ikotere nyepodosi ŋatameta kus.
46010028	Ani nai kikilimok iyes ituŋanan atemar, “Erae akimuj na ŋina ka amuronot a ŋina einakinitae nakujo ŋace”, nyinyama akimuj ŋin aŋuna a ituŋanan a ŋini abu itolimok iyes ka ikotere nyipodosi;
46010029	iŋes atemar meere aŋuna a ŋatameta kus, nai aŋuna a ŋatameta keŋ. Kaanukiro iretakinitor icetuŋanan alacakina kaŋ aŋuna a ŋatameta keŋ?
46010030	Ani kalakanar ayoŋ neni ka Akuj aŋuna ka akimuj kaŋ, kaanukiro eketoroniyaritor ayoŋ ituŋanan aŋuna ka akimuj a ŋina alakanaror ayoŋ neni ka Akuj?
46010031	Aŋun nai, ŋinibore daadaŋ imujete kori imasete kori itiyaete iyes, kitiyata ŋun daadaŋ aŋuna ka akitopoloor Akuj.
46010032	Nyitoŋoa Ŋiyudayan kori Ŋigirik kori ŋatukon a Ŋikristo ŋuna erae ŋuna ka Akuj.
46010033	Kiboiyoto lopite ŋolopei eboiyo ayoŋ; ekatakinit ayoŋ akitalakar ŋituŋa daadaŋ alopitesyo a daadaŋ, nyatami ŋuna kaŋ bon, nai atami aŋuna a ŋituŋa a daadaŋ, ikotere toiunos ikes daadaŋ.
46011001	Kituputoe ayoŋ, ikwapei etupusyo ayoŋ daŋ Kristo.
46011002	Ekepuro ayoŋ iyes, anerae ikitamunito iyes ayoŋ jwi jwi anakiro a daadaŋ ka iwuapito iyes ŋitalyo a Ŋikristo, ŋulu eketatamianakini ayoŋ iyes.
46011003	Acamit daŋ ayoŋ iyes toyenete atemar Kristo iŋes epolokinit ŋolokile daadaŋ ka epolokinit ekile aberu; nabo epolokinit Akuj Kristo.
46011004	Ekile daadaŋ ŋolo ilipi kori edwari kimukite akou, nyitopoloorit Kristo.
46011005	Nai aberu daadaŋ ŋina ilipi kori edwari nyimukit akou keŋ nyitopoloorit ekile keŋ – ikwaan ka abanyit akou keŋ.
46011006	Ani pa kimuk aberu akou keŋ ka akitambara, itemokino tari tobanya ŋitim keŋ, nai ikwapei eraakar ŋileec aneni ka aberu abanyit akou keŋ, itemokino iŋes kimuk akou keŋ ka akitambara.
46011007	Nyitemokino ekile akimuk akou keŋ, anerae erae iŋes etorube ka erae iŋes akitoodiunet ŋina ka apolou ka Akuj; erae nai aberu akitoodiunet ŋina ka apolou ke ekile.
46011008	Anerae pa asubuni Akuj ekile anaberu, nai asubuni iŋes aberu alokile.
46011009	Nabo pa asubuni Akuj ekile aŋuna ka aberu, nai asubuni iŋes aberu aŋuna ke ekile.
46011010	Erae ŋakiro ŋun itemokino aberu imukitor akou ka akitambara kitoodiunia apolou keŋ aŋuna a ŋimalaikan.
46011011	Nai anakiyar yok alotooma Ekapolon, epol nooi ayakar ekile, nabo epol nooi ekile ayakar aberu.
46011012	Esubunitae aberu alokile, nai tari ekile daŋ itorunit neni ka aberu ka Akuj iŋes asubi ŋiboro daadaŋ.
46011013	Totyakutu mono iyes ŋilopeyek erae kejok aberu akilip neni ka Akuj pa imukit akou.
46011014	Nyeyenete mono ŋituŋa atemar eronikinito ekile ŋitim ŋulu aoyak a?
46011015	Nai aneni ka aberu erae ŋitim ŋulu aoyak akibuses. Anerae einakinitae iŋes ŋitim ŋulu aoyak kimukitor akou keŋ.
46011016	Nai ani keyai ituŋanan ecamit apega ŋakiro ŋuna ikamunito ŋun, alimuni ayoŋ nu bon atemar emam etal ece ŋolo eyakare isua kori eyakatar ŋatukon a ŋikanupak.
46011017	Anakiro a ŋuna tokona alimuni ayoŋ, nyekepurit ayoŋ iyes, anerae ŋapakio daadaŋ ŋuna iryamiryamyata iyes iwapei akilip, itiyaeneneete iyes ŋinyas, meere ajokis.
46011018	Ŋuna esyaunak, eira ayoŋ atemar ŋina iryamiryamyata iyes ikwapei atukot a ŋikanupak, eyai atyakatyaka kidiŋ kus; aneni kaŋ, esibit ŋakiro ŋun ŋuna a kire.
46011019	(Kire itemokino toyai atyakatyaka kidiŋ kus, ikotere kileereunioto ŋulu enupito kire.)
46011020	Apaki ŋina iryamiryamyata iyes, nyerae kire Akimuj ŋina ke Ekapolon imujete iyes.
46011021	Anerae ani imujete iyes, isyakini ŋinituŋanan akinyam akeekimuj a ilope, tonyamite akoro ŋice ka tomeras ŋice.
46011022	Emam mono iyes ŋirerya ŋulu imujata ka imasyata a? Kori ijamuwarito iyes atukot ŋina a ŋikanupak a ŋulu ka Akuj ka isurumito ŋileec ŋituŋa ŋulu emam ibore eyai a? Nyaanu ŋuna alimuni ayoŋ anakiro a nu? Ekepuri ayoŋ iyes a? Nyapedori!
46011023	Anerae abu ayoŋ ejau aneni ke Ekapolon ŋakiro nu ŋuna adau ayoŋ akikobakin iyes. Abu Ekapolon Yesu ataboŋ ŋina alukinere, tolemu amugati,
46011024	ani kedau alakar neni ka Akuj, tonyilinyili, tolimu tema, “Erae naga akaakuwan ŋina ejalyo ikotere iyes. Kitiyaete ikona ikotere ikiitunitotor ayoŋ.”
46011025	Ikoŋinapei, kirikakis akimuj, tolemu ekopo tema, “Erae logo ekopo ŋolo a ŋaokot kaŋ a ŋuna ka Acamunet a ŋina kitete. Apaki daadaŋ ŋina imasyata iyes alokopo a lo, tomata ikiitunitotor ayoŋ.”
46011026	Iŋes atemar apaki daadaŋ ŋina imujata amugati na ka ŋina imasyata alokopo a lo, iseraete iyes atwanare ŋina ke Ekapolon akitodol ŋina eboŋunio Ekapolon.
46011027	Aŋun, ŋini daadaŋ imuji amugati kori emasi alokopo a ŋolo ke Ekapolon pa itopoloorit Ekapolon, eyany iŋes akuwan ka ŋaokot ke Ekapolon.
46011028	Aŋun, itemokino ŋinituŋanan kisyemo bon mono, ido nai kimuj amugati ka tomat alokopo.
46011029	Anerae ŋini daadaŋ imuji amugati ka emasi alokopo pa enupit apolou ŋina ka akuwan ka ŋaokot ke Ekapolon, etubokini Akuj iŋes.
46011030	Iŋes nai eraakatar ŋice alokidiŋ kus ŋulu epalag ka ŋulu edyakasi, nabo atwaka ŋice daŋ.
46011031	Kerae esyemem iwon mono make, pa kikitubok Akuj iwon.
46011032	Nai ani ikisicani Ekapolon iwon, ikitatami erae akitatam, ikotere nyikitubokin iwon kaapei ka ŋituŋa ŋuluce ŋulu ka akwap.
46011033	Aŋun nai ŋikaitotoi kaŋ, ani iryamiryamete iyes akinyam Akimuj ŋina a Ekapolon, itemokino kidarunos daadaŋ.
46011034	Ani kenyamit idiotuŋanan akoro, itemokino iŋes kimuj mono alore keŋ, ikotere nyikitubok Akuj iyes daadaŋ. Ŋuna etapito ŋakiro ŋunace, akalimokini ayoŋ iyes ŋuna kitiya apaki ŋina abunio ayoŋ neni kus.
46012001	Ŋakiro ŋuna etapito ŋainakineta ŋuna eponito aneni ke Etau a ŋolo Asegan: tokona, acamit ayoŋ iyes ŋikaitotoi kaŋ toyenut ŋakiro ŋuna a kire ŋuna etapito ŋakiro ŋun.
46012002	Iyenete iyes atemar apaki ŋina iraakatar iyes ŋituŋa ŋulu pa inupito Akuj ŋina a kire, aponi ikitooliyor iyes alorotin a ŋulu alalak nakujo ŋace ŋuna etwakito.
46012003	Aŋun, acamit ayoŋ iyes toyenut atemar emam ituŋanan ŋini irworo a Etau a ŋolo ka Akuj epedori alimun ebe, “Itemokino kicenoi Yesu!” Nabo, emam ituŋanan epedori alimun ebe, “Erae Yesu Ekapolon”, mati erae Etau ŋolo Asegan erikit iŋes.
46012004	Egelegelya ŋainakineta ŋuna ke Etau a ŋolo Asegan, nai Etau ŋolopei ekori ikes.
46012005	Egelegelya ŋirotin ŋulu ijaanakinere, nai Ekapolon ŋolopei ijaanakinio.
46012006	Egelegelya ŋirotin ŋulu itiyaere ŋiticisyo, nai Akuj apei ekorakinit ŋinituŋanan apedor ŋinakitiyaet etic.
46012007	Itoodiunitae ayakau ŋina ke Etau a ŋolo Asegan tooma ŋinituŋanan alopite ke ece, aŋuna ka akiŋarakinia ŋuluce daadaŋ.
46012008	Einakini Etau ŋolo Asegan neni a ipei apedor ŋina kirworet ŋuna ka aosou, neni a ice einakini Etau ŋolopei ŋol apedor ŋina ka ayenut ŋakiro.
46012009	Neni a ice einakini Etau anupit, neni a ice einakini Etau ŋolopei ŋol apedor ŋina kitaŋaleununuyet.
46012010	Neni a ice einakini apedor ŋinakitiyaet ŋakujuwuanisya, neni a ice akidwar; neni a ice apedor ŋinayenunet ŋakiro ŋuna erae ŋuna ke Etau a ŋolo Asegan kori ŋuna nyerae. Einakini neni a ice apedor ŋina kirworet ŋaŋajepa ŋuna egelaaka, neni a ice einakini akisileereun ŋuna irworoe a ŋaŋajepa a ŋuna egelaaka.
46012011	Ŋainakineta ŋun daadaŋ erae Etau ŋolo Asegan ŋolopei ŋol einanakini, iŋes ekoranakini neni a ŋinituŋanan anacamit keŋ.
46012012	Ikoni Kristo akuwan ŋina erae apei ŋina eyakar ŋinerin ŋulu alalak; anerae ani tari kelalak ŋinerin anakuwan, eriŋa erae apeikuwan.
46012013	Ikwaŋinapei, iwon daadaŋ tari kikirae Ŋiyudayan kori ŋituŋa ŋulu nyerae Ŋiyudayan, ŋipi kori ŋulu nyerae ŋipi, ikibatisae tooma nakuwan apei a Etau a ŋolopei a ŋol ka ikimori iwon Etau ŋolopei ŋol.
46012014	Kire, nyeyakar akuwan ekiner epei, nai ŋinerin ŋulu alalak.
46012015	Ani kerae tolimu akeju tema, “Nyarae ayoŋ ekiner ŋolo ka akuwan, anerae nyarae ayoŋ akan”, nyiretakinete ŋun akeju araakau ekiner ŋolo ka akuwan.
46012016	Ani kerae tolimu akit tema, “Nyarae ayoŋ ekiner ŋolo ka akuwan, anerae nyarae ayoŋ akoŋu”, nyiretakinete ŋun akit araakau ekiner ŋolo ka akuwan.
46012017	Ani bo kerae torae akuwan daadaŋ akoŋu, kiiranari bo iŋes ikwaani? Ani bo kerae torae akuwan daadaŋ akit, kiŋuununui iŋes ikwaani?
46012018	Nai ikwaŋinapei tokona eyakar, abu Akuj kitemok ŋinerin nakuwan ŋulu egelegelya, ikwaŋina ecamitor iŋes.
46012019	Kerae torae ikes daadaŋ ekiner epei, kemam akuwan eyai!
46012020	Nai ikwaŋinapei tokona eyakar, elalak ŋinerin, nai akuwan apei.
46012021	Aŋun nai, nyepedori akoŋu atemar akan ebe, “Nyekeitanit ayoŋ iyoŋ!” Nabo nyepedori akou atemar ŋakejen ebe, “Nyekeitanit ayoŋ iyes!”
46012022	Nai akilo, ŋinerin ŋulu ka akuwan ŋulu esibito epalag, ikes iitana nooi.
46012023	Ŋinerin ŋulu ikitami iwon atemar emam nyelal ajokis eyai, ikes ŋinerin ŋulu ecoikinitae nooi ka ŋinerin ŋulu ka akuwan ŋulu nyejokak akiŋolikin, ikes ŋulu ikiyait iwon ka akiyapara.
46012024	Nai, nyiitanito ŋinerin ŋulu ejokak, iŋolikini acoikinit nooi. Akuj alope iŋes abu kimorik ŋinerin ŋulu ka akuwan ka kitopoloo ŋinerin ŋulu epalag.
46012025	Aŋun, emam atyakatyaka eyai nakuwan, nai ŋinerin daadaŋ emitakina make.
46012026	Ani keryabakin ekiner epei, eryebakinosi ŋinerin ŋuluce daadaŋ; ani kipuri ekiner epei, elakarosi ŋinerin ŋuluce daadaŋ.
46012027	Iraakasi iyes daadaŋ akuwan a Kristo ka erae ŋinituŋanan ekiner keŋ.
46012028	Anatukot a Ŋikristo, adau Akuj akiwuakin ŋituŋa loticisyo kec: ŋulu esyaunak erae ŋikiyakia, ŋulu a ŋiarei erae ŋikadwarak, ŋulu a ŋiuni erae ŋiketatamak, totupakis ŋulu etiyak ŋakujuwuanisya ka nabo ŋulu einakinitae apedor akitaŋaleunun ŋidekesyo; ŋice akiŋarakin ŋuluce, ŋice apolokinit ŋuluce ka ŋice daŋ akirworo ŋaŋajepa ŋuna egelaaka ŋuna ke Etau.
46012029	Nyerae daadaŋ ŋikiyakia kori ŋikadwarak, kori ŋiketatamak. Nyeyakatar daadaŋ apedor ŋinakitiyaet ŋakujuwuanisya
46012030	kori ŋina kitaŋaleununuyet ŋidekesyo, kori ŋina kirworet ŋaŋajepa ŋuna egelaaka kori akisileereun ŋuna irworoe a ŋaŋajepa a ŋuna egelaaka.
46012031	Kiitana nooi ŋainakineta ŋuna apolok akilo. Eketoodikini nai ayoŋ iyes erot ece ŋolo ajokan nooi adepar.
46013001	Ani kerwor ayoŋ a ŋaŋajepa a ŋituŋa ka a ŋuna a ŋimalaikan daŋ, nai tomam amina aneni kaŋ, ikoni erwor kaŋ asuwat ŋina arwon kori ekadoŋodoŋot ŋolo ikilya.
46013002	Ani kayakar ayoŋ apedor ŋina dwaret ŋakiro ŋuna ka Akuj, oyeni ŋuna imunono ka aosou daadaŋ; ani kayakar anupit ŋina apolon ŋina iitana aŋuna ka akisiyotonor ŋimoru, nai tomam amina aneni kaŋ, arae ayoŋ koŋin.
46013003	Ani kakorak ayoŋ ŋiboro kaŋ lokulyak, ojalak daŋ ŋituŋa kicunya akuwan kaŋ, nai tomam amina aneni kaŋ, emam ibore aryamuni.
46013004	Etitiny amina ka erimaana; nyerakaana amina kori nyitojoka bon kori nyiturono.
46013005	Nyitiyae amina ŋipitesyo ŋulu aronok ka emam emwane aneni keŋ; nyeŋoyenene amina atipei. Nyidyasi amina ŋakiro ŋuna aronok.
46013006	Nyelakara amina aŋuna a ŋakiro a ŋuna nyiyookino, nai elakara aŋuna a kire.
46013007	Idaŋidaŋi amina ŋakiro daadaŋ, enupit ŋakiro daadaŋ, igeno ka etitinyikinit ŋinibore daadaŋ.
46013008	Erae amina ŋina a jik. Eyakasi ŋakiro ŋuna edwaritae, nai erae ŋuna ka adiouriyen; eyakasi ŋainakineta ŋuna kirworet ŋaŋajepa ŋuna egelaaka, nai elunyarosi; eyai ayenut, nai esaluni.
46013009	Anerae ŋainakineta yok ŋuna ka ayenut ka ŋuna ka akidwar ŋakiro ŋuna ka Akuj erae ŋuna eriŋa nyirikakina,
46013010	nai ani ŋina ebunio akiyookino daadaŋ, eŋopiarete ŋuna eriŋa nyirikakina.
46013011	Apaki ŋina ariŋa ayoŋ araakar ikoku, arae erwor kaŋ ŋolo a ikoku, ayeni ŋakiro ikwa ikoku ka atami ikwa ikoku; ani ŋina aruworor ituŋanan ŋini apolon, abu oesik ŋuna a ikoku.
46013012	Ibore ŋini ikite iwon tokona ikoni etorube ŋolo emuimui anaroet, nai moi, ikianyuni iwon Akuj; ŋuna ayeni ayoŋ tokona erae ŋuna eriŋa nyirikakina, nai moi, ayenuni ejok lopite ŋolopei akayenia Akuj ayoŋ.
46013013	Eriŋa nai nu ŋunauni eroparito: anupit, akigeno ka amina, nai ŋina iloit ŋun daadaŋ iŋes amina.
46014001	Itemokino toŋirikis aryamun amina. Kiitanito ŋainakineta ŋuna ke Etau a ŋolo Asegan, kiitana nooi ainakinet ŋina ka akidwar ŋakiro ŋuna ka Akuj.
46014002	Anerae ituŋanan ŋini irworo ŋaŋajepa ŋuna egelaaka, nyirworo lotuŋa, nai irworo neni ka Akuj, anerae emam ituŋanan eyeni ŋakiro ŋuna irworo iŋes, nai irworo iŋes ŋakiro ŋuna imunono aŋuna ka apedor a ŋina ke Etau ka Akuj.
46014003	Nai ituŋanan ŋini edwari, irworo lotuŋa aŋuna ka akitogogoŋ, akisimukekin ka akimaima ikes.
46014004	Ituŋanan ŋini irworo ŋaŋajepa ŋuna egelaaka itogogoŋo iŋes bon, nai ituŋanan ŋini edwari, itogogoŋi iŋes atukot a Ŋikristo.
46014005	Acamit ayoŋ iyes daadaŋ kirworo ŋaŋajepa ŋuna egelaaka, nai nooi todwarete. Anerae epol ŋini edwari akilo ŋini irworo ŋaŋajepa ŋuna egelaaka – mati eyai ŋini isileereuni ŋuna irworo iŋes, ikotere kitogogoŋio atukot a Ŋikristo daadaŋ.
46014006	Ŋikaitotoi kaŋ, kabu ayoŋ neni kus, erworo ŋaŋajepa ŋuna egelaaka, anijokis iryamunete iyes alorwor kaŋ? Emam tari adio, mati kerwor ayoŋ adiokitoodikinet aneni ka Akuj, kori adioyenut kori akidwar adio kori akitatam adio.
46014007	Totamakisi mono iyes ŋiboro ŋice ŋulu ikote apilu kori aduŋgu, ŋulu nyeyarete; ikokini ituŋanan eyenuni eete ŋolo eramio a ŋiboro a ŋul, erae pa kerwosi ikes ejok ai?
46014008	Ani pa kekutaki ekakutan aluut ejok, ŋae eteni aŋuna ka alosit lojiye?
46014009	Ikote nenipei aneni kus daŋ. Ani kirwor iyes a ŋaŋajepa a ŋuna egelaaka, ido nyilereete ŋuna irworosi iyes, ikokini nai ituŋanan eyenuni ŋakiro ŋun ai? Eŋopikinete ŋakiro ŋuna irworosi iyes lokuwuam.
46014010	Eyakasi ŋaŋajepa ŋuna alalak ŋuna egelegelya nakwap, nai epuposi daadaŋ.
46014011	Nai ani pa kayeni ayoŋ aŋajep ŋina irworo ituŋanan, iŋes atemar eruworekerworon egela aneni kaŋ ka Aruwor ayoŋ daŋ egela aneni keŋ.
46014012	Aŋun nai, ikwapei iitanitotor iyes aryamun ŋainakineta ŋuna ke Etau ka Akuj, akilo daadaŋ itemokino toyenut ŋainakineta ŋuna itogogoŋete atukot a Ŋikristo.
46014013	Aŋun, ituŋanan ŋini irworo ŋaŋajepa ŋuna egelaaka, itemokino kilip Akuj aŋuna ka ainakinet a ŋinakisileereunet ŋuna irworo iŋes.
46014014	Anerae ani elipi ayoŋ aŋajep a ŋina egelaana, elipi alotooma Etau ka Akuj, nai nyimorikina ŋatameta kaŋ ka Etau.
46014015	Nyo nai erae ayoŋ etiya? Etiyae ayoŋ nuarei nu: elipi alotooma Etau ka Akuj ka a ŋatameta kaŋ daŋ; aeo alotooma Etau ka Akuj ka a ŋatameta kaŋ daŋ.
46014016	Nai ani ilakar iyoŋ neni ka Akuj ka aŋajep a ŋina ke Etau ka Akuj, ikokini nai ituŋanan ŋini emamukar ainakinet ŋin etemari “Amen” aŋuna ka akilip a ŋina ka alakar kon neni ka Akuj ai? Emam epite ŋolo epedorya iŋes ayenun ŋuna irworo iyoŋ.
46014017	Tari kejok akilip kon ŋina ka alakara neni ka Akuj, nyepedori akitogogoŋ ituŋanan ŋinice.
46014018	Alakara ayoŋ neni ka Akuj, anerae erworo ayoŋ ŋaŋajepa ŋuna egelaaka ŋuna ke Etau akilo iyes daadaŋ.
46014019	Nai anatukot a Ŋikristo, ejok ayoŋ alimun ŋakiro ŋakan bon ŋuna epuposi ikotere etatam ŋuluce, akilo akirworo ŋakiro ŋalipyo a ŋaŋajepa a ŋuna egelaaka.
46014020	Ŋikaitotoi kaŋ, nyikote ŋidwe alopite a ŋolo itamyata iyes. Ipedorete iyes akitiya ikwa ŋidwe anakiro a ŋuna aronok, nai alopite a ŋolo itamyata iyes, toruworos ŋituŋa ŋulu ipakito anakiro a ŋuna ka Akuj.
46014021	Igiritae Nakigireta ebe, “Ebala Ekapolon ebe, ‘Alorwor a ŋituŋa a ŋulu irworosi ŋaŋajepa ŋuna egelegelya, erwori ayoŋ neni a ŋituŋa kaŋ. Erwori ayoŋ anakituka a ŋituŋa a ŋulu gelae. Nai tari kikote neni daŋ, nyepedorete apupokin ŋakaakiro!’ ”
46014022	Aŋun nai, ainakinet ŋina kirworet ŋaŋajepa ŋuna egelaaka erae akitoodikinet aneni a ŋulu nyenupito Kristo, meere neni a ŋulu enupito. Ainakinet ŋina ka akidwar erae akitoodikinet neni a ŋulu enupito, meere neni a ŋulu nyenupito Kristo.
46014023	Ani nai kecunakinosi ŋikanupak daadaŋ iwapei, togeut daadaŋ akirworo ŋaŋajepa ŋuna egelaaka, ido tolomut nai nen ŋituŋa ŋulu nyeyenete ŋun kori ŋulu nyerae ŋikanupak, nyetemarete mono ikes ikikerepikinit iyes daadaŋ a?
46014024	Nai ani kirworosi daadaŋ ŋakiro ŋuna einakinit Akuj ikes, ido tolomu ituŋanan ŋini nyerae ekanupan kori ŋini nyeyeni ŋun, epedori iŋes ayenun atemar asecit iŋes. Etubokinete nai iŋes ŋakiro daadaŋ ŋuna epupi iŋes.
46014025	Isileereuni ŋuna alotau keŋ ŋuna imunono, ido toryedik kilip neni ka Akuj, ebala, “Kire, eyai Akuj neni kus!”
46014026	Ŋikaitotoi kaŋ, apolou a ŋakiro a ŋuna erworo ayoŋ iŋes na: ani iryamiryamete akilip, epedori ipeituŋanan alimun eete, kitatam ice ŋakiro ŋuna ka Akuj, ice toyakar akitoodikinet aneni ka Akuj, ice toyakar akirot a ŋaŋajepa a ŋuna egelaaka, ka ice daŋ kisileereu ŋuna irworoe a ŋaŋajepa a ŋuna egelaaka. Nai itemokino ŋinibore torae ŋini itogogoŋi ŋikanupak.
46014027	Ani keya ŋulu irworosi ŋaŋajepa ŋuna egelaaka, itemokino ituŋanan ice kisileereu ŋuna irworosi ikes.
46014028	Ani kemam ituŋanan isileereuni, itemokino ikes kililiŋa cek, kirwor ŋinituŋanan nenipei keŋ bon ka neni ka Akuj.
46014029	Itemokino ŋituŋa ŋiarei kori ŋiuni ŋulu einakinit Akuj ŋakiro keŋ, kirworikis, totamatamaete ŋuluce ŋakiro ŋun.
46014030	Nai, ani kisileerek Akuj akirot keŋ neni a icetuŋanan a ŋini iboi anatukot, itemokino ituŋanan ŋini sek erworo kililiŋ.
46014031	Ipedorete iyes daadaŋ akisera ŋakiro ŋuna ka Akuj a ŋipeipei, ikotere eyenunete ŋituŋa daadaŋ ka kimukekis.
46014032	Itemokino ainakinet ŋinakiseraet ŋakiro ŋuna ka Akuj torae ekerworon eyeni epite ŋolo isitiyaa.
46014033	Anerae nyerae Akuj ŋina ke eguriguri, nai erae ŋina ke ekisil. Ikwapei itiyaere anatukon a Ŋikristo a daadaŋ,
46014034	itemokino ŋaberu kililiŋete anatukot a Ŋikristo. Nyecamakinitae ikes erwori; ikwaŋina igiritere Lokisila a Moses, nyecamakinitae ikes apolokinit atukot.
46014035	Ani kecamito ikes ayenun ŋakiro ŋadi, itemokino ikes kiŋita ŋikilyok kec alorerya; anerae erae ŋileec aberu akirworo anatukot a Ŋikristo.
46014036	Meere neni kus elomunitotor Ŋakiro ŋuna Ajokak ŋuna ka Akuj. Meere iyes bon iryamut ŋakiro ŋun.
46014037	Ani ketami ituŋanan atemar erae iŋes ekadwaran ŋolo ka Akuj kori ipukat Etau ka Akuj iŋes, itemokino toyenu atemar ŋakiro ŋuna egir ayoŋ tokona neni kus erae akiciket aneni ke Ekapolon.
46014038	Ani pa kemitaki idiotuŋanan ŋakiro ŋun, nyimitakis iŋes daŋ.
46014039	Aŋun nai ŋikaitotoi kaŋ, kiitana nooi akidwar ŋakiro ŋuna ka Akuj. Nyiretakis idiotuŋanan akirwor ŋaŋajepa ŋuna egelaaka,
46014040	nai itemokino kitiyae ŋiboro daadaŋ alopite a ŋolo ajokan ka alopite a ŋolo eriyan.
46015001	Ŋikaitotoi kaŋ, acamit ayoŋ akitatamun iyes Ŋakiro ŋuna Ajokak ŋuna abu ayoŋ okolimok iyes, ŋuna ipotu iyes tocamut, ŋuna tokona icasitor anupit kus.
46015002	Ikiunete iyes Ŋakiro ŋuna Ajokak ŋun, erae kicata iyes aneni kec lopite ŋolo akalimokinitor ayoŋ iyes – ŋaye kerae anupit kus akoŋinait!
46015003	Abu ayoŋ mono ekobu neni kus ŋakiro ŋuna apolok, ŋuna abu ayoŋ ejau: Abu Kristo totwan aŋuna a ŋasecisya yok, ikwaŋina igiritere Nakigireta.
46015004	Aponi iŋes tonukae, kiteyarunae kelunyar ŋirwa ŋiuni, ikwaŋina igiritere Nakigireta.
46015005	Abu kitoodiun neni a Petero ka neni a Ŋikiyakia a ŋulutomon ka ŋiarei.
46015006	Ekaku nabo, abu kitoodiun apaki apei neni a ŋikewuapak keŋ a ŋulu adeparit ekimar kec ŋamiae ŋakan. Eriŋa tokona ŋice kec daŋ eyarete, erae ketwakito ŋice daŋ.
46015007	Ekaku nai, abu kitoodikin neni a Yakobo ka neni a Ŋikiyakia a ŋuluce a daadaŋ.
46015008	Ekaku a daadaŋ, abu eketoodikin ayoŋ daŋ, tari kekoni ayoŋ ituŋanan ŋini ikirikiriunitae akidoun.
46015009	Anerae arae ayoŋ ecaryoit a Lokiyakia, nyitemokino akanyaritae ekiyakia, anerae abu ayoŋ esican Ŋikristo.
46015010	Nai aŋuna ka ajokis a ŋina ka Akuj, arae ayoŋ tokona ekiyakia ka nyeruworo ajokis ŋina abu iŋes okoinak ayoŋ akoŋinait. Akilo, etiya ayoŋ nooi adepar Ŋikiyakia ŋuluce daadaŋ, tari pa kerae agogoŋu kaŋ a elope etiyae, nai ajokis ŋina ka Akuj ŋina eyai neni kaŋ.
46015011	Aŋun, kitorunito Ŋakiro ŋuna Ajokak ŋun neni kaŋ kori neni a Ŋikiyakia a ŋuluce, ŋakiro ŋun ikes elimonokinio isua, ido ikes pei inupito iyes.
46015012	Ŋakiro nu ikes ikilimonokini isua: adaun akiteyarun Kristo alokatwak. Kaanukiro nai ebaakatar ŋice kus nyiteyarunio ŋikatwak?
46015013	Ani kemam ayarun a ŋikatwak, iŋes atemar nyiteyaruna Kristo;
46015014	ani pa kiteyarunitae Kristo, iŋes atemar erae alimonokin kosi akoŋinait ka erae anupit kus daŋ akoŋinait.
46015015	Nabo daŋ, ikitakani isua esibit ikimodyanakini ŋituŋa ikirworo ŋuna ka Akuj, anerae aponi isua tolimonokinae ebe abu Akuj kiteyaru Kristo alokatwak. Nai pa kiteyarunit Akuj Kristo, iŋes kire atemar nyiteyarunio ŋikatwak.
46015016	Ani pa kiteyarun ŋikatwak, iŋes atemar nyiteyaruna Kristo.
46015017	Ani pa kiteyarunitae Kristo, iŋes atemar erae anupit kus akoŋinait ka eriŋa nyisyoniyo ŋasecisya kus.
46015018	Iŋes nabo atemar, tari ŋulu atwaka enupito Kristo daŋ abukorosi.
46015019	Ani kerae akigeno kosi neni a Kristo ŋina ka akiyar a na bon, iŋes atemar itemokino ŋituŋa ikisyonito isua adepar tari idiotuŋanan anakwap.
46015020	Nai kire, adaun akiteyarun Kristo alokatwak ka itoodiunito ŋun atemar iteyarunio daŋ ŋulu etwakito.
46015021	Anerae ikwaŋinapei ayaunia ituŋanan ipei atwanare neni a ŋituŋa, ayau daŋ ituŋanan ipei ayarun alokatwak neni a ŋituŋa.
46015022	Anerae ikwaŋinapei etwakyata ŋituŋa daadaŋ anakimorikina kec ka Adam, iteyarunio daŋ anakimorikina kec ka Kristo.
46015023	Nai iteyarunio ŋinituŋanan ikona: eteyarun mono Kristo; ekaku iteyarunio ŋikanupak a Kristo apaki ŋina eboŋunio iŋes.
46015024	Todolu nai asalunet ŋina ka akwap; apaki ŋin, ilouni Kristo ŋapukasinei ka ŋapolon ka ŋapedorosyo daadaŋ, ido inak Apukan neni ka Akuj a Papa.
46015025	Anerae, itemokino Kristo kipuka akitodol ŋina ilounia Akuj ŋimoi keŋ daadaŋ, kiwuak ikes kwap ŋakejen a Kristo.
46015026	Emoit ŋolo ilounio ekaku iŋes atwanare.
46015027	Anerae ebasi Ŋakigireta ebe, “Adau Akuj akiwuakin ŋiboro daadaŋ kwap ŋakejen a Kristo.” Nai ileere atemar nyimarakinitae Akuj nakiro ŋuna ebasi “Ŋiboro daadaŋ”, anerae Akuj ewuakini ŋiboro daadaŋ kwap ŋakejen a Kristo.
46015028	Nai ani iwuakinio ŋiboro daadaŋ Napukan a Kristo, ebuni nai Lokoku elope kiwuakin Napukan ka Akuj a ŋina adau akiwuakin ŋiboro daadaŋ Napukan a Kristo, ikotere nai toruwor Akuj akepukan a daadaŋ.
46015029	Anukiro nai elosikinito ŋituŋa ŋulu ibatisao aŋuna a ŋikatwak a ŋulu nyibatisatae? Ani pa kiteyarunio ŋikatwak, ikwapei ebaakatar ŋice, kaanukiro nai ibatisaere ŋituŋa ŋul aŋuna a ŋikatwak?
46015030	Kaanukiro ikiwuakinitor isua akiyar kosi natyokisyo ŋisaae daadaŋ?
46015031	Ŋikaitotoi kaŋ, eyai atwanare kiŋaren kaŋ jwi jwi! Erae nu ŋuna a kire lopite ŋolo eturor ayoŋ aŋuna kus anakimorikina yok ka Yesu Kristo Ekapolon.
46015032	Inyoni nai aryamuni ayoŋ aŋuna ca ke ekibure a ituŋanan, erae ketijiye ŋituŋa ŋulu ikote ŋityaŋ ŋulu adedeŋak alo Epeso? Ani pa kiteyarun ŋikatwak, etiyata nai ikwapei elimunitere, “Emuja ka omata, anerae ikitwaki moi taparacu.”
46015033	Tocoito nyikimodikin! “Emunaarete ŋirukitos ŋulu aronok ŋipitesyo ŋulu ajokak.”
46015034	Itemokino tokyenyut, tojoŋoto asecesec, anerae nyeyenete ŋice alokidiŋ kus Akuj. Alimunit ayoŋ ŋun akisirum iyes ŋileec.
46015035	Nai epedori ituŋanan ice akiŋit atemar, “Ikokinio iteyarunio ŋikatwak ai? Ŋawat mono ŋuna ikote ai eyakaunotor ikes?”
46015036	Iyoŋ ebaŋaanot! Ŋina iekinia iyoŋ ekinyomit nalup, nyelomuni, nyeyari, mati mono ketwana.
46015037	Ibore ŋini iekini iyoŋ erae ca ekinyomit, kerae emomwae kori ekinyomit ece daadaŋ, nai meere ekitoe ŋolo apolou ŋolo adau arupun.
46015038	Nai einakinio ekinyomit ŋol akuwan lopite ŋolo ecamitor Akuj; einakini iŋes ŋolokinyomit akuwan ŋina itemokino.
46015039	Nyikwaan ŋawat a ŋiboorei a ŋulu eyarete; eyakatar ŋituŋa ekuwane ŋolo egelaana, ŋityaŋ daŋ eyakatar ekuwane ece, ŋikyeny daŋ ece ka ŋikolya daŋ ekecekuwane.
46015040	Eyai ekuwane ŋolo alokidiama ka eyai ŋolo alokwap; akibuses ŋina a ŋawat a ŋiboorei a ŋulu alokidiama nyikwaan ka akibuses ŋina a ŋiboorei a ŋulu alokwap.
46015041	Eyakar akoloŋ akibuses keŋ ka alope, elap daŋ eyakar akibuses keŋ, ŋikacer daŋ eyakatar akibuses ŋina egelaana; nabo egelaana akibuses a ŋolokacerit.
46015042	Ikoni nenipei ayarun a ŋikatwak daŋ. Apaki ŋina enukere akuwan, erae ŋina inyasuna; ani iteyarunio, eruwor ŋina nyinyasuna.
46015043	Apaki ŋina enukere, eŋotor ka epalag; ani iteyarunio, ibusiar ka egogoŋior.
46015044	Ani enukio, erae iŋes akuwan ŋina eyakar ekuwane ŋolo ka akwap a na; ani iteyarunio, eruwor akuwan ŋina eyakar ekuwane ŋolo erae etau. Ikwapei eyakar akuwan ŋina erae ekuwane ŋolo ka akwap a na, itemokino daŋ toyai akuwan ŋina eyakar ekuwane ŋolo erae etau.
46015045	Anerae ebasi Ŋakigireta ebe, “Abu Akuj tosub ituŋanan ŋini ke ekiŋaren – Adam – erae ituŋanan ŋini eyari”; nai Adam ŋolo esidyon – Kristo – abu toruwor Etau ŋolo einanakini akiyar.
46015046	Meere akuwan ŋina eyakar ekuwane ŋolo erae etau iŋareni mono, nai akuwan ŋina eyakar ekuwane ŋolo ka akwap a na; totupak nai ekuwane ŋolo erae etau.
46015047	Adam ŋolo eŋarenon, ŋolo asubunio analup, erae ekaakwap. Adam ŋolo a ŋiarei ŋolo erae Kristo, erae ekanakuj.
46015048	Ŋituŋa ŋulu ka akwap, ikote ŋolo asubunio analup; ŋituŋa ŋulu anakuj, ikote ŋolo anakuj.
46015049	Ikwapei ikikwaanar tokona iwon ka ituŋanan ŋini asubunio analup, ikwaŋinapei, ikikwaanikin iwon ka ituŋanan ŋini anakuj.
46015050	Ŋikaitotoi, apolou a ŋakiro a ŋun iŋes na: ibore ŋini esubunitae anakiriŋ ka anaokot, nyepedori aryamun Apukan ka Akuj; ibore ŋini inyasun, nyeryamuni ibore ŋini nyinyasun.
46015051	-
46015052	Kiirasi ŋakiro ŋuna a kire ŋuna imunono nu: nyikitwaki iwon daadaŋ, nai ani eruuni arupepe ŋina esidyon, ikilocokinio iwon daadaŋ atipei, ikwa akirwapakinet ŋina ka akoŋu. Anerae ani eruuni arupepe, iteyarunio ŋikatwak, nyetwakete nabo jik; ka ikilocokinio iwon ŋulu ikiyari.
46015053	Anerae ibore ŋini inyasun, itemokino kilocokinoe toruwor ŋini nyinyasun; ibore ŋini etwani, itemokino kilocokinoe toruwor ŋini nyetwani jik.
46015054	Aŋun nai, kedau akinyasuno akilocokin toruwor ŋina nyinyasun ka ibore ŋini etwani toruwor ŋini nyetwani jik, iyookin nai Ŋakigireta ŋuna ebasi, “Adaun atwanare akinyasun; eloun, erikakin!
46015055	Atwanare, ai eyai akiloun kon? Ai atwanare eyai apedor kon ŋina wanet?”
46015056	Eryamunit atwanare apedor ŋina wanet anasecit ka eryamunit asecit apedor keŋ a Lokisila.
46015057	Nai ikilakara neni ka Akuj, a ŋina ikiinak iwon akiloun aŋuna ke Ekapolon yok Yesu Kristo!
46015058	Aŋun nai, ŋikaitotoi kaŋ ŋuluminan, kicata ka nyiryaŋiryaŋasi. Kitiyata ka agogoŋu etic ŋolo ke Ekapolon ikwapei iyeniata iyes atemar emam etic ŋolo itiyaete iyes anakimorikina ke Ekapolon, ŋolo eruwor ekoŋinait.
46016001	Acamit tokona akirwor ŋakiro ŋuna etapito ŋuna a ŋisiliŋa a ŋulu erae tocunakinae kiŋaranakinere ŋituŋa ŋulu ka Akuj ŋulu eyakasi Yudeya. Itemokino iyes kitiyata ŋuna abu ayoŋ olimok ŋatukon ŋuna a Ŋikristo a ŋulu anakwap a Galatia.
46016002	A ŋinakoloŋit a Esabit, itemokino ŋinituŋanan kus toseta nawae ŋisiliŋa ŋidi lotyae ŋolo ke ebari keŋ, kidiatakinos, ikotere ani abuni ayoŋ, nyecuni nabo ŋice.
46016003	Ani adoluni ayoŋ neni kus, ainakini ŋikilyok ŋulu iseunete iyes ŋabaruwae ŋuna elimorito atemar erae ikes ataŋae; kiyakiyarae ikes yaasi ŋainakineta kus Yerusalem.
46016004	Ani erae kejok ayoŋ daŋ alosit, ikirukori ayoŋ ka ikes.
46016005	Abuni ayoŋ aanyun iyes kadau akitor nakwap a Makedonia, anerae itemokino etor Makedonia.
46016006	Acepaki ikiruki iwon adiouriyen, kori daŋ ikiruki iwon ŋirwa ŋulu ka alilimu; ikotere ikiŋarakis iyes ayoŋ olot kiŋaren analosit kaŋ neni ca alosi ayoŋ daadaŋ.
46016007	Nyacamit akitorun aanyun iyes tokona alotooma apaki na ŋina euruwuana, nai egeno ayoŋ akiya adiopaki ŋina aoyan ka iyes, erae kecamaki Ekapolon.
46016008	Nai eboi ayoŋ a ne alotaun a Epeso akitodol akoloŋit ŋina a Pentekoste.
46016009	Anerae ayakar tokona ayoŋ apaki ŋina ajokan ŋina itemokino ayoŋ etiyaa etic ŋolo apolon ŋolo emaikina etiya, tari kelalak ŋiketepegak a ne.
46016010	Ani kebu Timoteo neni kus, kijautu iŋes ejok, ikotere nyekuryana iŋes irukito ka iyes; anerae itiyae iŋes etic ŋolo ke Ekapolon ikwa ayoŋ.
46016011	Nyejamuwa idiotuŋanan iŋes. Kiŋarakisi iŋes, ikotere torubak elosi a ekisil, ido toboŋu neni kaŋ; anerae edarit ayoŋ iŋes torukut ka ŋikanupak.
46016012	Ŋuna etapito lokaato yok Apolo, abu ayoŋ esimukek iŋes nooi abunore kaapei ka ŋikaitotoi ŋuluce aanyun iyes, nai nyecamunit iŋes nooi abunore inaa ŋirwa lu. Nai ani eryamuni iŋes apaki, ebuni.
46016013	Totenito, kicata ananupit, totitiny ka togogoŋ!
46016014	Ŋuna daadaŋ itiyaete iyes, kitiyata anamina.
46016015	Iyenete iyes Stepana ka ŋituŋa ŋulu ke ekal keŋ, erae ikes Ŋikristo ŋulu esyaunete akinup anakwap a ŋina ka Akaia ka ainakinosi akitiya etic aŋuna a ŋituŋa ka Akuj. Ekemaimai ayoŋ iyes ŋikaitotoi,
46016016	topupo ŋikilyok ŋulu ikote ŋul ka ŋulu itiyaete ka ikes.
46016017	Alakara ayoŋ aŋuna ka abunore a Stepana, Potunato ka Akaiko, anerae etemokis ikes daadaŋ ŋuna arae ŋuna kus;
46016018	anerae esiyeŋut etau kaŋ, ikwaŋinapei aponiata kisieŋuniata ŋitai kus. Ejok akerit ŋikilyok ŋulu ikote ŋul.
46016019	Ikimalaete iyes ŋituŋa ŋulu ka akwap a Asia. Ikimalaete iyes nooi Akwila ka Prisila ta ŋikanupak ŋulu iryamunun kai kec akilip alotooma Ekapolon.
46016020	Ikimalaete iyes ŋikaitotoi daadaŋ ŋulu eya ne. Kimalas itunasi make itoodiunito atemar iminin.
46016021	Ayoŋ Paulo egirit ŋimalasyo lu ka akan kaŋ a elope.
46016022	Ani pa kemina ituŋanan Ekapolon, itemokino iŋes kicenoi. Ekapolon kosi, bua!
46016023	Toyai neni kus ajokis ŋina ke Ekapolon Yesu.
46016024	Toyai neni kus daadaŋ amina kaŋ anakimorikina yok ka Yesu Kristo.
47001001	Ayoŋ Paulo ŋolo arae ekiyakia ŋolo a Yesu Kristo, aŋuna ka acamit a ŋina ka Akuj ka Timoteo lokaato yok, ikigirit abaruwa na neni ka atukot a Ŋikristo a ŋina eyai Korinto ka lotuŋa ŋulu ka Akuj ŋulu eya Akaia daadaŋ.
47001002	Toyai neni kus ajokis ka ekisil aneni ka Akuj Papa yok ka aneni ke Ekapolon Yesu Kristo.
47001003	Epuro ayoŋ Akuj ŋina erae Papa ke Ekapolon yok Yesu Kristo, Papa ŋolo esyonon, Akuj ŋina ebunitor akiŋarakinet daadaŋ!
47001004	Ikiŋaranakini iŋes iwon alocan yok a daadaŋ, ikotere opedoryata akiŋarakin ŋuluce, ŋulu eyakatar ŋican kan akiŋarakinet ŋinapei abu Akuj ikiinak iwon.
47001005	Ikwaŋinapei ikimorya iwon ŋican ŋulu a Kristo ŋulu alalak, ikimori daŋ alotooma Kristo ŋakiŋaranakineta ŋuna alalak ŋuna ka Akuj.
47001006	Ani kikiryamu isua ŋican, erae aŋuna ka akiŋarakino ka aiuno kus; ani kikiŋarakin isua, erae aŋuna ka akiŋarakino kus, ikiinakinete iyes ŋun akidaŋidaŋ ŋican ŋulu ikote ŋulu idaŋidaŋio isua daŋ.
47001007	Nyiloconokin akigeno kosi ŋina ikiyakar isua neni kus; anerae ikiyeni isua atemar, ikwaŋinapei ikimorya ŋican kosi, ikimori daŋ ŋakiŋaranakineta kosi.
47001008	Ŋikaitotoi, ikicamit isua iyes toyenut ŋican ŋulu aponi isua toryamunae anakwap a ŋina ka Asia. Aponi isua toryamunae ŋican ŋulu alalak nooi, tolalata ŋican ŋul nooi, todaun aneni kosi akigeno daadaŋ ŋina ka akiyar.
47001009	Kire aponi isua totamakinae atemar ikitubokin atwanare. Nai apotu ŋun kitiyakin, ikotere nyiwuakin isua akigeno neni kosi a ŋilopeyek, nai neni ka Akuj bon, a ŋina iteyarununui ŋikatwak.
47001010	Erae iŋes abu itoiu isua anatwanare a ŋina ikoni ŋin ka ikiuni iŋes isua nabo; ikiwuakinit isua akigeno kosi neni keŋ: ikiuni iŋes isua nabo.
47001011	Itemokino iyes daŋ ikiŋarakis isua anakilipasinei kus; ikotere tolakaros ŋikalalak neni ka Akuj aŋuna a ŋarereŋisyo a ŋuna ikiinakini Akuj isua, a ŋuna erae aboŋokinet a ŋakilipasinei a ŋuna alalak.
47001012	Erae akituro kosi na akiteyenunet ŋina a ŋatameta kosi ebe: ikitiŋ isua jwi jwi ŋituŋa daadaŋ akilo nooi iyes, anakerit ka anapatanu a ŋina ebunit aneni ka Akuj ka aŋuna ka ajokis a ŋina ka Akuj, ikidau isua akitiya nu emam aosou ŋina a ŋituŋa.
47001013	Ikigirunit isua neni kus ŋakiro ŋuna ipedorete iyes asyomun ka ayenun. Egeno ayoŋ atemar,
47001014	ikiyenunete iyes isua ejok lopite ŋolopei ikiyenuniata tokona iwadio, ikotere kiturokinos aŋuna kosi lopite ŋolopei iturokinere isua daŋ aŋuna kus Akoloŋit ŋina ke Ekapolon Yesu.
47001015	Aŋuna ayenia ayoŋ nooi ŋuna alosikinit, iŋes acamitor abunore mono neni kus, ikotere toryamut arereŋu ace nabo.
47001016	Atubunit sek ayoŋ abunore aanyun iyes apaki ŋina alosyo ayoŋ Makedonia ka etoru nabo neni kus aboŋuni, ikotere aryamunia adiokiŋarakinet aneni kus aŋuna ka alosit kaŋ Yudeya.
47001017	Apaki ŋina atubunio ayoŋ nu, itamete mono iyes atemar kaŋayaŋayat ayoŋ a? Kori atuki ayoŋ alopite a ŋolo a ŋituŋa a ŋulu ka akwap, a ŋulu etenito atemar, “Ee, Ee” ka “Mam, Mam” apaki ŋinapei a?
47001018	Akuj iŋes erae esuuda kaŋ atemar nyerae akiikinet kaŋ atemar ca “Ee” ka “Mam”.
47001019	Anerae Yesu Kristo ŋolo erae Lokoku ka Akuj ŋolo apotu Silipano, Timoteo ka ayoŋ itolimonokin iyes ŋakiro keŋ – nyerae iŋes, “Ee” ka “Mam”, nai erae iŋes, “Ee” ŋolo ka Akuj.
47001020	Anerae aryamut ŋakiikineta daadaŋ ŋuna ka Akuj “Ee” kec aneni a Yesu. Iŋes nai ikilimununuyo alotooma Yesu Kristo atemar “Amen” apaki daadaŋ ŋina ipurore Akuj.
47001021	Akuj alope iŋes ikimorik isua ka iyes alotooma Kristo ka Akuj alope ikityaku iwon,
47001022	ewuak iŋes emacar keŋ neni yok ka ewuak Etau keŋ lotai yok erae ibore ŋini ikiteyenuni iwon atemar eryamunio ibore ŋini adau iŋes akiikin.
47001023	Anyarit ayoŋ Akuj erae esuuda kaŋ, iŋes eyeni ŋuna eyakasi lotau kaŋ! Arae aŋuna pa acamitor ayoŋ akisican iyes, iŋes pa abunio ayoŋ Korinto.
47001024	Nyikicamit isua akitiŋakin iyes ŋuna itemokino tonupa; ikiyeni isua atemar icasito iyes ananupit kus. Akilo ŋun, ikitiyae isua kaapei ka iyes aŋuna ka alakara kus.
47002001	Aŋun, abu ayoŋ otyaku atemar nyabu nabo neni kus eyaloloŋi.
47002002	Ani nai kerae ekesiyaloloŋ ayoŋ iyes, kerae nai ŋae idoŋi akitalakar ayoŋ? Erae ca ŋituŋa ŋulupei abu ayoŋ esiyaloloŋ.
47002003	Iŋes nai abunio ayoŋ egiria abaruwa ŋin neni kus. Pa acamit ayoŋ abunore neni kus, ido ekesiyaloloŋ ayoŋ ŋituŋa ŋulupei etemokino eketalakasi ayoŋ. Anerae acamunit kire ayoŋ atemar, ani alakara ayoŋ, iŋes atemar ilakara iyes daadaŋ.
47002004	Abu ayoŋ egir neni kus iyaloloŋi ka eryeba etau kaŋ nooi ka egworo daŋ; pa arae ŋuna acamit ayoŋ ŋuna ka akisiyaloloŋ iyes, nai ikotere toyenut amina kaŋ ŋina apolon nooi neni kus daadaŋ.
47002005	Ani keyai idio ŋini esiyaloloŋ ŋinice, nyekesiyaloloŋi iŋes ayoŋ, nai ikisiyaloloŋi iŋes iyes daadaŋ.
47002006	Ituŋanan ŋini ikoni ŋin, akisican anatukot iŋes epedori.
47002007	Nai akilo, itemokino kisyonioto ka kimaimaa iŋes, ikotere nyesuro etau keŋ nooi, ido toluŋakin jik.
47002008	Aŋun, ekelipit ayoŋ iyes kiteyenikis iŋes atemar iminasi kire iyes iŋes nooi.
47002009	Abu ayoŋ ekegirak iyes abaruwa ŋin, anerae acamit ayoŋ ayenun epite ŋolo kiponiata iyes topedoryata akipiyor akikatakinet ŋin, ka erae kipedorito jwi jwi akiwuap ŋakitatameta kaŋ.
47002010	Ani kisyonioto iyes ituŋanan, esyoni ayoŋ daŋ iŋes. Ani kesyon ayoŋ idiotuŋanan – erae kire keyai ŋini itemokino esyoni – esyoni aŋuna kus alotooma Kristo,
47002011	ikotere nai nyikilounia Satan iwon. Anerae ikiyeni iwon ŋuna etuko iŋes.
47002012	Ani ŋina adolunio ayoŋ Toroas alimonokin Ŋakiro ŋuna Ajokak ŋuna a Kristo, abu oryamu atemar kesir Ekapolon keŋaa aina erot ŋolo a Ŋakiro a ŋuna Ajokak.
47002013	Nai eyaloloŋi ayoŋ nooi, anerae nyeryamuna ayoŋ lokaato kaŋ Tito aina. Aŋun, abu otema neni a ŋituŋa aina ikianyun, ido olot nai Makedonia.
47002014	Olakaros neni ka Akuj! Anerae ikiŋarenikinit iŋes iwon jwi jwi anakiloun a ŋina a Yesu Kristo! Ikisitiyae iŋes iwon akielakin nakwap daadaŋ eure ŋolo akukunyon ŋolo ka ayenut keŋ.
47002015	Kire, ikirae iwon aneni ka Akuj eure ŋolo akukunyon ŋolo a Kristo ŋolo ielakin lotuŋa ŋulu eiunitae ka ŋulu ebukoro.
47002016	Aneni a ŋice, erae eure ŋolo ka atwanare ŋolo eyauni atwanare; aneni a ŋice, erae eure ŋolo ka akiyar, ŋolo eyauni akiyar. Ŋae epedori akitiya ŋiticisyo ŋulu ikote ŋul?
47002017	Nyikikwaan isua ka ŋuluce ŋulu elalak, ŋulu itusubunito etic ŋolo ka Akuj ŋolo kicurutaet; nai aŋuna eraakar Akuj ikiyakit isua, ikirworo isua ŋuna a kire alokiŋaren keŋ aŋuna ikiraakar ŋiketiyak ŋulu a Kristo.
47003001	Iŋes nai atemar esyakin nabo isua akituro a? Kori ikiitanit isua ikwapei ŋituŋa ŋuluce, aryamun ŋabaruwae ŋuna ikiyenunere isua iyes kori iyes isua?
47003002	Iyes iraakasi ŋabaruwae kosi – ikidau isua akigirakin Kristo lotai kus – ikotere daadaŋ eyenuniata ka tosyoma.
47003003	Iyookino kire atemar iraakasi iyes abaruwa ŋina a Kristo, ŋina erae isua ikigirit. Nyigiritae iŋes ka akalam, nai igiritae a Etau a ŋolo ka Akuj a ŋina eyari ka nyigiritae namoru, nai lotai a ŋituŋa.
47003004	Ikirworo isua nu, anerae ikiwuakinit isua akikinyomit kosi neni ka Akuj, alotooma Kristo.
47003005	Emam ibore ŋini ikiyakar isua, ŋini ikitilimuni atemar ikiyakar isua apedor ŋinakitiyaet etic lo. Apedor ŋina ikiyakar isua ebunit aneni ka Akuj.
47003006	Erae iŋes abu ikiinak isua apedor ŋina kitiyanakinet neni ka Acamunet a ŋina kitete, meere ŋina a Ŋikisila a ŋulu igirir, nai ŋina ke Etau, anerae Ŋikisila ŋulu igiritae ikiarete, nai ikiinanakini Etau akiyar.
47003007	Edeŋokinitoe Ŋikisila namoru, ido abu akica ŋina ka Akuj totakanu apaki ŋina epotunere ikes ka akwaŋ nooi akica aloreet a Moses, kilore Ŋisirael nyepedosi akitere iŋes. Ikwapei keponiata Ŋikisila ŋulu eyaunete atwanare torukut ka akica ŋina etya ŋin,
47003008	etya nai ai akica ŋina erukunete ka ŋiticisyo ŋulu ke Etau a ŋolo ka Akuj?
47003009	Ani ketya nen apolou ŋina a ŋiticisyo a ŋulu ka atubokino, etya nai ai ŋina a ŋiticisyo a ŋulu ka aiuno!
47003010	Iŋes atemar, elunyokin tokona akica ŋina epol nooi neni ayai akica ŋinaŋorot, ŋina apuripuryaar akwaŋis keŋ.
47003011	Ikwaŋina kepoloo akica ŋina kebu topuripuryaar, etya nai ai akica ŋina nyedaun?
47003012	Aŋuna ikiyakar isua akigeno na ŋina apolon, ikirworo emam akuryanu.
47003013	Nyikikwaan isua ka Moses, ŋolo abu torap ereet keŋ ka akitambara, ikotere nyeanyuwaryata ŋituŋa a Isirael akica epuripuryaar, toŋopiya.
47003014	Apotu ŋatameta kec kiryokiata! Tari tokona daŋ, ŋina esyometa ikes ŋakiro ŋuna ka Acamunet a ŋina Ŋorot, eriŋa ŋatameta kec erapap ka akitambara a ŋinapei a ŋin. Elemanaryo akitambara ŋin apaki bon ŋina imorikinotor ituŋanan ka Kristo.
47003015	Kire, tari tokona, apaki daadaŋ ŋina esyomyata ikes Ŋikisila a Moses, erapenene akitambara ŋatameta kec.
47003016	Nai, ani ibelekin ituŋanan neni ke Ekapolon, elemaryo akitambara ŋin anatameta keŋ.
47003017	Erae nai Ekapolon Etau ŋolo ka Akuj ka neni eyai Etau ŋolo ke Ekapolon, eyai alacakina.
47003018	Ikitoodiunit iwon daadaŋ akica ŋina ke Ekapolon a ŋireetin yok a ŋulu nyerapap ka akitambara. Ikiloconokinio iwon iwadio akitodol ŋina ikikwaanikinor ka iŋes ka erae lo etic ŋolo ke Ekapolon a ŋolo erae Etau ŋolo ka Akuj.
47004001	Ikiinak Akuj isua anakisyon keŋ akitiya etic lo, aŋun, nyikiupi isua atitinyikinit.
47004002	Aŋeri isua ŋiticisyo ŋulu ka amodiyo ŋulu iwuaitae; aŋeri isua amodiyanut ka akibatanar ŋakiro ŋuna ka Akuj. Nai ikiserae isua ŋuna a kire emam akuryanu, ikotere oryamuniata akikinyoma alotuŋa a daadaŋ alokiŋaren Akuj.
47004003	Ani tari kerapap Ŋakiro ŋuna Ajokak ŋuna ikilimonokini isua, erapap aneni a ŋulu ebukoro.
47004004	Adau ekepukan ŋolo ka akwap a na akitumudukan ŋatameta a ŋulu nyenupito, ikotere nyiŋolikiniata akica ŋina a Ŋakiro a ŋuna Ajokak, ŋuna ka apolou a Kristo, a ŋolo ikwaan ka Akuj per.
47004005	Nyikilimonokini isua ŋuna ikikamunito isua; nai ikilimonokini Yesu Kristo ikwapei Ekapolon, ka isua ikwapei ŋiketiyak kus aŋuna a Yesu.
47004006	Arae Akuj abu tema, “Tocau akica anakiryonut”, Akuj ŋinapei ŋin etacau akica keŋ alotai yok, ainakinia iwon akica ŋina ka ayenut ka apolou ŋina ka Akuj ŋina etacaun aloreet a Kristo.
47004007	Nai iwon ŋulu ikiyakar ebari ŋolo ebunit aneni ka Akuj, ikikoni iwon ŋamoti ŋuna eyeunitae a elupe, ikotere ikitoodiunia atemar nyerae apedor ŋina apolon ŋina ka Akuj ŋina yok.
47004008	Ikisilekio isua alowaetin a daadaŋ, nai nyibusokina ikes isua, nyikiyeni isua ŋuna kitiya, nai nyesaluni akigeno kosi.
47004009	Ikisicanitae isua, nai nyeesikina Akuj isua; ikiwanawanae isua, nai nyetwaka isua.
47004010	Ŋapakio daadaŋ iwokitae isua atwanare a Yesu anawat kosi, ikotere itoodiunere akiyar a Yesu anawat kosi daŋ.
47004011	Anakiyar kosi a daadaŋ ikiyapikinit isua jwi jwi atwanare aŋuna a Yesu, ikotere itoodiunere akiyar a Yesu anawat kosi a ŋuna etwakete.
47004012	Iŋes atemar itiyae atwanare aneni kosi, nai itiyae akiyar aneni kus.
47004013	Ebasi Ŋakigireta ebe, “Abu ayoŋ erwor, anerae abu onup”. Alonupitene a ŋolopei, ikinupit isua daŋ ka erae ŋakiro ŋun ikirworor.
47004014	Ikiyeni isua atemar, ŋolopei abu kiteyaru Ekapolon Yesu, iŋes pei ebuni akiteyarun isua daŋ kaapei ka Yesu, ido ikiya isua ka iyes kiŋaren keŋ.
47004015	Ŋun daadaŋ itiyasi aŋuna kus, ikotere ajokis ŋina iyata alokimar a ŋikanupak iyatakini akipuro ŋina ka alakara neni ka Akuj.
47004016	Aŋun, nyikiupi isua atitinyikinit. Tari kiyosete iwadio ŋawat kosi amunaar, nai iteteununuyo ŋitai kosi a ŋinakoloŋit.
47004017	Anerae ŋican ŋulu ikiryamunit iwon ŋulu esalunete, erae koŋin kisikwaani ka apolou ŋina ajokan nooi ŋina nyesaluni ŋina itemonokinete ŋican ŋul aŋuna yok.
47004018	Nyikiwuakinit isua ŋatameta kosi loboro ŋulu etakanete, nai loboro ŋulu nyetakanete; ibore ŋini ite iyoŋ, nyeropari, nai ŋini nyetakani, eropari ŋikaru ka ŋikaru.
47005001	Ikiyeni iwon atemar, ani ŋina inyasunor eema lo – akuwan yok ŋina esaluni – eyakaunor Akuj akai aŋuna yok nakuj, akai ŋina adau iŋes alope akitemokin, ŋina a ŋikaru ka ŋikaru.
47005002	Aŋun tokona, ikirurumae iwon ka ikiitanit atemar kerae onapa ere yok ŋolo anakuj – akuwan yok ŋina nyesaluni;
47005003	ani kenapi iwon akuwan ŋina nyesaluni ŋin, nyikiyakaun iwon ikileri.
47005004	Anerae, ani eriŋa iwon ikiya loeema lo, ŋolo ka akwap a na, ikirurumae ka ikiridakinitae; meere aŋuna ikicamitor alemar ekuwane lo ŋolo ka akwap, nai ikicamit iwon onapa ŋawat ŋuna nyesalunete, ikotere kiliko akiyar ŋina nyesaluni akuwan ŋina esaluni.
47005005	Akuj iŋes ikitemok iwon aŋuna ka akilocokin a na ka ikiinak iŋes iwon Etau keŋ erae ibore ŋini ikiteyenuni iwon atemar eryamunio iwon ibore ŋini adau iŋes akiikin.
47005006	Aŋun, ikiyakar isua atitinyu jwi jwi. Ikiyeni atemar ani ca eriŋa isua ikiyari alokuwane a lo, ikilwaka aneni eyai Ekapolon.
47005007	Anerae ikiyari iwon ananupit, meere aŋuna ikiŋolyanakini.
47005008	Ikiyakar isua atitinyu, ido ikiburit isua nooi akimyekin ekuwane lo, ido oruko ke Ekapolon anakuj.
47005009	Aŋun, tari erae kikiya isua lokuwane lo, kori kikiruk ka iŋes anakuj, ŋuna ikilosikinit isua erae akitalakar iŋes.
47005010	Anerae, itemokino iwon daadaŋ owua alokiŋaren Kristo ekatubonokinan yok. Eryamuni nai ŋinituŋanan eropit ŋolo emaikina iŋes toryamu lopite ŋolo itiyator iŋes ejok kori erono alokuwane a lo.
47005011	Ikiyeni isua ibore ŋini erae akerit Ekapolon, aŋun nai ikikatakinit isua akitacamun ŋuluce. Ikiyeni Akuj isua nooi ka egeno ayoŋ atemar ikiyenete iyes daŋ ayoŋ alotai kus.
47005012	Nyikikatakinit isua akitojoka aneni kus; nai ikikatakinit isua ainakin iyes Ŋakiro ŋuna Ajokak, ŋuna emaikina iyes kiturokinotor aŋuna kosi, ikotere topedoryata aboŋonokin ŋulu iturosi aŋuna ke etakane a ituŋanan, nai meere aŋuna a ŋipitesyo keŋ.
47005013	Ani kesibit ikikerepikinit isua, erae aŋuna ka Akuj ka ani kesibit ikiosok isua, erae aŋuna kus.
47005014	Amina ŋina a Kristo iŋes ikipukat isua, anerae ikiyeni isua atemar abu ituŋanan ipei totwan aŋuna a daadaŋ, iŋes atemar emorete daadaŋ atwanare keŋ.
47005015	Abu iŋes totwan aŋuna a daadaŋ, ikotere ŋulu eyarete tojoŋoto akiyar aŋuna kec make, nai toyara aŋuna a ŋolo atwani ka kiteyarunae aŋuna kec.
47005016	Ameun tokona, nyeriŋa isua ikitubokini idiotuŋanan alopite a ŋolo a ŋituŋa a ŋulu ka akwap. Tari erae kikiyenunit isua Kristo kocooloŋ alopite a ŋolo ka akwap a na, nyeriŋa tokona ikiyeni iŋes alopite a ŋol.
47005017	Aŋun, ani keyai ŋini eyai tooma Kristo, aruwor iŋes isubuna ŋini kitete; asalut ŋuna ŋorok, apotu ŋuna kitet.
47005018	Akuj iŋes etiya nu daadaŋ, Akuj ŋina ikimorik iwon ka iŋes alotooma Kristo ka abu iŋes ikiinak iwon etic ŋolo ka akimoryanakin.
47005019	Akuj iŋes abu kimorikinos ka akwap alotooma Kristo, nyimari iŋes ŋasecisya a ŋituŋa aŋuna ka akisicania ikes. Ikicikak iŋes isua etic ŋolo ka akimoryanakin.
47005020	Ikirae isua ŋikawuoikinitok ŋulu a Kristo ka erae neni kosi ikinyaritor iyes Akuj anakiro kosi: alokiro a Kristo, ikimaimai isua iyes tocamut akimorikin ka Akuj.
47005021	Amam asecit aneni a Kristo, nai abu Akuj kituruwo iŋes asecit aŋuna yok, ikotere nai iwon alotooma keŋ oruworos ŋulu ikiyookino aneni ka Akuj.
47006001	Ikwaŋina itiyaere iwon kaapei ka Akuj, ikilipit isua iyes nyicanican ajokis ŋina idaut iyes aryamun aneni ka Akuj.
47006002	Anerae ebala Akuj: “Ani ŋina adolyo apaki ŋina kitoodiunet ajokis kaŋ, abu ekeira iyes; ani ŋina adolyo akoloŋit ŋina akaiunia iyes, abu ayoŋ ekeŋarak iyes.” Kiirasi! Erae tokona na apaki ŋina ryamunet ajokis ŋina ka Akuj, erae tokona na Akoloŋit ŋina ka aiuno!
47006003	Nyecamitae isua aruwor akigukinet aneni a idiotuŋanan, ikotere tomam ŋuna itoroniaritere etic kosi.
47006004	Akilo, aloticisyo a daadaŋ a ŋulu ikitiyae isua, ikitoodiunit isua atemar ikirae ŋiketiyak ŋulu ka Akuj, aŋuna ikidaŋidaŋia ka atitinyu: alotooma ŋican, ŋatyokisyo ka ŋiburasinei.
47006005	Aponi ikibuŋae isua, ikiwuakin mabus ka itosutonokin; aponi ikisitiyae isua nooi, nyejotooro kori nyimuja.
47006006	Aŋuna ka asegis alotai kosi, anayenut, anatitinyikinit ka anarimao, ikitoodiun isua ikirae ŋiketiyak ŋulu ka Akuj alotooma Etau ŋolo Asegan, ka anamina kosi a ŋina a kire
47006007	ka ŋakiro ŋuna a kire anapedor a ŋina ka Akuj. Ikiyakar isua akiyookino erae ibore ŋinijiet, ŋinikitijikinet ka ŋini kipakaret.
47006008	Ikitopolooritae ka ikijamuwaritae isua; ikiyanyo ka ikipuroe. Ikitusubunitae isua ŋikalyokonok, erworos bo isua ŋuna a kire;
47006009	ikitusubunitae ŋulu nyikiyenio, itoyenete bo daadaŋ, ikitusubunitae ŋulu ikitwakit, nai kire ikiyari isua ikwapei iteoto iyes. Tari kikisicanitae daŋ, nyikiaritae isua;
47006010	tari kikisiyaloloŋitoe daŋ, ikilelyani isua jwi jwi; kikisibit ŋikulyak daŋ, nai ikitabarenene isua ŋituŋa ŋulu alalak, kesibit emam ibore ikiyakar daŋ, ikiyakar kire ŋiboro daadaŋ.
47006011	Ikirworo isua neni kus Ŋikorinto analacakina; ikisunyakinit isua iyes ŋakiro daadaŋ ŋuna alotai kosi.
47006012	Meere isua ikigol ŋitai kosi aneni kus, nai iyes igol ŋitai kus aneni kosi.
47006013	Erworo tokona ayoŋ neni kus esibit irae iyes ŋidwe kaŋ: kisunyakinae iyes isua daŋ ŋakiro ŋuna alotai kus!
47006014	Tocoito ilomarete nayokot apei ka ŋituŋa ŋulu nyenupito Kristo. Ikokinete mono ŋuna iyookino ka ŋuna nyiyookino erukete ai? Ikokinete akica ka akiryonut imorikinosi ai?
47006015	Ikokinete Kristo ka Satan ecamunosi ai? Nyo epedori akimorikin ekanupan ka ŋini nyerae ekanupan?
47006016	Ikokinete ŋakujo ŋace elomarete Kai ka Akuj ai? Anerae ikirae iwon Akai ka Akuj a ŋina eyari! Ikwaŋina elimunitor Akuj ebe, “Abuni akiboi alotuŋa kaŋ, ido oruko ka ikes; oruwor ayoŋ Akuj kec ka eruworosi ikes ŋituŋa kaŋ.”
47006017	Nabo, ebala Ekapolon, “Itemokino iyes toesikis ikes, totyakaros aneni kec. Nyitap idiobore ŋini nyeseg, ido ekejau ayoŋ iyes.
47006018	Abuni ayoŋ oruwor Papa kus ka iruworosi iyes daŋ ŋidwe kaŋ ŋulusapa ka ŋulupesur, adau Ekapolon ŋolo etiron alimun.”
47007001	Ŋikaakonei ŋuluminan, ikiinakinitae iwon ŋakiikineta nu daadaŋ. Aŋun, etesegutu ŋawat yok aloboro a daadaŋ a ŋulu nyitesegete akuwan ka etau, ido oruworos jik ŋulu ikisegak nooi alotooma akerit Akuj.
47007002	Toŋakinae isua ŋitai kus. Emam ŋuna aronok ŋuna etiyae isua neni a idiotuŋanan, nyemunauna isua idiotuŋanan ka emam ituŋanan ŋini amodikin isua.
47007003	Nyalimunit ayoŋ nu aŋuna ka atubokinia iyes; anerae ikwapei sek alimunitor ayoŋ ekiŋaren atemar ikiminae isua iyes nooi, iŋes nai ikitamunitor isua iyes jwi jwi alotai kosi, kikiyari kori kikitwaka.
47007004	Ekekinyomit ayoŋ iyes nooi, eketuror ayoŋ iyes nooi; ileleba neni kaŋ atitinyu nooi ka alocan yok a daadaŋ, ilapara aneni kaŋ alelyan.
47007005	Tari ŋina adolunere isua Makedonia, nyieŋuna isua. Ayakasi ŋatyokisyo ŋiwaetin daadaŋ, ikirikaunito isua ŋiburasyo alowaetin a daadaŋ ka ayai ekabule lotai kosi.
47007006	Nai, abu Akuj ŋina emaimaan ŋulu esiliyorito ikitogogoŋ isua apaki ŋina adolunio Tito.
47007007	Meere adolun keŋ bon abu ikitalaka isua, nai arae tari epite ŋolo kiponiata iyes kisimukekis iŋes. Abu iŋes itolimok isua epite ŋolo iitanitotor iyes nooi aanyun ayoŋ, epite ŋolo ikibulitor iyes, epite ŋolo ilelakinitotor iyes akiŋarakin ayoŋ; aŋun, eatakin tokona tari alakara kaŋ.
47007008	Kikisiyaloloŋit iyes abaruwa kaŋ, nyeyaloloŋi ayoŋ aŋuna abunio egiria. Abu ayoŋ eyaloloŋ ekiŋaren apaki ŋina aanyunia atemar ipotu iyes kiyaloloŋo aŋuna ka abaruwa a ŋin.
47007009	Nai tokona, alakara ayoŋ, meere aŋuna abunio ekesiyaloloŋ iyes, nai aŋuna abunio akiyaloloŋ kus ikiinak iyes akiki. Abu Akuj kitojok akiyaloloŋ kus, aŋun nyitiya isua ŋadi ŋuna aronok neni kus.
47007010	Anerae akiyaloloŋ ŋina erae acamit ŋina ka Akuj, iŋes ikiinakini iwon akibelekin neni ka Akuj, yau nai aiuno. Emam ituŋanan iyaloloŋi a ŋakiro a ŋun! Nai akiyaloloŋ ŋina ka akwap a na, eyauni atwanare.
47007011	Toanyuwasi ŋuna abu Akuj kitiya aŋuna ka akiyaloloŋ kus! Abu akiyaloloŋ ŋin ikiinak iyes alelakinit akitiya ka akitoodiun atemar emam ŋuna ikikamunito iyes! Ipotu iyes toŋoa aŋuna apotu totakanut, ipotu tokuryaketa aŋuna epedorete akitiyakin nabo. Apotu ŋakiro ŋun ikiinakis iyes akiitan aanyun ayoŋ, ekimuye ŋolo kigaŋet ayoŋ ka akisican ŋolo aratan.
47007012	Aŋun, ani nai kegirit ayoŋ neni kus, nyerae aŋuna a ŋini abu kitiya aronis kori aŋuna a ŋini aponi kitiyakinae aronis neni keŋ, nai arae akisileerekinio iyes alokiŋaren Akuj epite ŋolo epoloo nooi ekimuye kus aŋuna kosi.
47007013	Ŋakiro ŋun nai ikisimukekinito isua. Akilo akimukekinit ŋin bon, ikilelyani isua nooi aŋuna ka alelyan a Tito a ŋolo kipotu iyes daadaŋ kisiyeŋut ŋatameta keŋ!
47007014	Eturo ayoŋ aŋuna kus alokiŋaren keŋ ka nyekerumito ayoŋ ŋileec a ŋun. Nai ikwapei ikirworor isua ŋuna a kire jwi jwi neni kus, erae akituro ŋina ikitoodiunit isua aŋuna kus alokiŋaren Tito ŋina iyookino.
47007015	Aŋun, iyata amina keŋ aŋuna kus ŋapakio daadaŋ ŋuna etamunia iŋes epite ŋolo itenitotor iyes daadaŋ akipup ŋakitatameta keŋ ka epite ŋolo ijauniata iyes iŋes ikuryanito.
47007016	Alelyani ayoŋ nooi, anerae ekekinyomit ayoŋ iyes nooi!
47008001	Ŋikaitotoi, ikicamit isua iyes toyenut ajokis ŋina ka Akuj ŋina adau iŋes ainakin ŋatukon ŋuna a Ŋikristo alo Makedonia.
47008002	Aponi ikes kitemoe nooi alocan a ŋulu apotu ikes kitoro; nai abu alelyan kec ŋina alal kitirimaan ikes anainanakin, tari kekulyakaka daŋ nooi.
47008003	-
47008004	Akalimokini ayoŋ iyes kire atemar apotu ikes inanakis alotyae a ŋolo apedoritotor ikes ka kitedepakis daŋ etyae ŋolo apedoritotor ikes ainanakinia. Anacamit kec a ŋilopeyek, apotu ikes ikidyeka ka ikimaimaa isua ainakin ikes daŋ arereŋu ŋina ruworet ŋipei ka ŋulu iŋarakinete ŋituŋa ŋulu ka Akuj alo Yudaya.
47008005	Apotu ikes kitiyata ŋun – ŋuna pa atamakinitae isua tari iwadio! Ŋina eŋarenon, apotu ikes inakinos neni ke Ekapolon; ani ekaku aŋuna ka acamit a ŋina ka Akuj, apotu ikes inakinos neni kosi.
47008006	Aŋun nai, aponi isua kiŋitakinae Tito ŋolo esyakini etic lo, torubak itiyae jik ka ikiŋarak iyes akirikakin etic ŋolo ajokan lo ŋolo ka amina.
47008007	Iyakatar iyes ŋakiro nu nooi adepar: anupit, erwor, ayenut, akiitanit akiŋarakin, ka amina kus isua; aŋun, ikicamit isua iyes torimaakiata alopite a lo daŋ a ŋolo ka amina.
47008008	Nyalimunit ayoŋ ŋun erae akiciket, nai acamit aanyun akikinyoma ŋina ka amina kus alotooma akisikwaanikin ka epite ŋolo iburitor ŋituŋa ŋulu a Makedonia ainanakin.
47008009	Kire iyenete iyes arimaanut ŋina ke Ekapolon yok Yesu Kristo, ŋolo abu aŋuna kus, tari ŋina abaritor, kituruwor bon ekulyakit aŋuna kus, ikotere nai toruworos iyes ŋikabarak aŋuna ka akulyako keŋ.
47008010	Anakiro a nu, atami ayoŋ atemar ejok iyes akirikakin etic ŋolo ipotu iyes ekaru ŋolo ŋoon kisyakis. Iyes ipotu toruworos ŋulu ke ekiŋaren akitiya etic ŋol, meere akitiya bon, nai acamit akitiya daŋ.
47008011	Aŋun nai, toyakatar acamit ŋinakirikakinet etic ŋol lopite ŋolo iponiata iyes toyeuniata akisyakin ka inanakisi alotyae a ŋolo a ŋiboro a ŋulu iyakatar iyes tokona.
47008012	Ani kiitanito iyes ainanakin, ecamuni Akuj ainakinet kus alotyae a ŋolo iyakatar iyes ŋiboro kus, meere alotyae a ŋolo nyiyakatar.
47008013	Nyabala ayoŋ esieŋa ŋuluce, ido tolalata ŋican kus, nai acamit toriyan iyes daadaŋ.
47008014	Nai tokona, aŋuna iyakatar iyes ŋiboro ŋulu alalak, kiŋarakisi ŋulu a ŋican, ikotere ani moi eryamunete ikes daŋ ŋiboro ŋulu alalak, ikiŋarakis iyes alocan kus, toriyanikin nai epite ŋolo iŋaranakinotor iyes.
47008015	Ikwapei ebaakatar Ŋakigireta ebe, “Ituŋanan ŋini kebu kirirau ŋuna alalak, pa ayakar ŋuna alalak nooi ka ŋini kebu kirirau ŋuna ekudyoko, pa ayakar ŋuna ekudyoko nooi.”
47008016	Ikilakara neni ka Akuj aŋuna ewuakinia neni a Tito akiitanit ŋina ka akiŋaranakin ikwa isua daŋ aŋuna ka akiŋarakin iyes!
47008017	Anerae, nyecamuna iŋes ŋuna bon eŋitakinitae isua iŋes, nai acamu iŋes elope anakiitanit keŋ akiŋarakin iyes.
47008018	Ikiyakuunit isua iŋes ka lokaato ŋolo ipurito ŋatukon a Ŋikristo daadaŋ aŋuna ke etic keŋ a ŋolo a Ŋakiro a ŋuna Ajokak.
47008019	Meere ŋun bon, apotu nabo ŋatukon a Ŋikristo toseut iŋes arukor ka isua lotic lo ŋolo ka amina ŋolo itiyao isua aŋuna ka akitopoloorya Ekapolon ka akitoodiun epite ŋolo ikiitanitor isua akiŋarakin.
47008020	Ikicoikinit atemar nyikirworore isua neni aronon alotooma epite ŋolo ikiricitor isua ainakinet na ŋina apolon.
47008021	Ikilosikinit isua akitiya ŋuna iyookino, meere alokiŋaren Ekapolon bon, nai alokiŋaren ŋituŋa daŋ.
47008022	Aŋun, ikiyakuunit isua lokaato kosi kaapei ka ikes; adaun isua akirot iŋes ŋarwa ŋuna alalak ka ikiryamu iitanit nooi akiŋarakin anakiro a ŋuna alalak. Nai tokona, eyatakin nooi akiitanit keŋ aŋuna ikikinyomitor iŋes iyes.
47008023	Erae Tito erukitos kaŋ ŋolo ikitiyae kaapei ka ayoŋ akiŋarakin iyes; nai eraakasi ŋikaitotoi ŋuluce ŋikiyakia ŋulu a ŋatukon a Ŋikristo ka eyaunito akipuro neni a Kristo.
47008024	Aŋun, kitoodikisi ikes amina kus, ikotere eyenunete ŋatukon a Ŋikristo daadaŋ amina kus ka toyenut atemar iyookino akituro kosi aŋuna kus.
47009001	Ecaryono ayoŋ akigirakin iyes abaruwa ŋina etapit ŋainakineta ŋuna iyakiyanaryo lotuŋa ŋulu ka Akuj alo Yudeya.
47009002	Ayeni ayoŋ atemar itenito iyes akiŋarakin ka eketuror ayoŋ iyes alotuŋa a ŋulu a Makedonia. Abala ayoŋ ebe, “Ageun alokaru a ŋolo alunyar, etenito ŋikanupak ŋulu eya Akaia akiŋarakin.” Adau alelakinit kus ŋina ka akiŋaranakin akisimukekin ikes ŋulu alalak.
47009003	Tokona, eyakuunit ayoŋ ŋikaitotoi lu, ikotere nyeruwor akituro kosi aŋuna kus akoŋinait anakiro a ŋun. Nai, ikwapei alimunitor ayoŋ, itenito iyes akiŋarakin.
47009004	Ani nai kikipotu isua ka ŋituŋa ŋulu a Makedonia, ido ikiryamun iyes pa itenito, ikirumete isua ŋileec – nyikilimuni nai ŋuna a ŋileec kus a ŋilopeyek – anerae ikikinyomitae sek isua iyes!
47009005	Aŋun, abu ayoŋ otamu atemar ejok akiŋitakin ŋikaitotoi ŋul aberun neni kus eriŋa ayoŋ, ikotere kitemokis ŋainakineta ŋuna iikinito iyes alemun. Kitemokino nai erae ŋainakineta ŋuna icamito iyes ŋilopeyek alemun, meere ŋuna ikitiŋakinitae.
47009006	Toyenete nu: ituŋanan ŋini eekini ŋikinyom ŋulu ekudyoko, elemuni ŋidikudyo; ituŋanan ŋini eekini ŋikinyom ŋulu elalak, elemuni ŋulu elalak.
47009007	Itemokino nai ŋinituŋanan inak ikwapei etubunitor iŋes elope, meere ka alejeo kori ka akitiŋakinit, anerae emina Akuj ŋini einanakini ka alakara.
47009008	Epedori Akuj ainakin iyes alotyae a ŋolo alalan adepar etyae ŋolo iitanito iyes, ikotere nai toyakatar iyes jwi jwi ŋinibore daadaŋ iitanito ka kilapara daŋ aŋuna a etic a ŋolo ajokan a daadaŋ.
47009009	Ikwapei ebaakar Akigiret ebe, “Einanakini ka arimao ŋainanakineta neni a ŋikulyak anakwapin; erubakini akiyookino keŋ ŋikaru ka ŋikaru.”
47009010	Akuj ŋina ekori ŋikinyom neni ke eketan ka atap ŋina kimuja, ikikorakini daŋ iŋes iyes ŋikinyom ŋulu iitanito iyes, kitopolou ikes toraa nooi ŋaraito ŋuna ka arimao kus.
47009011	Ikitabari iŋes iyes jwi jwi, ikotere toruworos ŋulu irimaaka ŋarwa daadaŋ, ikotere nai tolakaros ŋikalalak neni ka Akuj aŋuna a ŋainakineta kus a ŋuna eryamunete ikes aneni kosi.
47009012	Anerae etic ŋolo itiyaete iyes ŋol, nyiŋaranakinit ŋituŋa ŋulu ka Akuj bon, nai eyaunit daŋ neni ka Akuj akipuro ŋina apolon adepar.
47009013	Itoodiuni etic kus ŋol akiyar kus a Ŋikristo ka epote ŋituŋa ŋulu alalak akipuro Akuj aŋuna ke epite a ŋolo ilimoritotor ka iwuapitotor iyes Ŋakiro ŋuna Ajokak ŋuna a Kristo, ŋuna iseraete iyes. Ipurete daŋ ikes Akuj aŋuna imoryata iyes ka ikes ta ŋikanupak ŋuluce daadaŋ ibore ŋini iyakatar iyes.
47009014	Anamina a ŋina apolon nooi, ikilipakinete ikes iyes aŋuna ka ajokis a ŋina apolon a ŋina adau Akuj akitoodikin iyes.
47009015	Olakaros neni ka Akuj aŋuna ka ainakinet keŋ a ŋina apolon a ŋina nyepedoryo alimun.
47010001	Ayoŋ Paulo ekemaimai iyes anakiyapara ka anarimaanut a Kristo – ayoŋ ŋolo “Akuryana apaki ŋina ikirukitor iwon” ka “Aryenyaana apaki ŋina alwania aneni kus”.
47010002	Ekelipit iyes nyikitiŋakis ayoŋ aryenyaaniar apaki ŋina adolunio inaa! Ayeni ayoŋ kire atemar apedori aryenyaanikin ŋituŋa ŋulu ikisitanakinete isua ebasi ebe ikitiyae alopite a ŋolo ka akwap a na.
47010003	Kire, ikiboi isua anakwap a na, nai nyikiji alopite a ŋolo ka akwap a na.
47010004	Nyerae ŋiboro ŋulu ikijiyo isua ŋulu ka akwap a na, nai erae ŋiboro ŋulu agogoŋok ŋulu ka Akuj. Ikisitiyae isua ŋiboro ŋul akilounia ŋajorei a ŋolo Aronon.
47010005	Inyasunio isua ŋipegeta ŋulu nyiyookino ka ŋinibore eturon daadaŋ ŋini epedori akiretakin ayenut Akuj; ikikatakinit isua akikamun ŋatameta daadaŋ etacamutu akipup Kristo.
47010006	Ani nai kidaut iyes akitoodiun atemar ipupete ŋuna ikilimokin, etenio isua akisican daadaŋ ŋulu nyepupete ŋuna elimokinitae ikes.
47010007	Iteete iyes ŋiboro alopite a ŋolo etakaniata alokiŋa bon. Eyai idiotuŋanan ŋini ebala arae iŋes ŋini a Kristo a? Itemokino iŋes totam nabo, ido eyenuni atemar eraakae isua daŋ ŋulu a Kristo ikwapei iŋes.
47010008	Anerae nyekerumito ayoŋ ŋileec, tari keturokina ayoŋ nooi aŋuna ka apolou a ŋina ikiinak Ekapolon isua adukunio iyes, nai meere akielielaar iyes.
47010009	Nyacamit ayoŋ otakan esibit acamit akitubul iyes a ŋabaruwae kaŋ.
47010010	Anerae, ebasi ŋice ebe, “Eryenyaaka ka etyoko ŋabaruwae a Paulo, nai ani ikirukit iŋes ka iwon, erae ŋolo epalag ka erae ŋakiro keŋ ŋacaryo!”
47010011	Itemokino ŋituŋa ŋul toyenete atemar ŋakiro ŋuna ikirworo isua a ŋabaruwae ikilwaka, ikwaan ka ŋuna ikirworo isua tari ikirukit ka iyes.
47010012	Kire, nyikiyakar isua atitinyu akimarakin ka akikwaanikin ka ŋituŋa ŋulu igiranakinosi make ŋabaruwae ŋuna eyenunere ikes. Ebaŋaaka ikes nooi! Elemunito ikes akipimet kec a ŋilopeyek ka ipimasi ka akipimet a ŋin.
47010013	Nai nyedepari akituro kosi akipimet ŋina erae etic ŋolo abu Akuj ikiinak isua ka ikimarakinitae iyes nakipimet ŋin.
47010014	Ikimarakinitae iyes nakipimet ŋina abu Akuj ikigerok isua. Aŋun nyitedepakina isua neni sek ikigerokinitoe anaponare kosi akitodol Korinto akisera Ŋakiro ŋuna Ajokak ŋuna a Kristo.
47010015	Aŋun, nyikituro isua aŋuna ke etic a ŋolo adaut ŋuluce akitiya, a ŋolo nyimarakinitae nakipimet ŋina sek ikigerokinit Akuj isua. Nai akilo, ikigeno isua atemar topolou anupit kus ka opedosi akitiya etic ŋolo apolon nooi alokidiŋ kus.
47010016	Ani kitiyakinosi ŋun, ikipedori isua alosit nakwapin ŋunace ŋuna alokiŋa Korinto, ido olimonokisi Ŋakiro ŋuna Ajokak. Nyikiponi isua akiturokinor etic ŋolo adau ituŋanan ice akitiya aneni egerokinit Akuj iŋes.
47010017	Nai ikwapei ebaakatar Ŋakigireta ebe, “Iŋes ŋini ituro, kiturokin aŋuna etiya Ekapolon.”
47010018	Nyecamunit Ekapolon ituŋanan ŋini iteyenuna bon, nai ecamunit Ekapolon ŋini iteyenunit iŋes elope.
47011001	Eitanit ayoŋ atemar itodaŋ iyes ayoŋ, tari kabaŋaana ayoŋ iwadio. Okoe, todaŋae ayoŋ!
47011002	Ayakar ayoŋ arakao aŋuna kus ikwapei eyakar Akuj daŋ arakao aŋuna kus; ikote iyes apese ŋina nyiryamakina ka ekile, ŋina adau ayoŋ akiikin ekile epei bon akiit iŋes – Kristo elope.
47011003	Nai akuryanit ayoŋ ebe ikwaŋina abunio emun tomodikinia Epa ka aosou keŋ, itooliyoryo ŋatameta kus anakikinyomit ka ananupit Kristo.
47011004	Anerae iminasi iyes adaŋit ŋakiro a ituŋanan ca daadaŋ a ŋini ebuni neni kus alimonokin ŋuna a Yesu a ece, nai meere ŋuna a Yesu a ŋolo ikilimonokini isua iyes; icamut iyes etau ka ŋakiro ŋuna ajokak ŋace, ŋuna egelaaka alotau a ŋolo ka Akuj ka a Nakiro a ŋuna Ajokak a ŋuna ipotu iyes kijaut aneni kosi.
47011005	Atami ayoŋ atemar emam epite ŋolo ekeloitotor ayoŋ ŋituŋa ŋul, ŋulu ebookoi iyes “Ŋikiyakia ŋulu apolok nooi”.
47011006	Tari pa kayeni ayoŋ erwor, ayakar ayoŋ aosou ŋina a Ŋakiro a ŋuna Ajokak. Adaun isua akisileereun nu neni kus anapakio ka alorotin a daadaŋ.
47011007	Emam idiobore abu ayoŋ ekeŋit iyes ainakin ayoŋ apaki ŋina alimonokinia ayoŋ Ŋakiro ŋuna Ajokak ŋuna ka Akuj neni kus. Abu ayoŋ etiditeun bon, ikotere topolooros iyes.
47011008	Apaki ŋina etiyaa ayoŋ alokidiŋ kus, apotu ŋatukon ŋuna a Ŋikristo ŋunace okatac ayoŋ. Alimuni ayoŋ atemar abu ayoŋ odemana ikes ŋiboro kec aŋuna ka akiŋarakinia iyes.
47011009	Ani apaki ŋina arukitere iwon, ŋina ayakar akiitanit kaŋ, abu nyeŋit idiotuŋanan ŋisiliŋa, anerae apotu ŋikanupak ŋulu apote alo Makedonia okoinakis ayoŋ ŋiboro ŋulu eitanit ayoŋ daadaŋ. Aŋun, abu ayoŋ nyetogogoŋ akiyar kus apaki ŋin alopite ke edio.
47011010	Aŋuna a Kristo a ŋolo erae kire, a ŋolo alimonokini ayoŋ, eikinit ayoŋ atemar emam ituŋanan anakwap ka Akaia daadaŋ epedori akiretakin ayoŋ anakituro kaŋ.
47011011	Alimunit mono ayoŋ nu anerae nyakamina ayoŋ iyes a? Eyeni Akuj atemar akamina ayoŋ iyes!
47011012	Arubakini ayoŋ etiyae ŋuna tokona etiyae, ikotere etoŋopikinia “Ŋikiyakia ŋul” ibore ŋini iturotor ebasi itiyaete ikes daŋ lopite ŋolo itiyaere isua.
47011013	Nyeraakasi ŋikilyok ŋul ŋikiyakia ŋulu a kire, eraakasi ŋikiyakia ŋulu alyokonok, ŋulu emodyanakinete ŋituŋa a ŋuna etapito etic kec. Itusubuna ikes ŋikiyakia a Kristo.
47011014	Kire, eyenen ŋun nooi! Tari Satan daŋ epedori akitusubun bon emalaika ŋolo ka akica!
47011015	Aŋun, nyeumokinio erae kitusubun ŋiketiyak keŋ make ŋiketiyak ŋulu itiyaete ŋuna iyookino. Nai ani ekaku, eryamunete ikes ibore ŋini itemokino aŋuna a ŋiticisyo kec.
47011016	Aboŋokini ayoŋ: nyitemokino idiotuŋanan etami atemar arae ayoŋ ebaŋ. Nai ani ketami ituŋanan koŋina, eŋitakinit ayoŋ iŋes okocamu ayoŋ arae ebaŋaanot, ikotere nai oyakaunor ayoŋ daŋ ibore idio ŋini eturokinor.
47011017	Kire, ŋuna alimunit ayoŋ tokona, meere ŋuna ecamit Ekapolon ayoŋ alimun, nai anakiro a nu a ŋuna eturor ayoŋ, erworo ikwa ebaŋaanot.
47011018	Ikwapei eyakatar ŋulu alalak ŋulu iturosi aŋuna a ŋiboro a ŋulu ka akwap, ayoŋ daŋ etiyae ŋunapei.
47011019	Iosok iyes ŋilopeyek, aŋun idaŋito iyes ŋibaŋaanotin ka alakara!
47011020	Idaŋito iyes ituŋanan ŋini ikitusubunit iyes ŋipi kori ŋini ikinipit kori ikilokit kori ikijamuwarit kori ikibapabapae iyes.
47011021	Ekerumito ayoŋ ŋileec acamun atemar ikitimit isua nooi akitiya ŋakiro ŋun. Ani kepedo ituŋanan idio akiturokin aŋuna a idiobore – erworo ayoŋ nu ikwa ebaŋaanot – apedori ayoŋ daŋ akitiya ikwaŋinapei koŋin.
47011022	Eraakasi ikes Ŋiburaniyae a? Ayoŋ daŋ arae. Eraakasi ikes Ŋisirael a? Ayoŋ daŋ arae. Eraakasi ikes ŋiletok ka Aburaam a? Ayoŋ daŋ arae.
47011023	Eraakasi ikes ŋiketiyak a Kristo a? Erworo ayoŋ ikwa ŋolo a ŋikerep – eloit ayoŋ ikes anaraakau eketiyan! – Abu ayoŋ etiya nooi adepar, aponi ekewuakin mabus ŋarwa ŋakalalak, ekebuŋatae ŋakibuŋa ŋuna nyimarun, ŋapakio ŋuna alalak adikino atwani.
47011024	Ŋarwa ŋakan apotu Ŋiyudayan ekebuŋata ayoŋ a ŋadase ŋakibokoi ŋatomoniuni ka ŋakanikaomwon.
47011025	Ŋarwa ŋauni aponi ekebuŋae ayoŋ a ŋibelae; apeirwait aponi ekemasamasae a ŋamoru. Ŋarwa ŋauni, abu ameeli ŋina adokit ayoŋ tobuburikin nanam; apeirwait abu eriya anakipi apaaran jwii ka akuwar kya.
47011026	Analosit kaŋ ŋarwa ŋuna alalak, abu omin kidiŋ aronis ŋina a ŋaŋololin a ŋuna aleleete ka aronis ŋina a ŋikademanarak, aronis ŋina a Ŋiyudayan a ŋulu pei erae ŋikaatuŋa ka ŋina a ŋituŋa a ŋulu nyerae Ŋiyudayan; ayai aronis lotaunio, nariet, aronis ŋina a ŋanamyo ka aronis ŋina a ŋikonei a ŋulu alyokonok.
47011027	Alal etic ka ŋatyokisyo; ŋarwa ŋakalalak pa ajotoonor ayoŋ; abu akoro ka akure okonyam, ŋarwa ŋuna alalak, amam akimuj ŋina etemokino, amam neni perot, kori ŋilowi ŋulu napan.
47011028	Akilo akimar ŋuluce daadaŋ, ayakar ayoŋ jwi jwi atamatam nooi ŋuna ka akiŋarakin ŋatukon a Ŋikristo daadaŋ.
47011029	Ani epalag idiotuŋanan, ayoŋ daŋ apalagagi; ani kiteseci idiotuŋanan, eyaloloŋi ayoŋ daŋ.
47011030	Ani kemaikina ayoŋ akiturokin, itemokino eturokin a ŋiboro a ŋulu itoodiunito atemar apalag ayoŋ.
47011031	Eyeni Akuj, Papa ke Ekapolon Yesu – ŋolo ipuritoe ŋikaru ka ŋikaru atemar nyerworo ayoŋ alyokonu.
47011032	Ani ayai ayoŋ Damasko, abu ekawuoikiniton etic ke erwosit a ŋolo enyaritae Aretas kiwuak ŋisigarya lokekia ŋulu ke etaun akikamun ayoŋ.
47011033	Nai aponi ekeyooliyor ayoŋ a ebukit, ekesitori loole ŋolo ayai narwatata ka abu osi aneni keŋ.
47012001	Itemokino ayoŋ eturokin tari kemam epoida daŋ a? Nai erwori ayoŋ tokona ŋuna eketatakanik ka eketoodik Ekapolon ayoŋ.
47012002	Ayeni ayoŋ ekile ece ŋolo a Kristo, ŋolo aponi yaarae kidiama nakuj ŋikaru ŋitomon ka ŋiomwon ŋulu alunyarosi. Nyayeni ayoŋ erae keyakar iŋes aina akuwan kori etau bon – Akuj bon eyeni!
47012003	Ayeni ayoŋ atemar aponi ekile ŋol yaarae najakaanut ŋina anakuj. Nyayeni ayoŋ erae keyakar iŋes aina akuwan kori etau bon – Akuj bon eyeni!
47012004	Abu iŋes kiira ŋakiro ŋuna nyepedori idiotuŋanan akirwor ŋuna nyepedoryo alimun.
47012005	Aŋun, eturokinor ayoŋ ekile ŋol, nai nyeturokin ayoŋ aŋuna kaŋ ke elope, mati apalago kaŋ bon.
47012006	Ani kacamit ayoŋ akiturokin, nyaruwor ayoŋ ebaŋ, anerae erwori ŋakiro ŋuna a kire. Nai aesik ayoŋ akituro, anerae nyacamit ayoŋ idiotuŋanan eketojok ayoŋ nooi akilo ŋuna ite ka epupi iŋes aneni kaŋ.
47012007	Aŋuna ka akiretakin ayoŋ nyeturo, aŋuna ka alalau a ŋakitoodikineta, aponi okoinakin ayoŋ apipilu ŋina ikoni aremot ŋina ke ekukwae, apipilu ŋina erae Satan iyakuunit, akisican ka akiretakin ayoŋ nyeturo.
47012008	Ŋarwa ŋauni, abu ayoŋ elip neni ke Ekapolon aŋuna a ibore a ŋin ka eŋitak iŋes alemar ibore ŋin.
47012009	Nai abu iŋes okolimok ayoŋ tema, “Ajokis kaŋ iŋes bon iitanit iyoŋ, anerae egogoŋ apedor kaŋ nooi apaki ŋina ipalagia iyoŋ.” Alakari ayoŋ nooi eturokin aŋuna ka apalagu kaŋ, ikotere min apedor ŋina a Kristo tooma kaŋ.
47012010	Aŋuna nai a Kristo, alakara ayoŋ nooi aŋuna ka apalagu, ŋiyany, ŋatyokisyo, ŋakisicaneta ka ŋaronisya! Anerae ani apalag ayoŋ, agogoŋior.
47012011	Etiyae ayoŋ ikwa ebaŋaanot! Ipotu iyes itoreikis ayoŋ akitiya ŋun. Etemokino torae iyes ikitojokito ayoŋ. Tari karae ayoŋ ecaryoit, nyekeloito jik ayoŋ ŋituŋa ŋul ŋulu ebookoi iyes “Ŋikiyakia ŋulu apolok nooi”.
47012012	Ŋakitoodikineta ŋuna iteyenunito atemar arae ayoŋ ekiyakia ŋolo a kire, ikes aponi kitiyae alokidiŋ kus alotooma atitinyikinit daadaŋ ka abu Akuj kitiya ŋakujuwuanisya, ŋaumonokineta, ta ŋiticisyo ŋulu apolok.
47012013	Nyaani ibore ŋini abu ayoŋ etiyak natukon a Ŋikristo ŋunace, ŋini nyitiyakina neni kus? Ŋisiliŋa robo ca bon nyiŋita ayoŋ iyes. Okoe, kisyoni ayoŋ aŋuna ka adyakaret a ŋin.
47012014	Erae tokona na apaki ŋina a ŋauni, ŋina atenitor ayoŋ abunio aanyun iyes ka emam ibore idio ekeŋisi iyes. Ekeitanit ayoŋ iyes, meere ŋisiliŋa kus, anerae meere ŋidwe itemokino kiŋarakis ŋikauruunak kec, kire ŋikauruunak ikes itemokino kiŋarakis ŋidwe kec.
47012015	Abuni ayoŋ alakari nooi erae kekesunyak iyes ŋinibore daadaŋ ayakar ka ojal akuwan kaŋ daŋ aŋuna ka akiŋarakin ŋitai kus. Kaanukiro ikiminatar iyes ayoŋ iwadiocici aŋuna akaminar ayoŋ iyes nooi?
47012016	Icamunete iyes kire atemar, abu ayoŋ nyetogogoŋ akiyar kus. Nai etemarete ŋituŋa ŋice amodiyana ayoŋ ka abu ekeŋalaiya iyes ka alyokonu.
47012017	Ikwaani nai? Abu mono ayoŋ oryamu epoida anakiyakuun neni kus ŋikilyok ŋulu abu eyaku a?
47012018	Abu ayoŋ elip Tito alosit ka abu eyaku lokaato ŋolo abu torukut ka iŋes. Itemarete nai iyes abu Tito toryamu epoida aneni kus a? Nyitiya nai isua a epite a epei a? Nyetupa mono isua erot epei a?
47012019	Acepaki itamete iyes atemar kori iwaritae isua jik aryamun epite ŋolo eiunore isua alokiŋaren kus. Mam! Ikirworo isua alopite a ŋolo ikicamakinitor isua Kristo kirworoe alokiŋaren Akuj; ŋikaitotoi kaŋ, ibore daadaŋ ŋini ikitiyae isua, ikitiyae akiŋarakinia iyes.
47012020	Akabulit ayoŋ atemar ŋina adolunio ayoŋ inaa, akaryamuni iyes igelaaka, pa ikote neni acamit ayoŋ iyes kikote ka ayoŋ daŋ pa ekoni neni icamito iyes ayoŋ ekoni. Akabulit ayoŋ atemar aryamuni aneni kus ebura, arakao, anyunyura, emwane, ŋiyany ka akirworor ŋuluce, akituro ka atyakatyaka.
47012021	Akabulit ayoŋ atemar ŋina adolunio inaa, ebuni Akuj kaŋ akisurum ayoŋ ŋileec alokiŋaren kus ka abuni nai ayoŋ akigworo aŋuna a ŋulu alalak, a ŋulu apotu toseca ŋapakio ŋuna alunyarosi toriŋa nyekiwa ŋipitesyo kec ŋulu ka aronis, ebe adoteu ka amalao.
47013001	Erae na abunet kaŋ ŋina a ŋauni ŋina abunio aanyun iyes. “Itemokino ŋinasitan kitogogoŋito ŋisuudae ŋiarei kori ŋulu edeparito ŋiarei,” ikwapei ebaakar Akigiret.
47013002	Acamit alimokin iyes ŋulu idaut akisec ŋapakio ŋuna alunyarosi ka ŋuluce daadaŋ; alimunit ayoŋ ŋun paaran apaki ŋina abunitor ayoŋ neni kus abunet ŋina a ŋaarei, nai alimuni ayoŋ nabo ŋakiro ŋunapei ikwapei alwania aneni kus; apaki ŋina abunio ayoŋ nabo neni kus, esicani nooi ŋikasecak ŋul.
47013003	Ipote iyes ayenun kire atemar irworo Kristo aneni kaŋ. Nyepalag Kristo ŋina itiyaa aneni kus, nai itiyae apedor keŋ alotooma kus.
47013004	Tari kibubukinitoe iŋes lomusalaba anapalagu, eyari iŋes aŋuna ka apedor a ŋina ka Akuj. Ikipalag iwon daŋ anakimorikina ka Kristo; nai ani kikitiya isua alokidiŋ kus, ikimori apedor ŋina ka Akuj, anakiyar a ŋina a Kristo.
47013005	Toripiripas make toanyut kirubakinito ananupit kus. Torotas iyes make. Nyeanyuna mono iyes atemar eyai Yesu Kristo tooma kus a? Ani kemam, iŋes atemar kikipiyosi iyes ŋakikatanakineta.
47013006	Egeno ayoŋ atemar iyanyunete atemar nyipiyoro ŋakikatakineta isua.
47013007	Ikilipi isua Akuj atemar nyitiyata iyes aronis adio. Nyelimunitoe isua ŋun akitoodiunor atemar ikilou isua ŋakikatakineta, nai erae ikotere kitiyata iyes ŋuna iyookino, tari kesibit ikipiyorito ŋakikatakineta isua.
47013008	Anerae nyepedoryo isua akitiya idiobore ŋini itepegit ŋuna a kire, nai ikitiyae aŋuna a kire.
47013009	Ikilakara isua ŋina igogoŋioto iyes, tari kikipalag isua. Aŋun, ikilipit isua Akuj kitogogoŋ ŋitai kus jik.
47013010	Egiri ayoŋ nu eriŋa alwana aneni kus, ikotere ani abuni, nyadedeŋiar alopite a ŋolo esitiyaa apolou ŋina abu Ekapolon okoinak ayoŋ aŋuna ka adukunio, nai meere akielielaar iyes.
47013011	Ŋuna isidiyete ŋikaitotoi, ikianyun! Kitogogoŋo ŋitai kus. Kitatamas make; tocamununos make; kiboiyoto a ekisil. Toyai neni kus Akuj ŋina ka amina ka ekisil.
47013012	Kimalas itunasi make itoodiunito atemar iminin.
47013013	Ikimalaete iyes ŋituŋa ŋulu ka Akuj daadaŋ a ne.
47013014	Toyai neni kus daadaŋ ajokis ŋina ke Ekapolon Yesu Kristo ka amina ŋina ka Akuj ta akimorikina ŋina ke Etau a ŋolo Asegan.
48001001	Ayoŋ Paulo ekiyakia egirit abaruwa na. Meere ŋituŋa ekeyakito ayoŋ kori meere lotuŋa itorunit anyarao kaŋ, nai itorunit neni a Yesu Kristo ka neni ka Akuj Papa, ŋolo abu kiteyaru Yesu alokatwak.
48001002	Ayoŋ ka ŋikaitotoi daadaŋ ŋulu eyakasi ne, ikiyakuunit ŋimalasyo neni a ŋatukon a Ŋikristo anakwap a Galatia.
48001003	Toyai neni kus ajokis ka ekisil aneni ka Akuj Papa yok ka aneni ke Ekapolon Yesu Kristo.
48001004	Abu Kristo tojal akiyar keŋ, ikotere isyoniyo ŋasecisya yok, ido itolacak iwon anakwap a na a ŋina ipukat ŋolo Aronon. Arae ŋin acamit ŋina ka Akuj Papa yok.
48001005	Toyai neni ka Akuj apolou ŋina nyedaun ŋikaru ka ŋikaru! Amen.
48001006	Aumokinit ayoŋ aŋuna kus! Alotooma apaki ŋina auruwuanan, iesikis iyes Akuj ŋina abu ikinyarau iyes aŋuna ka ajokis a Kristo ka icamut Ŋakiro ŋuna Ajokak ŋace!
48001007	Nai kire, emam Ŋakiro “Ŋuna Ajokak ŋace;” ŋituŋa ŋice bon ŋulu ikicanito iyes eyakasi, ŋulu ikatakinito akijulakin Ŋakiro ŋuna Ajokak ŋuna a Kristo.
48001008	Nai tari kerae isua kori emalaika ŋolo anakuj ikilimonokini iyes ŋakiro ŋace ŋuna ebookoi ebe erae Ŋakiro ŋuna Ajokak, ŋuna nyikote ŋuna aponi isua ikilimonokin iyes, itemokino toruwor iŋes ŋini ilamam!
48001009	Aris paaran isua kelimun ka alimuni nu nabo tokona: ani kikilimonok iyes idiotuŋanan ŋakiro ŋace ŋuna ebookoi ebe erae Ŋakiro ŋuna Ajokak, ŋuna nyikote ŋuna idaut iyes acamun, itemokino toruwor iŋes ŋini ilamam!
48001010	Alimunit mono ayoŋ ŋun aŋuna ka akitalakar ŋituŋa a? Mam jik! Akitalakar Akuj iŋes acamit ayoŋ! Kire meere akitojoka alotuŋa acamit ayoŋ! Kerae toriŋa ayoŋ ewarit ŋun, pa karae ayoŋ eketiyan a Kristo.
48001011	Ŋikaitotoi kaŋ, acamit ayoŋ iyes toyenut kire atemar meere lotuŋa itorunito Ŋakiro ŋuna Ajokak ŋuna abu ayoŋ okolimok iyes.
48001012	Pa aryamuni ayoŋ ikes aneni a idiotuŋanan kori pa abu idiotuŋanan eketatamik ayoŋ ŋakiro ŋun. Arae Yesu Kristo elope iŋes abu totakanu neni kaŋ, eketeyenik ayoŋ ŋakiro ŋun.
48001013	Ipotu iyes kiirasi epite ŋolo ayakar akiyar kaŋ paaran apaki ŋina ewuapitor ayoŋ edin ŋolo a Ŋiyudayan, epite ŋolo esicanenea ayoŋ ka aryenyeo atukot ŋina a Ŋikristo ŋina ka Akuj ka ekatak akielar iŋes.
48001014	Eloit paaran ayoŋ Ŋiyudayan ŋulu alalak ŋulu arae ŋikesa kaŋ alotooma akitiya ŋuna ke edin a Ŋiyudayan, ka ewuapit ayoŋ ka alelakinit ŋitalyo ŋulu atapapaa kosi.
48001015	-
48001016	Nai abu Akuj tolakar okoseu ayoŋ eriŋa tari nyidouno, okonyar ayoŋ anajokis keŋ akitiyanakin iŋes. Abu iŋes eketoodik ayoŋ Lokoku keŋ, ikotere olimonok Ŋakiro ŋuna Ajokak ŋuna ikamunito iŋes lotuŋa ŋulu nyerae Ŋiyudayan. Apaki ŋina atakanuniata ŋun, abu ayoŋ nyecanican apaki alosit neni a idiotuŋanan aryamun ŋakiro ŋuna eŋarakinak;
48001017	kori daŋ nyeloto Yerusalem aanyun ŋulu apotu toruworos ŋikiyakia eriŋa ayoŋ. Nai abu atipei olot Arabia, ido oboŋu nai Damasko.
48001018	Arae ekaku, kelunyar ŋikaru ŋiuni iŋes abunio ayoŋ olot Yerusalem aanyun Petero, eboiyoto ka iŋes ŋisabito ŋiarei.
48001019	Nai emam ekiyakia ece ŋolo abu ayoŋ oanyu a nen, mati Yakobo lokaato ke Ekapolon Yesu.
48001020	Iyookino ŋakiro nu ŋuna egiri ayoŋ. Eyeni Akuj atemar nyerworo ayoŋ alyokonu!
48001021	Ekaku, abu olot nakwapin ŋuna eyakasi Siria ka Cilicia.
48001022	Ŋirwa ŋul, pa akayenete ayoŋ ŋatukon a Ŋikristo anakwap a Yudeya.
48001023	Arae ŋuna bon ayenete ikes ŋuna alimonokinete ŋuluce ikes ebe, “Ekile ŋolo paaran ikisicanit iwon, elimonokini tokona Ŋakiro ŋuna Ajokak ŋuna a Yesu, ŋunapei paaran ekatakinit iŋes akinyasun”.
48001024	Aŋun, apotu ikes kipuro Akuj, aŋuna abu iŋes kitiya neni kaŋ.
48002001	Ani kelunyarosi ŋikaru ŋitomon ka ŋiomwon, abu ayoŋ oboŋosi ka Baranaba Yerusalem, oya Tito daŋ.
48002002	Abu ayoŋ olot, anerae abu Akuj eketoodik ayoŋ atemar itemokino olot. Anakiryamiryam kaŋ ka ŋikarikok ŋulu a ŋatukon a Ŋikristo aneni kec make, abu esileerek neni kec Ŋakiro ŋuna Ajokak ŋuna alimonokini ayoŋ lotuŋa ŋulu nyerae Ŋiyudayan. Abu ayoŋ etiya ŋun, anerae pa acamit ayoŋ etic kaŋ ŋolo adau akitiya ka ŋolo a tokona eruwor koŋin.
48002003	Nai tari Tito, erukitos kaŋ ŋolo erae Egirik, aponi nyitiŋakin atemar kileŋerae.
48002004	Nai acamito ŋice atemar kitiyae ikoŋina. Apotu ŋikilyok ŋul kirepunos natukot kosi erae ŋikaripiripak itusubuna ŋikanupak, aŋuna ka akimimaun alacakina ŋina ayakare isua anakimorikina kosi ka Yesu Kristo. Apotu ikes kitiyata ŋun, anerae acamito akitiŋakin isua akiwuap Ŋikisila a Moses.
48002005	Nai aponi isua nyecamun ŋakiro kec tari iwadio, ikotere nai aŋuna kus erubakinete Ŋakiro ŋuna Ajokak erae ŋuna a kire.
48002006	Nai ikes ŋulu asibito ŋikarikok, apotu nyakalimokis ayoŋ ŋakiro ŋace ŋuna kitet. (Aneni kaŋ, nyerae ikes ŋikarikok, aŋuna ke epite a ŋolo paaran ayakatar ikes; anerae nyetubonokini Akuj aŋuna ke etakane.)
48002007	Nai akilo ikes akiyatakin ŋakiro ŋace ŋuna kitet nakiro ŋuna abu ayoŋ erwor, apotu toyenut atemar keris Akuj kakainaki ayoŋ etic ŋolo ka alimonokin Ŋakiro ŋuna Ajokak lotuŋa ŋulu nyerae Ŋiyudayan, ikwaŋinapei keris keinakinia neni a Petero etic ŋolo ka alimonokin Ŋakiro ŋuna Ajokak neni a Ŋiyudayan.
48002008	Anerae ikwapei abunio Akuj kituruworya Petero ekiyakia neni a Ŋiyudayan, abu eketuruwo ayoŋ daŋ ekiyakia neni a ŋituŋa a ŋulu nyerae Ŋiyudayan.
48002009	Apotu Yakobo, Petero ka Yoana, ŋulu asibito ŋipirin a Ŋikristo, toyenut atemar kebu Akuj okoinak ayoŋ ajokis ŋinakitiyaet etic ŋolo apolon lo; aŋun, apotu ikes tonyout otiŋakinos ka ayoŋ ka Baranaba ŋakan ŋuna aloteten, kitoodiu nen atemar ikirae isua ka ikes ŋipei. Tocamunetei atemar etiyata ayoŋ ka Baranaba alokidiŋ ŋituŋa ŋulu nyerae Ŋiyudayan, ido kitiyata ikes alokidiŋ Ŋiyudayan.
48002010	Ŋuna make apotu ikes tolimut ŋuna ka atemar itemokino isua totamunitetei ŋikulyak ŋulu anatukot kec, ibore ŋinipei sek ekeburit ayoŋ akitiya.
48002011	Nai ani ebuni Petero Antiokio, abu ayoŋ etepeg iŋes alokiŋaren ŋikanupak daadaŋ, anerae eleere atemar pa eyookino ŋakiro ŋuna etiyat iŋes.
48002012	Ani eriŋa ŋikilyok ŋice ŋulu kiyakiyarit Yakobo nyedolo Antiokio, kimujete sek Petero ka ŋituŋa ŋulu pa arae Ŋiyudayan. Nai ani edolete ŋikilyok ŋul nen, totyakari Petero nyecamu akimuj ka ŋituŋa ŋulu pa arae Ŋiyudayan, anerae akuryanit iŋes aŋuna a ŋituŋa a ŋulu acamito ŋikanupak ŋulu nyerae Ŋiyudayan kileŋerae.
48002013	Apotu ŋikaitotoi ŋuluce daŋ ŋulu Yudayan togeut kaapei ka Petero alotooma akuryanu akitiya ŋuna ayenete ikes atemar nyiyookino; tari Baranaba daŋ, torikosi ŋakiro ŋuna etiyaete ikes.
48002014	Ani aanyuni ayoŋ atemar nyiwuapito ikes ŋuna a kire ŋuna elimunito Ŋakiro ŋuna Ajokak, abu ayoŋ erwor neni a Petero alokiŋaren ŋikanupak daadaŋ otema, “Irae iyoŋ Eyudayat, nai pa iboi iyoŋ ŋoon irae Eyudayat, nai ikwa ituŋanan ŋini nyerae Eyudayat. Ikokini nai iyoŋ ipedori areikin ŋituŋa ŋulu nyerae Ŋiyudayan akiboi ikwa Ŋiyudayan ai?”
48002015	Kire, ikiuruunitae isua ikirae Ŋiyudayan, meere “Ŋituŋa ŋulu nyerae Ŋiyudayan ŋulu erae ŋikasecak”, ikwapei enyaritere ikes;
48002016	oyenete bo isua atemar elimori Akuj atemar iyookino ituŋanan alokiŋaren keŋ aŋuna ka anupit Yesu Kristo bon, meere aŋuna itiyaa ŋuna ecamito Ŋikisila. Isua daŋ, ikinupit Yesu Kristo, ikotere elimori Akuj atemar ikiyookino isua alokiŋaren keŋ aŋuna ka anupit kosi Yesu Kristo, meere aŋuna ka akitiya ŋuna ecamito Ŋikisila. Anerae emam ituŋanan elimoryo atemar iyookino alokiŋaren Akuj aŋuna itiyaa ŋuna ecamito Ŋikisila.
48002017	Nai ikwaŋinapei ikiwaritor isua ŋulu ikirae Ŋiyudayan akiyookino alokiŋaren Akuj anakimorikina ka Kristo, ikicamunit atemar ikiryamun isua ikirae ŋikasecak, lopite ŋolopei eraakatar ŋulu nyerae Ŋiyudayan ŋikasecak. Apolou mono a ŋakiro a ŋun atemar ikisimukekinit Kristo iwon akisec a? Mam jik!
48002018	Ani kageik ayoŋ ayere nabo ŋipitesyo ŋulu a Ŋikisila a ŋulu aris ayoŋ kajamuwa, etoodiun nai ayoŋ bon arae ituŋanan ŋini asecan, abilibili Ŋikisila.
48002019	Nai tokona, alotooma ŋuna ikamunito Ŋikisila, ekoni ayoŋ ituŋanan ŋini etwanit – Ŋikisila ŋilopeyek etiyata ŋun – ikotere nai oyar ayoŋ aŋuna ka Akuj. Adaun akiar ayoŋ ka Kristo alomusalaba keŋ.
48002020	Aŋun nai, nyarubakinit ayoŋ arae ŋolo ayari, nai Kristo eyari alotooma kaŋ. Akiyar kaŋ ŋina anakwap a na, ayari ananupit Lokoku ka Akuj, ŋolo abu okominak ayoŋ ka tojal akiyar keŋ aŋuna kaŋ.
48002021	Nyacakarit ayoŋ ajokis ŋina ka Akuj. Anerae ani kelimo Akuj atemar iyookino ituŋanan aŋuna a Ŋikisila, iŋes atemar kerae atwanare a Kristo akoŋinait.
48003001	Iyes Ŋigalatiyae, ŋibaŋaanotin! Ŋae ikirogat iyes? Arae kiŋaren kus a ŋilopeyek aponere kisileereunere ŋakiro ŋuna ka atwanare a Yesu Kristo alomusalaba!
48003002	Tolimokinae ayoŋ akirot na apei: Ipotu mono iyes toryamut Etau ŋolo ka Akuj anakitiya ŋuna ecamito Ŋikisila kori anakiirar Ŋakiro ŋuna Ajokak, ido tonupa?
48003003	Ikokinete iyes iraakasi ŋibaŋaanotin ai? Ipotu iyes togeut alotooma Etau ŋolo ka Akuj; nai icamito tokona iyes aŋetakin kan apedor kus bon a ŋilopeyek?
48003004	Apotu mono ŋican ŋulu ipotu iyes toryamut aŋuna a Ŋakiro a ŋuna Ajokak toruworos ŋikoŋinae a? Kire, pa arae ŋikoŋinae!
48003005	Ikiinakinit mono Akuj iyes Etau keŋ ka akitiya ŋakujuwuanisya alokidiŋ kus, aŋuna itiyaata iyes ŋuna ecamito Ŋikisila kori aŋuna iiranaryata Ŋakiro ŋuna Ajokak, ido tonupa?
48003006	Totamakisi ŋuna elimunito Ŋakigireta aŋuna ka Aburaam ebe, “Anupit Aburaam Akuj; aŋuna ka anupit keŋ, abu Akuj tocamu iŋes erae ŋolo iyookino”.
48003007	Itemokino nai iyes toyenut ebe, ŋiletok ka Aburaam ŋulu a kire, ikes ŋituŋa ŋulu eyakatar anupit neni ka Akuj.
48003008	Apotu Ŋakigireta koloŋ todwara atemar elimori Akuj atemar iyookinosi ŋituŋa ŋulu nyerae Ŋiyudayan aŋuna ka anupit kec. Aŋun apotu Ŋakigireta tolimokis Ŋakiro ŋuna Ajokak neni ka Aburaam temasi, “Iterereŋi Akuj ŋakwapin daadaŋ aŋuna kon”.
48003009	Aŋun, ŋulu daadaŋ enupete ikwa Aburaam, iterereŋio ikwa iŋes.
48003010	Ilamam ŋituŋa ŋulu erubakinito iwuapito ŋuna a Ŋikisila. Anerae ebasi Ŋakigireta ebe, “Ilamam aneni ka Akuj ituŋanan daadaŋ ŋini nyiwuapit ŋakiro daadaŋ ŋuna igiritae lokitaabo ŋolo a Ŋikisila”.
48003011	Ileere nai atemar, nyelimori Akuj atemar iyookino ituŋanan alokiŋaren keŋ aŋuna iricitor Ŋikisila, anerae ebasi Ŋakigireta ebe, “Ituŋanan bon ŋini elimori Akuj atemar iyookino alokiŋaren keŋ aŋuna ka anupit keŋ, iŋes eyari”.
48003012	Nai emam ŋuna a Ŋikisila ŋuna etapito anupit, ikwapei ebaakatar Ŋakigireta ebe, “Erae akitiya daadaŋ ŋuna ecamito Ŋikisila epedorya ituŋanan akiyar”.
48003013	Nai abu Kristo ikilaku iwon alolam a ŋulu eponito aneni a Ŋikisila, anerae abu iŋes kiwok ŋilam ŋulu sek arae ŋulu yok; anerae ebasi Ŋakigireta ebe, “Ilamam aneni ka Akuj ituŋanan daadaŋ ŋini ibubukinio lokitoe”.
48003014	Abu Kristo kitiya ŋun, ikotere alotooma keŋ einakinio ŋituŋa ŋulu nyerae Ŋiyudayan ŋarereŋisyo ŋuna abu Akuj kiik neni ka Aburaam, ikotere nai toryamunere iwon ŋulu ikinupit Kristo Etau ŋolo ikiikinit Akuj.
48003015	Ŋikaitotoi kaŋ, alosi ayoŋ akirwor ŋakiro ŋuna itiyasi anakiyar yok jwi jwi: ani kecamunosi ŋituŋa ŋiarei aŋuna a idiobore, ikoŋete anacamun kec, emam ituŋanan epedori akibil kori akiyatakin idiobore nacamun kec.
48003016	Nai tokona toyenete ebe, abu Akuj inak akiikinet keŋ neni ka Aburaam ka neni ke eletonit keŋ. Nyelimunito Ŋakigireta ebe “Ŋiletok”, iŋes atemar ŋituŋa ŋulu alalak, nai “Eletonit”, iŋes atemar ipeituŋanan bon, Kristo.
48003017	Ŋuna alimunit ayoŋ ikes nu ebe, abu Akuj tocamunos ka Aburaam, kiik akiric Acamunet ŋin. Nyepedorete Ŋikisila ŋulu koloŋ ayauni Akuj kelunyarosi ŋikaru ŋamiae ŋaomwon ka ŋatomoniuni akibil Acamunet ŋin ka akikisar akiikinet ŋina ka Akuj.
48003018	Anerae ani kerae anakiwuapit Ŋikisila eryamunere iwon ainakinet ŋina ka Akuj, iŋes atemar nyeriŋa ikiryamuni ainakinet ŋin anakiikinet a ŋina ka Akuj. Nai arae nakiikinet ŋina ka Akuj abunio Aburaam toryamunia ainakinet ŋin.
48003019	Arae nai nyo etic a Ŋikisila? Aponi kiyatakinae Ŋikisila nakiikinet akitoodiunia ibore ŋini erae asecit ka etemokino kiboiyoto ikes akitodol abunore ŋina ke eletonit a ŋolo ka Aburaam a ŋolo aris Akuj kiik. Apotu ŋimalaikan kikobut Ŋikisila kwap, kisitorut neni a Moses, a ŋolo arae ekemorikinan Akuj ka ŋituŋa.
48003020	Nai erae apaki ŋina eraakar ŋituŋa ŋiarei, iŋes bon iitanitere ekemorikinan, nai erae Akuj apei.
48003021	Apolou mono a ŋakiro a ŋun atemar itepegito Ŋikisila ŋakiikineta ŋuna ka Akuj a? Mam jik! Anerae ani kerae toryamunite ituŋanan Ŋikisila ŋulu epedorete ayaun akiyar, kepedo nai ŋinituŋanan aruwor ŋini iyookino alokiŋaren Akuj aŋuna ka akiwuapit Ŋikisila.
48003022	Nai ebasi Ŋakigireta ebe eyai akwap daadaŋ tooma napedor ŋina ka asecit; ikotere nai einakinio akiikinet ŋina ka Akuj neni a ŋituŋa a ŋulu enupito Yesu Kristo.
48003023	Nai ani eriŋa nyedolo apaki ŋina ka anupit Kristo, apotu Ŋikisila ikiena iwon ikwa ŋimabus akitodol apaki ŋina etatakanunere anupit na.
48003024	Aŋun, apotu Ŋikisila ikiyok iwon nooi akitodol ŋina abunio Kristo, ikotere nai ikilimoryo iwon ikirae ŋulu ikiyookino alokiŋaren Akuj aŋuna ka anupit Kristo.
48003025	Nai aŋuna tokona adolunio apaki ŋina ka anupit Kristo, nyeriŋa nabo Ŋikisila ikiyokito iwon.
48003026	Iraakasi tokona iyes daadaŋ ŋidwe ŋulu ka Akuj, aŋuna inupitotor iyes Yesu Kristo.
48003027	Aponi iyes ikibatisae tooma nakimorikina ka Kristo ka tokona inapito iyes ŋipitesyo ŋulu a Kristo.
48003028	Aŋun, emam atyaketait eyai kidiŋ Ŋiyudayan ka ŋulu nyerae Ŋiyudayan, kidiŋ ŋipi ka ŋulu nyerae ŋipi, kidiŋ ŋikilyok ka ŋaberu; iraakasi iyes daadaŋ ŋipei anakimorikina ka Yesu Kristo.
48003029	Ani nai kiraakasi iyes ŋulu a Kristo, iraakasi ŋiletok ŋulu ka Aburaam ka iryamunete ŋuna adau Akuj akiikin.
48004001	Nai tokona, ani eriŋa ŋolo rwanu irumi ebari a papa keŋ edit, iteo iŋes ikwa epito tari kerae iŋes elope a ŋiboro a ŋul a daadaŋ.
48004002	Ani eriŋa iŋes edit, eyakasi ŋikilyok ŋulu iyokiyete iŋes, topolokinito ŋakiro keŋ daadaŋ akitodol apaki ŋina itemokinit papa keŋ.
48004003	Ikwaŋinapei, ikipotu iwon daŋ eriŋa nyeyenuna ŋuna a kire, oruworos ŋipi ŋulu a ŋipyan a ŋulu ipukato akwap.
48004004	Nai, ani edoli apaki ŋina etemokino, abu Akuj kiyaku Lokoku keŋ ka alope. Abu iŋes bu erae lokoku ka aberu ikwa ŋulucetuŋa ka abu topolou ipukato Ŋikisila a Ŋiyudayan,
48004005	aŋuna ka alakun ŋulu ipukato Ŋikisila, ikotere iwon ikiruwor ŋidwe ŋulu ka Akuj.
48004006	Aŋuna ka akitoodiun atemar iraakasi iyes ŋidwe keŋ, abu Akuj kiyaku Etau ŋolo a Lokoku keŋ tooma yok, Etau ŋolo iworoe ebala, “Papa! Apa kaŋ!”
48004007	Aŋun, nyeriŋa iyoŋ irae epito, nai irae lokoku. Ikwaŋina iraakar iyoŋ lokoku keŋ, ikiinakini Akuj iyoŋ ŋinibore daadaŋ idaritor iŋes ŋidwe keŋ.
48004008	Koloŋ sek, pa iyenete iyes Akuj, ido ipotu toruworos ŋipi ŋulu a ŋakujo a ŋuna nyerae Akuj ŋina a kire.
48004009	Nai ikwaŋina tokona iyenuniata iyes Akuj, kori ikiyenunia Akuj iyes, ikokinete iyes icamito aboŋor neni a ŋipyan a ŋulu ipukato topalag ka topapanito ai? Kaanukiro icamitotor iyes aruwor ŋipi kec nabo?
48004010	Iricito iyes ŋirwa ŋice, ŋilapyo ŋice, ŋatyakiata ŋuna ke ekaru ŋace ka ŋikaru ŋice.
48004011	Akabulit ayoŋ aŋuna kus! Apolou keŋ mono atemar etic daadaŋ ŋolo etiya ayoŋ aŋuna kus aruwor ekoŋinait a?
48004012	Akadyekit ayoŋ iyes ŋikaitotoi kaŋ, kikokis ayoŋ, anerae ekoni ayoŋ daŋ iyes. Nyitiyakina iyes ŋadi ŋuna aronok neni kaŋ.
48004013	Iyenete iyes atemar apaki ŋina ke ekiŋaren, abu ayoŋ ogeiya alimonokin iyes Ŋakiro ŋuna Ajokak apaki ŋina adyakar ayoŋ.
48004014	Nai tari ŋina abunio apalagu ŋina ka adyak kaŋ yau ŋatyokisyo neni kus, ipotu iyes nyikijamuwasi kori nyikiŋero ayoŋ. Akilo, ipotu iyes ikijaut ayoŋ esibit emalaika ŋolo ka Akuj; ipotu iyes ikijaut ayoŋ esibit ijaunito Yesu Kristo.
48004015	Ilakara iyes apaki ŋin nooi! Nyo bo tokona atakanu? Alimuni ayoŋ kire atemar kerae topedorito, kigorunito iyes tari ŋakonyen kus a ŋilopeyek apaki ŋin, ikiinakis ayoŋ.
48004016	Aruwor mono tokona ayoŋ emoit kus aŋuna ka alimokin iyes ŋuna a kire a?
48004017	Ecamito nooi ŋituŋa ŋuluce ŋul akiriwor iyes, nai nyejokak ŋuna iwarito ikes. Ŋuna make iwarito ikes, erae ŋuna ka atyakar iyes aneni kaŋ, ikotere icamunete iyes arukit ka ikes.
48004018	Ejok acamit ibore idio – erae ca kejok ibore ŋin – iyookin ŋun jwi jwi, meere apaki ŋina ikirukitor iwon bon.
48004019	Ŋidwe kaŋ ŋuluminan, aryeba ayoŋ nabo aŋuna kus ikwa eryebar aberu idouni; aryeba ayoŋ akitodol ŋina iruworotor iyes ŋulu ipakito anakiro a Kristo.
48004020	Kerae ca tokona orukito iwon, kaanyu ayoŋ epite ece ŋolo ekesirworya iyes! Nyayeni ayoŋ ŋuna kitiya aŋuna kus!
48004021	Ekeŋisi iyes ŋulu icamito akiwuapit Ŋikisila: nyipupete iyes ŋuna irworosi Ŋikisila a?
48004022	Ebasi ikes ebe ayakar Aburaam ŋidwe ŋulusapa ŋiarei, epei arae lokoku ka aberu a ŋina arae apito, epei arae lokoku ka aberu a ŋina pa arae apito.
48004023	Aponi touruunae lokoku a ŋina arae apito alopite a ŋituŋa daadaŋ, nai lokoku a ŋina pa arae apito, aponi touruunae aŋuna ka akiikinet a ŋina ka Akuj.
48004024	Eyenun ŋakiro ŋun erae akitaanyikinet. Ikote ŋaberu ŋunaarei ŋun Ŋacamuneta ŋunaarei. Ŋina edounitoe ŋidwe keŋ anapitoonut erae Agar ka ikoni iŋes Acamunet ŋina etiyao alomoru a ŋolo enyaritae Sinai.
48004025	Agar na ŋina isikwaanitae ka emoru Sinai ŋolo eyai nakwap ŋina ka Arabia, ikoni Yerusalem ŋolo a tokona, ŋolo erae epito kaapei ka ŋituŋa keŋ daadaŋ.
48004026	Nai Yerusalem ŋolo anakuj, nyerae epito ka erae toto yok.
48004027	Anerae ebasi Ŋakigireta ebe, “Tolakari iyoŋ aberu ŋina ikolupana! Tocelu ka kiworok ka alelyan, iyoŋ ŋina nyeanyuna aryeba ŋina ka akidoun! Anerae eryamuni aberu ŋina abu lokile keŋ toesik ŋidwe ŋulu alalak, akilo aberu ŋina eyakar ekile!”
48004028	Ŋikaitotoi kaŋ, iraakasi iyes ŋidwe ŋulu ka Akuj aŋuna ka akiikinet keŋ, lopite ŋolo aryamunia Aburaam lokoku keŋ Isaka.
48004029	Nai alorwa a ŋul, esicaneene esapat ŋolo edounio alopite a ŋolo a ŋituŋa a daadaŋ esapat ŋoloce ŋolo edounitoe aŋuna ke Etau a ŋolo ka Akuj ka ikote tokona daŋ nenipei.
48004030	Nai ebasi Ŋakigireta ai? Ebasi ebe, “Kirita apito ka lokoku keŋ; anerae nyepedori jik lokoku ka apito akirum ŋiboro a papa kec, ikwa lokoku ka aberu a ŋina nyerae apito.”
48004031	Aŋun nai ŋikaitotoi, nyikirae iwon ŋidwe ŋulu ka apito, nai ikirae ŋidwe ŋulu ka aberu a ŋina nyerae apito.
48005001	Ikilacak Kristo iwon, aŋun, nyitemokino nabo iwon eboiyoto ikwa ŋipi. Torubakisi nai icasito iraakasi ŋituŋa ŋulu elacakina ka nyicamut aruwor ŋipi nabo.
48005002	Topupokisi, ayoŋ Paulo akalimokinit iyes ebe ani kicamut iyes akileŋeryo, iŋes atemar ecaryono kire Kristo aneni kus.
48005003	Aboŋokini nabo alimun atemar ituŋanan daadaŋ ŋini acamu akileŋeryo, itemokino kiwuap daŋ Ŋikisila daadaŋ.
48005004	Iyes ŋulu ikatakinito aruwor ŋulu iyookino alokiŋaren Akuj aŋuna ka akiwuapit Ŋikisila, idaut iyes atyakar aneni a Kristo. Ipena iyes neni nyikiinakinia Akuj iyes ajokis keŋ.
48005005	Aneni kosi, ikigeno atemar ikituruwor ŋulu ikiyookino alokiŋaren Akuj aŋuna ka anupit Kristo ka erae ŋun ikidarit isua anapedor a ŋina ke Etau a ŋolo ka Akuj.
48005006	Anerae ani ikimorikina iwon ka Yesu Kristo, emam ajokis ikiryamuni iwon anakileŋeryo kori anamamukau akileŋeryo, mati ananupit bon a ŋina itoodiuna alotooma amina.
48005007	Ilosete paaran iyes ananupit kus ejok! Ŋae ikiretak iyes anakiwuapit ŋakiro ŋuna a kire?
48005008	Meere Akuj ŋina ikinyarit iyes kitiyae ŋun.
48005009	Eyai alimunet ŋina ebala ebe, “Itubuunete ŋakinyalet ŋuna ekudyoko ŋakirya ŋuna alalak”.
48005010	Alotooma Ekapolon, ekekinyomit ayoŋ iyes, nyiyakaunotor ŋatameta ŋace. Nai ituŋanan daadaŋ ŋini ikibatarit iyes, tari kerae iŋes ŋae, etubokini Akuj iŋes a ŋun.
48005011	Nai aneni kaŋ ŋikaitotoi, ani karubak ayoŋ alimonokini atemar iitana akileŋeryo, kaanukiro bo eriŋa ŋituŋa ekesicanitotor ayoŋ? Kerae kikote nen, pa kepedorito ŋakiro ŋuna ka atwanare a Kristo alomusalaba ayaun ŋatyokisyo.
48005012	Tolimokisi ŋituŋa ŋulu ikibatarito iyes, ŋulu ecamito akileŋeryo ŋul, kidoŋos daŋ make!
48005013	Nai iyes ŋikaitotoi kaŋ, aponi iyes ikinyarae aruwor ŋulu ilacakina. Nyicamakis nai alacakina ŋin eruwor ŋina kimyekinet ekibure ŋolo a ŋawat kus ikipukae iyes. Akilo, kimyekisi amina ikiinak iyes akijaanakin make.
48005014	Anerae eyakasi Ŋikisila daadaŋ tooma akiciket ŋina ebala, “Tomina ekonikidunyet ikwaŋina iminar iyoŋ akonikuwan”.
48005015	Nai ani kitiyaete iyes ikwa ŋityaŋ ŋulu ka ariet ŋulu ekonyokonyasi ka tonyamas make, tocoito nai nyirikarosi make.
48005016	Ŋakiro ŋuna erworo ayoŋ ikes nu: kimyekisi Etau ŋolo ka Akuj kipuka akiyar kus, nyikipuka nai iyes ekibure ŋolo ka aseconu a ituŋanan.
48005017	Anerae ediŋasi aseconu a ituŋanan ka Etau ŋolo ka Akuj; erae ŋinice emoit a ŋinice. Aŋun nai, nyipedorete iyes akitiya ŋuna icamito akitiya.
48005018	Nai ani kikitenit iyes Etau ŋolo ka Akuj, iŋes atemar nyikipukato iyes Ŋikisila.
48005019	Ileere aseconu ŋina itiya alotooma ituŋanan anakiro a nu: amalao, asiilyanut, adoteu,
48005020	akilip neni a ŋakujo, akikukuja, aremo, ebura, arorokanut, aŋoit, amarya, atyakatyaka aŋuna ka agelegelya a ŋatameta, atyakatyaka aŋuna a ŋatukon,
48005021	akimanit, emeret, amatanu ŋagwe ka ŋace daŋ ŋuna ikote nenipei nen. Akalimokini tokona ayoŋ iyes ikwapei sek akalimokinitor: ikes ŋulu eyakatar ŋun, nyeyakaun Napukan ka Akuj.
48005022	Nai eyauni Etau ŋolo ka Akuj na erae arait alotooma ituŋanan: amina, alelyan, ekisil, akidaŋidaŋ, arimao, ajokis, akikinyoma,
48005023	akitiditeuna ka akiyokiuno bon. Emam Ŋikisila eremokino ka ŋakiro ŋuna ikote ŋun.
48005024	Adaut ikes ŋulu erae ŋulu a Kristo akitotwakiar aseconu ŋina alotooma kec ka ekibure keŋ alomusalaba a Kristo.
48005025	Adau Etau ŋolo ka Akuj ainakin iwon akiyar; itemokino Etau ŋolopei ŋol kiyok akiyar yok.
48005026	Nyitemokino eturokinos kori obenyununos make kori erakanaros make aŋuna a ŋuluce.
48006001	Ŋikaitotoi kaŋ, ani keriko asecit idiotuŋanan, itemokino iyes ŋulu ikipukat Etau ŋolo ka Akuj kiŋarakis iŋes, ikotere inyakun iŋes; nai itemokino iyes kitiyata ŋun alotooma akitiditeuna. Kiuryar ŋinituŋanan kus bon, ikotere nyitemi iŋes daŋ.
48006002	Kiŋaranakinos make anatyokisyo kus, ido alopite a ŋol, iwuapete iyes ekisil ŋolo a Kristo.
48006003	Ani ketami ituŋanan atemar arae iŋes ŋae torae bo kire ikoŋinait, emodyanakin iŋes bon.
48006004	Itemokino ŋinituŋanan toyenu ŋipitesyo keŋ. Ani kejokak, epedori nai iŋes akiturokin aŋuna adau iŋes elope akitiya, pa isikwaanit ka ŋuna adau ŋinice akitiya.
48006005	Anerae itemokino ŋinituŋanan kitir ŋipitesyo keŋ a ilope.
48006006	Itemokino ituŋanan ŋini itatamyo ŋakiro ŋuna a Ŋikristo tomora ka eketataman keŋ ŋiboro ŋulu ajokak daadaŋ ŋulu eyakar iŋes anakiyar keŋ.
48006007	Tocoito nyimodikinosi! Emam ituŋanan epedori akitabaŋaan Akuj. Elemi ituŋanan ibore ŋinipei aris iŋes keeki.
48006008	Anerae ani keeki ituŋanan nakiitanit ŋina ka aseconu keŋ, nenipei nen ecunakinia iŋes akilem keŋ, ŋina erae atwanare; nai ani keeki iŋes neni ke Etau a ŋolo ka Akuj, nenipei nen ecunakinia iŋes akilem keŋ, ŋina erae akiyar ŋina nyedaun.
48006009	Nyitemokino iwon ikiup akitiya ŋuna ajokak, anerae ani pa kikiesik iwon akitiya ŋuna ajokak, edoluni apaki ŋina ikiryamunia iwon akilem ŋina ajokan.
48006010	Aŋun nai, ani eriŋa iwon ikiyakar apaki ŋina ajokan, itemokino etiyata ŋuna ajokak neni a ŋituŋa a daadaŋ, akilo nooi neni a ŋulu erae ŋikanupak ikwa iwon.
48006011	Ayoŋ elope egiri nu neni kus ka akan kaŋ; ipedorete iyes ayenun nu alopite a ŋolo epolooto ŋinyukutae.
48006012	Ŋituŋa ŋulu ikatakinito akitiŋakin iyes akileŋeryo, ikes ecamito akitoodiuna erae ŋulu ajokak alokiŋaren ŋituŋa. Itiyaete ikes ŋun, ikotere nyisicani ikes aŋuna a ŋakiro a ŋuna ke emusalaba a Kristo.
48006013	Nai tari ŋulu iwuapito ŋakiro ŋuna ka akileŋeryo, nyiwuapito ikes ŋilopeyek Ŋikisila; ecamito ikes atemar ikileŋeri iyes, ikotere ikes iturokinosi temasi ipotu iyes kiwuapa etal ŋolo ka akileŋeryo.
48006014	Nai aneni kaŋ, nyacamit jik akiturokin aŋuna a ŋacekiro, mati ŋuna ke emusalaba bon a ŋolo ke Ekapolon yok Yesu Kristo; anerae aŋuna ka atwanare keŋ alomusalaba, etwanit akwap alokiŋaren kaŋ ka atwanit ayoŋ alokiŋaren akwap.
48006015	Anerae nyerae akileŋerit kori amamukau akileŋeryo epol alotooma ituŋanan; ibore ŋini epol iŋes aruwor ituŋanan ŋini kitete.
48006016	Toyai ekisil, ka akisyon neni a ŋulu iwuapito ŋakitatameta ŋun anakiyar kec – ka neni a ŋituŋa a daadaŋ a ŋulu iwuapito Akuj, ŋulu erae Ŋisirael ŋulu a kire.
48006017	Erikakini: nyitemokino nabo idiotuŋanan ekesican ayoŋ, anerae itoodiunito ŋapores ŋuna anakuwan kaŋ atemar arae ayoŋ epito ŋolo a Kristo.
48006018	Toyai neni kus ŋikaitotoi daadaŋ ajokis ŋina ke Ekapolon yok Yesu Kristo! Amen.
49001001	Ayoŋ Paulo, ŋolo arae ekiyakia ŋolo a Yesu Kristo aŋuna ka acamit a ŋina ka Akuj, egirit abaruwa na neni a ŋituŋa a ŋulu ka Akuj a ŋulu eyakasi Epeso, ŋulu ikinyoma alotooma akimorikina ka Yesu Kristo:
49001002	Toyai neni kus ajokis ka ekisil aneni ka Akuj Papa yok ka aneni ke Ekapolon Yesu Kristo.
49001003	Olakaros neni ka Akuj a ŋina erae daŋ Papa ke Ekapolon yok Yesu Kristo! Anerae anakimorikina yok ka Kristo, ikiterereŋ iŋes iwon anainakin ŋarereŋisyo daadaŋ ŋuna ke Etau ŋuna anakuj.
49001004	Tari eriŋa akwap nyesubuna, aris Akuj kikiseu iwon alotooma Kristo aruwor ŋulu keŋ, ikotere nai ikipedori iwon ayakau kiŋaren keŋ ikirae ŋulu ikisegak alotai ka ŋulu ikiyookino alokiŋaren keŋ.
49001005	Aŋuna ka amina keŋ, aris Akuj ŋinapei anakisyakinet ketubu akituruwor iwon ŋidwe keŋ aŋuna a Yesu Kristo – arae ŋun alakara ka acamit keŋ.
49001006	Ikotere iwon ikipuri iŋes aŋuna ka ajokis keŋ a ŋina apolon, a ŋina erae ainakinet keŋ ŋina a Lokoku keŋ a ŋolo minat!
49001007	Anerae ikituruwor iwon ŋulu ikilakuna a ŋuna a ŋaokot a Kristo, a ŋuna aponi tobukoroe alomusalaba; iŋes nai atemar esyoni ŋasecisya yok. Alopite a ŋol, ikitoodik Akuj iwon epite ŋolo epoloo nooi ajokis keŋ.
49001008	Anajokis a ŋin, abu Akuj ikiinak iwon aosou daadaŋ ka ayenut,
49001009	ikitaanyu iŋes iwon alosikinet keŋ ŋina imunono ikwapei araakar acamit ka alakara keŋ ŋin.
49001010	Irikakini Akuj alosikinet ŋin apaki ŋina itemokinor. Alosikinet ŋin, iŋes acunakin ŋisubuna daadaŋ iwapei, ibore daadaŋ ŋini eyai nakuj ka ŋini eyai kwap, ido toruwor Kristo Ekapolon kec.
49001011	Itiyao ŋiboro daadaŋ alopite a ŋolo itemokinitor ka etubunitor Akuj ka abu Akuj ikiseu iwon aŋuna ka acamit keŋ aruwor ŋituŋa keŋ ka alope anakimorikina ka Kristo, ikwa kebunio iŋes totubunio ŋinapei anakisyakinet.
49001012	Aŋun nai itemokino isua ŋulu ikisyauni akigeno neni a Kristo, eboiyoto ikirae ŋulu ikipuro apolou ŋina ka Akuj.
49001013	Ipotu iyes daŋ toruworos ŋituŋa ŋulu ka Akuj apaki ŋina iiraryata ŋakiro ŋuna a kire, Ŋakiro ŋuna Ajokak ŋuna apotu yaut aiuno neni kus. Ipotu iyes tonupa neni a Kristo ka abu Akuj ikiinak iyes Etau ŋolo Asegan ŋolo aris iŋes kikiik iyes; abu Etau ŋol kikok aneni kus emacar keŋ ŋolo itoodiunit atemar irae ŋulu keŋ.
49001014	Etau ŋol iŋes erae akitoodikinet neni yok atemar eryamunio iwon ŋarereŋisyo ŋuna adau Akuj akiikin neni a ŋituŋa keŋ apaki ŋina elakunia Akuj ŋituŋa keŋ jik, ikotere nai kipuroe apolou keŋ.
49001015	Aŋuna a ŋakiro a ŋun ka aŋuna adaunia ayoŋ akiirar anupit kus neni ke Ekapolon Yesu, ka amina ŋina iyakatar iyes aŋuna a ŋituŋa a ŋulu ka Akuj a daadaŋ,
49001016	eriŋa nyejoŋo ayoŋ alakara neni ka Akuj aŋuna kus. Akatamununui ayoŋ iyes apaki daadaŋ ŋina elipya ayoŋ.
49001017	Elipenene ayoŋ Akuj ŋina ke Ekapolon yok Yesu Kristo, Papa ŋolo eyai apolou daadaŋ, ikiinak iyes aosou ka ŋakitoodyanakineta, ikotere toyenut iyes iŋes ejok.
49001018	Elipit ayoŋ Akuj toŋaar ŋatameta kus, ikotere toyenut akigeno ŋina adau iŋes anyarakin iyes ka epite ŋolo elalaata ŋarereŋisyo ŋuna epolok, ŋuna adau Akuj akiikin ainakin ŋituŋa keŋ;
49001019	nabo daŋ alalau ŋina ka apedor keŋ a ŋina apolon a ŋina itiyae alotooma yok a ŋulu ikinupit. Apedor ŋin ŋina itiyae aneni yok, ikwaan ka apedor
49001020	ŋina abu iŋes kisitiya apaki ŋina eteyarunia Kristo alokatwak ka kisiboik iŋes lowae keŋ ŋolo aloteten anakuj.
49001021	Ipukat Kristo aina ŋikepukak daadaŋ ŋulu alokidiama, ŋikawuoikinitok akwap, ŋapedorosyo, ŋikapolok ka daadaŋ ŋulu eyakatar apolou anakwap a na ka a ŋina ebunit.
49001022	Abu Akuj kiwuak ŋiboro daadaŋ kwap ŋakejen a Kristo ka inak iŋes ŋolo epolokinit ŋiboro daadaŋ.
49001023	Ido erae iŋes akou a Ŋikristo a ŋulu eraakasi akuwan keŋ. Erae akuwan keŋ ŋin akisiyookinet ŋina a ŋolo erae iŋes elope isiyookini ŋiboro daadaŋ anakiboisyo a daadaŋ.
49002001	Paaran sek, itwakito iyes alotai alokiŋaren Akuj aŋuna ka aronis ka aŋuna a ŋasecisya kus.
49002002	Apaki ŋin ipotu iyes kiwuapa ŋipitesyo ŋulu ka akwap ŋulu aronok; ipotu iyes kisipukas ekepukan ŋolo epolokinit ŋipyan ŋulu eyakasi kidiama, ekipye ŋolo tokona epolokinit ŋituŋa ŋulu nyiwuapito ŋakiro ka Akuj.
49002003	Kire, ekwaanae iwon daadaŋ ka ikes, ido ikiboi alotooma ekibure ŋolo a ŋawat yok, etiyao iwon ibore daadaŋ ŋini etalakarit acamit ŋina a ŋawat ka ŋatameta yok a ŋilopeyek. Alokuwane yok a ŋol, ikiya iwon nanyunyura ŋina ka Akuj, ikwapei ŋituŋa ŋuluce daŋ.
49002004	Nai epol nooi akisyon ŋina ka Akuj ka epol nooi amina keŋ ŋina ikiminar iwon:
49002005	tari ŋina ikitwakitor iwon alotai alokiŋaren Akuj aŋuna a ŋasecisya yok, abu iŋes ikiinak iwon akiyar kaapei ka Kristo. Toyenutu: erae aŋuna ka ajokis a ŋina ka Akuj ikiunere iyes!
49002006	Aŋuna ka akimorikina yok ka Yesu Kristo, abu Akuj ikiteyar iwon kaapei ka Kristo, ido ikisiboik iwon kaapei ka iŋes nakuj.
49002007	Abu Akuj kitiya ŋun akitoodiunia anapakio a daadaŋ a ŋuna eponito, ajokis keŋ ŋina apolon nooi ŋina iloit daadaŋ, ŋina ileere anamina a ŋina abu iŋes kitoodiu neni yok aneni a Yesu Kristo.
49002008	Anerae erae aŋuna ka ajokis a ŋina ka Akuj ikiunere iyes, aiuno ŋina ipotu iyes toryamut ananupit kus.
49002009	Meere aŋuna a ŋiticisyo kus ikiunere iyes, nai erae aiuno ainakinet ŋina ka Akuj, ikotere nyiturokin idiotuŋanan aŋuna ka ainakinet a ŋin.
49002010	Akuj iŋes ikiteyakau iwon lopite ŋolo ikiyakar tokona anakimorikina yok ka Yesu Kristo. Adau iŋes asubun iwon nabo alotooma Yesu Kristo, ikotere nai iwon ikitiyae ŋiticisyo ŋulu ajokak, ŋulu aris iŋes kedau akitemonokin kitiyae iwon.
49002011	Totamunito epite ŋolo paaran sek ayakar akiyar kus; iyes ŋituŋa ŋulu ikidounitoe pa iraakasi Ŋiyudayan, ŋulu ikinyarito Ŋiyudayan “Ŋulu nyikileŋeritae”. Ebasi Ŋiyudayan ŋul ikirae ikes ŋulu ikileŋeritae, anerae iwuapito ikes etal ŋolo ka akileŋeryo ŋawat, lopite ŋolo ileŋeryata ŋituŋa ŋawat kec a ŋileŋia
49002012	Apaki ŋin, pa iyenete iyes Kristo. Iraakasi iyes ŋigelaanotin, nabo pa iraakasi iyes ŋipei ka ŋituŋa ŋulu seuna ŋulu ka Akuj. Pa ikimarakinitae iyes Nacamuneta ŋuna esileereunito ŋakiikineta ŋuna ka Akuj neni a ŋituŋa keŋ, ido iboiyete iyes anakwap a na emam akigeno ka emam ayenut Akuj.
49002013	Ilwaka paaran sek iyes aneni ka Akuj, nai aŋuna tokona iyakatar nakimorikina ka Kristo, adaun akitapuun iyes neni ka Akuj aŋuna a ŋaokot a Kristo, aŋuna aponi tobukoroe alomusalaba.
49002014	Anerae Kristo elope adau ainun iwon ekisil anakituruwor Ŋiyudayan ka ŋituŋa ŋulu nyerae Ŋiyudayan ŋipei. Anatwanare keŋ alomusalaba, abu Kristo tolema akimananu ŋina sek atyakit ikwa arwatata Ŋiyudayan ka ŋituŋa ŋulu nyerae Ŋiyudayan, ŋina abu kiturubak ikes imanan.
49002015	Abu iŋes anabunore keŋ kikisa Ŋikisila ŋulu a Ŋiyudayan kaapei ka ŋakiciketa kec, ikotere ituruwori ŋikabilae ŋuluarei ŋul ateker apei ŋina kitete anakimorikina ka iŋes; alopite a ŋol, abu kisisil ŋituŋa.
49002016	Abu Kristo anatwanare keŋ alomusalaba tolema akimananu a ŋikabilae a ŋuluarei a ŋul ka kituruwo ikes ŋipei anakuwan keŋ a ŋina erae Ŋikristo; ido abu kinyaku ikes neni ka Akuj.
49002017	Abu nai Kristo bu alimonokin ŋakiro ŋuna ke ekisil neni a ŋituŋa a daadaŋ – neni kus a ŋulu nyirae Ŋiyudayan, a ŋulu sek ilwaka nooi aneni ka Akuj ka neni a Ŋiyudayan a ŋulu sek aapiyete aneni ka Akuj.
49002018	Erae aŋuna a Kristo aponere iwon daadaŋ Ŋiyudayan ka ŋulu nyerae Ŋiyudayan, topedorere aponare neni ka Akuj a Papa alotooma Etau ŋolo ka Akuj epei.
49002019	Aŋun nai, nyeriŋa iyes ŋulu nyirae Ŋiyudayan irae ŋigelaanotin kori ŋituŋa ŋulu ka acekwap; irae tokona iyes ŋipei ka ŋituŋa ŋulu ka Akuj ka irae ŋituŋa ŋulu ke epeikal a ŋolo ka Akuj.
49002020	Isikwaanitae Ŋikristo ka aduketait: aŋun, adaun iyes adukokin nakisyakinet ŋina ka aduketait a ŋina esyakinete ŋikiyakia ka ŋikadwarak. Yesu Kristo elope iŋes erae amoru ŋina itogogoŋit akai alokoona.
49002021	Itogogoŋit iŋes aduketait daadaŋ ka itopoloe kituruwo Akai ka Akuj ŋina etyakunitae aŋuna ke Ekapolon.
49002022	Alotooma akimorikina ka Kristo, ikidukokin iyes daŋ kaapei ka ŋuluce naduketait ŋina iboiyo Akuj alotooma Etau keŋ.
49003001	Aŋakiro a ŋun, elipit ayoŋ Akuj, ayoŋ Paulo ŋolo arae emabus aŋuna ejaanakinia Yesu Kristo aŋuna kus a ŋulu nyirae Ŋiyudayan.
49003002	Kire idaut iyes akiirar ebe adau Akuj ainakin ayoŋ ajokis keŋ akitiya etic keŋ lo aneni kus.
49003003	Arae nakitoodikinet abunio Akuj ekesileerek ayoŋ ŋakiro keŋ ŋuna imunono, ŋuna ŋoon sek abu ayoŋ egir euruwuaka.
49003004	Ani isyomete iyes ŋuna adau ayoŋ akigir, ipedorete ayenun epite ŋolo ayenunia ayoŋ ŋakiro ŋun, ŋuna imunono, ŋuna erae ŋuna a Kristo.
49003005	Koloŋ sek, pa alimokinitae ŋituŋa ŋakiro ŋuna imunono ŋun, nai tokona adau Akuj akitoodiun ikes alotooma Etau keŋ neni a ŋikiyakia keŋ a ŋulu ka Akuj ka neni a ŋikadwarak.
49003006	Ŋakiro ŋuna imunono ikes nu ebe, aŋuna a Ŋakiro a ŋuna Ajokak, amora ŋituŋa ŋulu nyerae Ŋiyudayan ka Ŋiyudayan ŋarereŋisyo ŋuna ka Akuj; eraakasi ikes ŋipei ka amora ŋakiikineta ŋuna abu Akuj kiik alotooma Yesu Kristo.
49003007	Aponi eketuruwor ayoŋ eketiyan ŋolo a Ŋakiro a ŋuna Ajokak alotooma ainakinet ŋina abu Akuj okoinak ayoŋ anajokis keŋ alotooma apedor keŋ ŋina itiyaa iŋes etic.
49003008	Arae neni kaŋ a ŋolo arae ecaryoit alotuŋa a daadaŋ a ŋulu ka Akuj aponi okoinakin ajokis ŋina limonokinet Ŋakiro ŋuna Ajokak neni a ŋulu nyerae Ŋiyudayan – ŋakiro ŋuna ka ajakaanut a Kristo a ŋina nyeŋicun etyae keŋ.
49003009	Aponi daŋ okinakin akisileerekin lotuŋa epite ŋolo itiyakinia Akuj ŋuna imunono ŋuna elosikinit iŋes. Abu Akuj, ŋina erae akasuban a ŋiboro daadaŋ kiwua ŋuna imunono ŋun ŋikaru daadaŋ ŋulu alunyarosi;
49003010	ikotere nai alotooma Ŋikristo toyenut ŋikepukak ka ŋapedorosyo ŋuna anakuj aosou ŋina ka Akuj alotooma ŋiboro daadaŋ.
49003011	Abu Akuj kitiya ŋun ikwapei ayakar alosikinet keŋ ŋina a ŋikaru ka ŋikaru, ŋina ayakar iŋes alotooma Yesu Kristo Ekapolon yok.
49003012	Alotooma akimorikina ka Kristo ka aŋuna ka anupit yok neni keŋ, ikipedori iwon aponare neni ka Akuj emam akuryanu ka ikiyakar akikinyomit.
49003013	Aŋun, ekemaimai nai ayoŋ iyes, nyijamakis aŋuna a ŋican a ŋulu aryamu ayoŋ aŋuna kus, a ŋulu erae aŋuna ka akitopolooro kus moi anakuj.
49003014	Aŋakiro a ŋun, aryediki ayoŋ alokiŋaren Akuj Papa,
49003015	ŋolo erae neni keŋ eponitotor ŋikalya daadaŋ ŋulu anakuj ka ŋulu alokwap.
49003016	Elipenene ayoŋ neni ka Akuj ikiinak iyes anabaru a ŋina a ŋarereŋisyo keŋ apedor ŋina kicaset alotai kus alotooma Etau keŋ
49003017	ka elipenene ayoŋ Akuj kituruwo ŋitai kus neni iboiyo Kristo aŋuna ka anupit kus. Elipi ayoŋ atemar ibore daadaŋ ŋini itiyaete iyes, torae ŋini ebunit alotooma amina,
49003018	ikotere nai iyes kaapei ka ŋituŋa ŋulu ka Akuj daadaŋ iyakaunotor apedor ŋinayenunet epite ŋolo epoloo nooi amina ŋina a Kristo ŋina nyipimun.
49003019	Ee, elipi ayoŋ atemar toyenut iyes amina keŋ – tari pa kepedor ayenun iŋes nooi – ikotere nai kikwaanikinos iyes ka Akuj.
49003020	Epedori Akuj akitiya alotooma yok ŋuna alalak nooi akilo daadaŋ ŋuna ikipedori iwon akilip iŋes kori ŋuna ikitami iwon atemar ikitiyakini. Itiyae iŋes ŋun anapedor a ŋina itiyae alotooma yok.
49003021	Toyai neni keŋ apolou aneni a Ŋikristo anakimorikina ka Yesu Kristo ananyameta a daadaŋ, ŋikaru ka ŋikaru! Amen.
49004001	Ekemaimai nai ayoŋ iyes – ayoŋ Paulo ŋolo arae emabus aŋuna ka akijaanakin Ekapolon Yesu: kiboiyoto lopite ŋolo itemokino iboiyoto ŋituŋa ŋulu enyarit Akuj aruwor ŋulu keŋ.
49004002	Itemokino iyes kitiditeuna, kiyapara ka totitiny. Kitoodiutu amina kus alotooma adaŋa make.
49004003	Kitiyata ka agogoŋu kus a daadaŋ, torubakinito anakimorikina a ŋina ikiinakinit iyes Etau ŋolo ka Akuj anakiricit ekisil ŋolo ikimorikinit iyes.
49004004	Eyai akuwan apei ka Etau epei ŋolo ka Akuj ikwapei eyakar akigeno apei ŋina adau Akuj anyarakin iyes.
49004005	Eyai Ekapolon epei, anupit apei ka ebatisimu epei.
49004006	Eyai Akuj apei ŋina erae Papa a ŋituŋa a daadaŋ; ŋina erae Ekapolon a daadaŋ, ŋina itiyae alotooma daadaŋ ka eyai neni a daadaŋ.
49004007	Aryamu ŋinituŋanan yok daadaŋ ainakinet ŋina ejok lotyae ŋolo ikiinakinia Kristo.
49004008	Ikwapei irworotor Ŋakigireta ebe, “Ani elosi iŋes kidiama nooi, abu ya ŋirikon ŋulu alalak; inak ŋainakineta lotuŋa.”
49004009	Nyo mono apolou a ŋakiro a ŋuna ebasi, “Ani elosi iŋes kidiama”? Apolou kec atemar abu iŋes ekiŋaren bu kwap kiporo tari nakibois ŋina a ŋikatwak.
49004010	Iŋes ŋolo abu bu kwap, iŋes pei abu kiporo tari anadis, ikotere ilopiyari iŋes ŋinibore daadaŋ.
49004011	Iŋes ŋolo egiritae ebe, “Inak ŋainakineta lotuŋa”; abu inak ŋice aruwor ŋikiyakia, ŋice ŋikadwarak; ŋice aruwor ŋikalimonokinak, ŋice ŋikeyokok ŋulu a ŋatukon a Ŋikristo ka ŋiketatamak.
49004012	Abu iŋes kitiya ŋun aŋuna ka akitemonokin ŋituŋa ŋulu ka Akuj daadaŋ aŋuna ke etic a ŋolo a Ŋikristo, ikotere itopolooto atukot a Ŋikristo, ŋina erae akuwan a Kristo
49004013	akitodol ŋina ikimorikinor iwon daadaŋ kaapei ananupit ka oyenutu ejok Lokoku ka Akuj. Ikiponi nai iwon daadaŋ kaapei apol alotooma ituŋanan ipei ŋini apolon, ŋini erae Kristo, oruworos ŋulu ikipakit ikwa iŋes.
49004014	Ejoŋoo nai iwon ayakau ikisibit ŋidwe, ŋulu ikiryaŋiryaŋete ŋakitatameta a ŋituŋa a ŋulu alyokonok, ikwa ataker ŋina iryaŋiryaŋete ŋikaguragurae ŋulu a ŋakipi; iteseceneneete ŋituŋa ŋul ŋuluce aŋuna ka amodiyo a ŋina elimonokinete ikes.
49004015	Akilo, anakirworo ŋuna a kire ŋuna itorunito namina, itemokino iwon opoloto alopitesyo a daadaŋ ekokisi Kristo, ŋolo erae akou a Ŋikristo a ŋulu erae akuwan keŋ.
49004016	Aŋuna epolokinitor iŋes ŋinerin ŋulu ka akuwan, eyeunito ŋinerin daadaŋ akuwan apei ka erae akuwan daadaŋ apei ka ikamuna ŋaruceta daadaŋ anakuwan. Ani nai itiyae ŋolokiner ikwapei itemokino itiyaa, epolouni akuwan daadaŋ toduko anamina.
49004017	Akalimokini tokona ayoŋ iyes alokiro ke Ekapolon atemar: tojoŋoto akiboi alopite a ŋolo a ŋituŋa a ŋulu nyeyenete Akuj, ŋulu erae ŋatameta kec ŋakoŋinae,
49004018	ŋulu eyakasi ŋatameta kec nakiryonut. Aŋuna eyakatar ikes amaaŋe, amudukan ikes anakiro a ŋuna ka Akuj; aŋun, atyakarosi ikes anakiyar a ŋina ikiinanakini Akuj.
49004019	Nyeriŋa ŋileec irumeneneete ikes anakiro tari a ŋuna asiilyanak; itiyaeneneete ikes asiilyo ka aronis emam ibore ekacito.
49004020	Meere ŋakiro ŋun ipotu iyes toyenut aneni a Kristo!
49004021	Ipotu iyes kire kiirasi ŋakiro keŋ ikwapei ŋikewuapak keŋ, aponi ikitatami iyes ŋakiro ŋuna a kire ŋuna ka akimorikina ka Yesu.
49004022	Aŋun, tolemasi ŋipitesyo ŋulu ke ekuwane kus a ŋoloŋorot a ŋolo paaran iyaryata iyes – ekuwane ŋolo ŋorot, ŋolo abu ikinyasu iyes alokibure keŋ a ŋolo ka amodiyo.
49004023	Itemokino ŋitai kus toruworos ŋulu kitet kaapei ka ŋatameta kus daŋ
49004024	ka itemokino iyes tonapa ekuwane ŋolokitete, ŋolo asubi Akuj ikwaan ka iŋes, ŋolo itoodiunit eyakae keŋ anakiyar a ŋina a kire, a ŋina iyookino ka ŋina ejok nooi.
49004025	Tojoŋoto amodyanakin! Itemokino ŋinituŋanan kirwor ŋuna a kire neni ke ekanupan a ŋoloce, anerae ikirae iwon daadaŋ ŋipei alotooma Kristo ikwapei ikiraakar iwon ŋinerin ŋulu ka apeikuwan.
49004026	Ani kiŋoa iyes, nyicamut aŋoit kus ikiteseci iyes ka kisila eriŋa akoloŋ nyedoiyoro;
49004027	nyiteryamut Satan apaki ŋina kitemyet iyes.
49004028	Tojoŋo ekademanaran ademanar, nai emaikina togeu akitiya etic, ikotere toryamu eropit aŋuna ke etic keŋ ka topedo tari akiŋarakin ŋulu iitanito akiŋarakino.
49004029	Nyirworosi ŋakiro ŋuna awanak, nai kirworos ŋuna eŋarakinak, ŋuna epedorete akiŋarakin ŋituŋa alotooma ŋuna iitanito ikes, ikotere yaut ŋarereŋisyo lotuŋa ŋulu ikipupete iyes.
49004030	Nyitunyunyurikis Etau ŋolo Asegan ŋolo ka Akuj, anerae erae Etau ŋolo Asegan emacar keŋ ŋolo ikituruworit iyes ŋulu keŋ, ibore ŋini itoodiunit atemar ebunit Akoloŋit ŋina ikilakunia Akuj iyes jik.
49004031	Tojoŋoto arakao, anyunyura, aŋoit, ecelet ka akiyany Akuj.
49004032	Akilo, toruworos ŋulu irimaaka ka ŋulu iyapara alotai, kisyonios make ikwapei adaunia Akuj akisyon iyes alotooma Kristo.
49005001	Ikwapei iraakatar iyes ŋidwe ka Akuj ŋuluminan, itemokino iyes kituputo iŋes.
49005002	Itemokino iyes kiboiyete alotooma amina lopite ŋolopei abunio Kristo itominakinia iwon, ido tojal akiyar keŋ aŋuna yok erae amuronot ŋina akukunyon, ŋina ecamuna ka ŋina italakarit Akuj.
49005003	Ikwapei iraakatar iyes ŋituŋa ŋulu ka Akuj, nyitemokino ŋakiro daadaŋ ŋuna ka amalao kori ŋuna ka asiilyanut kori arorokanut elimitoe alokidiŋ kus.
49005004	Nyejok daŋ iyes irworosi ŋakiro ŋuna a ŋileec, ŋuna a ŋiyany kori ŋuna ke erasi. Nai itemokino tolakanaros neni ka Akuj.
49005005	Toyenete nai atemar emam ituŋanan ŋini amalaanan, asiilyanan kori ŋini arorokanan (anerae ikwaan arorokanut ka akilip akuj ace) ŋini eyakaun Napukan ŋina a Kristo ka Akuj.
49005006	Nyicamut idiotuŋanan ikimodikini iyes a ŋakiro a ŋuna ka amodiyo; anerae aŋuna a ŋakiro a ŋun, ebuni anyunyura ŋina ka Akuj neni a ŋulu nyepupete ŋakiro keŋ.
49005007	Aŋun, nyirukito ka ŋituŋa ŋulu ikote nen.
49005008	Iyakasi paaran sek iyes nakiryonut, nai aŋuna ka akimorikina kus ka Ekapolon, iyakasi tokona iyes nakica. Aŋun, itemokino iyes kiboiyete ikwa ŋituŋa ŋulu erae ŋulu ka akica,
49005009	anerae eyauni akica nu erae arait: ajokis, akiyookino ka akirworo ŋuna a kire.
49005010	Kikatakisi ayenun ŋuna italakarito Ekapolon.
49005011	Nyilomanarete nakiro ŋuna koŋinae ŋuna ka akiryonut, nai kisileereutu ikes.
49005012	(Nai erae ŋileec nooi iyes tari akirworo ŋakiro ŋuna itiyaete ŋituŋa ŋul anakimunono.)
49005013	Nai ani isileereunio ŋakiro daadaŋ anakica, apaki ŋin nai itoodiunere ŋipitesyo kec ejok;
49005014	anerae akica iŋes itoodiuni ibore daadaŋ ejok. Iŋes elimunitere ebe, “Tokienyu, iyoŋ ekajoton, ido toyaru alokatwak, ikiwuakini Kristo iyes nakica.”
49005015	Aŋun, tocoikinito alopite a ŋolo iboiyoto iyes. Nyiboiyete ikwa ŋituŋa ŋulu abaŋaanak, nai ikwa ŋituŋa ŋulu aosok.
49005016	Kisitiyata ejok apaki daadaŋ ŋina iyakatar iyes, anerae erae ŋirwa lu ŋulu aronok.
49005017	Nyibaŋaaka, nai kikatakisi ayenun ŋuna ecamit Ekapolon.
49005018	Nyimerakinosi a ŋagwe a ŋuna epedorete amunaar iyes, nai tocamakisi Etau ŋolo ka Akuj kilelebikin neni kus.
49005019	Ani irworosi iyes make, kisimukekinos a Ŋieosyo a Daudi, a ŋieosyo a ŋulu ipurore Yesu ta ŋieosyo ŋulu ke Etau; toeikisi ipurosi Ekapolon alotai kus.
49005020	Alokiro ke Ekapolon yok Yesu Kristo, tolakanaros jwi jwi neni ka Akuj Papa aŋuna a ŋakiro a daadaŋ.
49005021	Topuponoros make aŋuna ka akerit kus Kristo.
49005022	Ŋaberu, topupete ŋikilyok kus, ikwaŋina ipupyoto Ekapolon.
49005023	Anerae epolokinit ekile aberu keŋ, ikwaŋina epolokinitor Kristo Ŋikristo; erae Kristo elope iŋes ekaiunan ŋolo a Ŋikristo, a ŋulu erae akuwan keŋ.
49005024	Ikwaŋina epupyoto Ŋikristo Kristo, itemokino ŋaberu daŋ topupete jik ŋikilyok kec.
49005025	Ŋikilyok, tominas ŋaberu kus, ikwaŋina aminar Kristo Ŋikristo, ido tojal akiyar keŋ aŋuna kec.
49005026	Abu Kristo kitiya ŋun aŋuna ka ainakin ikes neni ka Akuj, kedau akitesegun ikes a ŋakipi a ŋuna ke ebatisimu ka alotooma akirot keŋ;
49005027	ikotere eyauni atukot a Ŋikristo neni keŋ erae ateran anakibuses keŋ a daadaŋ – tomam akemer, nyerinyit ereet, kori tomam ibore daadaŋ ŋini nyitesegi iŋes; aŋun, epedori ayakau kiŋaren keŋ erae ŋina ajokan nooi ka ŋina eseg alotau.
49005028	Ikwaŋinapei, itemokino ŋikilyok daŋ tominas ŋaberu kec ikwaŋina eminatar ikes ŋawat kec a ŋilopeyek. Ekile ŋolo emina aberu keŋ, emina iŋes akuwan keŋ ke elope.
49005029	Emam ituŋanan ŋini itidiŋit akuwan keŋ a ilope. Akilo, itani ka irici iŋes, ikwaŋina iricitor Kristo atukot a Ŋikristo,
49005030	anerae ikirae iwon ŋinerin ŋulu ka akuwan keŋ.
49005031	Ikwapei igiritere Nakigireta ebe, “Aŋun, eesikini ekile papa keŋ ka toto keŋ, kimorikinos ka akeeberu, toruworos ŋuluarei ŋul apeikuwan.”
49005032	Eya Nakigireta ŋun ŋakiro ŋuna ajokak ŋuna imunono, ŋuna ayenu ayoŋ atemar ikamunito Kristo ka atukot a Ŋikristo.
49005033	Nai ikikamunito iyes daŋ ŋakigireta ŋun: itemokino ŋolokile tomina aberu keŋ, ikwaŋina eminar iŋes akuwan keŋ ke elope; itemokino ŋinaberu tokerite lokile keŋ.
49006001	Ŋidwe, ikwapei iraakatar iyes ŋulu ke Ekapolon, topupete ŋikauruunak kus, anerae erae ŋun ŋuna itemokino iyes kitiyata.
49006002	Ebala Akiciket ŋina esyaunan ŋina eyai akiikinet neni kus ebe, “Tokerite papa kon ka toto kon,
49006003	ikotere ejokyar akiyar kon, ido kiboi iyoŋ ŋikaru ŋulu alalak anakwap a na.”
49006004	Atapapa, nyitoŋoa ŋidwe kus; nai akilo, kitopoloutu ikes alopitesyo a ŋulu ajokak ka anakitatam ŋuna ke Ekapolon.
49006005	Ŋipi, topupete ŋikapolok kus ŋulu ka akwap a na anakuryanu ka anamaran ka kitiyata ŋun ka ainakina lopite ŋolopei itiyanakiniata iyes Kristo.
49006006	Kitiyata ŋun, meere apaki ŋina ikiteoto ikes iyes bon, anerae icamito iyes ikitojaka ikes iyes, nai kitiyata ka agogoŋu kus a daadaŋ, ŋuna ecamit Akuj ikwa ŋipi ŋulu a Kristo.
49006007	Kitiyata etic kus ikwapei ŋipi ilakara esibit itiyanakinete Ekapolon, meere ŋituŋa.
49006008	Toyenete atemar eropi Ekapolon ŋinituŋanan, kerae epito kori ŋini nyerae epito, aŋuna ke etic a ŋolo ajokan a ŋolo itiyae iŋes.
49006009	Ŋikapolok, totiŋito ŋipi kus ikwaŋinapei, lopite ŋolo ejok alokiŋaren Ekapolon; tojoŋoto akitukuryan ikes. Toyenete atemar iraakasi iyes ka ŋipi kus ŋulu ke Ekapolon a epei a ŋolo eyai nakuj, a ŋolo etubonokini ŋituŋa daadaŋ alopite a epei, emam atyakatyak.
49006010	Ŋuna isidiyete, togogoŋioto anakimorina kus ka Ekapolon alotooma acamun iŋes ikitogogoŋ iyes ka agogoŋu keŋ a ŋina apolon.
49006011	Tonapa ŋiboro daadaŋ ŋulu jiyet ŋulu ikiinakini Akuj iyes, ikotere nai ipedorete akitepeg, kipiyosi ŋakiro ŋuna aronok ŋuna ikilokitor Satan.
49006012	Anerae meere ŋituŋa ejiyere iwon, nai ikijiye ka ŋikepukak, ŋapedorosyo ka ŋipyan ŋulu eya kidiama ŋulu epolokinito akwap na, alorwa a lu a ŋulu ikote akiryonut.
49006013	Aŋun, tonapa tokona ŋiboro daadaŋ ŋulu jiyet ŋulu ka Akuj! Ikotere nai ani edoluni akoloŋit ŋina aronon, topedosi akitepeg emoit anakitijiyore keŋ; tosodi ani kijiyoto tari neni eŋetakinor ejiye, kidoŋo iyes irae ŋulu ilout alojiye.
49006014	Aŋun, totenito: tonapa ŋakiro ŋuna a kire ikwa akoroba ŋina eenen nacirin kus; tonapa akiyookino ikwa arapet
49006015	ka tonapa ikwa ŋamuk ekibure ŋolo ka alimonokin Ŋakiro ŋuna Ajokak ŋuna ke ekisil a ŋolo ka Akuj.
49006016	Ŋapakio daadaŋ, totiŋito anupit ikwa aupal; anerae iŋes ipedoryata iyes akituduŋeo ŋimalyo ŋulu eriraete ŋulu egumunit ŋolo Aronon – Satan.
49006017	Tocamutu aiuno ikwa akopiya ŋina iuryarit akou nyewana; totiŋa ikwa atum akirot ka Akuj, ŋina ikiinakini iyes Etau ŋolo ka Akuj.
49006018	Kitiyata ŋun daadaŋ alotooma akilip, iŋitasi akiŋarakino aneni ka Akuj. Kilipeneneete ŋapakio daadaŋ anapedor a ŋina ke Etau a ŋolo ka Akuj. Totenito, nyijamakis akilipanakin jwi jwi ŋituŋa ŋulu ka Akuj daadaŋ.
49006019	Kilipanakinetei ayoŋ daŋ, ikotere okoinak Akuj akirot ŋina iyookino ayoŋ erwor; ikotere nai erwor emam akuryanu, ido etaanyu ŋituŋa akimunono ŋina a Ŋakiro a ŋuna Ajokak.
49006020	Tari tokona kayai mabus, eriŋa arae ekiyakia aŋuna a Ŋakiro a ŋuna Ajokak. Kilipeneneete ikotere erwor Ŋakiro ŋuna Ajokak emam akuryanu, ikwapei itemokino erworya.
49006021	Ikilimokini iyes Tuciko, ŋakiro daadaŋ ŋuna akatapito ayoŋ, ikotere toyenut iyes epite ŋolo ayakar ayoŋ. Erae iŋes lokaato ŋolo minat alotooma Ekapolon, ŋolo erae eketiyan ŋolo ikinyomitae isua.
49006022	Ŋakiro ŋun ikes eyakuunitor ayoŋ iŋes neni kus, alimokin iyes epite ŋolo iboiyere isua, ikotere nai ikisimukekis iyes ŋun.
49006023	Toyai neni a ŋikaitotoi a daadaŋ alotooma Kristo ekisil ka amina ta anupit aneni ka Akuj Papa ka aneni ke Ekapolon Yesu Kristo.
49006024	Toyai ajokis ŋina ka Akuj neni a daadaŋ a ŋulu eminasi Ekapolon yok Yesu Kristo alotooma amina ŋina nyedaun.
50001001	Ayoŋ Paulo ka Timoteo ŋiketiyak ŋulu a Yesu Kristo, ikigirit abaruwa na neni a ŋituŋa a daadaŋ a ŋulu ka Akuj alo Pilipi, a ŋulu imorikina ka Yesu Kristo ka neni a ŋibicopyo a ŋatukon a Ŋikristo ta ŋikeŋarakinitok kec.
50001002	Toyai neni kus ajokis ka ekisil aneni ka Akuj Papa yok ka aneni ke Ekapolon Yesu Kristo.
50001003	Alakanari ayoŋ neni ka Akuj kaŋ ŋapakio daadaŋ ŋuna akatamununuya ayoŋ iyes;
50001004	alelyani ayoŋ ŋapakio daadaŋ ŋina elipyanenea aŋuna kus,
50001005	aŋuna ke epite a ŋolo ikimorya iyes ka ayoŋ etic ŋolo a Ŋakiro a ŋuna Ajokak, ageun akoloŋit ŋina esyaunan ŋina inupyata iyes, tari tokona.
50001006	Ayeni ayoŋ kire atemar irikakini Akuj ŋina ageikini akitiya etic ŋolo ajokan lo aneni kus Akoloŋit ŋina eboŋunio Yesu Kristo.
50001007	Itemokino ayoŋ okatamunite iyes daadaŋ ikona, anerae akamina ayoŋ iyes nooi, ikwapei ikimorya iwon daadaŋ ainakinet ŋina adau Akuj ainakin ayoŋ, tari anapaki a na, a ŋina ayakar ayoŋ mabus ka apaki ŋina erworor ayoŋ aŋuna a Ŋakiro a ŋuna Ajokak etogogoŋit.
50001008	Eyeni Akuj atemar ŋuna erworo ayoŋ erae ŋuna a kire – akamina ayoŋ iyes lopite ŋolo ikiminar iyes Yesu Kristo.
50001009	Elipi ayoŋ Akuj kiturubak amina kus iyata jik, kaapei ka ayenut ka aosou ŋina ipedoryata atyakatyak ŋuna ajokak ka ŋuna aronok, ido
50001010	topedosi nai acamun ibore ŋini ajokan nooi; ikotere toruworos ŋulu isegak alotai, tomam aronis adio daŋ, Akoloŋit ŋina eboŋunio Kristo.
50001011	Ilelebun nai akiyar kus arait ŋina ebunit anakiyookino kus alokiŋaren Akuj, ŋina erae Yesu Kristo bon eyauni, aŋuna ka akitopoloor ka akipur Akuj.
50001012	Ŋikaitotoi, acamit ayoŋ iyes toyenut ebe, ŋakiro ŋuna etiyakin neni kaŋ, eŋarakis akielar Ŋakiro ŋuna Ajokak.
50001013	Eyenete ŋasigarya ŋuna ka akai a ŋina ke ekawuoikiniton ekepukan a Roma anakwap a na ka ŋuluce daŋ ŋulu eyakasi ne atemar, ayai ayoŋ mabus, anerae arae ayoŋ eketiyan ŋolo a Kristo.
50001014	Nabo eyatak ayakau kaŋ mabus lokaitotoi ŋulu alalak alotooma Kristo akikinyom Ekapolon, ido elimonokinete Ŋakiro ŋuna Ajokak etitiny ka emam akuryanu.
50001015	Kire, elimonokinete ŋice ŋakiro a Kristo anarakao ka anakiloiloa, nai elimonokinete ŋice alotai a ŋulu ajokak.
50001016	Itiyaete ŋul ŋun anamina, anerae eyenete ikes atemar ayai ayoŋ mabus aŋuna a Ŋakiro a ŋuna Ajokak.
50001017	Elimonokinete ŋuluce ŋakiro a Kristo anakiloiloa, meere alotai a ŋulu ajokak; etamete ikes atemar kori iyatakinete ŋatyokisyo neni kaŋ eriŋa ayoŋ ayai mabus.
50001018	Nyemisitae ŋuna! Nai ŋuna apolok alorotin a daadaŋ ikes alimonokin ŋakiro ŋuna a Kristo kiwarito ikes ŋuna kec a ŋilopeyek kori ŋuna a kire. Arubakini ayoŋ alakara a ŋun; ŋakiro ŋun ikes eruworosi alakuno kaŋ,
50001019	anerae ayeni ayoŋ ebe aŋuna a ŋakilipasinei kus ka anakiŋarakino a ŋina ebunit aneni ke Etau a Yesu Kristo,
50001020	eitanit ayoŋ nooi ka egeno atemar nyekerumete jik ayoŋ ŋileec, nai ayakaunor atitinyu ŋina itemokino, anapakio a daadaŋ, nooi tokona, ikwapei sek itopolooritere Kristo aŋuna kaŋ, eriŋa ayari kori katwana.
50001021	Anerae aneni kaŋ, Kristo iŋes erae akiyar, ido atwanare eyauni epoida.
50001022	Nai ani karubak ayari, iŋes atemar apedori akitiya etic ŋolo ajokan; aŋun, nyayeni ayoŋ ibore ŋini aseuni, akiyar kori atwanare!
50001023	Nyayeni ayoŋ ewae ŋolo aseuni. Ekeburit ayoŋ aesikin akiyar na, ido oruko ka Kristo, anerae ejok nooi arukit ka Kristo;
50001024	nai aŋuna kus, itemokino ayoŋ orubak ayari.
50001025	Aŋuna anupitor ayoŋ ŋun, ayeni atemar arubakini ayari ekeŋarak iyes daadaŋ, ikotere kiyatakinor anupit kus ka alelyan ŋina ebunit ananupit.
50001026	Alopite a ŋol, iyakaunotor ŋakiro ŋace ŋuna iturokinotor alokiŋaren Yesu Kristo aŋuna kaŋ apaki ŋina ikirukio iwon nabo.
50001027	Tokona ibore ŋini epol iŋes en: itemokino akiyar kus torae ŋina itopoloorit Ŋakiro ŋuna Ajokak ŋuna a Kristo, ikotere ani kabu kori pa kabu ayoŋ aanyun iyes, eira atemar icasito iyes jik alotooma etau epei ka iyakatar akiitanit apei ŋapakio daadaŋ ŋuna imunikinitotor iyes aŋuna ka anupit Ŋakiro ŋuna Ajokak.
50001028	Nyikera ŋiketepegak kus! Toyakatar jik atitinyu, ido itoodiunete ŋun neni kec atemar inyasuni Akuj ikes, nai iiunosi iyes.
50001029	Anerae nyeinakina Akuj iyes apaki ŋina nupet Kristo bon, nai ikiinak tari apaki ŋina ka akisicanio aŋuna keŋ.
50001030	Ido tokona ikimunikinit iwon kaapei aŋuna a Ŋakiro a ŋuna Ajokak, lopite ŋolopei iponiata iyes ikiŋolikiniata ayoŋ amunikinit ka ŋolopei amunikinitor ayoŋ tokona, ikwapei ipupyoto.
50002001	Ani erae kire kiryamunito iyes akisimukekino make anakimorikina ka Kristo, akitalakanar aŋuna ka amina a ŋina ebunit aneni keŋ, akimorikina aŋuna ke Etau a ŋolo ka Akuj, arimao ka akisyonenen;
50002002	ekelipit nai iyes kilelebikis alakara kaŋ alotooma ayakau ŋatameta ŋapei, toyakatar amina apei, etau epei ka alosikenet apei.
50002003	Nyitiyata idiobore anakiloiloa kori anakisupa, nai anakitiditeuna; yaito ŋuluce erae ŋulu ejokak akilo iyes.
50002004	Nyitemokino idio alokidiŋ kus etamuna bon, nai itemokino totamunite ŋuluce daŋ.
50002005	Toyakatar ŋatameta ŋuna ikote ŋun, ŋuna ayakar Yesu Kristo:
50002006	Ekoni iŋes Akuj, nai abu nyereikin arubakin iriyanikina ka Akuj.
50002007	Nai, abu iŋes elope kituruwor ekoŋinait, abu kikok eketiyan, ikwapei edounitere iŋes erae ituŋanan.
50002008	Alotakane keŋ arae ituŋanan, abu kitiditeun, ido kiwuap ŋuna acamit Akuj tari natwanare keŋ – atwanare keŋ alomusalaba.
50002009	Aŋun, abu Akuj kitopoloo iŋes nooi ka inak iŋes ekiro ŋolo epol akilo ŋirorwa daadaŋ,
50002010	ikotere nai ŋulu daadaŋ eya nakuj, nakwap ka ŋulu eya nakibois ŋina a ŋikatwak, toryediko kitopoloosi ekiro a Yesu,
50002011	ka itemokino daadaŋ tocamut alimor atemar erae Yesu Kristo Ekapolon. Alopite a lo itopolooryo Akuj Papa.
50002012	Aŋun, ŋikaitotoi kaŋ ŋuluminan, ikwapei jwi jwi iwuapitotor iyes ŋakiro kaŋ paaran apaki ŋina ikirukitor iwon, ejok nabo nooi iyes akiwuap ŋakiro kaŋ tari apaki ŋina alwania ayoŋ aneni kus. Torubakisi itiyaete alokabule ka anakerit Akuj aŋuna ka aiuno kus,
50002013	anerae Akuj iŋes itiyae alotooma kus, ikotere ikitacamu ka ikitepedo iyes akiwuap ŋakiro ŋuna ajokak ŋuna ecamit iŋes.
50002014	Kitiyata ŋinibore daadaŋ emam akiŋuruŋura kori apeganakin,
50002015	ikotere toruworos ŋulu nyisecito ka tosegak alotai ikwapei iraakatar ŋidwe ŋulu ka Akuj ŋulu emam aronis, ŋulu iboiyete alokidiŋ ŋituŋa ŋulu a ŋinyas ŋulu asecak. Itemokino iyes tocayete alokidiŋ kec ikwa ŋikacer ŋulu ecayete alokidiama,
50002016	ikwapei iricitotor iyes ŋakiro ŋuna ka akiyar. Ani kitiyata iyes ikoŋina, aryamuni ayoŋ ŋakiro ŋuna eturokinor aŋuna kus Akoloŋit ŋina a Kristo, anerae itoodiuni neni ebe abu ayoŋ nyecanican agogoŋu ka etic kaŋ.
50002017	Nai tari erae kainak akiyar kaŋ ikwa amuronot, kiyatakinae namuronot kus, ŋina erae anupit kus; alakari ayoŋ ka ikimori alelyan kus.
50002018	Ikwaŋinapei, itemokino iyes daŋ tolakaros ka omora alelyan kaŋ.
50002019	Egeno ayoŋ neni ke Ekapolon Yesu atemar eyakuuni Timoteo neni kus atipei, ikotere ekesimukek ayoŋ eemut ŋolo ke epite a ŋolo iyakatar iyes.
50002020	Timoteo iŋes bon ŋolo ikimori ka ayoŋ ŋatameta kaŋ ka iŋes kire ikimitakinit iyes.
50002021	Anerae emitakinit ŋinituŋanan ŋakiro keŋ a ilope, nyemitakinit ŋuna a Yesu Kristo.
50002022	Iyenete iyes ŋilopeyek epite ŋolo etoodiunitor iŋes etic keŋ; epite ŋolo ikitiyaa iŋes ka ayoŋ kaapei ikwa esapat ka papa keŋ aŋuna a Ŋakiro a ŋuna Ajokak.
50002023	Aŋun, egeno ayoŋ akiyakuun iŋes neni kus atipei, apaki ŋina ayenunia ayoŋ ŋuna etakanunete neni kaŋ.
50002024	Nai ekinyomit ayoŋ Ekapolon atemar apedori ayoŋ daŋ elope adolun neni kus atipei.
50002025	Atamaki ayoŋ atemar ejoikinit ayoŋ ekeyakik iyes lokaato yok Epapurodito, ŋolo ikitiyae ka ŋolo ikitijiye kaapei ka ayoŋ Satan alotic a ŋolo a Ŋakiro a ŋuna Ajokak. Etiya iŋes ikwa ekiyakitono kus akiŋarakin ayoŋ.
50002026	Iburakinit iŋes nooi abunore aanyun iyes daadaŋ ka ebulit, anerae ipotu iyes kiirasi atemar adyaka iŋes.
50002027	Kire adyaka iŋes ka adikino etwani. Nai abu Akuj kitimok iŋes nooi; meere iŋes bon, nai abu eketimok ayoŋ daŋ, ikotere nyiyatakin akiyaloloŋ kaŋ.
50002028	Ekeburit ayoŋ nooi akitoboŋun iŋes neni kus, ikotere tolakaros iyes nabo iŋolikinete iŋes, ido todaun nai akiyaloloŋ kaŋ.
50002029	Kijautu nai iŋes ka alelyan ikwapei lokaato alotooma Ekapolon. Kitopoloorito ŋituŋa daadaŋ ŋulu ikote iŋes,
50002030	anerae adikino iŋes ejali akiyar keŋ aŋuna ke etic a Kristo aŋuna ka akiŋarakin ayoŋ alopite a ŋolo pa ipedoritotor iyes ŋilopeyek akiŋarakinia ayoŋ alotic a ŋol.
50003001	Aŋetakini, ŋikaitotoi kaŋ, tolelyana anakimorikina kus ka Ekapolon. Nyakaupi ayoŋ akigir ŋuna aris ayoŋ kekegirak iyes, anerae ikiŋarakinete iyes ŋun.
50003002	Tocoikinito ŋituŋa ŋulu itiyaete aronis, ŋiŋokwo ŋul, ŋikilyok ŋulu erubakinito iitanito atubutub ŋawat.
50003003	Iwon ikiryamu akileŋeryo ŋina a kire, anerae ilipyo iwon neni ka Akuj alotooma Etau keŋ ka ikituro anakimorikina ka Yesu Kristo. Nyikinyomitae iwon ŋitalyo ŋulu itiyanakinio kiŋa akuwan,
50003004	tari daŋ ŋina ikiyakar ayoŋ ŋakiro ŋuna ekinyomitor ŋuna itiyao kiŋa akuwan. Ani ketami ituŋanan ice atemar eyakar iŋes ŋakiro ŋuna ikinyomitor ŋun, ayakar ayoŋ ŋuna alalak akilo.
50003005	Aponi ekeleŋeri ayoŋ akoloŋit ŋina a ŋakanikauni kelunyar akidouno kaŋ. Arae ayoŋ Esiraelit ŋolo anateker a Benjamin, ŋolo arae Eburaniyat kire. Alotooma akiwuapit Ŋikisila ŋulu a Ŋiyudayan, arae ayoŋ Eparisayot
50003006	ka ayai ayoŋ ekibure ŋolo ka akisican ŋikanupak a Kristo. Alotooma ŋuna ikamunito akiyookino anakiwuapit Ŋikisila a Ŋiyudayan, amam ayoŋ asecit.
50003007	Nai ŋakiro ŋun daadaŋ ŋuna sek emarakinit ayoŋ atemar erae epoida aneni kaŋ, emarak ayoŋ tokona atemar erae atwaniyaret aneni kaŋ aŋuna a Yesu Kristo.
50003008	Meere ŋakiro ŋun bon; emarakinit ayoŋ ŋakiro daadaŋ erae atwaniaret ŋina aronon aŋuna a ŋakiro a ŋuna epolok nooi – ikes ayenut Yesu Kristo Ekapolon kaŋ. Aŋuna keŋ, ajal ayoŋ ŋakiro daadaŋ ka emarak ikes erae agasiya, ikotere aryamuni Kristo
50003009	ka emorikinos jik ka iŋes. Nyeryamuna ayoŋ akiyookino alokiŋaren Akuj aŋuna kaŋ ke elope, kori aŋuna ka akiwuapit Ŋikisila. Nai aryamu tokona ayoŋ akiyookino ŋin aŋuna ka anupit Kristo – akiyookino ŋina ebunit aneni ka Akuj, ŋina itorunit nanupit.
50003010	Eitanit ayoŋ ayenun Kristo ka aanyun apedor ŋina ka ayarun keŋ ka akimor alocan keŋ, ekwaanikinotor ka iŋes anatwanare keŋ;
50003011	ido alopite a ŋol egeno ayoŋ akimor ka iŋes ayarun alokatwak.
50003012	Nyabala ayoŋ adau aryamun ŋun daadaŋ kori adau jik ajokyar. Nai ekatakinit nooi aryamun eropit ŋolo eryamunete Ŋikristo anakerit kec ikwapei adaunia Yesu Kristo akituruwor ayoŋ ŋolo keŋ.
50003013	Kire ŋikaitotoi kaŋ, nyatami ayoŋ atemar aryamu ayoŋ iŋes; nai ipeibore ŋini etiyae ayoŋ erae aesikin ŋuna alunyarosi, akeri ka agogoŋu aŋuna eyakasi kiŋaren.
50003014	Aŋun, aŋirikinit nooi akerit kiŋaren akitodol tari naŋetakinet, ikotere oryamu eropit ŋolo erae anyarit ŋina ka Akuj alotooma Yesu Kristo, nakiyar ŋina alokidiama.
50003015	Itemokino iwon daadaŋ ŋulu ikiyeni ejok ŋakiro ŋuna ka Akuj opakito anatameta ikwaŋinapei. Nai ani kiyakatar iyes ŋice atametait ŋina egelaana, ikisileerekini Akuj iyes tari ŋun.
50003016	Tari kikote neni daŋ, oloto lopite ŋolo pei sek itiyaere iwon.
50003017	Ŋikaitotoi, torubakisi ikitupusete ayoŋ; kiteto, kiwuapa ŋikanupak ŋulu adaut akituput isua.
50003018	Anerae ikwapei akalimokinitor ayoŋ iyes ŋapakio ŋuna alalak, alimuni nabo tokona eyaloloŋi tari anakigworo, elalak ŋulu etoodiu akiyar kec atemar erae ikes ŋimoi ŋulu ke emusalaba a Kristo.
50003019	Inyasunio ikes, anerae ekibure ŋolo a ŋawat kec iŋes erae akuj kec; iturosi ikes kan ibore ŋini itemokino kirumyata ŋileec ikes, ka eyakasi ŋatameta kec loboro ŋulu ka akwap a na bon.
50003020	Nai ikirae iwon ŋituŋa ŋulu anakuj ka idaritae Ekaiunan, Ekapolon Yesu Kristo abunore anakuj.
50003021	Ilocokini iŋes ŋawat yok ŋuna palag ka ŋuna etwakete, kituruwo ikes ŋuna ikwaan ka akuwan keŋ ŋina ka apolou a ŋina anakuj. Isitiyae iŋes apedor ŋina epedoritor akiwuakin ŋiboro daadaŋ Napukan keŋ.
50004001	Aŋun ŋikaitotoi kaŋ ŋuluminan, ekeburit ayoŋ nooi aanyun ka iyes! Iraakasi iyes alelyan kaŋ ka ŋakiro ŋuna eturor ayoŋ. Epite ŋol itemokino torubakiniata aneni ke Ekapolon, ŋuluminan.
50004002	Okoe emaimai ayoŋ ŋaberu nu, Oiyodiya ka Sintike toyakaunotor ŋatameta ŋuna imorikina alotooma Ekapolon.
50004003	Acamit ayoŋ iyoŋ daŋ Sisipo ŋolo irae erukitos kaŋ ananupit, kiŋarak ŋaberu ŋun; anerae ikitiya ayoŋ ka ikes ka agogoŋu nooi akisera Ŋakiro ŋuna Ajokak, kaapei ka Kilement ka ŋuluce daadaŋ ŋulu ikitiyae ka ayoŋ, ŋulu igiritae ŋirorwa kec Lokitaabo ŋolo ka Akiyar.
50004004	Tolelyanete jwi jwi anakimorikina kus ka Ekapolon. Alimuni ayoŋ nabo atemar: tolelyanete!
50004005	Kiyapara alotuŋa a daadaŋ. Aapuu apaki ŋina ebunio Ekapolon.
50004006	Nyiyaloloŋete aŋuna a idiobore, nai anakiro a daadaŋ, kimaimaa ka tolimokisi Akuj ibore ŋini iitanito iyes, tolimonokinete iŋes a ŋitai a ŋulu elakara neni keŋ.
50004007	Epedori ekisil ŋolo ka Akuj ŋolo iloit ayenut ŋina a ituŋanan akiyok ŋitai ka ŋatameta kus anakimorikina ka Yesu Kristo.
50004008	Aŋetakini ŋikaitotoi kaŋ, totamete ŋakiro nu ŋuna ejokak ŋuna emaikina yaut ekipuri: ŋakiro ŋuna erae kire ŋuna ekerer, ŋuna iyookino, ŋuna emam aronis, ŋuna ka amina ka ŋuna itojokitae.
50004009	Kitiyata ŋuna ipotu iyes kisisaut ka kijaut ka toanyut aneni kaŋ. Eyakaun neni kus Akuj ŋina erae alope ekisil.
50004010	Anakiyar kaŋ alotooma akimorikina ka Ekapolon, alakara ayoŋ nooi, anerae igeut nabo iyes amitakinit ayoŋ kelunyar apaki ŋina alalan. Nyabala ayoŋ ipotu iyes tojoŋoto amitakinit ayoŋ, nai imamukatar ca kire apaki ŋinakitiyaet ŋun.
50004011	Nyalimunit ayoŋ ŋun abala eitanit idiobore, anerae ayenu ayoŋ akimwonikina kan, ibore ŋini ayakar.
50004012	Ayeni ayoŋ epite ŋoloyaret anakulyako ka ŋoloyaret alobari. Adau ayoŋ ayenun akimunono ŋinayaret alopitesyo ka anapakio a daadaŋ emwonikina – kemwonit kori kakanyamit akoro, kayakar ibore ŋini alalan nooi kori ŋini edit nooi.
50004013	Apedori ayoŋ akitiya ŋiboro daadaŋ alotooma Kristo ŋolo akainanakini ayoŋ agogoŋu.
50004014	Nai ipotu iyes kitiyata ejok ikiŋarakis ayoŋ anatyokisyo kaŋ.
50004015	Iyenete iyes Ŋipilipi atemar apaki ŋina arotokinio ayoŋ alo Makedonia ŋarwa ŋuna ke ekiŋaren ŋuna alimonokinere Ŋakiro ŋuna Ajokak, amam atukot a Ŋikristo ŋina arae ekeŋarak ayoŋ mati iyes make, ŋulu ipotu omora ka ayoŋ alotooma akijaunun ka ainanakin ŋisiliŋa.
50004016	Tari apaki ŋina eitanitor ayoŋ akiŋarakino alo Tesalonika, ipotu iyes ŋarwa ŋuna alalak ikiyakikis ayoŋ ŋainakineta kus.
50004017	Meere ŋun ca atemar acamit ayoŋ ŋainakineta, nai acamit ayoŋ ŋiticisyo kus ŋulu ajokak kiyatakis eropit kus aneni ka Akuj.
50004018	Adau ayoŋ aryamun ainakinet kaŋ, itemokino ka elal daŋ nooi! Ayakar tokona ayoŋ ibore ŋini eitanit daadaŋ, ikwapei ayaunia Epapurodito ŋainakineta ŋuna ipotu iyes kiyakuut. Erae ikes amuronot ŋina akukunyon, ŋina ecamuna ka ŋina italakarit Akuj.
50004019	Ido alotooma Yesu Kristo, ikiinakini iyes Akuj kaŋ ibore daadaŋ ŋini iitanito alobari keŋ a ŋolo apolon.
50004020	Toyai neni ka Akuj Papa yok apolou ŋina nyedaun ŋikaru ka ŋikaru! Amen.
50004021	Kimalata ŋituŋa ŋulu ka Akuj daadaŋ alotooma Yesu Kristo. Ikimalaete iyes ŋikaitotoi ŋulu ikirukit ka ayoŋ a ne.
50004022	Ikimalaete iyes nooi ŋituŋa ŋulu ka Akuj daadaŋ ŋulu eyakasi ne, akilo nooi ŋulu ke ekal ke Ekepukan a Roma.
50004023	Toyai neni kus ajokis ŋina ke Ekapolon Yesu Kristo.
51001001	Ayoŋ Paulo, ŋolo arae ekiyakia a Yesu Kristo aŋuna ka acamit a ŋina ka Akuj, ka Timoteo lokaato yok,
51001002	ikigirit abaruwa na neni a ŋituŋa a ŋulu ka Akuj a ŋulu eyakasi Kolosae a ŋulu ikinyoma alotooma akimorikina ka Kristo. Toyai neni kus ajokis ka ekisil aneni ka Akuj Papa yok.
51001003	Ikilakanari isua jwi jwi neni ka Akuj, Papa ke Ekapolon yok Yesu Kristo, apaki ŋina ilipere isua aŋuna kus.
51001004	Anerae ikiira isua ŋuna ka anupit kus neni a Yesu Kristo ka ŋuna ka amina a ŋina iyakatar iyes aŋuna a ŋituŋa a ŋulu ka Akuj a daadaŋ.
51001005	Iyakatar iyes anupit ka amina, anerae igenosi iyes ibore ŋini iŋadakinitae nakuj aŋuna kus. Ipotu iyes kiirasi ŋuna ka akigeno a ŋin apaki ŋina ikilimokinere iyes ekiŋaren ŋakiro ŋuna a kire ŋuna erae Ŋakiro ŋuna Ajokak.
51001006	Erubakinito Ŋakiro ŋuna Ajokak erayete ka epoloete ka ealakin nakwapin daadaŋ, lopite ŋolo etiyakinotor neni kus ameun akoloŋit ŋina iiraryata iyes ekiŋaren ŋuna ka ajokis a ŋina ka Akuj ka ipotu iyes toanyut epite ŋolo eyakatar ikes kire.
51001007	Ipotu iyes toyenut ŋuna ka ajokis a ŋina ka Akuj aneni ke Epapuras, a ŋolo minat, a ŋolo ikitiyae kaapei ka isua. Erae iŋes eketiyan ŋolo a Kristo ŋolo ikinyomitae, ŋolo itiyae aŋuna kosi.
51001008	Iŋes pei ikilimok isua daŋ ŋuna ka amina kus alotooma Etau ŋolo ka Akuj.
51001009	Aŋun, ameun anakoloŋit a ŋina eirarere isua ŋuna itiyaete iyes, ikilipanakini isua iyes jwi jwi. Ikilipi isua neni ka Akuj ikiinak iyes aosou ka ayenut daadaŋ, ŋina ebunit aneni ke Etau keŋ, ikotere nai toyenut ejok acamit keŋ.
51001010	Aŋun, ipedorete nai iyes akiyar alopite a ŋolo itopolooritotor Ekapolon ka ŋolo italakarit iŋes anakiro a daadaŋ. Eyauni akiyar kus arait ŋina erae ŋiticisyo ŋulu ajokak ka iyatakin ayenut kus Akuj.
51001011	Agasi ayoŋ atemar ikitogogoŋ iyes apedor ŋina ka Akuj ŋina epol nooi, ikotere topedosi akidaŋidaŋ ŋiboro daadaŋ alotooma atitinyu ka alelyan.
51001012	Tolakanaros neni ka Akuj Papa, ŋolo ikitemok iyes aryamun atyaketait a ŋarereŋisyo a ŋuna iŋadakinit Akuj aŋuna a ŋituŋa keŋ a Napukan keŋ a ŋina ka akica.
51001013	Abu iŋes ikilaku iwon anapedor a ŋina ka akiryonut ka ikilopa iwon Napukan a Lokoku keŋ a ŋolo minat,
51001014	ŋolo ikilakunia Akuj iwon, iŋes atemar, esyoni ŋasecisya yok.
51001015	Erae Kristo etorube ŋolo ka Akuj a ŋina nyetakani. Erae iŋes ekiyai ŋolo ka Akuj Papa, akisyakinet ŋina a ŋisubuna a daadaŋ.
51001016	Anerae abu Akuj tosub alotooma keŋ ŋiboro daadaŋ ŋulu eyakasi kidiama ka ŋulu anakwap, ŋulu etakanete ka ŋulu nyetakanete, kaapei ka ŋipyan ŋulu eyakatar ŋapedorosyo, ŋikapolok, ŋikepukak ka ŋikawuokinitok akwap. Abu Akuj tosub akwap daadaŋ aneni keŋ ka aŋuna keŋ.
51001017	Ayai Kristo eriŋa nyesubuna ŋiboro daadaŋ ka anakimorikina ka iŋes, eyai ŋinibore neni itemokino toyai.
51001018	Iŋes erae akou ŋina ka akuwan keŋ; a ŋina erae Ŋikristo; iŋes erae akisyakinet, aponi kiteyarunae iŋes alokatwak, aŋun, erae iŋes ŋolo esyaunio akidoun nakiyar ŋina kitete; ikotere toruwor iŋes ŋolo iŋarenikinit ŋiboro daadaŋ.
51001019	Anerae abu Akuj alope tolakari tocamu atemar toyakaunor Lokoku keŋ epite daadaŋ ŋolo ikoni ŋolo keŋ.
51001020	Abu daŋ iŋes alotooma Lokoku tolakari tocamu akisil ka ŋituŋa daadaŋ anakwapin. Abu Akuj kitiyau ekisil alotooma atwanare a Lokoku keŋ alomusalaba, ido abu kinyaku neni keŋ ŋiboro daadaŋ ŋulu alokwap ka ŋulu alokidiama.
51001021	Ilwaka koloŋ sek iyes nooi aneni ka Akuj ka iraakasi ŋimoi keŋ aŋuna a ŋakiro a ŋuna aronok a ŋuna itiyaete ka itamete iyes.
51001022	Nai tokona, aŋuna ka atwanare a Lokoku keŋ alokuwane a ituŋanan, abu Akuj kisil. Ipedorito tokona iyes ayakau kiŋaren keŋ iraakasi ŋulu keŋ, ŋulu isegak alotai, ŋulu emam asecit.
51001023	Itemokino nai iyes torubakis icasito ananupit kus, nyiryaŋiryaŋanakin anakigeno a ŋina a Ŋakiro a ŋuna Ajokak a ŋuna ipotu iyes kiirasi, ŋuna adaun alimonokin lotuŋa daadaŋ anakwapin – ŋakiro ŋun araakar ayoŋ Paulo ekalimonokinan.
51001024	Tokona, alakara ayoŋ aŋuna a ŋican a ŋulu aryamunit ayoŋ aŋuna kus, anerae alotooma ŋican ŋulu ka akuwan kaŋ, eŋarakinit ayoŋ akirikakin ŋuna ariŋa nyirikakina alocan a Kristo aŋuna a Ŋikristo, a ŋulu eraakasi akuwan keŋ.
51001025	Abu Akuj eketuruwo ayoŋ eketiyan ŋolo a Ŋikristo, abu iŋes okoinaki ayoŋ etic lo akitiya aŋuna kus akiteyenun ŋituŋa daadaŋ ŋakiro ka Akuj.
51001026	Ŋakiro ŋuna ka Akuj ŋun arae ŋuna emunonitae, ŋuna abu iŋes kiwua alotuŋa a daadaŋ ŋikaru ŋulu alunyarosi, nai tokona esileerek neni a ŋituŋa keŋ.
51001027	Abu Akuj tocamu akisileerekin ikes alalau ka apolou ŋina a ŋakiro a ŋuna imunono a ŋun, ŋuna erae aŋuna a ŋituŋa a daadaŋ. Ŋakiro ŋuna imunono ikes Kristo alotooma kus, ŋolo erae akigeno ŋina ikiponia iwon akimor apolou ŋina ka Akuj.
51001028	Aŋun, elimonokinio isua ŋakiro a Kristo neni a ŋituŋa daadaŋ. Alotooma aosou daadaŋ icikanakinio ikes, ikotere yaunere ŋinituŋanan neni ka Akuj erae ŋini epakit anakiro a ŋuna ka Akuj anakimorikina ka Kristo.
51001029	Aŋakiro a ŋun, etiyae ayoŋ ka agogoŋu ka aŋirikinit alotooma apedor ŋina akainakinit Kristo ŋina eketepedorit ayoŋ akitiya ŋun.
51002001	Acamit ayoŋ iyes toyenut epite ŋolo tokona aŋirikinitor ayoŋ nooi aŋuna kus ka aŋuna a ŋituŋa a ŋulu a Laodikeya ta aŋuna a ŋuluce a daadaŋ a ŋulu eriŋa nyiryamuna ka ayoŋ.
51002002	Etiyae ayoŋ ŋun, ikotere kimukekiniata iyes alotai kus ka kimorikinos anamina; ido nai toryamut ebari daadaŋ ŋolo eyauni ayenut ka toyenut ejok ŋakiro ŋuna imunono ŋuna ka Akuj, ŋuna erae Kristo elope.
51002003	Neni a Kristo iwuaitere ebari daadaŋ ŋolo ka aosou ka ŋolo ka ayenut.
51002004	Alimunit ayoŋ ŋun, ikotere nyikisupa iyes idiotuŋanan a ŋakiro a ŋuna erae alyokonu.
51002005	Anerae tari kalwana ayoŋ aneni kus, ikirukit iwon alotau ka alelyani ayoŋ aŋuna ka akimorikina kus ka ayenut epite ŋolo icasitor anupit kus alotooma Kristo.
51002006	Ikwapei nai icamuniata iyes Yesu Kristo erae Ekapolon kus, torubakisi iyarete anakimorikina ka iŋes.
51002007	Torubakisi icasito aneni keŋ ikwa isicasitotor ŋataagor ekitoe alokwap, ido toduko akusikiyar neni keŋ; kicasito ananupit kus, ikwapei ikitatamitere iyes. Torubakisi ilakanarosi neni ka Akuj!
51002008	Nyicamut nai idiotuŋanan ikisupari iyes alotooma aosou a ŋituŋa ŋina erae amodiyo ŋina koŋinait, ŋina ebunit anakitatam a ŋituŋa ka aneni a ŋipyan a ŋulu ipukato akwap na, meere aneni a Kristo.
51002009	Anerae eyai akujuwuanut daadaŋ ŋina ka Akuj Papa neni a Kristo alokuwane keŋ
51002010	ka adaun ainakin iyes akiyar ŋina ileleba anakimorikina kus ka iŋes. Epolokinit iŋes ŋipyan daadaŋ ŋulu ipukato ka ŋikapolok daadaŋ.
51002011	Anakimorikina ka Kristo, iruworosi tokona iyes ŋulu ikileŋeritae; meere ka akileŋeryo a ŋina itiyaete ŋituŋa, nai ka akileŋeryo a ŋina etiyae Kristo, ŋina ikilacakinit iyes anapedor a ŋina ke ekuwane a ŋolo ka aseconu.
51002012	Anerae apaki ŋina ikibatisaere iyes, aponi itonuki iyes ka Kristo ka alobatisimu a ŋolopei, aponi ikiteyarun iyes ka Kristo aŋuna ka anupit kus a ŋina iyakatar iyes anapedor a ŋina ka Akuj, a ŋina abu kiteyaru Kristo alokatwak.
51002013	Paaran sek, itwakito iyes alotai kus alokiŋaren Akuj a ŋuna a ŋasecisya kus ka aŋuna pa iraakatar iyes Ŋiyudayan ŋulu iwuapito Ŋikisila ŋulu a Moses. Nai, abu Akuj ikiteyaru iyes ka Kristo ka kisyoni ŋasecisya yok daadaŋ.
51002014	Abu kikisa ŋamicae yok ŋuna egiritae ka ŋikisila ŋulu etogogoŋito ŋun; kikisa iŋes ikes jik anakibubukin ikes lomusalaba.
51002015	Alomusalaba a ŋol, abu Kristo tolacakin bon aneni ka apedor a ŋina a ŋipyan a ŋulu ipukato ka ŋikapolok daadaŋ; abu kisirum ikes ŋileec alokiŋaren ŋituŋa, kitorotok ikes alokaku keŋ erae ŋirikon etupito iŋes.
51002016	Aŋun, nyiwuak idio ituŋanan ŋikisila neni kus aŋuna a ibore a ŋini imujete iyes kori imasete kori lorwa ŋulu ilipeneneere kori nasuban ŋuna elomunia elap kori ŋuna a Sabato.
51002017	Ŋiboro ŋul daadaŋ erae ca etorube a ŋiboro a ŋulu eponito; nai elope ŋolo ke etorube a ŋol iŋes Kristo.
51002018	Nyicamut ikimodikini iyes idiotuŋanan ŋini iitanit aanyunun ŋakitoodikineta ŋuna a ŋimalaikan ka torubakinite itatami ŋuna ka akitiditeuna a ŋina erae alyokonu ka kilipi daŋ neni a ŋimalaikan. Aŋuna a ŋakiro a ŋuna emam apolou, ituro ituŋanan ŋin ikoŋin aŋuna ka akitam keŋ a ilope
51002019	ka nyeriŋa imorikina ka Kristo, ŋolo erae akou ŋina ka akuwan keŋ a ŋina erae Ŋikristo. Ageun anakou, itanio akuwan daadaŋ ŋina erucokinito ŋakilenyeta ka ŋamori, ido epoloe ikwapei ecamitor Akuj.
51002020	Idaut iyes atwakare ka Kristo ka ikilacakin iyes aneni a ŋipyan a ŋulu ipukato akwap. Kaanukiro nai iyaryata iyes esibit ŋikaakwap a na? Kaanukiro ipupyoto iyes ŋikisila ŋulu ikote lu:
51002021	“Nyitap ibore en”, “Nyiir ŋin”, “Nyitap yi”?
51002022	Erae ŋiboro ŋul daadaŋ ŋulu isitiyao todaunos; erae ikes ŋikisila ka ŋakitatameta ŋuna erae ituŋanan iwuakinit.
51002023	Nai kire ŋikisila ŋulu ikote ŋul, etakanete esibito ŋulu ka aosou alopite a ŋolo itiŋakinitotor ikes ŋituŋa akilip neni a ŋimalaikan ka akitiditeuna ŋina ka alyokonu ta akisican akuwan; nai emamukatar ikes ajokis adio daŋ ŋina epolokinitotor ekibure ŋolo ka akuwan.
51003001	Adaun akiteyarun iyes kaapei ka Kristo, aŋun, itemokino kiwara ŋuna anakuj, neni iboiyo Kristo alokicoloŋ keŋ alowae a ŋolo aloteten a ŋolo ka Akuj.
51003002	Totamunito ka kiitanito ŋuna eyakasi nakuj ama, meere ŋuna eyakasi kwap ne.
51003003	Anerae itwakito iyes ka iwuaitae akiyar kus kaapei ka Kristo alotooma Akuj.
51003004	Apaki ŋina etakanunia Kristo ŋolo erae akiyar kus, itakanunete iyes daŋ kaapei ka iŋes anapolou keŋ!
51003005	Itemokino iyes kitoŋopiyasi ekibure ŋolo aronon ŋolo alotooma kus ikwapei amalao, asiilyanut, akitiya ŋuna a ŋileec, ekibure ŋolo aronon, arorokanut (anerae ikwaan arorokanut ka akilip akuj ace.)
51003006	Aŋuna a ŋakiro a ŋuna ikote nen, ebuni anyunyura ŋina ka Akuj neni a ŋulu nyepupete ŋakiro keŋ.
51003007	Koloŋ sek iyarete iyes ŋilopeyek alotooma ekibure ŋolo a ŋipitesyo a ŋul, apaki ŋina apolokinitotor ŋipitesyo ŋul akiyar kus.
51003008	Nai tokona itemokino iyes tolemasi ŋipitesyo lu daadaŋ anakiyar kus: aŋoit, anyunyura, ŋatameta ŋuna itoroniarito ŋuluce, akiyany Akuj kori ŋilam.
51003009	Nyimodyanakinosi make, ikwapei idauniata alemar ekuwane ŋoloŋorot kaapei ka ŋipitesyo keŋ
51003010	ka iryamut ekuwane ŋolokitete. Ekuwane ŋolokitete ŋol iŋes erubakinit Akuj akasuban keŋ itete kikwaanikinos ka iŋes, ikotere toyenuniata iyes iŋes ejok.
51003011	Aŋakiro a ŋun, emam nabo atyaketait eyai kidiŋ Ŋiyudayan ka ŋulu nyerae Ŋiyudayan, kidiŋ ŋituŋa ŋulu ileŋeritae ka ŋulu nyileŋeritae, ŋulu a ŋikabilae a ŋice, ŋituŋa ŋulu emam akiyen, ŋipi ka ŋituŋa ŋulu elacakina, nai Kristo iŋes epol akilo daadaŋ ka eyai Kristo neni a daadaŋ.
51003012	Ikwapei tokona iraakatar iyes ŋituŋa ŋulu ka Akuj, ŋulu ikiseu ka ŋulu emina iŋes, itemokino nai iyes kitoodiut akisyon, arimao, akitiditeuna, akiyapara ka atitinyikinit.
51003013	Todaŋas make ka kisyonios make ŋapakio daadaŋ ŋuna eyakar idio kus akitakadakinet neni a ŋinice. Itemokino kisyonios make, ikwapei adaunia Ekapolon akisyon iyes.
51003014	Anakiro a ŋun a daadaŋ, toyakatar amina ŋina erucokinit ŋipitesyo ŋul daadaŋ iwapei anakimorikina a ŋina iyookino.
51003015	Kimyekisi ekisil ŋolo a Kristo ikipuka iyes alotai kus – ekisil ŋolo aponere itonyaraunere iyes aruwor akuwan apei. Itemokino tolakaros neni ka Akuj.
51003016	Kimyekisi ŋakiro a Kristo anapedor ka anaosou kec kiboiyoto alotai kus; kitatamas ka tolimonokinos ŋun make anaosou a daadaŋ. Toeos Ŋieosyo a Daudi, ŋieosyo ŋulu ipurore Yesu ta ŋieosyo ŋulu ke Etau; toeikisi ka alakara neni ka Akuj alotai kus.
51003017	Ŋinibore daadaŋ itiyaete kori irworosi iyes, itemokino kitiyata alokiro ke Ekapolon Yesu, tolakara neni ka Akuj Papa alotooma Yesu.
51003018	Ŋaberu, topupete ŋikilyok kus, ikwa ŋina itemokino Ŋikristo kitiyata.
51003019	Ŋikilyok, tominas ŋaberu kus ka nyidedeŋikinito ikes.
51003020	Ŋidwe, topupete ŋikauruunak kus alopitesyo a daadaŋ, anerae italakarito ŋun Akuj.
51003021	Atapapa, nyitoŋoa ŋidwe kus, ikotere nyeluŋakin ikes.
51003022	Ŋipi, topupete ŋikapolok kus ŋulu ka akwap a na alopitesyo a daadaŋ, meere apaki ŋina ikiteoto ikes iyes bon, anerae icamito iyes ikitojoka ikes iyes; nai kitiyata ka ainakina aŋuna ka akerit Ekapolon Yesu.
51003023	Ibore ŋini itiyaete iyes daadaŋ, kitiyata ka agogoŋu kus a daadaŋ esibit itiyaete ŋuna ke Ekapolon, meere ŋuna a ŋituŋa;
51003024	anerae iyenete iyes atemar Ekapolon iŋes ikiinakini iyes eropit ŋolo iŋadakinit iŋes aŋuna a ŋituŋa keŋ. Kristo iŋes erae Ekapolon ŋolo a kire, ŋolo ijaanakinete iyes.
51003025	Ŋini daadaŋ itiyae aronis, isicanio emam atyakatyak aŋuna a ŋakiro a ŋuna aronok a ŋuna itiyae iŋes.
51004001	Ŋikapolok, totiŋito ŋipi kus alopite a ŋolo ajokan; toyenete atemar eyai iyes daŋ Ekapolon nakuj.
51004002	Torubakisi jik ilipete ka totenito anakilip, tolakara neni ka Akuj.
51004003	Kilipeneneete aŋuna kosi daŋ, ikotere ikiinakini Akuj isua apaki ŋina ajokan ŋina limonokinet ŋakiro ŋuna imunono, ŋuna erae ŋakiro a Kristo, ŋuna erae ikes pei ayakar ayoŋ mabus.
51004004	Kilipete, ikotere eserae ayoŋ ŋun, alopite a ŋolo emaikina ayoŋ eseraa.
51004005	Itemokino iyes toosok alopitesyo a ŋulu iboiyoto iyes alokidiŋ ŋituŋa ŋulu nyeraakasi Ŋikristo. Kisitiyata ejok apaki daadaŋ ŋina iyakatar iyes.
51004006	Itemokino erwor kus jwi jwi tojok ka tobob ka itemokino iyes toyenete epite ŋolo emaikina toboŋonokinioto ŋinituŋanan ejok.
51004007	Ikilimokini iyes Tuciko ŋakiro ŋuna akatapito ayoŋ daadaŋ. Erae iŋes lokaato ŋolo minat alotooma Ekapolon Kristo, ŋolo erae eketiyan ŋolo ikinyomitae isua, ŋolo ikitiyae kaapei ka isua etic ŋolo ke Ekapolon.
51004008	Ŋakiro ŋun iŋes eyakuunitor ayoŋ iŋes neni kus, alimokin iyes epite ŋolo iboiyere isua, ikotere nai ikisimukekis iyes ŋun.
51004009	Erukunete iŋes ka Onesimo, lokaato yok ŋolo minat alotooma Kristo, ŋolo ikinyomitae isua, ŋolo erae ekaatukot kus. Ikilimokinete ikes iyes ŋakiro daadaŋ ŋuna itiyasi a ne.
51004010	Iyakuunit Aristako ŋolo eyai mabus kaapei ka ayoŋ ŋimalasyo neni kus; Mariko daŋ lokaaya a Baranaba iyakuunit ŋimalasyo neni kus. (Idaut iyes ayenun ŋuna kitiya aŋuna ka akijaun Mariko erae kebu inaa.)
51004011	Yesu daŋ ŋolo enyaritae Yusito iyakuunit ŋimalasyo. Ŋuluuni ŋul ikes bon eraakasi Ŋiyudayan ŋulu enupito neni a Kristo, ŋulu ikitiyae kaapei ka ayoŋ aŋuna ka Apukan ka Akuj ka ekesimukekinito ikes ayoŋ nooi.
51004012	Ikimalae iyes Epapuras, ŋolo erae ekaatukot kus, eketiyan ŋolo a Yesu Kristo. Ikitamunit iŋes iyes nooi jwi jwi anakilip keŋ, ilipenene iŋes atemar ikisicat Akuj iyes ikwapei ŋulu iyenete ŋakiro ŋuna ka Akuj nooi ka ŋulu itiyaete anacamit keŋ.
51004013	Apedorit ayoŋ elope alimokin iyes epite ŋolo abunio iŋes kitiyaa ka agogoŋu aŋuna kus ka aŋuna a ŋituŋa a ŋulu eyakasi Laodikeya ka Ierapolis.
51004014	Ikimalaete iyes Demas ka Luka ŋolo minat ŋolo erae edakitar kosi.
51004015	Kimalakinae ŋikaitotoi alotooma Kristo ŋulu eyakasi Laodikeya, kimalata Nimpa daŋ ka ŋikanupak ŋulu iryamunun kai keŋ.
51004016	Ani kirikakis iyes akisyom abaruwa na, itemokino kiyakiyasi tosyomae anatukot a Ŋikristo a ŋina eyai Laodikeya. Nabo, itemokino iyes daŋ tosyoma abaruwa ŋina ikiyakikinete iyes ŋikanupak ŋulu eya Laodikeya.
51004017	Tolimokisi Arikipo ebe, “Itemokino iyoŋ kirikak etic ŋolo ke Ekapolon, ŋolo aponi ikiinakin iyoŋ akitiya.”
51004018	Ayoŋ Paulo egirit ŋimalasyo lu ka akan kaŋ ke elope. Nyikimuryak iyes aenonu kaŋ alomabus. Toyai neni kus ajokis ŋina ka Akuj.
52001001	Ayoŋ Paulo ka Silipano ta Timoteo ikigirit abaruwa na neni ka atukot a Ŋikristo a ŋulu eyakasi Tesalonika, a ŋulu erae ŋulu ka Akuj Papa ka ŋulu ke Ekapolon Yesu Kristo. Toyai neni kus ajokis ka ekisil.
52001002	Ikilakanari isua jwi jwi neni ka Akuj aŋuna kus a daadaŋ, ka ikitamununuyo isua iyes apaki daadaŋ ŋina ilipere.
52001003	Anerae apaki daadaŋ ŋina ilipere isua Akuj Papa, ikitamunit epite ŋolo itiyaata iyes aŋuna ka anupit kus ka epite ŋolo imunikinitotor aŋuna ka amina kus, ta epite ŋolo ititinyikinitotor aŋuna ka akigeno kus neni ke Ekapolon yok Yesu Kristo.
52001004	Ŋikaitotoi, iyes ŋulu ikimina Akuj, ikiyeni isua atemar adau iŋes aseun iyes aruwor ŋulu keŋ.
52001005	Anerae aponi isua yaunae Ŋakiro ŋuna Ajokak neni kus, meere alorwor bon, nai anapedor a Etau a ŋolo Asegan ka ipotu iyes toanyut kire epite ŋolo ikikinyomitor isua jik ŋakiro ŋun. Iyenete iyes epite ŋolo ikiboiyo isua apaki ŋina ikirukitor iwon; arae aŋuna ka akiŋarakin iyes.
52001006	Ipotu iyes ikituputo isua ka Ekapolon, anerae ipotu kijaut ŋakiro ŋuna ka Akuj ka alakara a ŋina ebunit aneni ke Etau a ŋolo Asegan, tari ŋina daŋ iponiata iyes toryamuniata ŋican ŋulu alalak.
52001007	Alopite a ŋol, ipotu iyes toruworos akitaanyikinet neni a ŋikanupak a daadaŋ a ŋulu alo Makedonia ka Akaia.
52001008	Anerae meere bon ŋakiro ŋuna ke Ekapolon ŋuna alimonokin iyes eelakin Makedonia ka Akaia, nai tari anupit kus Ekapolon, eelakin akwap daadaŋ. Aŋun, emam ŋace ŋuna itemokino isua olimutu.
52001009	Kire, erae ŋituŋa ŋuluce ŋilopeyek irworosi epite ŋolo ikijauniata iyes isua apaki ŋina aponere isua akipeyokin iyes ka epite ŋolo iponiata iyes kibelekinos anakujo, ido kiwuapa Akuj ŋina a kire ŋina eyari;
52001010	nabo, irworosi epite ŋolo idaritotor iyes Lokoku keŋ bu anakuj – Yesu ŋolo abu iŋes kiteyaru alokatwak ŋolo ikiuni iwon ananyunyura a ŋina ebunit aneni ka Akuj.
52002001	Ŋikaitotoi, iyenete iyes ŋilopeyek atemar abu aponare kosi aanyun iyes nyeruwor akoŋinait.
52002002	Iyenete iyes epite ŋolo aponere ikiteryamunere isua ŋican ka itobolyare alo Pilipi. Kikote neni daŋ, abu Akuj yok ikiinak isua atitinyu ŋina limonokinet iyes Ŋakiro ŋuna Ajokak ŋuna eponito aneni keŋ, tari ŋina atyonio nooi etic kosi.
52002003	Apaki ŋina ekatakinitere isua akitacamun iyes Ŋakiro ŋuna Ajokak, pa adyakaritae isua, kori pa erworoe ŋakiro ŋuna ka asiilyo ka daŋ pa arae ŋuna modikinet idiotuŋanan.
52002004	Nai akilo, erae ŋuna ikirworo isua jwi jwi ŋuna ecamit Akuj isua kirworoe, anerae adau iŋes aryamun isua ikirae ŋulu emaikina ikicikakin Ŋakiro ŋuna Ajokak. Aŋun, nyikirworo isua aŋuna ka akitalakar ŋituŋa, nai akitalakar Akuj ŋina eyeni ŋuna eya lotai kosi.
52002005	Anerae iyenete iyes kire atemar, nyirworo isua ŋakiro ŋuna ka akirapirap iyes ka nyelimonokina isua Ŋakiro ŋuna Ajokak aŋuna ka aryamunia idiobore aneni kus – Akuj iŋes erae esuuda kosi!
52002006	Pa ewaritae isua arwonu alotuŋa, kerae aneni kus kori anituŋanan a idio.
52002007	Ikwapei ikiraakar isua Ŋikiyakia a Kristo, kepedoritae akisiyaloloŋ iyes aŋuna ka aryamun akiŋarakinet adio aneni kus. Nai ikiyapara isua apaki ŋina ikirukitor iwon; ikikoni isua aberu iricit ŋidwe keŋ.
52002008	Aponi isua ikiminakin iyes nooi, ido aponi toryamunae alakara, meere ŋinamoret Ŋakiro ŋuna Ajokak bon ka iyes, nai tari akiyar kosi a ŋilopeyek; anerae ipotu iyes toruworos ŋuluminan kosi.
52002009	Anerae ŋikaitotoi, itamunito iyes epite ŋolo etiyaere isua ka agogoŋu nooi akuwar ka apaaran, ikotere nyikisiyaloloŋ isua iyes alotooma apaki ŋina ikilimonokinia isua iyes Ŋakiro ŋuna Ajokak ŋuna ka Akuj.
52002010	Iraakasi iyes ŋisuudae kosi, Akuj daŋ erae, iŋes atemar arae ŋipitesyo kosi ŋulu ajokak nooi, ŋulu eyookino ka ŋulu amam adyakaret adio aneni kus a ŋulu inupito.
52002011	Iyenete iyes epite ŋolo eŋarakinitere isua ŋinituŋanan alokidiŋ kus ikwa iŋarakinitor papa ŋidwe keŋ.
52002012	Aponi isua ikisimukekin iyes, ikimaimae ka aponi torubakinae ikitumunikinitoe iyes akiboi anakiyar a ŋina itopoloorit Akuj, ŋina ikinyarit iyes Napukan ka napolou keŋ.
52002013	Ikilakanar nabo isua jwi jwi neni ka Akuj, anerae ŋina iponiata iyes kiiraryata ŋakiro ŋuna ka Akuj aneni kosi, ipotu iyes tocamut pa erae ŋakiro ŋuna a ituŋanan, nai erae ŋuna ka Akuj ka erae kire ŋakiro keŋ ŋuna tokona itiyaete alotooma kus a ŋulu inupito.
52002014	Ŋikaitotoi, ikitakanikis iyes daŋ ŋunapei apotu totakanut neni a ŋatukon a Ŋikristo a ŋulu ka Akuj a ŋulu alo Yudaya, neni a ŋituŋa a ŋulu erae ŋulu a Yesu Kristo. Ipotu iyes daŋ toryamut ŋican alotuŋa a ŋulu erae ŋulu ka akwap kus, lopite ŋolopei aponiata ikes toryamuniata ŋican aneni a ŋituŋa kec a ŋulu erae Ŋiyudayan.
52002015	Ikes apotu toara Ekapolon Yesu ka ŋikadwarak daŋ; nabo apotu ikisican isua. Nyitalakarito ikes Akuj, itidiŋito ikes ŋituŋa daadaŋ nooi.
52002016	Apotu ikes kikatakis tari akiretakin isua alimonokin ŋituŋa ŋulu nyerae Ŋiyudayan ŋakiro ŋuna eryamuniata ikes aiuno. Alopite a ŋol, apotu ŋasecisya kec kilelebikinos. Nai tokona adolu anyunyura ŋina ka Akuj neni kec.
52002017	Nai ŋikaitotoi, apaki ŋina ikiesikinere isua iyes adiouriyen – nai meere anatameta kosi – aponi isua ikiitun iyes nooi, kiwarae epite ŋolo ikianyunor ka iyes nabo!
52002018	Aŋuna acamitere isua aboŋun neni kus, abu ayoŋ Paulo elope ekatak abunore ŋapakio ŋuna alalak, nai abu Satan ikisipiyo isua.
52002019	Anerae iyes iraakasi akigeno kosi, alelyan ka ŋakiro ŋuna ikituror isua alotooma akiloun alokiŋaren Ekapolon yok Yesu, apaki ŋina eboŋunio iŋes.
52002020	Kire, irae iyes akituro ka alelyan kosi!
52003001	Ekaku jik, pa ikipedorit isua akidaŋidaŋakin. Aŋun, aponi isua totyakunae akiboi make alo Asen,
52003002	aponi isua kiyakuunae Timoteo lokaato yok ŋolo ikitiyae ka isua aŋuna ka Akuj alotooma alimonokin Ŋakiro ŋuna Ajokak ŋuna a Kristo. Aponi isua kiyakuunae iŋes akitogogoŋ ka akisimukekin iyes ananupit kus,
52003003	ikotere nai nyejamak idio alokidiŋ kus anupit keŋ aŋuna a ŋakisicaneta a ŋun. Iyenete iyes ŋilopeyek atemar erae ŋican ŋul ŋulu acamaki Akuj atemar kitiyakinos neni yok.
52003004	Anerae, ani eriŋa isua ikirukit ka iyes, aponi isua itolimokin iyes eriŋa apaki atemar ikilosi iwon aryamun ŋican; erae kire ŋunapei ŋun apotu totakanut ikwaŋinapei iyeniata iyes.
52003005	Aŋakiro a ŋun, pa apedorit ayoŋ akidaŋidaŋakin jik; ido abu eyaku Timoteo, ikotere oyenunia epite ŋolo eyakar anupit kus, anerae akuryanit ayoŋ atemar acepaki kedau Satan eketemon akitem iyes ka aruwor etic kosi ekoŋinait!
52003006	Nai tokona, aboŋu Timoteo aneni kus, ikilimok iŋes isua ŋakiro ŋuna ka alakara ŋuna ka anupit ka ŋuna ka amina kus. Ikilimok iŋes isua atemar ikitamunito iyes isua jwi jwi ka alakara; nabo ikiburakinit iyes aanyun ka isua lopite ŋolopei ikiburakinitor isua daŋ aanyun ka iyes.
52003007	Aŋakiro a ŋun ŋikaitotoi, abu epite ŋolo inupitotor iyes ikisimukek isua anatyokisyo ka alocan kosi.
52003008	Ikiyari kire tokona isua, anerae igogoŋ iyes anakimorikina kus ke Ekapolon.
52003009	Epol nooi alakara kosi neni ka Akuj yok aŋuna ka alelyan a ŋina ikiyakar isua alokiŋaren keŋ aŋuna kus.
52003010	Apaaran ka akuwar, ikiŋisit isua Akuj ka agogoŋu itocamak isua oanyunos ka iyes ka ikiyataki iyes ŋuna daadaŋ iitanito ananupit kus.
52003011	Ikilipi Akuj Papa elope ka Ekapolon yok Yesu, kitemonok erot aŋuna kosi, ikotere todolunoe isua neni kus!
52003012	Nai aŋuna kus, ikilipit isua Ekapolon atemar kiyatak amina kus ŋina imininia iyes make ka ŋina iminatar iyes ŋituŋa daadaŋ, tolalaar iŋes kikok ŋina ikiyakar isua aŋuna kus.
52003013	Alopite a ŋol, ikitogogoŋi iŋes iyes ka iruworosi iyes ŋulu iyookino ka ŋulu asegak alokiŋaren Akuj Papa yok, apaki ŋina etakanuniata Ekapolon Yesu kaapei ka ŋulu erae ŋulu keŋ.
52004001	Ŋuna esidyok ŋikaitotoi, ipotu iyes toyenut aneni kosi epite ŋolo itemokino iyes iboiyoto, ido kitalakasi Akuj. Kire erae epite ŋolopei ŋol sek iboiyoto iyes. Nai tokona ikilipit ka ikimaimai isua iyes alokiro ke Ekapolon Yesu, kitiyata nooi akilo tari ŋina sek.
52004002	Anerae iyenete iyes ŋuna aponi isua itolimokin iyes alokiro ke Ekapolon Yesu.
52004003	Ŋuna ecamit Akuj ikes nu: toruworos ŋulu isegak ŋulu itoodiuna anakiyar kus atemar irae ŋulu keŋ. Toŋero amalao;
52004004	itemokino ŋolokile toyeni epite ŋolo eryamunia aberu, epite ŋolo italakarit Akuj ka ŋituŋa.
52004005	Meere alokibure a ŋolo aronon, ikwa ŋituŋa ŋulu a ŋakwapin ŋulu nyeyenete Akuj.
52004006	Anakiro a ŋun nai, nyitemokino idiotuŋanan itiyae ŋuna aronok neni a lokaato keŋ alotooma Ekapolon, kori amodikin iŋes a ediopite. Adaun isua alimokin iyes ŋun ka agogoŋu eriŋa apaki, ikiteyenikin daŋ atemar ebuni Ekapolon akisican ŋulu itiyaete ŋun.
52004007	Nyenyara Akuj iwon akiboi alokibure a ŋolo ka amalao, nai akiboi anakiyar a ŋina asegan, a ŋina itoodiunit atemar ikirae ŋulu keŋ.
52004008	Aŋun nai, ŋini ewouni ŋakiro ŋun ŋuna ikilimonokini isua, nyerae ituŋanan eŋerit iŋes, nai Akuj, ŋina adau ainakin iyes Etau ŋolo Asegan.
52004009	Nyitemokino ayoŋ ekegirak iyes ŋakiro ŋuna ikamunito amina alokidiŋ kus ŋikanupak, anerae adau Akuj akitatam iyes ŋilopeyek epite ŋolo ipedoryata aminanar make.
52004010	Kire iminasi iyes ŋikaitotoi kus daadaŋ alotooma Ekapolon, ŋulu eyakasi nakwap daadaŋ ŋina a Makedonia. Nai ikisimukekinit iyes ŋikaitotoi, kitiyata nooi akilo tari ŋina sek.
52004011	Kiwara nooi epite ŋolo ajokan ŋolo kiboiyet; itemokino ŋinituŋanan tomitak ŋuna keŋ a ilope, kitiyau a ŋakan keŋ ibore daadaŋ ŋini iitanit iŋes aŋuna ka akiyar keŋ, ikwapei sek ikilimokinitor isua iyes.
52004012	Alopite a ŋol, ikikerete iyes ŋituŋa ŋulu nyerae ŋikanupak, ido daŋ nyiitanete iyes adiokiŋarakinet aneni a ituŋanan a idio.
52004013	Ŋikaitotoi, ikicamit isua iyes toyenut ŋakiro ŋuna a ŋituŋa a ŋulu atwaka, ikotere nyiyaloloŋioto iyes ikwa ŋituŋa ŋuluce ŋulu emam akigeno.
52004014	Ikinupit iwon atemar abu Yesu totwan ka abu toyaru, ikwaŋinapei, iteyaruni Akuj ŋikatwak ŋulu sek anupito Yesu, ido ya ikes kaapei ka Kristo neni keŋ.
52004015	Ŋuna ikilimonokinio tokona isua iyes erae ŋakiro ŋuna etatami Ekapolon: iwon ŋulu eriŋa ikiyari akitodol apaki ŋina eboŋunio Ekapolon, nyiŋarenikinio iwon ŋituŋa ŋulu adaut atwakare.
52004016	Anerae, apaki ŋina elimunio Akuj atemar adol apaki, iirarete ŋituŋa etoil ŋolo ke emalaika a ŋolo apolon ka eruye ŋolo ka arupepe a ŋina ka Akuj. Apaki ŋin nai ebunio Ekapolon elope anakuj. Isyaunete mono ŋikatwak ŋulu sek anupito Kristo ayarun;
52004017	ido nai orukosi iwon ŋulu eriŋa ikiyari kaapei ka ikes kidiama lodouwon akiryamun ka Ekapolon. Oruko nai ka Ekapolon jwi jwi.
52004018	Aŋun nai, kisimukekinos make a ŋakiro a ŋun.
52005001	Ŋikaitotoi kaŋ, nyitemokino ayoŋ ekegirak iyes ŋakiro ŋuna a ŋirwa kori a ŋapakio a ŋuna itiyakinotor ŋakiro ŋun.
52005002	Anerae iyenete iyes ŋilopeyek ejok nooi atemar ebuni Akoloŋit ŋina ke Ekapolon ikoni neni ebunio ekokolan nakwaare.
52005003	Erae apaki ŋina etemaryata ŋituŋa ebe, “Eyai ekisil ka emam awasya,” iŋes atipei eŋesunor akinyasuno neni kec! Eŋesun iŋes lopite ŋolo eŋesunor aryebo neni ka aberu a ŋina eapi akidoun, ka emam ŋituŋa ebucarosi.
52005004	Nai ŋikaitotoi, nyiyakasi iyes nakiryonut, aŋun nyikiŋesari iyes Akoloŋit ŋin ikwa ekokolan.
52005005	Anerae irae iyes daadaŋ ŋituŋa ŋulu ka akica ka ŋulu ka apaaran; meere iwon ŋituŋa ŋulu ka akuwar kori ŋulu ka akiryonut.
52005006	Aŋun nai, nyitemokino iwon ikijotoe ikwa ŋuluce, nai itemokino iwon ikikienyi ka ikiyeni ŋuna kitiyakina ikwa ŋituŋa ŋulu nyemerasi.
52005007	Ŋulu ejotoete, ejotoete nakwaare ka erae nakwaare emeranakinotor ŋikamerak.
52005008	Nai ikirae iwon ŋulu ka apaaran, ido itemokino iwon ikikwaan ka ŋituŋa ŋulu nyemerasi, ŋulu eyenete ŋuna itiyaete. Onapa anupit ka amina ikwa arapet ka akigeno ŋina ka aiuno yok ikwa akopiya ŋina iuryarit akou nyewana.
52005009	Pa ikiseuni iwon Akuj aryamun ŋican ŋulu ka anyunyura keŋ, nai aryamun aiuno alotooma Ekapolon yok Yesu Kristo.
52005010	Abu iŋes totwan aŋuna yok, ikotere nai kikiyari kori kikitwakit apaki ŋina eboŋunio iŋes, eboiyoto ka iŋes.
52005011	Aŋun, kisimukekinos ka kiŋaranakinos make, ikwaŋina tokona itiyaata iyes.
52005012	Ŋikaitotoi, ikimaimai isua iyes tokerito alokidiŋ kus ŋituŋa ŋulu itiyaete nooi alokidiŋ kus, ŋulu ikipukato iyes alotooma Ekapolon, ŋulu ikitatamete iyes ŋipitesyo ŋulu ka akiyar a Ŋikristo.
52005013	Tokerito ikes nooi anamina aŋuna ke etic a ŋolo itiyaete ikes. Kisilito iyes make.
52005014	Ikimaimai isua iyes ŋikaitotoi, kisirworiut ŋituŋa ŋulu ekalanyaka, kisimukekisi ŋulu ekuryaka, kiŋarakisi ŋulu epalag, todaŋa ŋituŋa daadaŋ.
52005015	Nyitemokino iyes itacakinete aronis kan aronis, nai ŋarwa daadaŋ kikatakisi akitiya ŋuna ajokak alokidiŋ kus make ka alotuŋa a daadaŋ.
52005016	Tolelyanete jwi jwi;
52005017	kilipeneneete jwi jwi,
52005018	tolakanaros neni ka Akuj anakiro a daadaŋ; anerae erae ŋun ŋuna ecamit Akuj aneni kus alotooma Yesu Kristo.
52005019	Nyiretakis Etau ŋolo Asegan;
52005020	nyijamuwanarete ŋakiro ŋuna edwaritae.
52005021	Torota ŋinibore daadaŋ: kiwuapa ŋuna ajokak,
52005022	toŋero ŋuna aronok daadaŋ.
52005023	Ikimaimai Akuj ŋina erae alope ekisil ikituruwo iyes ŋulu ikwaan ka iŋes alopitesyo a daadaŋ ka ikiyokite iyes daadaŋ alotai, anakiyar ka anawat tomam ŋakiro ŋuna aronok jik akitodol Akoloŋit ŋina eboŋunio Ekapolon yok Yesu Kristo.
52005024	Iŋes ŋolo ikinyarit iyes, erae ŋolo ikinyoma; itiyakini iŋes ŋuna adau akiikin.
52005025	Ŋikaitotoi, kilipakinitetei isua daŋ.
52005026	Kimalata ŋikaitotoi daadaŋ itunasi make itoodiunito atemar iminin.
52005027	Ekeŋitakinit ayoŋ iyes alokiro ke Ekapolon asyomakin abaruwa na neni a ŋikaitotoi daadaŋ.
52005028	Toyai neni kus ajokis ŋina ke Ekapolon yok Yesu Kristo.
53001001	Ayoŋ Paulo ka Silipano ta Timoteo ikigirit abaruwa na neni ka atukot a Ŋikristo a ŋulu eyakasi Tesalonika, a ŋulu erae ŋulu ka Akuj Papa yok ka ŋulu ke Ekapolon Yesu Kristo.
53001002	Toyai neni kus ajokis ka ekisil aneni ka Akuj Papa yok ka aneni ke Ekapolon Yesu Kristo.
53001003	Ŋikaitotoi, itemokino isua olakaros neni ka Akuj ŋapakio daadaŋ aŋuna kus. Iyookino ŋun, anerae iyata anupit kus nooi ka daŋ epoloe amina ŋina iyakatar iyes alokidiŋ kus make.
53001004	Ŋakiro ŋun ikes ikiturore isua iyes anatukon a Ŋikristo aŋuna ka Akuj. Ikituro isua aŋuna kus, anerae irubakinito iyes iŋirikinito ka inupito tari anapakio a daadaŋ a ŋuna ka akisicanio ka alocan a ŋulu iryamunito iyes.
53001005	Itoodiunito ŋakiro ŋun daadaŋ atemar iyookino epite ŋolo etubokinia Akuj; aŋun, iruworosi iyes ŋulu emaikina alomar Napukan ka Akuj, Apukan ŋina tokona iryamunitotor iyes ŋican aŋuna keŋ.
53001006	Itiyakini Akuj ŋuna iyookino: iteryamuni ŋican ŋituŋa ŋulu ikiteryamunito iyes ŋican
53001007	ka ikisieŋuni iyes ŋulu iryamunito ŋican ka ikisieŋuni isua daŋ. Itiyakini iŋes ŋun apaki ŋina etakanunia Ekapolon Yesu anakuj kaapei ka ŋimalaikan keŋ ŋulu eyakatar apedor.
53001008	Ebuni iŋes anasarae a ŋina ka akim akisican ŋituŋa ŋulu eŋerito Akuj ka ŋulu eŋerito Ŋakiro ŋuna Ajokak ŋuna ke Ekapolon yok Yesu.
53001009	Eryamunete ikes akisicanio ŋina ka akinyasuno a ŋina nyesaluni; etyakaryo ikes aneni ke Ekapolon ka nyiŋolikinete ikes apolou ka apedor keŋ.
53001010	Itiyakinio ŋun Akoloŋit ŋina ebunio iŋes aryamun akitopolooro aneni a ŋituŋa keŋ ka aryamun aumokinet aneni a ŋulu enupito iŋes. Iyakaunosi iyes daŋ kidiŋ kec, anerae inupa iyes ŋakiro ŋuna aponi isua ikilimokin iyes.
53001011	Ŋakiro ŋun iŋes ikilipanakinia isua iyes jwi jwi, ikotere ikituruwo iyes Akuj ŋulu iyookino anakiyar a ŋina ikinyarak iŋes iyes. Ikilipit isua Akuj anapedor keŋ, atemar kirikak iŋes ŋuna ajokak daadaŋ ŋuna icamito iyes akitiya ka daŋ kirikak etic kus ŋolo itiyaete iyes ananupit.
53001012	Alopite a lo, itopolooryo ekiro ŋolo ke Ekapolon yok Yesu ka ikitopolooryo iyes daŋ aneni keŋ aŋuna ka ajokis ka Akuj yok ka ŋina ke Ekapolon Yesu Kristo.
53002001	Ŋikaitotoi, ŋuna ikamunito abunore ŋina ke Ekapolon Yesu Kristo ka acunakin yok akisiryam iŋes, ikimaimai isua iyes
53002002	nyiryaŋiryaŋakin atipei anatameta kus, nyikibul aŋuna elimuni ice atemar adolu Akoloŋit ŋina ke Ekapolon. Nyinupa ŋun, tari kikilimok daŋ idiotuŋanan atemar erae ŋakiro ŋun ŋuna edwaritae kori ŋuna alimunitoe kori egiritae isua.
53002003	Nyikimodik iyes idiotuŋanan alopite a edio daŋ, anerae nyebuni Akoloŋit ŋin, mati kedol mono apaki ŋina eŋeryoto ŋituŋa ŋulu alalak Akuj, ido totakanu nai Eketepegan ŋolo ka Akuj, ŋolo emaikina tocakakinae nakim ŋina nyeduŋe.
53002004	Itepegi iŋes ibore daadaŋ ŋini enyaritae akuj kori ibore daadaŋ ŋini isitiyaete ŋituŋa akitopoloonorya ŋakujo ka itopoloori iŋes bon akilo ŋakujo daadaŋ. Iboikin tari Kai ka Akuj, ido kitusubun bon Akuj.
53002005	Nyitamunito mono iyes atemar abu ayoŋ okolimok iyes ŋakiro ŋun daadaŋ apaki ŋina ikirukitor iwon a?
53002006	Iyenete iyes ibore ŋini iretakinit ŋakiro tokona. Isileereunio Eketepegan ŋolo ka Akuj edoli apaki keŋ.
53002007	Anerae adaut ŋapedorosyo ŋuna itiyaete aronis anakimunono ageun etic kec, nai nyisileereunio ikes mati mono kelemar iŋes alorot a ŋolo iretakinitor iŋes ikes.
53002008	Kisileereunoe nai Eketepegan Akuj; nai ani ebuni Ekapolon Yesu, eari Eketepegan ŋol a ekuwuam a ŋolo ka akituk keŋ ka inyasuni Yesu iŋes ka akica a ŋina enwakinwaki a ŋina ebunio iŋes.
53002009	Ebuni Eketepegan ŋolo ka Akuj ŋol ka apedor a ŋina a Satan, akitiya ŋakujuwuanisya ka ŋaumonokineta ŋuna alalak ŋuna ka amodiyo
53002010	ka isitiyae amodiyo daadaŋ ŋina ka aronis keŋ alotuŋa a ŋulu ebukoro. Ebukorosi ikes, anerae apotu ikes nyijaut ka nyeminakis ŋakiro ŋuna a kire, ikotere toiunos.
53002011	Aŋakiro a ŋun, ejalakini Akuj ikes nakiro ŋuna nyiyookino, ikotere tonupa ŋakiro ŋuna ka amodiyo.
53002012	Aŋun nai, etubokini Akuj ŋituŋa daadaŋ ŋulu pa apotu tonupa ŋuna a kire, ŋulu abobokinit asecenen.
53002013	Ŋikaitotoi, itemokino isua olakaros neni ka Akuj ŋapakio daadaŋ aŋuna kus a ŋulu ikimina Ekapolon. Anerae abu Akuj itoseu iyes anakisyakinet aŋuna ka aiuno alotooma akiteseguno kus aneni ke Etau a ŋolo Asegan ka alotooma anupit kus ŋakiro ŋuna a kire.
53002014	Abu Akuj alotooma Ŋakiro ŋuna Ajokak ŋuna aponi isua itolimonokin iyes itonyar iyes naiuno, ikotere toryamut iyes daŋ apolou ŋina ke Ekapolon Yesu Kristo.
53002015	Aŋun ŋikaitotoi, kicata ka torubakisi ikamunito ŋakiro ŋuna a kire ŋuna aponi isua ikitatamyanakin iyes analimonokin ka anabaruwa kosi.
53002016	Ikilipi isua neni ke Ekapolon yok Yesu Kristo elope ka neni ka Akuj Papa yok, ŋolo abu itominak iwon ka ikiinak iwon anajokis keŋ atitinyu ŋina nyedaunun ka akigeno ŋina ajokan,
53002017	akisimukekin iyes ka akitogogoŋ iyes, ikotere kitiyata ka kirworo ŋakiro daadaŋ ŋuna ajokak.
53003001	Ŋuna isidiyete ŋikaitotoi, kilipa aŋuna kosi, ikotere kielakin atipei ŋakiro ŋuna ke Ekapolon lotuŋa, ido kijaut ikes ŋun itopoloorito, lopite ŋolopei ijauniata iyes daŋ.
53003002	Kilipa daŋ, ikotere itoiu isua Akuj aneni a ŋituŋa a ŋulu asecak, a ŋulu aronok, anerae nyenupito ŋituŋa daadaŋ ŋakiro ŋuna ka Akuj.
53003003	Nai ikinyoma Ekapolon; ikitogogoŋi ka ikiyoki iŋes iyes aneni a ŋolo Aronon – Satan.
53003004	Ikikinyomit isua Ekapolon aŋuna kus atemar itiyaete ka irubakinete itiyaete ŋuna adaun isua akicikakin iyes.
53003005	Ikilipi isua neni ke Ekapolon kibelek ŋitai kus namina ŋina ka Akuj ka natitinyikinit ŋina a Kristo.
53003006	Ŋikaitotoi, ikicikakinit isua iyes alokiro ke Ekapolon Yesu Kristo, atemar totyakaros aneni a ŋikaitotoi a ŋulu ekalanyaka, ŋulu nyiwuapito ŋakiro ŋuna aponi isua kitatamae.
53003007	Iyenete iyes ŋilopeyek epite ŋolo eboiyere isua alokidiŋ kus; itemokino epite ŋol toruwor akitaanyikinet aneni kus. Pa ikikalanyaka isua apaki ŋina ikirukitor iwon.
53003008	Nyimuja isua akimuj a ituŋanan a idio pa etacitae. Nai ikipotu isua etiyata ka agogoŋu nooi; aponi isua kitiyae akuwar ka apaaran, ikotere nyikisiyaloloŋi isua iyes aŋuna ka aryamun akiŋarakinet adio aneni kus.
53003009	Aponi isua kitiyae ŋun, meere aŋuna amamukar isua apedor ŋina kiitanet akiŋarakinet adio aneni kus, nai ikotere eruworoe isua akitaanyikinet ŋina itemokino iyes kiwuapa.
53003010	Tari ŋina ikirukitor iwon, aponi isua ikicikakin iyes ŋakiro nu, “Ituŋanan daadaŋ ŋini eŋerit etic, nyemaikina iŋes kimuj.”
53003011	Anerae epupyo isua atemar ekalanyaka ŋice alokidiŋ kus, epanapanato tomam ediotic itiyaete.
53003012	Alokiro ke Ekapolon Yesu Kristo, icikakinitae ka elimokinitae isua ŋituŋa ŋulu ikote ŋul akitiya etic kec alopite a ŋolo ajokan, ikotere ikes kitiyaut a ŋakan kec ibore daadaŋ ŋini iitanito ikes aŋuna ka akiyar kec.
53003013	Ŋikaitotoi, nyikiup akitiya ŋuna ajokak.
53003014	Ani kewou idiotuŋanan akiwuap ŋuna irworoe isua anabaruwa a na, tocoikisi iŋes ejok, ka totyakaros aneni keŋ, ikotere kiruma iŋes ŋileec.
53003015	Nyitusubut iŋes emoit; nai kisirworo iŋes erae lokaato kus.
53003016	Ikilipit isua Ekapolon ŋolo ke ekisil ikiinak iyes ekisil jwi jwi alopitesyo a daadaŋ. Toyai Ekapolon neni kus a daadaŋ.
53003017	Ayoŋ Paulo egirit ŋimalasyo lu ka akan kaŋ ke elope. Epite lo iŋes egiria ayoŋ ekiro kaŋ aŋetakini akigir ŋinabaruwa kaŋ daadaŋ.
53003018	Toyai neni kus daadaŋ ajokis ŋina ke Ekapolon yok Yesu Kristo.
54001001	Ayoŋ Paulo ŋolo arae ekiyakia ŋolo a Yesu Kristo, aŋuna ka akicikakinet a ŋina ka Akuj a ŋina erae Akaiunan yok ka aŋuna ka akicikakinet a Yesu Kristo a ŋolo erae akigeno yok,
54001002	egirit abaruwa na neni a Timoteo a ŋolo erae lokoku kaŋ ŋolo a kire ananupit. Toyai neni kon ajokis, akisyon ka ekisil aneni ka Akuj Papa ka aneni a Yesu Kristo Ekapolon yok.
54001003	Acamit ayoŋ iyoŋ kiboi alo Epeso ikwapei akadyekitor ayoŋ iyoŋ apaki ŋina alosio ayoŋ Makedonia. Itatamete ŋituŋa ŋice aina ŋakiro ŋuna erae alyokonu, ido itemokino iyoŋ kicikak ikes tojoŋoto akitatam ŋakiro ŋun.
54001004	Tolimok ikes tojoŋoto akitumoro aloemuto a ŋul ka anakimar ŋirorwa ŋulu alalak ŋulu atapapaa – ŋulu iatakinete ŋakiŋiseta ka ŋipegeta akilo akiyokit etic ŋolo ka Akuj ananupit.
54001005	Nai ŋuna elosikinitoe isua anakitatam kosi erae amina ŋina ebunit alotau a ŋolo Asegan, anatameta a ŋuna ecayete ka ananupit a ŋina a kire.
54001006	Aoliyosi ŋituŋa ŋice anakiro a ŋun, ido alosikis akiyan ŋakiro ŋuna koŋinae.
54001007	Iitanito ikes araakau ŋiketatamak a Ŋikisila, nai nyeyenete ŋakiro kec a ŋilopeyek kori ŋakiro ŋuna irworosi ikes ebasi ikiyeni nooi.
54001008	Nai ikiyeni iwon atemar ejokak Ŋikisila, erae kisitiyae alopite a ŋolo itemokino kisitiyaere.
54001009	Itemokino iwon oyenete atemar nyeyeunitae Ŋikisila aŋuna a ŋituŋa a ŋulu iyookino, nai aŋuna a ŋulu ebilibiliyete Ŋikisila ka ŋulu eŋerito akipukao, aŋuna a ŋulu nyenupito Akuj, ŋikasecak, aŋuna a ŋulu nyesegak alotai ka ŋulu ejamuwarito Akuj, aŋuna a ŋulu earete atapapa kec kori atatoto kec, ka ŋikaarak,
54001010	aŋuna a ŋulu emalaaka, aŋuna a ŋikilyok a ŋulu iteperete ŋikilyok ŋuluce, aŋuna a ŋulu ekokoiyanarete ŋituŋa ŋuluce, aŋuna a ŋikalyokonok ka ŋulu ikoŋete ka alyokonu ka ŋulu itiyaete ŋace ŋuna nyemaasi ka akitatam ŋina iyookino.
54001011	Emaasi akitatamet ŋin ka Ŋakiro ŋuna Ajokak ŋuna aponi ekecikakin ayoŋ akisera, Ŋakiro ŋuna Ajokak ŋuna elimorito apolou ŋina ka Akuj a ŋina erereŋ.
54001012	Alakara ayoŋ neni a Yesu Kristo Ekapolon yok, ŋolo akainaki ayoŋ agogoŋu aŋuna ke etic kaŋ, anerae ekemarak ayoŋ atemar arae ŋolo ekinyoma aŋuna ekewuakinia ayoŋ lotic keŋ,
54001013	tari paaran keyanyit ayoŋ iŋes kori kesicanit kori ketoŋoit; nai aponi ekesyoni ayoŋ, anerae apaki ŋin, pa anupit ayoŋ Kristo; aŋun, pa ayeni ayoŋ ŋuna etiyae.
54001014	Abu Ekapolon okoinak ayoŋ ajokis keŋ ilapara; ido okoinak anupit ka amina, ŋuna erae ŋuna yok alotooma akimorikina ka Yesu Kristo.
54001015	Erae na alimunet ŋina ikinyoma ka emaikina tocamunae: Abuni Yesu Kristo nakwap aiun ŋikasecak. Ayoŋ iŋes ekasecan ŋolo aronon nooi akilo daadaŋ,
54001016	nai aponi ekesyoni ayoŋ; ikotere nai itoodiuni Yesu Kristo akidaŋidaŋ keŋ daadaŋ alotooma ŋuna abu iŋes ekiŋaren kitiya neni kaŋ. Alopite a lo, abu eketuruwo ayoŋ akitaanyikinet neni a daadaŋ a ŋulu epote ekaku akinup Yesu, ido toryamut akiyar ŋina nyedaun.
54001017	Toyai akerit ka apolou ŋina nyedaun neni ke Erwosit a ŋolo ipukae ŋikaru ka ŋikaru, ŋolo nyetwani, ŋolo erae iŋes bon erae Akuj! Amen.
54001018	Timoteo lokoku kaŋ, ekecikakini ayoŋ iyoŋ ŋakiro nu, ikwaŋina koloŋ kedwaritere aŋuna kon. Kisitiya ŋakiro nu ikwapei ŋiboro ŋulu ijiyo iyoŋ, ikotere ijiyo ejok,
54001019	ido torubak irae ŋolo inupit ka ŋolo ecayete ŋatameta. Aŋero ŋituŋa ŋice akipup ŋuna ecayete anatameta kec, tosodi enyasut anupit kec.
54001020	Ŋice alokidiŋ ŋul ikes Umenayo ka Alekisanda, ŋulu adau ayoŋ akipotokin neni a Satan; ikotere itatamete ŋun ikes ajoŋore ŋiyany kec.
54002001	Ŋuna iŋarenete, ekemaimai ayoŋ iyes daadaŋ atemar toyai akimaima, akilip, akiŋita ka alakanar neni ka Akuj aŋuna a ŋituŋa a daadaŋ;
54002002	aŋuna a ŋirwosi ka aŋuna a daadaŋ a ŋulu einakinitae apolou, ikotere nai ikiboi iwon anakiyar a ŋina inapakina ka ŋina isilit; ŋina ecamit Akuj ka alopitesyo a ŋulu ajokak.
54002003	Erae ŋun ŋuna ajokak ka italakarito Akuj Akaiunan yok,
54002004	ŋina ecamit ŋituŋa daadaŋ toiunae ka toyenut ŋuna a kire.
54002005	Anerae eyai Akuj apei bon ka eyai epei bon ŋolo erae ekemorikinan Akuj ka ŋituŋa; ituŋanan ŋin, iŋes Yesu Kristo.
54002006	Abu iŋes elope tojal akiyar keŋ aiunia ŋituŋa daadaŋ. Ŋakiro ŋun, ikes apotu toruworos akitoodikinet anapaki a ŋina eyookino atemar ecamit Akuj aiun ŋituŋa daadaŋ.
54002007	Iŋes nai ekeyakuunere ayoŋ ikwapei ekeseran ka ekiyakia, akitatam ŋituŋa ŋulu nyerae Ŋiyudayan ŋakiro ŋuna ka anupit ka ŋuna a kire. Nyesudi ayoŋ ŋakiro; erworo ayoŋ ŋuna a kire!
54002008	Eitanit nai ayoŋ atemar anakiboisyo a daadaŋ, a ŋuna ilipyata Ŋikristo, itemokino ŋikilyok kilipa ikiarito ŋakan ŋuna emam asecit; tomam aŋoit kori ebura eyakatar.
54002009	Eitanit ayoŋ ŋaberu daŋ tonapito ejok alopitesyo a ŋulu nyisuparete ŋituŋa ŋuluce. Nyitemokino ikes akisibusa a ŋitim a ŋulu eoitoe, kori anapit ŋiboro ŋulu itiyaunitae a egolid kori a ŋakamilimili kori a ŋilowi a ŋulu epol egyelit;
54002010	nai itemokino ikes torae ŋuna ajokak a ŋiticisyo, ikwapei ejokyata ŋun anaberu a ŋuna ebasi ikinupit ikes ŋakiro ŋuna ka Akuj.
54002011	Itemokino ŋaberu toyenut ŋakiro anakililiŋ ka anakitiditeuna.
54002012	Nyacamakinit ayoŋ aberu adio itatami kori epolokinit ŋikilyok; itemokino ikes erae ŋuna ililiŋete.
54002013	Anerae Adam aponi tosubunae ekiŋaren, tosubunae nai Epa.
54002014	Nabo meere Adam aponi tomodikinae, nai arae aberu, ido tobil ekisil ŋolo ka Akuj.
54002015	Nai eiun aberu aŋuna ka akidore, erae kerubaki iŋes ananupit, anamina, alopite a ŋolo itoodiunit atemar ekerit iŋes Akuj ka ŋolo ka akiyapara.
54003001	Erae na alimunet ŋina ikinyoma: ani kiitanit ituŋanan aruwor ekarikon ŋolo a Ŋikristo, iitanit iŋes etic ŋolo ajokan nooi.
54003002	Itemokino ekarikon ŋolo a Ŋikristo erae ŋolo nyitoronitae, ŋolo eyakar aberu apei, ŋolo etyamaarit, ŋolo ecayete ŋatameta, ŋolo ejokak ŋipitesyo, ŋolo ijaununui ŋituŋa lore keŋ ka ŋolo epedorit akitatam ejok.
54003003	Itemokino nyerae ŋolo emerana, ŋolo eryenyaana, nai torae ŋolo iyapara, meere ŋolo iburana ka ŋolo emina ŋisiliŋa.
54003004	Itemokino iŋes erae ŋolo epedorit akidar ekal keŋ ke elope ejok ka ŋolo epedorit akituruwor ŋidwe keŋ ŋulu epupete ŋakiro ka ŋulu eyakatar akerit alopitesyo a daadaŋ.
54003005	Anerae ani pa keyeni ituŋanan epite ŋolo kidaret ekal keŋ ke elope, ikokini nai iŋes idari atukot a ŋituŋa a ŋulu ka Akuj ai?
54003006	Nyitemokino iŋes erae ituŋanan ŋini ariŋa enupi ŋakiro ŋuna ka Akuj, anerae acepaki iturokin, tosodi toloma natubokino ŋina ka Akuj ŋina etubokinitere Satan.
54003007	Itemokino iŋes erae ituŋanan ŋini itojokito ŋituŋa ŋulu nyerae Ŋikristo daŋ, anerae acepaki eruwor ŋolo itoronitae, tosodi toloma nauno ŋina a Satan.
54003008	Itemokino ŋikeŋarakinitok ŋulu a Ŋikristo daŋ erae ŋulu emaikina tokeritetei ka nyekicaraka ŋaŋajepa; nyitemokino ikes erae ŋulu emataka ŋagwe ŋuna alalak kori ŋulu erorokaka alosiliŋa.
54003009	Itemokino ikes kiricito akimunono ŋina ka anupit a ŋatameta a ŋuna ecayete.
54003010	Itemokino ikes torotae mono; ani nai keryamun ikes emam ŋuna itoroniyaritere, ejok akimyekin kitiyata erae ŋikeŋarakinitok ŋulu a Ŋikristo.
54003011	Ŋaberu kec daŋ, itemokino erae ŋuna emaikina tokeritetei, nyirworotor ŋulucetuŋa, torae ŋuna etyamaarito ka ŋuna ikinyomitae anakiro a daadaŋ.
54003012	Itemokino ŋikeŋarakinitok ŋulu a Ŋikristo toyakatar ŋaberu ŋapeipei ka topedorito akidar ŋikalya kec a ŋilopeyek ejok.
54003013	Ŋikeŋarakinitok ŋulu itiyaete etic kec ejok, ikes eryamunete akereru ka epedorete ikes erwor ŋuna ka anupit Yesu Kristo emam akuryanu.
54003014	Egeno ayoŋ abunore neni kon atipei, nai egiri ayoŋ ŋakiro nu neni kon, ikotere
54003015	ani keketididi ayoŋ, toyenu iyoŋ epite ŋolo itemokino iyoŋ kiboiyo alokidiŋ ŋituŋa ŋulu ka Akuj, ikes atukot a Ŋikristo ŋina erae ŋina ka Akuj a ŋina eyari. Atukot ŋin iŋes erae akigaŋet ka akiyokiyet ŋakiro ŋuna a kire.
54003016	Ikilimorit iwon ebe, epol kire jik akimunono ŋina ke edin yok: “Abu iŋes totakanu erae ituŋanan, abu Etau kitoodiu iŋes erae ŋolo iyookino, apotu ŋimalaikan kiŋolikis iŋes. Aponi tolimonokinae ŋakiro keŋ lobukui, apotu ŋituŋa ŋulu alalak anakwap tonupa iŋes, aponi yaarae iŋes kidiama napolou ŋina ka Akuj.”
54004001	Elimunit Etau ŋolo ka Akuj ŋakiro ŋuna ileereete ebala, alorwa a ŋulu esidyok, epalikinete ŋituŋa ŋice anupit Kristo. Iwuapakinete ikes ŋitai ŋulu alyokonok ka akitatam ŋina a ŋipyan.
54004002	Akitatam ŋina ikoni ŋin, erae ŋina ebunit aneni a ŋikalyokonok a ŋulu emodiyaka, ŋulu etwakito ŋatameta kec esibit icunyitae ka asuwat a ŋina emwana.
54004003	Itatamete ŋituŋa ŋul atemar erono akiitar ka akinyam ŋamuja ŋace. Nai erae ŋamuja ŋun ŋuna abu Akuj tosub, ikotere ŋituŋa ŋulu enupito ka toyenete ŋuna a kire imujete kedaut alakari neni ka Akuj.
54004004	Ejok ibore daadaŋ ŋini abu Akuj tosub, emam ibore ŋini itemokino toŋeroe, erae kijaunitae ka alakara aneni ka Akuj;
54004005	anerae akirot ŋina ka Akuj ka akilip, ikes ituruwuorete akimuj ŋin ŋina itesegitae alokiŋaren keŋ.
54004006	Ani kilimok iyoŋ ŋakiro nu neni a ŋikaitotoi alotooma Kristo, iruwor iyoŋ eketiyan a Yesu Kristo ŋolo ajokan, apaki daadaŋ ŋina irubakinitor iyoŋ iryamunit agogoŋu anakiro a ŋuna ka anupit ka anakitatam a ŋina ajokan a ŋina idau iyoŋ akiwuap.
54004007	Nai toŋer ŋiemuto ŋulu nyecamam ka ŋakiro ŋuna ka Akuj, ŋulu emam apolou kec. Torubak itatama bon aruwor ŋolo iboi anakiyar a ŋina ecamit Akuj.
54004008	Ejok akitiya etic edio aŋuna ka akuwan toryamunia agogoŋu, nai ejok alowaetin a daadaŋ arubakin itatama akiboi anakiyar a ŋina ecamit Akuj, anerae ikiikinete ŋun akiyar ŋina a tokona ka ŋina a rwanu.
54004009	Erae na alimunet ŋina ikinyoma ka emaikina tocamunae.
54004010	Ikicatakinit iwon ka ikitiyae ka agogoŋu nooi, anerae ikigeno iwon neni ka Akuj a ŋina eyari, a ŋina erae Akaiunan a ŋituŋa a daadaŋ, akilo nooi ŋulu enupito iŋes.
54004011	Kicikak ka kitatam ŋikanupak ŋuluce ŋakiro ŋun.
54004012	Nyikijamuwa iyoŋ ituŋanan idio aŋuna iraakar iyoŋ esorokit, nai torae akitaanyikinet ŋina a ŋikanupak alorwor kon, alopitesyo kon, anamina kon, ananupit kon ka anasegis ke etau kon.
54004013	Kiwuak ŋatameta kon daadaŋ ka agogoŋu kon daadaŋ nasyomanakin ŋituŋa ŋakiro ŋuna ka Akuj, nalimonokin ka nakitatam akitodol ŋina abunio ayoŋ.
54004014	Nyijamak ainakinet ŋina ke Etau a ŋolo ka Akuj ŋina eyai neni kon, ŋina aponi ikiinakin iyoŋ apaki ŋina erworotor ŋikadwarak, ido kidokok atukot a ŋikatukok ŋakan kec nakou kon.
54004015	Kitiyaenenee ŋakiro ŋun ka inakina aŋuna kec; ikotere nai eanyuwarete ŋituŋa daadaŋ akiyata alotooma ŋuna itiyae iyoŋ.
54004016	Toyeni iyoŋ epite ŋolo iboiyo ka ŋakiro ŋuna itatami. Torubak itiyae ŋakiro ŋun, anerae kitiya iyoŋ, iiun iyoŋ elope ka ŋulu iirarete ŋuna itatami.
54005001	Nyisibura ekasikout edio, nai kisiyan iŋes ikwa papa kon. Kisirwor ŋisorok ikwa ŋikaitotoi kon,
54005002	ŋakimak ikwa atatoto kon ka ŋasorok ikwa ŋakaitotoi kon anasegis ke etau.
54005003	Tokerite ŋapuseru ŋuna emam kire jik ituŋanan ŋini iŋarakinit.
54005004	Nai ani keyakar apuserut ŋidwe kori ŋitatae, itemokino mono ŋidwe toyenut akitiya ŋiticisyo kec ŋulu ke edin alokalya kec a ŋilopeyek, ido alopite a lo, etacakinete ikes ŋikauruunak kec, atapapaa kec ka atatata kec, anerae ŋun ikes italakarito Akuj.
54005005	Apuserut ŋina erae iŋes bon, ŋina emam kire jik ituŋanan ŋini iŋarakinit, iŋes igeno neni ka Akuj, erubakini ilipi ka imaimai Akuj, nakwaare ka naparan.
54005006	Nai apuserut ŋina aruwor akewariton ŋuna italakarito akuwan keŋ, adau atwanare, tari keriŋa eyari.
54005007	Tolimok ikes ŋakiro ŋun, ikotere todaun ituŋanan itoroniyari ikes.
54005008	Nai ani pa kidarit ituŋanan ŋiyeneta keŋ, akilo nooi ŋituŋa ŋulu ke ekal keŋ, adau iŋes akiŋer anupit Kristo ka aroniar nooi akilo ŋini nyenupit.
54005009	Nyimarak ekiro ŋolo ka apuserut a ŋina eriŋa ŋikaru keŋ nyedepara ŋatomonikanikapei lororwa ŋulu a ŋapuseru. Itemokino iŋes torae ŋina sek eisitae akiiset apei bon
54005010	ka ŋina eyenitae aŋuna a ŋiticisyo keŋ a ŋulu ajokak, ŋina abu kitopolou ŋidwe keŋ ejok, ŋina abu kijaununuye ŋituŋa ŋulu gelae lore keŋ, ŋina abu kitiya ŋiticisyo ŋulu ka akitiditeuna neni a ŋituŋa a ŋulu ka Akuj, ŋina abu kiŋarak ŋituŋa alocan kec ka ŋina abu torubak itiyae ŋuna ajokak alopitesyo a daadaŋ.
54005011	Nyigirakis ŋirorwa ŋulu a ŋapuseru a ŋuna eriŋa esorokaka lororwa a ŋunace, anerae ŋina iitaniata ikes akiitar nabo, eŋerete ikes Kristo,
54005012	ido eryamunete ikes atubokino ŋina ka Akuj, aŋuna abilyata ŋuna sek ekoŋito ikes ekiŋaren neni a Kristo.
54005013	Nabo eyenikinete ikes akalanyanut anakirimit ŋakais; meere ŋun bon, eyenikinete daŋ akirworor ŋituŋa ka apanapanat emam ediotic itiyaete ta akirworo ŋakiro ŋuna nyitemokino ikes irworosi.
54005014	Aŋun, atami ayoŋ atemar emaikina ŋapuseru ŋuna eriŋa esorokaka kiitae, toryamut ŋidwe ka kidara ŋirerya kec, ikotere nai nyeryamut ŋimoi yok adiopaki ŋina ikitoroniyaryata iwon.
54005015	Anerae adaut ŋapuseru ŋace akiŋer Kristo, ewuapakis Satan.
54005016	Nai ani keyakar aberu ŋina erae Akristoit ŋapuseru lokal keŋ, itemokino iŋes kidar ikes, nyeinak atyonis neni ka atukot a Ŋikristo, ikotere nai atukot idarit ŋapuseru ŋuna emam kire jik ituŋanan ŋini iŋarakinit.
54005017	Itemokino ŋikatukok ŋulu idarito ejok atukot a Ŋikristo etacio ŋarwa ŋaarei, akilo nooi ŋulu elimonokinete, kitatamete ka alelakinit.
54005018	Anerae ebasi Ŋakigireta, “Nyien ŋakituka a ŋimoŋin apaki ŋina isitiyaa iyoŋ ikes aramya ŋimomwa”; nabo, “Itemokino eketiyan eropyo.”
54005019	Nyipupok ŋakiro ŋuna isitakinitere ekatukon, mati erae ŋisuudae ŋiarei kori ŋiuni.
54005020	Kisibura iteete ŋituŋa daadaŋ ŋulu eseceneneete, ikotere ekerete ŋuluce akitiya ŋun.
54005021	Alokiŋaren Akuj ka Yesu Kristo ta ŋimalaikan ŋulu seuna, ekeciki ayoŋ iyoŋ ka agogoŋu atemar kiwuap ŋakiro nu tomam atubonokin eriŋa nyeripiripa ejok kori tomam atyakatyakat ŋituŋa.
54005022	Nyikirikirakin akidokokin ŋakan kon neni a ituŋanan a idio aŋuna ka akituruwor iŋes eketiyan ŋolo ka atukot a Ŋikristo. Nyiloma nasecisya a ŋituŋa a ŋuluce; torubak irae ŋolo iseg alotau.
54005023	Tojoŋo akimat ŋakipi bon, nai tomasi epiini ediocici, ikotere iŋarakini akook kon, anerae idyakana iyoŋ.
54005024	Ilereete ŋasecisya a ŋituŋa a ŋice, esibit iŋarenikinito ikes natubokino, nai ŋasecisya a ŋice ileereunete ekaku.
54005025	Ikwaŋinapei, ilereete ŋiticisyo ŋulu ajokak, nai ŋulu nyilereete daŋ, nyepedoryo akiwua ekaku.
54006001	Itemokino ŋulu eryamunito ŋican aŋuna eraakatar ŋipi toyenete atemar ejok ikes akerit ŋikapolok kec, ikotere nai emam ituŋanan ŋini itoroniyari ekiro ŋolo ka Akuj ka akitatam yok.
54006002	Nyejok ŋipi ŋulu erae ŋikapolok kec Ŋikristo ejamuwarito ikes, aŋuna eraakatar ŋikepukak kec ŋikaitotoi alotooma Kristo. Nai akilo, itemokino ikes kitiyanakis ikes ejok nooi, anerae ŋulu itiyanakinio eraakasi ŋikanupak ŋuluminan.
54006003	Itemokino iyoŋ kitatam. Ituŋanan daadaŋ ŋini itatami ŋakiro ŋuna egelaaka ka ŋini nyecamunit ŋakiro ŋuna a kire ŋuna ke Ekapolon yok Yesu Kristo ka ŋuna ikitatami iwon alodin yok,
54006004	erae iŋes ŋini elal akituro ka emam ibore eyeni. Eyakar iŋes ekibure ŋolo aronon ŋolo ka apega ka ŋolo kiburaet, ido eyaunete ŋun: arakao, ŋiburasyo, akiyany ŋuluce ka atamakinit ŋakiro ŋuna aronok neni a ŋuluce,
54006005	ŋipegeta ŋulu nyedaun alotuŋa a ŋulu nyisitiyaete ŋatameta kec, ŋulu nyeriŋa eyakatar ŋakiro ŋuna a kire. Etamete ŋituŋa ŋul atemar edin iŋes erot ŋolo eryamunere ebari.
54006006	Kire, einakini edin ituŋanan aryamun epoida erae kecamu iŋes akimwonikina a ibore a ŋini eyakar.
54006007	Nyo aponi iwon yaunae nakwap? Emam ipei daŋ! Nyo ikipedori iwon akiya anakwap? Emam ipei daŋ!
54006008	Aŋun, ani kikiyakar iwon akimuj ka ŋilowi, itemokino emwonikina aŋuna kec.
54006009	Nai ikes ŋulu ecamito aruwor ŋikabarak elomarete nakitemyo ka ikamunete ŋaloketa ŋuna ke ekibure a ŋolo ka abaŋao a ŋolo awanan, ŋuna isibusokinete ikes toryamut ŋican ka akinyasuno.
54006010	Anerae amina ŋisiliŋa iŋes erae akisyakinet ŋina a ŋakiro a ŋuna aronok a daadaŋ. Erae ekibure ŋol iŋes etooliyo ŋice ananupit kec ka etalalata ŋican ŋulu ka akiyaloloŋ alotai kec.
54006011	Nai iyoŋ ŋolo ka Akuj, toŋer ŋakiro ŋun daadaŋ. Toŋirik ka agogoŋu akiyookino, akiyar ŋina ecamit Akuj, anupit, amina, atitinyikinit ka akiyapara.
54006012	Tojiye ejiye ŋolo ajokan ŋolo ka anupit, ikotere iryamuni akiyar ŋina nyedaun, ŋina abu Akuj ikinyarak iyoŋ apaki ŋina iserakinia iyoŋ alokiŋaren ŋisuudae ŋulu alalak anupit kon Kristo.
54006013	Alokiŋaren Akuj ŋina einanakini akiyar neni a ŋinibore daadaŋ ka alokiŋaren Yesu Kristo ŋolo abu kisera anupit keŋ alokiŋaren Ponitio Pilato, ekecikakini ayoŋ iyoŋ
54006014	akiwuap ŋakiro ŋun alopite a ŋolo ajokan a ŋolo nyepedorya idiotuŋanan akitoronia iyoŋ Akoloŋit ŋina etakanunia Ekapolon yok Yesu Kristo.
54006015	Eyauni Akuj atakanun ŋina a Yesu Kristo anapaki a ŋina itemokino, Akuj ŋina erereŋ ka ŋina erae iŋes bon erae Ekapolon, Erwosit ŋolo a ŋirwosi ka Ekapolon ŋolo a ŋikapolok.
54006016	Iŋes bon erae ŋolo nyetwani jik; iboi iŋes anakica a ŋina emam ituŋanan eapikini. Emam ituŋanan aanyuwa iŋes; emam ŋini epedori aanyuwar iŋes. Toyai neni keŋ akerit ka apedor ŋina nyedaun! Amen.
54006017	Tolimok ŋituŋa ŋulu ebarito a ŋiboro a ŋulu ka akiyar a na nyiturokinosi, nyiwuakis akigeno kec lobari ŋolo nyeropari, nai kigenos neni ka Akuj, a ŋina ikiinanakini iwon ibore daadaŋ anarimao, ikotere ikilakara iwon.
54006018	Tolimok ikes kitiyata ŋuna ajokak, tobarito aloticisyo a ŋulu ajokak ka totenito akimor ŋiboro kec ka ŋuluce anarimao.
54006019	Alopite a lo, iŋadakinete ikes aŋuna kec ebari ŋolo a kire ŋolo a rwanu, ido eryamunete akiyar ŋina erae akiyar kire.
54006020	Timoteo, kidar ejok ŋuna ikicikakin iyoŋ akidar. Toŋer ŋakiro ŋuna nyecamakina aneni ka Akuj ŋuna koŋinae ka ŋipegeta ŋulu enyarito ŋituŋa ŋice atemar “Aosou.”
54006021	Anerae ebasi ŋice ikiyakatar ikes aosou ŋin, ŋuna nai atakanut ikes nu, aoliyosi ikes ananupit Kristo. Toyai neni kus ajokis ŋina ka Akuj.
55001001	Ayoŋ Paulo ekiyakia a Yesu Kristo, aŋuna ka acamit a ŋina ka Akuj, ŋolo ekeyakitae akisera akiyar ŋina ikimori iwon anakimorikina ka Kristo, ŋina abu Akuj ikiik iwon –
55001002	egirit abaruwa na neni a Timoteo a ŋolo erae lokoku kaŋ ŋolo minat. Toyai neni kon ajokis, akisyon ka ekisil aneni ka Akuj Papa ka aneni a Yesu Kristo Ekapolon yok.
55001003	Alakara ayoŋ neni ka Akuj, a ŋina etiyae ayoŋ etic keŋ alotooma ŋatameta ŋuna ecayete, ikwaŋinapei aponiata atapapaa kaŋ kitiyaata. Alakara ayoŋ neni keŋ ikwapei akatamunitor ayoŋ iyoŋ jwi jwi anakilip kaŋ nakwaare ka naparan.
55001004	Atamunit ayoŋ ŋakiyo kon ka ekeburit ayoŋ nooi aanyun ka iyoŋ, ikotere nai alelyani ayoŋ nooi.
55001005	Atamunit anupit ŋina a kire ŋina iyakar iyoŋ, ŋina ikoni ŋina a tata kon Lois ka ŋina a toto kon Eunike. Ayeni ayoŋ jik atemar iyakar tari iyoŋ anupit ŋin.
55001006	Aŋuna a ŋakiro a ŋun, eketatamunit ayoŋ iyoŋ torubak isitiyae ainakinet ŋina ke Etau, ŋina abu Akuj ikiinak iyoŋ apaki ŋina edokokinio ayoŋ ŋakan kaŋ neni kon.
55001007	Anerae pa abu Akuj ikiinak iwon Etau ŋolo ka akuryanu, nai abu ikiinak Etau ŋolo ka apedor ka amina ta akiyapara.
55001008	Kiurya nyikirumito ŋileec aŋuna ka akisera ŋakiro ŋuna ke Ekapolon yok kori aŋuna kaŋ, a ŋolo arae emabus aŋuna a Kristo. Nai todaŋ ŋican aŋuna a Ŋakiro a ŋuna Ajokak, lopite ŋolo ikiinakinitor Akuj iyoŋ agogoŋu akitiya ŋun.
55001009	Abu iŋes ikiu ka ikinyara iwon aruwor ŋituŋa keŋ ka alope, meere aŋuna ikidau iwon akitiya, nai aŋuna ka acamit ka ajokis keŋ. Eriŋa akwap nyesubuna, abu iŋes ikiinak iwon ajokis ŋin alotooma Yesu Kristo,
55001010	nai tokona adau akisileerekin neni yok anabunore a ŋina ke Ekaiunan yok Yesu Kristo. Adau Kristo akiloun atwanare ka adau akisileereun alotooma Ŋakiro ŋuna Ajokak akiyar ŋina nyetwakere.
55001011	Iŋes nai ekeyakuunere ayoŋ ikwapei ekeseran ka ekiyakia akitatam Ŋakiro ŋuna Ajokak ŋun;
55001012	erae nai Ŋakiro ŋuna Ajokak ŋunapei ŋun ikes adaŋitor ayoŋ daŋ ŋican. Nai nyekerumito ayoŋ ŋileec, anerae ayeni ayoŋ ŋini ekinyomit ka ayeni kire atemar epedori iŋes akiyok ejok ŋuna adaun akicikakin ayoŋ akitodol Akoloŋit ŋina esidyon.
55001013	Kiric ejok ŋakiro ŋuna a kire ŋuna abu ayoŋ eketatam iyoŋ ananupit ka anamina ŋuna erae ŋuna yok alotooma akimorikina ka Yesu Kristo.
55001014	Alotooma Etau ŋolo Asegan ŋolo iboi alotooma yok, kiyok Ŋakiro ŋuna Ajokak ŋuna adaun akicikakin iyoŋ.
55001015	Iyeni iyoŋ atemar akaesikis ayoŋ daadaŋ ŋulu eyakasi Asia, akaesikis ayoŋ tari Pugelos ka Erimogene.
55001016	Elipit ayoŋ Ekapolon kisyonioto iŋes ŋituŋa ŋulu alokal a Onesiporo, anerae abu iŋes ekesimukek ayoŋ ŋarwa ŋuna alalak. Pa erumito iŋes ŋileec aŋuna ayakar ayoŋ mabus;
55001017	nai ŋinapei adolunio iŋes Roma, abu togeu akiwarit ayoŋ ka alelakinit akitodol ŋina akaryamunia.
55001018	Elipit ayoŋ Ekapolon kisyoni Onesiporo Akoloŋit ŋina esidyon! Iyeni iyoŋ nooi ŋuna abu iŋes kitiya aŋuna kaŋ alo Epeso.
55002001	Ani iyoŋ lokoku kaŋ, toruwor ŋolo igogoŋ anajokis a ŋina erae ŋina yok alotooma akimorikina ka Yesu Kristo.
55002002	Ŋakiro ŋuna ibu iyoŋ kiira eserae ayoŋ alokiŋaren ŋisuudae ŋulu alalak, kicikak ŋakiro ŋun lokilyok ŋulu ikinyoma ŋulu epedorete akitatam ejok ŋuluce daŋ.
55002003	Todaŋ ŋican ikwapei ekajion ŋolo ajokan ŋolo a Yesu Kristo.
55002004	Nyitemokino ekajion ŋolo ani eyai lojiye totamatamae eyare ŋolo palemu sek, anerae iwarit iŋes akitalakar ekapolon ŋolo enyaraunit iŋes lojiye.
55002005	Nyepedori ekakeran aryamun ebokot ŋolo erae eropit aŋuna ka akerit keŋ, mati keker iwuapit ŋikisila ŋulu ekerere.
55002006	Eketan ŋolo icidari ŋakinyinyir iŋes isyauni alemikin eriŋa ŋuluce.
55002007	Totamatama ŋakiro ŋun daadaŋ, ido ikitepedori Ekapolon iyoŋ ayenun ikes daadaŋ.
55002008	Totamatamae ŋuna a Yesu Kristo a ŋolo aponi kiteyarunae alokatwak, ŋolo arae ŋolo anateker a Daudi ikwapei itatamere a Nakiro a ŋuna Ajokak a ŋuna alimonokini ayoŋ.
55002009	Aŋuna alimonokinia ayoŋ Ŋakiro ŋuna Ajokak, aryamunit ŋican ka akaenitae a ŋiriko ikwa ekeworon. Nai nyeenitae akirot ŋina ka Akuj.
55002010	Edaŋidaŋi ayoŋ ŋun daadaŋ aŋuna a ŋituŋa a ŋulu aseu Akuj, ikotere ikes daŋ eryamunete aiuno ŋina ebuni aneni a Yesu Kristo ka ŋina eyauni ajakaanut ŋina nyedaun.
55002011	Erae na alimunet ŋina ikinyoma: “Ani kikitwakit iwon ka iŋes, ikiyari daŋ iwon kaapei ka iŋes.
55002012	Ani kikidaŋidaŋ iwon, ikipukae iwon daŋ kaapei ka iŋes. Ani kikipeg iwon atemar ikiyeni iŋes, iŋes daŋ epegi atemar ikiyeni iwon.
55002013	Ani kejoŋoe iwon akikinyomit iŋes, erubakini iŋes erae ŋolo ikinyoma, anerae nyepedori iŋes akilocokin eyakae keŋ.”
55002014	Tolimok nabo ŋituŋa kon ŋakiro ŋun ka kicik ikes ka agogoŋu alokiŋaren Akuj tojoŋoto apega a ŋakiro; emam ajokis eyaunete ŋakiro ŋun, nai emunaarete ŋulu epupete ikes.
55002015	Toŋirikinite araakau ŋolo ikitojokitae alokiŋaren Akuj, eketiyan ŋolo emamukar ŋileec, ŋolo itatami ŋakiro ŋuna a kire alopite a ŋolo iyookino.
55002016	Toŋer ŋakiro ŋuna koŋinae ŋuna nyecamam ka ŋakiro ŋuna ka Akuj; itooliyorete ikes ŋituŋa aneni ka Akuj.
55002017	Akitatam ŋina ikoni ŋin, ikwaan ka ajeme ŋina eriŋa nyeiyoro ŋina enyami akuwan. Ŋikilyok ŋiarei ŋulu adaut akitatam ŋakiro ŋuna ikote ŋun ikes Umenayo ka Pileto.
55002018	Aoliyosi ikes anakiro a ŋuna a kire aŋuna itatamyata atemar adau ayarun alunyar, ido alopite a ŋol, etaŋayaŋayakis anupit a ŋice.
55002019	Nai akisyakinet ŋina agogoŋon ŋina kebu Akuj todupaki, ewuoi nyiukonokin; kidiama keŋ igiritae ŋakiro nu, “Eyeni Ekapolon ŋulu erae ŋulu keŋ” ka “Ituŋanan daadaŋ ŋini ebala arae iŋes ŋini ke Ekapolon, itemokino toesik akitiya aronis.”
55002020	Tooma akai ŋina apolon, eyakasi ŋiboro ŋulu egelegelya; itiyaunitae ŋice a egolid, ŋice a esilipa, ŋice iceunitae anakito ka ŋice eyeunitae a elupe. Erae ŋice ŋikisitiya aloticisyo a ŋulu apolok, ŋice aloticisyo a ŋulu caryo.
55002021	Ani nai kitesegun ituŋanan bon anakiro a ŋuna aronok a daadaŋ, eruwor iŋes eborosit ŋolo kisitiya aloticisyo a ŋulu epolok; itesegunitae iŋes ka epedori Ekapolon keŋ akisitiya iŋes, anerae etenit aŋuna a ŋiticisyo a ŋulu ajokak a daadaŋ.
55002022	Toŋer ekibure ŋolo itemi ŋisorok akisec, toŋirik ka agogoŋu aruwor ŋolo iyookino, ŋolo inupit, ŋolo imina ka ŋolo isilito kaapei ka ŋulu ilipete neni ke Ekapolon a ŋitai a ŋulu asegak.
55002023	Toŋer ŋipegeta ŋulu a ŋimasimas ka ŋulu ka abaŋao, anerae iyeni iyoŋ atemar ebura bon eyaunete ikes.
55002024	Nyitemokino eketiyan ŋolo ke Ekapolon iburae. Itemokino iŋes erae ŋolo iyapara aneni a ŋituŋa a daadaŋ, ŋolo epedori akitatam ejok ka ŋolo edaŋana.
55002025	Itemokino iŋes erae ŋolo epatana apaki ŋina itatamya ŋulu itepegete iŋes, anerae acepaki einakini Akuj ikes apaki ŋina kiet ŋasecisya kec, ido toyenut ŋuna a kire.
55002026	Eosunete nai ikes ŋilopeyek, tolomut anauno a ŋina a Satan, a ŋolo abu kikamu ikes ka ŋolo abu kituruwo ikes ŋulu iwuapito acamit keŋ.
55003001	Totamunite rika atemar eyakaunosi ŋarwa ŋuna a ŋatyokisyo, ŋirwa ŋulu esidyok.
55003002	Eruworosi ŋituŋa ŋulu eseguwaka, erorokaka alosiliŋa, ituroko ka isupaka; eruworosi ŋulu itoŋoyeneneete ŋuluce, ŋulu nyekerito ŋikauruunak kec, ŋulu nyetemarete alakara ka ŋulu nyesegak alotai;
55003003	eruworosi ŋulu emamukatar aminanar, ŋulu emam akitim, ŋulu irworotor ŋuluce, ŋulu ededeŋ ka eryenyaaka; eruworosi ŋulu eremokino ŋuna ajokak,
55003004	eruworosi ŋikalukinok, ŋulu enyamete ŋakiro emwaka, ŋulu ileleba akituro, ŋulu eminasi ekibure ŋolo ka akuwan bon, akilo amina Akuj;
55003005	ŋulu esibito iricito ŋakiro ŋuna ke edin, nai kitoodiunite akiyar kec atemar emam apedor ŋina ka Akuj alotooma kec. Toŋer ŋituŋa ŋulu ikote ŋul.
55003006	Anerae ŋice alokidiŋ kec eloloto anakais a ŋituŋa, ido kibatasi ŋaberu ŋuna epalag ananupit kec ŋuna ileleba ŋasecisya, ŋuna iriyarit ekibure a ŋinibore a daadaŋ,
55003007	ŋaberu ŋuna ikatakinito jwi jwi ayenun idiobore, nai nyepedorito jik ayenun ŋuna a kire.
55003008	Ikwaŋina aponiata Yane ka Yambure kitepega Moses, itepegete ŋikilyok ŋul daŋ ŋakiro ŋuna a kire – ŋikilyok ŋulu nyisitiyaete ŋatameta kec ka ŋulu enyasut anupit kec.
55003009	Nai nyerubakinete ikes itiyaete ŋun, anerae eyenunete ŋituŋa daadaŋ abaŋao kec. Ŋunapei ŋun apotu totakanikis neni a Yane ka Yambure.
55003010	Nai ŋuna ikikamunito iyoŋ, idau akiwuap akitatam kaŋ, ŋipitesyo kaŋ ka ŋuna alosikinit ayoŋ anakiyar; idau iyoŋ akiwuap anupit kaŋ, atitinyikinit kaŋ, amina kaŋ, akidaŋidaŋ kaŋ,
55003011	ŋakisicaneta ŋuna aryamunit ayoŋ ka ŋican kaŋ. Iyeni iyoŋ daadaŋ ŋuna apotu totakanut neni kaŋ alo Antiokio ka alo Ikonio ta alo Listra, ŋakisicaneta ŋuna aronok nooi ŋuna edaŋidaŋi ayoŋ! Nai abu Ekapolon okoiu ayoŋ aneni kec a daadaŋ.
55003012	Kire, ŋulu daadaŋ ecamito akiboi anakiyar a ŋina ecamit Akuj anakimorikina ka Yesu Kristo, eryamunete ŋakisicaneta.
55003013	Nai ŋituŋa ŋulu aronok ka ŋulu a ŋisoswae erubakinete erae ŋulu aronok ka iyatakin aronis kec nooi, emodyanakinete ŋuluce ka emodikin ikes ŋilopeyek.
55003014	Nai ani eruwor iyoŋ, torubak anakiro a ŋuna a kire a ŋuna aponi ikitatami iyoŋ ka tonup ka agogoŋu. Iyeni iyoŋ ŋulu arae ŋiketatamak kon.
55003015	Itamunit iyoŋ atemar ameun ŋinapei eriŋa iyoŋ irae ikoku, iyeni iyoŋ ŋakiro ŋuna igiritae Nakigireta, ŋuna epedorete ainakin iyoŋ aosou ŋina ikirikori naiuno alotooma anupit Yesu Kristo.
55003016	Ŋakiro daadaŋ ŋuna igiritae Nakigireta erae ŋuna ieŋakinit Akuj Etau keŋ; ejokak ikes akitatamya ŋuna a kire, akitepegia ŋuna edyakara, arikinio ŋuna emunaara ka alimonokinia ŋakiro ŋuna ka akiyar a ŋina iyookino,
55003017	ikotere nai ituŋanan ŋini ka Akuj erae ŋini ilelebikina, ŋini etenit aŋuna a ŋiticisyo a ŋulu ajokak a daadaŋ.
55004001	Ekeciki ayoŋ iyoŋ alokiŋaren Akuj ka alokiŋaren Yesu Kristo ŋolo etubokini ŋulu eyarete ka ŋulu etwakito ka aŋuna etakanunia iŋes akipuka erae Erwosit:
55004002	kisera Ŋakiro ŋuna ka Akuj, torubak iserae ikes anapaki a ŋina itemokino, kori nyitemokino, kitepeg ŋuna edyakara, kikilyak ka kimaima apaki ŋina itatamya alotooma atitinyikinit daadaŋ.
55004003	Anerae ebuni apaki ŋina nyepupokiniata ŋituŋa ŋakiro ŋuna erae ŋuna a kire, nai iwuapete ekibure kec a ŋilopeyek ka ecununete aŋuna kec ŋiketatamak ŋulu alalak ŋulu elimokinete ikes ŋuna ecamito ŋaki kec akiirar.
55004004	Eŋerete ikes apupokin ŋakiro ŋuna a kire, ido elosikinete akipup ŋiemuto ŋulucaryo.
55004005	Nai aneni kon, itemokino torae ŋolo ipakit anakiro a daadaŋ, kidaŋidaŋi ŋican, kitiya etic ŋolo ke ekalimonokinan a Ŋakiro a ŋuna Ajokak ka kitiya etic kon daadaŋ irae eketiyan ŋolo ka Akuj.
55004006	Aneni kaŋ, adol apaki ŋina ekepotorere ikwa amuronot, apaki ŋina aesikinia ayoŋ akiyar na.
55004007	Adau ayoŋ ajore ejiye ŋolo ajokan ŋolo ka anupit, aŋetak ayoŋ akerit ŋina ka anupit ka eric ayoŋ anupit kaŋ Kristo.
55004008	Ekedaritere ayoŋ ebokot ŋolo ka akiyookino ŋolo erae ainakinet ŋina ka akiloun, ŋolo akainakini ayoŋ Ekapolon ŋolo erae ekatubon ŋolo iyookino Akoloŋit ŋina ka atubokino – meere neni kaŋ bon, nai neni a daadaŋ a ŋulu iitanito atakanun keŋ.
55004009	Kiwonyu atipei.
55004010	Aminaki Demas ŋakiro ka akwap a na, ido akaesiki ayoŋ, alot Tesalonika, alot Keresike nakwap a Galatia, alot Tito nakwap a Dalamatia.
55004011	Luka bon iŋes ikirukit ka ayoŋ. Toryamu Mariko, ido torukut ka iyoŋ, anerae epedori iŋes akiŋarakin ayoŋ alotic.
55004012	Eyakiya ayoŋ Tuciko lotaun Epeso.
55004013	Ani ibuni, yau ekoti ŋolo abu ayoŋ oesik alo Toroas aneni a Karipo; yau ŋikitaaboi daŋ, akilo nooi ŋulu itiyaunitae a ŋilowi a ŋakinei.
55004014	Abu Alekisanda ŋolo etyekan ŋasuwa kitiya ŋaronisya ŋuna alalak neni kaŋ. Etacakini Ekapolon iŋes ŋuna eriyan ka ŋuna abu iŋes kitiya.
55004015	Tocoite mono iyoŋ iŋes, anerae itepegit iŋes ka agogoŋu ŋakiro yok.
55004016	Emam ituŋanan abu okoik ayoŋ apaki ŋina ke ekiŋaren ŋina erworor ayoŋ aŋuna kaŋ aloikiiko; apotu daadaŋ okoesikis ayoŋ. Elipit Akuj nyimarak ŋun erae asecit aneni kec!
55004017	Nai abu Ekapolon okowoik ayoŋ, okoinak agogoŋu, ido abu opedo alimonokin Ŋakiro ŋuna Ajokak daadaŋ, ikotere ŋituŋa daadaŋ ŋulu nyerae Ŋiyudayan iirarete ka aponi okoiun anatubokino atwanare.
55004018	Akalakuni ayoŋ Ekapolon anaronis a daadaŋ ka akaiuni iŋes ayoŋ okoya Napukan keŋ ŋina anakuj. Toyai apolou ŋina nyedaun neni keŋ ŋikaru ka ŋikaru! Amen.
55004019	Kimalakinae Prisila, Akwila ka ŋituŋa ŋulu ke ekal a Onesiporo.
55004020	Abu Erasto kidoŋ akiboi alo Korinto, abu ayoŋ oesik Tropimo alo Mileto, anerae adyaka iŋes.
55004021	Kiwonyu atipei eriŋa nyedolo ŋirwa ŋulu ka alilimu. Ikimalaete iyoŋ Ebulo ka Pudens ka Lino ta Kilaudia, ikimalaete tari ŋikaitotoi daadaŋ alotooma Kristo.
55004022	Toyai Ekapolon lotau kon! Toyai neni kus daadaŋ ajokis ŋina ka Akuj.
56001001	Ayoŋ Paulo eketiyan ŋolo ka Akuj ka ekiyakia ŋolo a Yesu Kristo egirit abaruwa na. Abu Akuj okoseu ayoŋ, ekeyakia daŋ akiŋarakin ka akitogogoŋ anupit a ŋituŋa keŋ a ŋulu seuna ka akirik ikes toyenut ejok ŋakiro ŋuna a kire ŋuna eyenuniata ikes akerit Akuj ejok;
56001002	ŋakiro ŋuna eponito anakigeno a ŋina ka akiyar a ŋina nyedaun. Abu Akuj ŋina nyelyokono ikiik iwon akiyar ŋin eriŋa ŋakwapin nyesubuna
56001003	ka anapaki a ŋina eyookino, abu kisileereu akiikinet ŋin anakirot keŋ. Abu Akuj, ŋina erae Akaiunan yok, ekecikak ayoŋ alimonokin ŋakiro ŋun neni a daadaŋ.
56001004	Egirit ayoŋ neni kon Tito, a ŋolo irae lokoku kaŋ ŋolo a kire ananupit a ŋina ikimori ayoŋ ka iyoŋ. Toyai neni kon ajokis ka ekisil aneni ka Akuj Papa ka aneni a Yesu Kristo Ekaiunan yok.
56001005	Abu ayoŋ ekemyek iyoŋ alo Kirete, ikotere isubakini ŋakiro daadaŋ ŋuna etemokino tosubakinae aina ka aseun ŋikatukok ŋulu epolokinito ŋatukon a Ŋikristo alotooma ŋolotaun, ikwaŋina eketatamikinitor ayoŋ iyoŋ.
56001006	Itemokino ŋolokatukon kikoni ne: torae ŋolo nyitoronitae, toyakar aberu apei; tonupito ŋidwe keŋ Yesu Kristo ka nyelimitoe anakiro a ŋuna ka adedeŋu ka aŋerit akipup ŋakiro.
56001007	Ikwapei eraakar ekarikon ŋolo a Ŋikristo epolokinit etic ŋolo ka Akuj, itemokino iŋes pa itoronitae. Nyitemokino iŋes ituro kori epatana akiŋo kori emerana kori eryenyaana kori erorokana alosiliŋa.
56001008	Itemokino iŋes erae ŋolo ijaununui ŋituŋa daadaŋ, tomina ibore ŋini ajokan daadaŋ. Itemokino iŋes erae ŋolo ecayete ŋatameta, ŋolo iyookino, ŋolo itoodiunito ŋipitesyo keŋ atemar iwuapit iŋes ŋakiro ŋuna ka Akuj; torae ŋolo iyokuuno bon.
56001009	Itemokino kiricite ejok akitatam ŋina ecamuna, ŋina ikinyoma ŋina a Ŋikristo. Alopite a ŋol epedori akisimukekin ŋuluce anakitatam a ŋin, a ŋina iyookino ka akitepeg ŋulu itepegito akitatam ŋin.
56001010	Anerae eyakasi ŋulu alalak, akilo nooi ŋulu ebelekinosi alodin a ŋolo a Ŋiyudayan aruwor Ŋikristo, ŋulu eŋerito akipukao ka emodyanakinete ŋuluce a ŋakiro kec a ŋuna erae ŋacaryo.
56001011	Emaikina kiretakinae ikes alorwor kec, anerae eguryakis ikes ŋikalya daadaŋ, aŋuna itatamyata ŋakiro ŋuna nyitemokino kitatamae. Itatamete ikes ŋakiro ŋun aŋuna ca ka aryamunia ŋisiliŋa.
56001012	Tari epei a ŋikadwarak a Ŋikiretei, alimunit atemar, “Erae jwi jwi Ŋikiretei ŋikalyokonok, ikwaan ikes ka ŋityaŋ ŋulu asiilyanak ka erae ŋikadakak ŋulu akalanyanak.”
56001013	Iyookino ŋakiro ŋuna abu iŋes tolimu. Aŋakiro a ŋun, itemokino iyoŋ kisibura ikes nooi, ikotere toruworos ikes ŋikanupak ŋulu ajokak;
56001014	tojoŋoto akiwuapit ŋiemuto ŋulu a Ŋiyudayan ka ŋakiciketa ŋuna eponito alotuŋa a ŋulu adaut akiŋer ŋuna a kire.
56001015	Esegak ŋiboro daadaŋ aneni a ŋituŋa a ŋulu esegak ikes ŋilopeyek, nai emam ŋiboro esegak aneni a ŋituŋa a ŋulu nyenupito, anerae erae ŋatameta ka ŋitai kec esiilyaka.
56001016	Ebasi ikes iwogasi ebe ikiyeni Akuj, nai itepegito ŋiticisyo kec ŋun. Erae ikes ŋulu emoitaka, nyepupete ŋakiro ka nyepedorete akitiya idiobore ŋini ajokan.
56002001	Nai itemokino iyoŋ kitatam ŋakiro ŋuna ecamuna ka akitatam ŋina a Ŋikristo ŋina iyookino.
56002002	Kitatam ŋikasikou toraakas ŋulu ecoito, ŋulu emaikina tokeritetei, ŋulu epakito, ŋulu egogoŋ ananupit, anamina ka anatitinyikinit.
56002003	Ikwaŋinapei, kitatam ŋakimak kiboiyoto alopite a ŋolo itoodiunit atemar ekerito ikes Akuj, nyirworotor ŋulucetuŋa ka nyeruworosi ŋakamerak. Itemokino ikes toruworos ŋuna itatamete ŋakiro ŋuna ajokak,
56002004	ikotere epedoryata ikes akitatam ŋaberu ŋuna esorokaka: amina ŋikilyok kec ka ŋikecedwe,
56002005	toraakas ŋuna epakito, ŋuna ecayete ŋatameta, ŋuna esegak ŋitai, ŋuna itiyaete etic alokalya kec ejok, ŋuna ajokak ka ŋuna ekerito ŋikilyok kec; ido alopite a ŋol, emam ituŋanan itoroniyari ŋakiro ŋuna eponito aneni ka Akuj.
56002006	Ikwaŋinapei, kitatam ŋisorok toraakas ŋulu ecayete ŋatameta.
56002007	Anakiro a daadaŋ itemokino iyoŋ elope torae akitaanyikinet ŋina a ŋipitesyo a ŋulu ajokak. Kitatam emam alyokonu ka tomukeana.
56002008	Kirwor ŋakiro ŋuna ileereete ŋuna nyitepegio, ikotere ŋiketepegak yok isurumyo ŋileec, anerae eŋopete ŋakiro ŋuna aronok ŋuna ikitoroniyaryata ikes iwon.
56002009	Kitatam ŋipi topupete ŋikapolok kec anakiro a daadaŋ, kitalakanarete ikes tomam apeganakin ikes,
56002010	kori nyekokoyete aneni kec. Akilo, itemokino ikes kitoodiunito atemar ejokak ka ikinyoma ikes jwi jwi, ikotere itopoloorete ikes akitatam ŋina ka Akuj a ŋina erae Akaiunan yok, anibore a daadaŋ a ŋini itiyaete ikes.
56002011	Anerae etoodiu Akuj ajokis keŋ aŋuna ka aiunia ŋituŋa daadaŋ.
56002012	Ikitatami ajokis ŋin iwon aesikin ŋipitesyo ŋulu nyekerito Akuj ka ekibure ŋolo ka akwap a na ka itemokino ikiboi ikirae ŋulu ikitenit anatameta, ŋulu ikiyookino ka ŋulu ikikerit Akuj anakwap a na,
56002013	eriŋa ikidarit arereŋu ŋina ikigeno iwon, iŋes atemar itatakanunio apolou ŋina ka Akuj yok a ŋina etiron ka ŋina ke Ekaiunan yok Yesu Kristo.
56002014	Abu iŋes tojal akiyar keŋ aŋuna yok, aiun iwon anaronis a daadaŋ ka akituruwor iwon ŋituŋa ŋulu asegak ŋulu erae ŋulu keŋ make, ŋulu imuit nooi akitiya ŋuna ajokak.
56002015	Kitatam ŋakiro ŋun; kisitiya apolou daadaŋ ŋina iyakar iyoŋ apaki ŋina isimukekinitor ka ŋina isiburaa ikes epupete ŋakiro ŋuna irworo iyoŋ. Nyicamak idio alokidiŋ kec ikimenit iyoŋ.
56003001	Tolimok ŋituŋa kon atemar itemokino ikes ekerito ŋikepukak ka ŋikapolok, toruworos ŋulu epupete ŋakiro, ŋulu imuit akitiya ŋuna ajokak alopitesyo a daadaŋ.
56003002	Tolimok ikes nyirworotor idiotuŋanan, nai torae ŋulu ke ekisil ka ŋulu edaŋaŋ make, ŋulu itoodiunito arimao neni a ŋituŋa a daadaŋ.
56003003	Anerae ikibaŋaaka paaran sek iwon daŋ ŋilopeyek, pa ikipupi ŋakiro ka ikimodikinitae. Ikirae ŋipi ŋulu ke ekibure ka ŋulu a ŋakiro a daadaŋ a ŋuna etalakarito ŋikasecak. Ikipotu iwon eboiyoto alopite a ŋolo aronon ka ŋolo ka arakao; ikitidiŋito iwon ŋuluce ka ikitidiŋit iwon daŋ ikes.
56003004	Nai ŋina etoodiunere lotuŋa arimao ka amina ŋina ka Akuj Akaiunan yok,
56003005	abu iŋes ikiu iwon. Pa arae aŋuna a ŋiticisyo a ŋidi a ŋulu ajokak a ŋulu ikitiyat iwon, nai arae aŋuna ka akisyon keŋ ka alope abunio iŋes ikiunia iwon. Abu iŋes ikiu iwon, ikitesegu iwon anakidouno a ŋina a ŋaarei ka ikituruwo iwon ŋulu kitet aneni ke Etau a ŋolo Asegan.
56003006	Abu Akuj ikilelebik nooi iwon Etau ŋolo Asegan alotooma Yesu Kristo Ekaiunan yok,
56003007	ikotere nai aŋuna ka ajokis keŋ ikituruworyo iwon ŋulu ikiyookino alokiŋaren Akuj ka oryamutu akiyar ŋina nyedaun, ŋina ikigeno iwon.
56003008	Erae ŋun ŋakiro ŋuna a kire. Acamit iyoŋ kitatam ŋakiro ŋun ka agogoŋu, ikotere nai ŋulu enupito Akuj eruwor ŋulu emitakinito akitiya ŋiticisyo ŋulu ajokak. Ejokak ŋakiro ŋun daadaŋ, ido iŋarakinete ŋituŋa daadaŋ.
56003009	Nai toŋerite ŋipegeta ŋulu ka abaŋao, akirworo ŋakiro ŋuna a ŋirorwa a ŋulu alalak a ŋulu atapapaa yok, ŋiburasinei ka ŋijiyesyo ŋulu ejiyo aŋuna a Ŋikisila. Erae ikes ŋicaryo, ido nyiŋarakinete ŋituŋa.
56003010	Ani keyau ituŋanan idio atyakatyaka aŋuna a ŋakiro a ŋun, tolimok iŋes apeilimokinet kori ŋalimokinet ŋaarei bon, ido ekaku todaun iyoŋ ka iŋes ŋace jik.
56003011	Iyeni iyoŋ atemar ituŋanan ŋini ikoni ŋin, erae ŋini emunaara ka itoodiunito ŋasecisya keŋ atemar etubokina iŋes bon.
56003012	Ani eyakuuni ayoŋ Aretemas kori Tuciko neni kon, bua atipei aryamun ayoŋ alo Nikopoli, anerae adau ayoŋ atyakun akiboi a nen ŋirwa ŋulu ka alilimu.
56003013	Kikatak nooi alopite a daadaŋ akiŋarakin Senas ŋolo erae eketataman a ŋikisila, kaapei ka Apolo analosit kec ka itemokino toanyu atemar eyakatar ikes ibore daadaŋ ŋini iitanito.
56003014	Itemokino ŋituŋa ŋulu a ŋatukon yok toyenut akitiya ŋiticisyo ŋulu ajokak, ikotere eryamunete ŋiboro ŋulu iŋarakiniata ŋituŋa ŋulu eyakatar akiitanit; ido nyiboiyete erae ŋicaryo.
56003015	Ikimalaete iyoŋ ŋituŋa daadaŋ ŋulu ikirukit ka ayoŋ. Kimala ŋulu ikiminasi isua ananupit, a ŋina ikimori isua ka ikes. Toyai neni kus daadaŋ ajokis ŋina ka Akuj.
57001001	Ayoŋ Paulo emabus aŋuna a Yesu Kristo ka lokaato yok Timoteo, ikigirit abaruwa na neni kon Pilemon ŋolo minat, ŋolo ikirae ka isua ŋiketiyak etic a Kristo.
57001002	Igirit daŋ neni ka Apia nakaato yok ka Arikipo ŋolo ikirae ka isua ŋisigarya a Yesu, ta neni ka atukot a Ŋikristo a ŋulu ecunanakin kai kon.
57001003	Toyai ajokis ka ekisil ŋulu eponito aneni ka Akuj a Papa yok ka aneni a Ekapolon Yesu Kristo neni kus.
57001004	Apaki daadaŋ ŋina akatamunia ayoŋ iyoŋ anakilip kaŋ, alakar ayoŋ neni ka Akuj kaŋ.
57001005	Anerae apupi ayoŋ ŋuna ka amina ka anupit kon Ekapolon Yesu ka ŋituŋa ŋulu ka Akuj daadaŋ.
57001006	Elipi ayoŋ Akuj atemar kiyatak nooi anakimorikina yok ananupit ayenut ŋina a ŋarereŋisyo a daadaŋ a ŋuna erae ŋuna yok alotooma Kristo.
57001007	Lokaato, aryamu ayoŋ alelyan ŋina alalan ka atitinyu aŋuna ka amina kon, anerae italaka iyoŋ ŋitai a ŋituŋa a ŋulu ka Akuj.
57001008	A ŋakiro a nu, kejoikinit ayoŋ ikwapei lokaato kon alotooma Kristo akicikakin iyoŋ akitiya ŋuna itemokino akitiya;
57001009	nai aŋuna ka amina, ayoŋ Paulo acamit akimaima iyoŋ. Etiyae ayoŋ nu, tari karae ekiyakia ka ŋolo tokona akaenitae alomabus aŋuna a Yesu Kristo.
57001010	Ekemaimai iyoŋ aŋuna ka Onesimo a lokoku kaŋ, a ŋolo aruwor ayoŋ papa keŋ anaenenu kaŋ.
57001011	Paaran sek, arae Onesimo ituŋanan ŋini pa ikiŋarakini iyoŋ, nai tokona ikiŋarakini iŋes iyoŋ ka ayoŋ nooi.
57001012	Eyakuunit tokona ayoŋ iŋes neni kon, iŋes ŋolo emina etau kaŋ nooi.
57001013	Acamit sek ayoŋ akisidoŋ iŋes oruko ka ayoŋ a ne, ikotere ekeŋarakini ayoŋ, akilo iyoŋ akiŋarakin ayoŋ apaki na ŋina ayakar mabus aŋuna a Ŋakiro a ŋuna Ajokak.
57001014	Nai pa acamit ayoŋ akitiya idiobore alotooma ŋun eriŋa nyecamuna iyoŋ, ikotere nyeruwor ajokis kon ŋina itiŋaunitae, nai torae acamit kon a elope.
57001015	Acepaki ŋakiro nu ketyakarere Onesimo aneni kon apaki ŋina euruwana, ikotere nai ani eboŋuni, toruko ka iyoŋ jik.
57001016	Nyeriŋa tokona iŋes erae epito, ajokyar akilo epito; erae iŋes lokaato ŋolo minat alotooma Kristo. Erae iŋes lokaato ŋolo minat aneni kaŋ, nai ŋolo minat nooi adepar aneni kon, iŋes ŋolo erae epito ka torae lokaato kon alotooma Ekapolon!
57001017	Aŋun, ani kimarit iyoŋ atemar arae ayoŋ erukitos kon, kijau Onesimo lopite ŋolo ikijaunia iyoŋ ayoŋ.
57001018	Ani keyai idiobore ŋini esecit iŋes kori keyakar iŋes amica kon, kimicae ayoŋ.
57001019	Egiri ayoŋ nu ka akan kaŋ a elope, ayoŋ Paulo akataci iyoŋ. (Nai nyitemokino ayoŋ eketatamu iyoŋ atemar erae neni kaŋ iryamunitor iyoŋ akiyar kon ŋina kitete alotooma Kristo.)
57001020	Nai lokaato kaŋ, okoe kiŋarakinae aŋuna ke Ekapolon; kitalaka etau kaŋ alotooma Kristo!
57001021	Ekegirakinit ayoŋ iyoŋ abaruwa, anerae ayeni atemar iwuapi iyoŋ ŋakiro ŋuna akalimokini ayoŋ iyoŋ – ka itiyakini tari ŋuna iloito ŋun.
57001022	Nabo daŋ, kitemok agule ŋina a ŋipeyok aŋuna kaŋ, anerae egeno ayoŋ atemar eboŋokini Akuj ŋakilipeta kus daadaŋ, ekenyakun ayoŋ neni kus.
57001023	Ikimalae iyoŋ Epapuras ŋolo ikirae ka ayoŋ ŋimabus aŋuna a Kristo.
57001024	Ikimalaete nabo ata Mariko, Aristako, ka Demas ta Luka ŋulu ikitiyae ka ayoŋ.
57001025	Toyai ajokis ŋina ke Ekapolon Yesu Kristo neni kus daadaŋ.
58001001	Koloŋ sek, abu Akuj kirwor neni atapapaa yok alotooma ŋikadwarak ŋarwa ŋakalalak, alopitesyo a ŋulu agelegelya;
58001002	nai ŋirwa ŋulu esidyok lu erwor iŋes neni yok alotooma Lokoku keŋ. Iŋes abunio Akuj tosubunia akwap, toseu iŋes aryamun ŋiboro daadaŋ ekaku.
58001003	Inwakunit iŋes akica ŋina ka apolou a ŋina ka Akuj, nabo ikwaan iŋes per ka Akuj alope. Isicasit iŋes akwap ka agogoŋu a ŋina ka akirot keŋ. Ani kedau aryamikin ŋituŋa akisyonio ŋina a ŋasecisya kec, abu kiboikin nakuj lowae ŋolo aloteten Akuj.
58001004	Aponi kitopolooroe Lokoku ka Akuj akilo ŋimalaikan, ikwapei itoodiunitor tari ekiro keŋ atemar epol iŋes akilo ŋimalaikan.
58001005	Anerae abu Akuj nyelimok emalaika tari epei atemar, “Irae iyoŋ Lokoku kaŋ. Aruwor ayoŋ papa kon nakuwar na.” Kori nyelimuno Akuj ŋakiro ŋadi aŋuna ke emalaika ebe, “Aruwor ayoŋ papa keŋ, ka eruwor iŋes Lokoku kaŋ.”
58001006	Nabo, ani eapuuni Akuj akiyakuun Lokoku keŋ ŋolo kiyae nakwap, abu tolimu tema, “Itemokino ŋimalaikan ŋulu ka Akuj daadaŋ toryediko kipuro iŋes.”
58001007	Nabo kirwor Akuj ŋuna ikamunito ŋimalaikan tema, “Isikokini Akuj ŋimalaikan keŋ ŋikuwuamin; isikokini ŋiketiyak keŋ arira ŋina ka akim.”
58001008	Nai neni a Lokoku keŋ, tolimu Akuj tema, “Irae iyoŋ Akuj ka eropari Apukan kon jik! Ipukat iyoŋ ŋituŋa kon anakiyookino.
58001009	Ibu iyoŋ tominak ŋuna iyookino ka ibu toŋer ŋuna aronok. Aŋuna a ŋakiro a ŋun, akaseu ayoŋ ŋina arae Akuj kon iyoŋ alelyan aŋuna akainakinia iyoŋ apolou ŋina iloit ŋina a ŋirukitos kon.”
58001010	Igiritae nabo a Nakigireta aŋuna keŋ ebe, “Ekapolon, iyoŋ koloŋ isubuni akwap anakisyakinet ka iyoŋ pei ibu tosub nakuj.
58001011	Esalunete ikes nai iropari iyoŋ; enyamunosi daadaŋ ikwa ŋilowi.
58001012	Ipupunyikini iyoŋ ikes ikwa ekoti ŋolo enyamuna. Ilokonyikini ikes ikwa ŋilowi, nai iropari iyoŋ ikoni nenipei jik; nabo nyedaun akiyar kon.”
58001013	Nai nyelimokina Akuj tari epei a ŋimalaikan atemar, “Kiboikin lowae ŋolo aloteten kaŋ akitodol ŋina ewuakinia ayoŋ ŋimoi kon kwap ŋakejen kon, toreu iyoŋ ikes.”
58001014	Erae nai ŋimalaikan nyo? Erae ŋitai ŋulu itiyaete etic ŋolo ka Akuj, ŋulu iyakuunitae akiŋarakin ŋulu eiunio.
58002001	Aŋuna a ŋakiro a ŋun, itemokino ericakisi ejok ŋuna ikidau akiirar, ikotere nyikioliyo.
58002002	Anerae tari ŋakiro ŋuna koloŋ alimonokinete ŋimalaikan atapapaa yok, arae ŋuna a kire, ido ituŋanan daadaŋ ŋini abili ka towou akiricakin ŋakiro ŋun, abu toryamu akisicanio ŋina ewarit iŋes ilope.
58002003	Ikikokini nai iwon ikibucari anakisicanio ai, erae kikijamak aiuno ŋina epol ŋina etya na? Ekapolon koloŋ esyauni erwor ŋakiro ŋuna ka aiuno a ŋin ka apotu ŋulu eirarito ikitunupa atemar erae ŋakiro ŋun ŋuna a kire.
58002004	Nabo abu Akuj daŋ kitoodiu atemar erae ŋun kire alotooma akitiya ŋakitoodikineta ka ŋakujuwuanisya ŋuna egelegelya ka ŋiticisyo ŋulu ka apedor keŋ ka nabo alotooma akoranakin ŋainanakineta ŋuna ke Etau a ŋolo Asegan alopite a ŋolo ecamitor iŋes.
58002005	Pa abu Akuj kituruwo ŋimalaikan ŋikepukak ka akwap a ŋina kitete a ŋina ebuni mwanan – akwap ŋina ikilimit iwon.
58002006	Nai igiritae iwace a Nakigireta ikona, “Okoe Akuj! Nyo mono ituŋanan itamunitor iyoŋ ŋakiro keŋ? Nyo lokoku a ituŋanan ŋolo imitakinit iyoŋ?
58002007	Ibu iyoŋ kitiditeu iŋes apaki ŋina diouriyen akilo ŋimalaikan, ibu nai inak iŋes apolou ka akerit;
58002008	tosodi kituruwo iŋes ekepukan a ŋiboro a daadaŋ.” Tari kelimunitoe atemar abu Akuj kituruwo ituŋanan “Ekepukan a ŋiboro a daadaŋ,” iŋes atemar emam ibore ŋini nyipukat iŋes, nai nyetakani bo tokona atemar ipukat ituŋanan ŋiboro daadaŋ.
58002009	Nai erae Yesu ŋolo aponi kitiditeunae apaki ŋina diouriyen akilo ŋimalaikan, etakani tokona einakinitae apolou ka akerit, anerae abu iŋes tocamu atwanare; aŋuna ka ajokis a ŋina ka Akuj etemokino iŋes totwan aŋuna a ŋituŋa a daadaŋ.
58002010	Etemokino kire Akuj ŋina erae neni keŋ eponitotor ŋiboro daadaŋ ka erae ŋiboro daadaŋ aŋuna keŋ kituruwo Yesu ŋolo iyookino kire alotooma ŋican, ikotere eyauni ŋidwe ŋulu ka Akuj ŋulu alalak napolou keŋ. Anerae Yesu itenari ikes naiuno.
58002011	Iŋes ŋolo itesegi ŋitai kaapei ka ŋulu itesegunio, erae papa kec epei. Erae ŋakiro ŋun nyitimitor Yesu anyarare ikes ŋikaitotoi keŋ.
58002012	Alimoki Yesu Akuj atemar, “Alimokini ayoŋ ŋikaitotoi kaŋ ŋuna itiya iyoŋ. Ekepuro ayoŋ iyoŋ anatukot a ŋikelipak.”
58002013	Nabo ebala, “Ekinyomi ayoŋ iŋes ka daŋ, ayoŋ lo kaapei ka ŋidwe ŋulu akainaki Akuj ayoŋ.”
58002014	Aŋuna eraakatar ŋituŋa ŋulu enyarit iŋes ŋidwe, ŋulu eya ŋawat ka ŋaokot, abu Yesu tomora ka ikes ekuwane ŋol; ikotere alotooma atwanare keŋ inyasuni Satan ŋolo epolokinit atwanare.
58002015	Alopite a ŋol abu Yesu tolacaki ŋulu arae ŋipi anakiyar kec a daadaŋ, aŋuna akeritotor ikes atwanare.
58002016	Ileere kire ebe, meere ŋimalaikan iŋaranakini Yesu, nai erae ŋiletok ŋulu ka Aburaam, ikwapei igiritere.
58002017	Apolou a ŋakiro a ŋun atemar etemokino iŋes kikwaanikinos ka ŋikaitotoi keŋ alopitesyo a daadaŋ, ikotere toruwor Esacaradoti ŋolo Apolon nooi ŋolo isyoniono, ŋolo ikinyoma alotic ka Akuj, ikotere elemarere ŋasecisya a ŋituŋa.
58002018	Aŋuna abunio iŋes toryamunia ŋican anakitem a Satan, epedori nai tokona iŋes akiŋaranakin ŋulu itemit Satan.
58003001	Ŋikaitotoi ŋulu adau Akuj anyarare, ŋulu iraakasi ŋulu keŋ! Totamatamata ŋuna a Yesu a ŋolo erae ekiyakia ŋolo ka Akuj ka erae Esacaradoti ŋolo Apolon nooi ŋolo ka anupit yok.
58003002	Ekinyomit Yesu Akuj ŋina abu kiyaku iŋes akitiya etic keŋ lopite ŋolo koloŋ ekinyomitor Moses etic ŋolo ke ekal a ŋolo ka Akuj.
58003003	Ipuryo nooi ituŋanan ŋini eduki ekal akilo ekal ŋolo aduki iŋes. Ikwaŋinapei, itemokino kipuroe Yesu akilo Moses.
58003004	Eyai kire ŋolokal daadaŋ ekekadukon, nai Akuj iŋes erae akadukon a ŋiboro a daadaŋ.
58003005	Arae Moses ekile ŋolo abu Akuj kikinyom ikwapei eketiyan keŋ alokal a ŋolo ka Akuj, ido abu kiteyenu ŋituŋa ŋakiro ŋuna epote ekaku.
58003006	Nai ekinyomit Akuj Yesu ikwapei Lokoku keŋ apolokin ekal keŋ. Ikirae iwon ekal ŋolo ka Akuj, erae kikirubak ikititinyikinit ka ikituro aŋuna a ŋakiro a ŋuna ikigeno iwon.
58003007	Aŋakiro a ŋun, elimunit Etau ŋolo Asegan atemar, “Ani kiirasi etoil kaŋ nakoloŋit na,
58003008	nyitininika ŋatameta kus, lopite ŋolo koloŋ etiyaata atapapaa kus apaki ŋina akaŋeritotor ayoŋ. Nyitiyata ŋuna ikote ŋuna apotu ikes kitiyata analoŋisat apaki ŋina ekekatakinitotor ayoŋ.
58003009	Apotu ikes ekekatakis ayoŋ anariet, tari daŋ ŋina aanyunitotor ikes ŋikaaticisyo ŋikaru ŋatomoniomwon.
58003010	Aŋakiro a ŋun, abu oŋoik ŋituŋa ŋul nooi otema, ‘Eoliyonorete ŋituŋa lu jwi jwi aneni kaŋ, nyeyenuna ikes ŋipitesyo ŋulu emaikina kiwuapa.’
58003011	Abu ayoŋ oŋo nooi, ekoŋ otema, ‘Nyelomarete ikes jik nakwap ŋina eikinit ayoŋ ikes akieŋunia.’ ”
58003012	Ŋikaitotoi, tocoito nyeyakar idio alokidiŋ kus etau ŋolo aronon ŋolo nyenupit ŋakiro ka Akuj, ido tooliyo aneni ka Akuj a ŋina eyari.
58003013	Nai kiŋaranakinos iyes make ŋapakio daadaŋ eriŋa ikiya napaki ŋina enyaritae, “Nakoloŋit na,” ikotere nyemodik asecit idio kus kitininik ŋatameta.
58003014	Anerae ikirae iwon daadaŋ ŋipei alotooma Kristo, erae kikirubak ikititinyikinit ananupit lopite ŋolo ikisyakinia.
58003015	Ebasi Ŋakigireta ebe, “Ani kiirasi etoil ka Akuj nakoloŋit na, nyitininika ŋatameta kus, lopite ŋolo koloŋ etiyaata atapapaa kus apaki ŋina ekatakinitotor Akuj.”
58003016	Ataŋae koloŋ ŋituŋa ŋulu apotu kiirasi etoil ka Akuj, ido kitoŋoa iŋes? Arae ŋituŋa ŋulu koloŋ arikori Moses alo Ijipit.
58003017	Arae ataŋae koloŋ aŋoikinit Akuj ŋikaru ŋatomoniomwon? Arae ŋituŋa ŋulu asecito, ŋulu apotu totwaka analoŋisat.
58003018	Arae ataŋae erworor Akuj apaki ŋina ekoŋio iŋes atemar, “Nyelomarete ikes jik nakwap ŋina eikinit ayoŋ ikes akieŋunia?” Arae ŋituŋa ŋulu aŋerete iŋes.
58003019	Ikianyu tokona iwon atemar apotu ikes nyelomasi nakwap ŋin, anerae pa anupito ŋakiro ka Akuj.
58004001	Nai tokona, adau Akuj ainakin iwon akiikinet keŋ ŋina abu itolimok iwon atemar ieŋunete. Nai aŋuna tokona eriŋaakar akiikinet ŋina ka Akuj ŋina ka alomar nakwap ŋina ka akieŋun keŋ eyai, itemokino ocoikisi, ikotere nyekuruwo ipei daŋ alokidiŋ yok alomar nakieŋun ŋin.
58004002	Anerae ikiira ŋakiro ŋuna ajokak ŋuna ka akieŋun a ŋin lopite ŋolo eiraryata atapapaa yok analoŋisat. Nai ŋina eiraryata ikes ŋakiro ŋun, emam ibore ŋini ajokan ŋini apotu ikes toryamut, anerae apotu towout akinup ŋakiro ŋun.
58004003	Erae anupit bon ŋakiro ka Akuj, iŋes ikilomarya iwon nakwap ŋina ka akieŋun ikwapei elimunitor Akuj atemar, “Abu ayoŋ oŋo nooi, ekoŋ otema, ‘Nyelomarete ikes jik nakwap ŋina eikinit ayoŋ ikes akieŋunia!’ ” Abu Akuj tolimu ŋun, tari ŋina aris iŋes kedaunia akitiya ekeetic ageun ŋina asubunia akwap.
58004004	Anerae igiritae iwace a Nakigireta ŋakiro ŋuna ka akoloŋit a ŋina a ŋakanikaarei ikona, “Abu Akuj kieŋu akoloŋit ŋina a ŋakanikaarei alotic keŋ a daadaŋ.”
58004005	Elimunitoe nabo ŋakiro nu a ne daŋ ebe, “Nyelomarete ikes jik nakwap ŋina eikinit ayoŋ ikes akieŋunia.”
58004006	Pa apotu ŋulu ageunete akiirar Ŋakiro ŋuna Ajokak toryamut akieŋun ŋin, anerae pa anupito. Nai eyakasi nabo ŋice ŋulu ecamakinitae tolomasi nakieŋun ŋin.
58004007	Nabo adau Akuj atyakun akoloŋit ace ŋina enyaritae “Akoloŋit na.” Erae akoloŋit ŋin iŋes abu Akuj kirwor aneni a Daudi a Nakigireta, kelunyar apaki ŋina aoyan ebala, “Ani kiirasi etoil ka Akuj nakoloŋit na, nyitininika ŋatameta kus.”
58004008	Kerae kitodolite Yosua Ŋisirael nakwap ŋina ka akieŋunia a ŋina eikinit Akuj ikes, pa nabo kirworit Akuj ekaku ŋakiro ka akoloŋit ka ace.
58004009	Aŋun nai, eriŋa akieŋun ace eyai aŋuna a ŋituŋa ka Akuj; akieŋun ŋina ikoni ŋina eeŋunia Akuj akoloŋit ŋina a ŋakanikaarei.
58004010	Anerae ituŋanan daadaŋ ŋini elomari nakieŋun ŋina adau Akuj akiikin, ieŋuni alotic keŋ lopite ŋolo eeŋunia Akuj alotic keŋ.
58004011	Ekatakisi nai tokona iwon nooi anacamit alomar nakieŋun ŋin, ikotere nyekuruwo idiotuŋanan alomar nakieŋun ŋin ikwa abunio tokuruworya ŋituŋa ŋulu koloŋ, aŋuna pa anupitotor ŋakiro ka Akuj.
58004012	Eyari akirot ŋina ka Akuj ka itiyae daŋ ka agogoŋu, iloit akwanis keŋ ŋina ka atum a ŋina ekwaka ŋiwaetin keŋ daadaŋ. Eduŋi todol tari neni iryamiryameta akiyar ka etau kori tari neni eya ŋakilenyet ka asumet, isileereununui ŋatameta ka ŋakiro ŋuna elosikinit etau.
58004013	Emam isubuna ipei daŋ ŋini epedoryo akiwua aneni ka Akuj, ileere ibore daadaŋ eyai eŋaara aneni keŋ. Erae neni keŋ elimoryo iwon ŋakiro ŋuna kitiya.
58004014	Itemokino iwon orubakisi ikititinyikinit ananupit Yesu; anerae Yesu Lokoku ka Akuj, iŋes erae Esacaradoti yok ŋolo Apolon nooi, ŋolo adau alosit nakuj.
58004015	Erae Esacaradoti ŋolo Apolon nooi ŋolo isyonit kire apalagu yok ŋina a ŋitai. Esacaradoti ŋolopei ŋol abu Satan kitem alopitesyo a daadaŋ a ŋulu ikitemio iŋes iwon, nai abu iŋes nyesec.
58004016	Otitinyoto nai tokona iwon, oloto neni ka Akuj a ŋina ipukat ka ajokis, ikotere ikiryamuni akisyon ka ajokis, ikiŋarakis iwon apaki ŋina ka akiitanit.
58005001	Esacaradoti daadaŋ ŋolo Apolon nooi, eseununui Akuj alokidiŋ ŋituŋa keŋ, ikotere itiyae etic ka Akuj aŋuna a ŋituŋa; inak ŋainakineta ka ŋamuronisya aŋuna a ŋasecisya.
58005002	Ikwaŋinapei epalagia iŋes daŋ alotau, epataniar iŋes aneni a ŋulu edyakanarete, anerae emam ŋuna eyenete.
58005003	Ido aŋuna epalagia iŋes daŋ, itemokino inak ŋamuronisya aŋuna a ŋasecisya keŋ, meere aŋuna a ŋasecisya a ŋituŋa bon.
58005004	Nyeseun ituŋanan bon tema apoloor iŋes oruwor Esacaradoti ŋolo Apolon nooi. Akuj bon enyarae ituŋanan kituruwo Esacaradoti ŋolo Apolon nooi – ikwapei anyaraa koloŋ Aron.
58005005	Ikwaŋinapei, abu Kristo nyitopoloor bon kituruwor Esacaradoti ŋolo Apolon nooi. Akuj alope alimokini iŋes atemar, “Irae iyoŋ Lokoku kaŋ, aruwor ayoŋ papa kon nakuwar na.”
58005006	Tolimu nabo Akuj ŋuna igiritae iwace tema, “Irae iyoŋ Esacaradoti ŋoloruba, lopite ŋolo ke esacaradoti a ŋolo anyaritae Melekisedek.”
58005007	Ani eriŋa Yesu eyari anakwap, elipenene, todyekitoi a etoil a ŋolo apolon, kigwori daŋ neni ka Akuj a ŋina eyakar apedor aiun iŋes anatwanare. Ikwapei araakar iŋes ŋolo ainakina neni ka Akuj, abu Akuj kiira ŋakiro keŋ.
58005008	Nabo tari kerae iŋes Lokoku ka Akuj, abu toyenu anaryamun ŋican apolou ŋina ka akerit Akuj.
58005009	Ani kituruwor iŋes ŋolo iyookino kire, abu toruwor ŋolo eyauni aiuno ŋina nyedaun neni a ŋulu daadaŋ ekerito iŋes;
58005010	ka abu Akuj tolimu atemar erae iŋes Esacaradoti ŋolo Apolon nooi, lopite ŋolo ke Esacaradoti a ŋolo anyaritae Melekisedek.
58005011	Eya ŋakiro ŋuna alalak ŋuna itemokino isua tolimoroe anakiro a ŋun, nai etyono akiteyenun iyes, anerae ibaŋaaketa iyes.
58005012	Kire, etemokino iyes tokona toraakas ŋiketatamak, nai iitanito nabo iyes akitatamo ŋakiro ŋuna egeunio akitatam anakiro ka Akuj. Ikokis iyes ŋidwe; akilo akinyam akimuj, eriŋa iitanito akinak.
58005013	Ituŋanan daadaŋ ŋini eriŋa enaki erae ikoku, nyeyeni ŋakiro ŋuna ka akiyookino a ŋina ka Akuj.
58005014	Nai erae akimuj ŋina nyamat ŋina a ŋituŋa a ŋulu apolok, a ŋulu ayenut anakitiya epite ŋolo etyaketa ŋakiro ŋuna ajokak ka ŋuna aronok.
58006001	Aŋun, oloto tokona kiŋaren etatama ŋakiro ŋuna apolok ŋuna ikamunito Kristo, ido emyekisi ŋakiro ŋuna ageunio akitatam anakiro ka Akuj. Nyitemokino tokona nabo ikiboŋokini akitatam ŋakiro ŋuna koloŋ kegeunio akitatam, ŋakiro ŋun ikes nu: akiŋer ŋakiro ŋuna ikirikorete natwanare ka ananupit Akuj;
58006002	akitatam ŋakiro ŋuna a ŋibatisimui, ŋuna ka akidokonokin ŋakan, ŋuna ka ayarun a ŋikatwak ka ŋuna ka atubokino a ŋina nyedaun.
58006003	Oloto kiŋaren! Ido toruwor ŋun ŋuna ikilosi akitiya, erae kikicamak Akuj.
58006004	Nyepedorete ŋituŋa ŋulu adaut akiŋer anupit kec akibelekin nabo anasecit kec. Anapakio a ŋace a ŋuna alunyarosi, ayenete ikes ŋakiro ŋuna ka Akuj; eirito ainakinet ŋina anakuj ka aryamunito Etau ŋolo Asegan.
58006005	Eirito anakiyar kec ajokis ŋina ka akirot ka Akuj ka aris ketap a ŋakan ŋapedorosyo ŋuna ka Apukan a ŋina ebuni.
58006006	Nai ekaku, apotu tomuleno Akuj, ido alopite a ŋol, ebubukis nabo ikes ŋilopeyek Lokoku ka Akuj lomusalaba ka esuruma iŋes ŋileec ŋulu ileerete alotuŋa a daadaŋ.
58006007	Iterereŋi Akuj ŋimanikorin ŋulu ijuwanarete ŋakipi ŋuna ka akiru a ŋina ilimi a ŋinapaki, ŋulu itolomunete ŋikinyom ŋulu ajokak aŋuna a ŋulu itatere ikes.
58006008	Nai keruputu ŋikukwa ka edowan a nen, eruworosi ŋimanikorin ŋul ŋicaryo ŋulu eapi Akuj akicen ka icunyaryo ka akim.
58006009	Nai tari kikirworo isua ikona, ŋikaakonei ŋuluminan, ikiyeni isua atemar ejokak ŋakiro aneni kus ka iryamunete aiuno.
58006010	Erae Akuj ŋina iyookino nooi, nyimuryakini iŋes etic ŋolo itiyaete iyes. Idaut iyes akiŋarakin Ŋikristo ŋuluce ka eriŋa iŋaranakinete, ido itoodiunito iyes amina kus neni keŋ alopite a ŋol.
58006011	Ŋuna ikicamit isua iŋes akiŋolikin ebe erubakinit ŋinituŋanan alokidiŋ kus iricuna tari nasalunet; ikotere kiyookinos ŋakiro ŋuna igenosi iyes.
58006012	Nyikicamit isua iyes tokalanyakiata, nai ikicamit iyes kituputo ŋulu aryamut ŋuna adau Akuj akiikin aŋuna ka anupit ka atitinyikinit.
58006013	Apaki ŋina eikinia Akuj Aburaam, abu tolimu ekiro keŋ ka alope apaki ŋina ekoŋio, ikwaŋina emamukar ice ŋini epol akilo iŋes.
58006014	Abu kikoŋ tema, “Kire jik eketerereŋi ayoŋ iyoŋ ka akainakini ŋipapae ŋulu alalak.”
58006015	Abu Aburaam totitinyik, kidaŋidaŋ, ido abu toryamu ŋuna eikinit Akuj.
58006016	Ani ikoŋi ituŋanan, elimuni iŋes ekiro a ituŋanan a ŋini epol akilo iŋes, akitogogoŋio akikoŋiet ŋin, todaunos ŋakiro daadaŋ ŋuna ke epeget.
58006017	Ikwaŋinapei, acamit Akuj akisileerekin neni a ŋulu eikinit iŋes atemar nyilocokini iŋes ŋuna adau akiikin. Aŋun, abu kiyatak akikoŋiet nakiikinet keŋ.
58006018	Tokona eya ŋakiro ŋaarei nu, akiikinet ka akikoŋiet, ŋuna nyiloconokinosi kori ŋuna nyelimuni Akuj alyokonu jik. Aŋun, itemokino iwon ŋulu ikiem akimec neni keŋ, oyakatar atitinyu ŋina ikirubakinia ikigeno ŋuna eponito alokiŋaren.
58006019	Ikiyakar iwon akigeno na erae ŋina ikituruworit iwon ŋulu ikiuna ka ŋulu nyikiryaŋiryaŋa ka itogogoŋit akiyar yok. Edolit akigeno na tari yaaye anaŋga ŋina ineno alokai ka Akuj kiteriboorite akibois ŋina eyai kidiŋ jik Akai ŋina anakuj.
58006020	Akibois ŋin iŋes ŋina adau Yesu alosit ikwapei ŋolo aberar aŋuna yok, kedau aruwor Esacaradoti ŋolo Apolon nooi ŋoloruba lopite ŋolo ke Esacaradoti a ŋolo anyaritae Melekisedek.
58007001	Arae Melekisedek erwosit ŋolo ke etaun a ŋolo a Salem, torae daŋ esacaradoti ŋolo ka Akuj a ŋina alokidiama nooi. Ani eboŋuni Aburaam alojiye a ŋolo elounia ŋirwosi ŋiomwon, kiryamun iŋes ka Melekisedek ŋolo abu kiterereŋ iŋes.
58007002	Inak Aburaam iŋes atutubet apei anatomon aloboro a daadaŋ a ŋulu aŋatuni iŋes. (Apolou ŋina ke ekiro a Melekisedek iŋes atemar, “Erwosit ŋolo ka akiyookino;” nabo ikwapei araakar iŋes erwosit ŋolo a Salem, apolou ŋina ke ekiro keŋ ace iŋes atemar, “Erwosit ŋolo ke ekisil.” )
58007003	Emam ŋuna igiritae aŋuna a papa kori a toto kori ŋiyeneta a Melekisedek; emam tari ŋuna igiritae aŋuna ka akidouno keŋ kori ŋuna ka atwanare keŋ. Ikoni iŋes Lokoku ka Akuj; erubakini iŋes erae esacaradoti jik.
58007004	Toanyutu mono iyes epite ŋolo etopolooritere Melekisedek nooi, anerae Aburaam daŋ papaa yok ŋolo ayenen nooi, abu inak iŋes atutubet apei anatomon aloboro a daadaŋ a ŋulu aŋatuni iŋes alojiye.
58007005	Ŋipapae a Lepi ŋulu arae ŋisacaradotin ikes elimokinitae alotooma Ŋikisila a Moses atemar itemokino tocunanakinete ŋatutubeta ŋapeipei anatomon aneni a ŋituŋa a Isirael, iŋes atemar aneni a ŋituŋa a ŋulu ka akwap kec; tari daŋ kerae ŋituŋa ŋul ŋipapae ka Aburaam.
58007006	Pa arae Melekisedek lopapait a Lepi; nai kikote neni daŋ, abu tocun atutubet apei anatomon aneni ka Aburaam, ido abu iŋes kiterereŋ Aburaam, ŋolo abu toryamu ŋakiikineta ŋuna ka Akuj.
58007007	Emam aŋayaŋayat, ileerete ŋakiro ŋun ebe ŋini iterereŋi ŋinice epol akilo ŋini iterereŋio.
58007008	Acunanakinete ŋisacaradotin ŋulu arae ŋipapae a Lepi ŋatutubeta ŋapeipei anatomon ikwapei ŋituŋa ŋulu etwakete, nai acuni Melekisedek atutubet apei anatomon ikwapei ituŋanan ŋini erubakini eyari lopite ŋolo iteyenunitotor Ŋakigireta.
58007009	Apolou a ŋakiro a ŋun iŋes atemar, ani einakini Aburaam atutubet apei anatomon neni a Melekisedek, abu Lepi daŋ, ŋolo acunanakinete ŋipapae keŋ ŋatubeta ŋapeipei anatomon alotuŋa a Isirael, inak Melekisedek.
58007010	Tari ŋina ariŋaakar Lepi nyidouno, ikitemari ayai iŋes tooma akuwan ŋina a papaa keŋ Aburaam ŋina eryamunotor Melekisedek ka iŋes.
58007011	Abu Akuj inak ŋituŋa a Isirael Ŋikisila aŋuna a ŋisacaradotin a ŋulu anateker a Lepi. Kerae koloŋ tojok nooi etic ŋolo a ŋisacaradotin a ŋul, kemam akiitanit esacaradoti ece ebuni alopite a ŋolo a Melekisedek, meere alopite a ŋolo ka Aron.
58007012	Anerae ani kiloci ŋisacaradotin, itemokino kilocoi Ŋikisila daŋ.
58007013	Kire, Ekapolon yok ŋolo elimunitoe anakiro a ŋun, erae ŋolo anateker ka ace; emam ituŋanan ice ŋini anateker keŋ arae esacaradoti.
58007014	Eyenio daadaŋ atemar edounio iŋes erae ŋolo anateker a ŋina a Yuda; pa alimunit Moses ateker na apaki ŋina erworor ŋakiro ŋuna a ŋisacaradotin.
58007015	Ileereunete ŋakiro ŋuna ebunio esacaradoti ece ŋolo ikwaan nooi ka Melekisedek.
58007016	Pa abu iŋes toruwor esacaradoti alopite a ŋolo acamakinitotor Ŋikisila aŋuna ka ateker keŋ, nai abu toruwor esacaradoti aŋuna ka apedor a ŋina ka akiyar a ŋina nyedaun.
58007017	Anerae iteyenunito Ŋakigireta atemar, “Irae iyoŋ esacaradoti ŋoloruba, lopite ŋolo ke esacaradoti a ŋolo anyaritae Melekisedek.”
58007018	Aŋun, ekisar ekisil ŋoloŋorot, anerae emam ibore ŋini ikitaanyu ka erae ekoŋinait;
58007019	amam ibore ŋini apotu Ŋikisila ŋulu a Moses kisiyookis kire. Nai tokona ikianyu iwon akigeno ŋina ajokan adepar ŋina ikiyauni iwon diyete Akuj.
58007020	Nabo daŋ, eyai akikoŋiet ŋina ka Akuj aŋuna ka akigeno a ŋin. Abu Akuj nyituruwo ŋiletok a Lepi ŋisacaradotin anakikoŋiet;
58007021	nai abu Yesu toruwor esacaradoti, aŋuna ekoŋio Akuj neni keŋ kire tema, “Ayoŋ Ekapolon elope ekoŋ, nyilocokin ŋatameta kaŋ: ‘Irae iyoŋ esacaradoti ŋoloruba.’ ”
58007022	Alotooma ŋakiro ŋuna egelegelya ŋun, ikiinak Yesu iwon ŋuna itoodiunito atemar erae na Acamunet ŋina ejok adepar.
58007023	Eya nabo ŋakiro ŋace ŋuna egelaaka; alalak ŋisacaradotin ŋulu a koloŋ, anerae pa apedorete ikes arubakin itiyaete etic kec aŋuna atwakeneniata.
58007024	Nai nyikwaan Yesu ka ikes, eyari iŋes jik, nabo erae iŋes esacaradoti ŋoloruba.
58007025	Aŋun nai, epedori iŋes jik tokona ka jwi jwi aiun ŋulu daadaŋ epote neni ka Akuj itorunito neni keŋ, anerae eyari iŋes jik, ilipenene Akuj aŋuna a ŋituŋa a ŋul.
58007026	Yesu nai erae Esacaradoti yok ŋolo Apolon nooi, ŋolo ikitemokino iwon anakiitanit a daadaŋ. Eseg iŋes alotau, emam asecit ka emam ŋuna inyasito iŋes; etyakaritae iŋes alokasecak ka ekyaar iŋes kidiama nakuj.
58007027	Nyikwaan iŋes ka ŋisacaradotin ŋulu apolok nooi ŋuluce; nyiitana iŋes ainanakin ŋamuronisya neni ka Akuj a ŋinakoloŋit, mono, aŋuna a ŋasecisya keŋ ka aŋuna a ŋasecisya a ŋulucetuŋa, anerae apaki ŋina ainakinia akuwan keŋ, abu inak amuronot apeiinakinet ŋina itemokino jik.
58007028	A Lokisila a Moses, aseununuyo ŋikilyok ŋulu apalag alotai aruwor ŋisacaradotin ŋulu Apolok nooi; nai anakiikinet a ŋina ka Akuj a ŋina elimunitoe anakikoŋiet a ŋina abuni eriŋa Ŋikisila, aponi toseunae Lokoku ka Akuj ŋolo aponi kituruworoe ŋolo iyookino kire ŋikaru ka ŋikaru.
58008001	Akirot ŋina ikirworo iwon iŋes na: ikiyakar iwon Esacaradoti yok ŋolo Apolon nooi, ŋolo iboi alowae a ŋolo aloteten ke ekicoloŋ a ŋolo ka Akuj a ŋina etiron a ŋina anakuj.
58008002	Itiyae iŋes etic ŋolo eraakar Esacaradoti ŋolo Apolon nooi anakibois a ŋina asegan nooi, erae nen tooma eema ŋolo a kire ŋolo aduki Ekapolon, meere ŋituŋa.
58008003	Eseununuyo ŋisacaradotin ŋulu Apolok nooi, ikotere einanakinete Akuj ŋainakineta ka ŋamuronisya. Ikwaŋinapei, itemokino Yesu daŋ Esacaradoti yok ŋolo Apolon nooi toyakar idiobore ŋini einakini.
58008004	Kerae toyai iŋes nakwap na, pa kerae iŋes esacaradoti, anerae eyakasi sek ŋisacaradotin, ŋulu einanakinete ŋainakineta ŋuna ecamito Ŋikisila a Ŋiyudayan.
58008005	Etic ŋolo eraakatar ikes ŋisacaradotin erae akituput ka erae daŋ etorube a ŋuna itiyao anakuj. Ikwaan ŋakiro ŋun ka ŋuna a Moses. Ani eapuuni iŋes adukokin eema ŋolo ka Acamunet, tolimok Akuj iŋes tema, “Kitiya ibore daadaŋ lopite ŋolo ikitoodikinitere iyoŋ alomoru.”
58008006	Nai tokona, ainakin Yesu etic ŋolo ke esacaradoti ŋolo epol nooi akilo. Nabo ikoŋinapei, erae Acamunet ŋina iloit – Acamunet ŋina eyaunitor iŋes akimorikina ŋina ka Akuj ka ŋituŋa, anerae itorunit nakiikineta ŋuna ajokak nooi akilo.
58008007	Ani kerae tomam ibore esecec a Nacamunet a ŋina ke ekiŋaren, pa kiitanitae nabo Acamunet ŋina a ŋaarei.
58008008	Nai ebala Akuj esecito ŋituŋa keŋ aŋina alimunio tema, “Epote ŋirwa ŋulu ikicamunor ayoŋ ka ŋituŋa a Isirael, ta ŋituŋa ŋulu ka ateker a Yuda a Nacamunet a ŋina Kitete.
58008009	Nyikokini Acamunet ŋin ŋina ikicamunor ayoŋ ka atapapaa kec akoloŋit ŋina arikitor ayoŋ ikes a ŋakan, oyau alo Ijipit. Pa apotu ikes torubakis iwuapito ŋakiro ŋuna ka Acamunet a ŋina abu ayoŋ ocamunotor ka ikes; aŋun, abu ayoŋ nyamitak ikes.
58008010	Tokona erae na Acamunet ŋina ikicamunor ayoŋ ka ŋituŋa a Isirael alorwa a ŋulu eponito: Ewuakini ayoŋ Ŋikisila kaŋ natameta kec, egirakini daŋ ikes lotai kec. Aruwor ayoŋ Akuj kec ka eruworosi ikes ŋituŋa kaŋ.
58008011	Emamukaun ituŋanan ajokis ŋina ka akiitanit akitatam ituŋanan ŋini anakwap keŋ, kori emamukaun lokaato alimokin lokaato keŋ atemar, ‘Toyenu Ekapolon,’ anerae akayenunete ayoŋ ŋituŋa daadaŋ ŋulu arwok ka ŋulu caryo.
58008012	Esyoni ayoŋ ŋaronisya kec, nabo nyatamuni ŋasecisya kec jik.”
58008013	Anakirworo ŋuna ka Acamunet a ŋina Kitete, itoodiunit Akuj atemar aŋoroton ŋina ke ekiŋaren; ibore nai ŋini aŋoroton ka elosi amojoŋiyar, erae ikaŋopiyaran.
58009001	A Nacamunet a ŋina ke ekiŋaren, ayakasi ŋikisila ŋulu elipeneneere ka ayai akibois ŋina elipeneneere ŋina arae ituŋanan adukunit.
58009002	Adukunitoe eema ŋolo aya tooma keŋ ŋagulei ŋaarei: anyaritae ŋina esyaunan Akibois ŋina Asegan. Tooma keŋ ayai awoet a etaa ka ayai emesa ŋolo aya ŋamugati ŋuna alemianakinio Akuj.
58009003	Yaaye anaŋga ŋina eneno alotooma, ayai agule ŋina a ŋaarei ŋina anyaritae Akibois ŋina Asegan nooi.
58009004	Tooma agule ŋin, ayai Namuroet ŋina etiyaunitae a egolid, ŋina ecunyeneneere ŋimina ŋulu akukunyok ka ayai Asaduku ŋina ka Acamunet ŋina aburusiyaritae a egolid. Ayakasi tooma asaduku egalan ŋolo ayai akimuj ŋina enyaritae Manna ka ebela ŋolo ka Aron ŋolo eminiaunito ŋakwii, ta ŋamoru ŋaarei ŋuna egiritae Ŋakiciketa ŋunatomon.
58009005	Kidiama Asaduku ŋina ka Acamunet, ayakasi ŋisubuna ŋulu a ŋabebenuk ŋulu esileereunito ayakau ŋina ka Akuj, emukunito ŋabebenuk kec akibois ŋina ka akisyonio. Nai meere tokona apaki na ŋina isisyaunere ŋakiro daadaŋ ŋuna ikamunito ikes.
58009006	Etiyao ŋakiro ŋun daadaŋ ikona. Elomanarete ŋisacaradotin ŋirwa daadaŋ nagule ŋina esyaunan, ido kitiyata etic kec,
58009007	nai arae Esacaradoti ŋolo Apolon nooi bon elomanari nagule ŋina a ŋaarei ŋina a yaaye anaŋga apeilomaret a ŋolokaru. Nyepedori iŋes alomar nen emam ŋaokot ŋuna ka ajulot, ŋuna einakini iŋes Akuj kisyoniyere ŋasecisya keŋ ka ŋasecisya ŋuna apotu ŋituŋa kitiyata pa eyenete atemar ikisecit.
58009008	Ikitatami iwon Etau ŋolo Asegan anakiro a ŋun daadaŋ atemar eriŋa nyeŋaara erot ŋolo elomarere nagule ŋina a ŋaarei, ŋina erae Akibois ŋina Asegan nooi, erae keriŋa agule ŋina esyaunan eyai.
58009009	Erae ŋakiro ŋun ŋakisikwaanet a ŋakiro a ŋuna a ŋirwa a lu. Itoodiunito atemar ŋamuronisya ka ŋainakineta ŋuna elemianakinio Akuj, nyituruworete ŋitai a ŋituŋa a ŋulu ilipete neni ka Akuj ŋulu iyookino,
58009010	anerae etapito ikes ŋitalyo ŋulu italeunitere akuwan bon ikwa ŋamuja ka ibore ŋini emasyo ta ŋace ŋuna alalak ŋuna emookere ŋitalyo. Nai edaunosi ŋun apaki ŋina isyakinia Akuj akituruwor ŋinibore ŋini ekitetyana.
58009011	Nai adau Kristo abunore ŋolo erae Esacaradoti ŋolo Apolon nooi, ŋolo a ŋakiro a ŋuna ajokak a daadaŋ a ŋuna a tokona. Adau iŋes alomar loeema ŋolo apolon, ŋolo asegan akilo, ŋolo nyitiyaunito ŋituŋa, iŋes atemar nyimarakinitae iŋes losubuna ŋulu ka akwap a na a ŋina asubunio.
58009012	Abu Kristo toloma loeema akitodol Nakibois ŋina Asegan nooi apeilomaret ŋina itemokino jik; pa atiŋit iŋes ŋaokot ŋuna a ŋamee ka ŋuna a ŋitak a ŋulu moŋin, nai abu toloma a ŋaokot keŋ ke elope, ido eyau alakuno yok ŋina a jik.
58009013	Ewuatanakinete ŋisacaradotin ŋituŋa ŋulu esecito ŋitalyo ŋaokot a ŋamee ka ŋuna a ŋimoŋin ta ekuron ŋolo a ataok a ŋina icunyitae erae amuronot, ikotere kitaleunotor ikes.
58009014	Ikwaŋina eraakatar ŋakiro ŋun ŋuna a kire, etya nai ai ŋakiro ŋuna erikakis ŋaokot ŋuna a Kristo! Alotooma Etau ŋolo Asegan, abu iŋes inak akeekuwan neni ka Akuj ikwapei amuronot ŋina asegan. Itesegete ŋaokot keŋ ŋitai yok alotalyo a ŋulu ikirikorete natwanare, ikotere ejaanakisi iwon Akuj ŋina eyari.
58009015	Aŋuna a ŋakiro a ŋun, Kristo eyaunit akimorikina a ŋituŋa ka Akuj a Nacamunet a ŋina Kitete, ikotere nai toanyuniata ŋituŋa ŋulu adau Akuj anyarare arereŋu ŋina a jik ŋina ikiik Akuj. Epedor ŋun, anerae abu Kristo totwan ikotere elacakinia ŋituŋa anaronis kec a ŋina etiyaete ikes eriŋa Acamunet ŋina ke ekiŋaren eyai.
58009016	Ŋuna ikamunito acamunet ŋina irumia ituŋanan ibore, nyecamakinio ituŋanan akirum ibore, mati keyenun kire atemar atwana ituŋanan ŋinilope ibore.
58009017	Anerae erae acamunet ŋina ka akirum ibore akoŋinait, erae keriŋa ilope ibore eyari; itiyakin ŋun ketwana ilope.
58009018	Ikoŋinapei aponi nyecamakin Acamunet ŋina ke ekiŋaren eriŋa ŋaokot nyebukoro.
58009019	Aŋun, abu Moses tolimok ŋituŋa ŋakiro daadaŋ ŋuna aponi kicikakinae iŋes lopite ŋolo egiritere Lokisila. Tolemu nai ŋaokot a ŋitak a ŋulu moŋin ka ŋuna a ŋamee kimorik ka ŋakipi. Ani irikakin, tolemu ateni ŋina aya ŋakwii alokitoe a ŋolo anyaritae Isop ka ŋajul ŋuna areŋak ŋuna a ŋamesekin, ido towuasya ekitaabo ŋolo a Ŋikisila ka ŋituŋa daadaŋ.
58009020	Abu Moses tolimu tema, “Erae ŋaokot nu ŋuna ka Acamunet a ŋina icamunotor iyes ka Akuj.”
58009021	Ikwaŋinapei, abu Moses towuatak ŋaokot ŋun loeema ŋolo arae Akibois ŋina Asegan ka loboro daadaŋ ŋulu esitiyao ilipyo.
58009022	Kire, aŋuna a Ŋikisila, etaleununuyo ŋiboro ŋulu alalak a ŋaokot, nabo nyisyoniyo ŋasecisya, mati kebukorosi ŋaokot.
58009023	Itemokino nai ŋiboro ŋulu erae etorube ŋolo a ŋiboro a ŋulu eyakasi nakuj italeunio ikoŋina. Nai italeunio ŋiboro ŋulu anakuj ŋul a ŋamuronisya a ŋuna ajokak nooi akilo.
58009024	Anerae pa alomarit Kristo Nakibois ŋina Asegan ŋina adukunete ŋituŋa, ŋina erae iŋes bon erae akisikwaanet ka Akibois a ŋina a kire. Nai nakuj abu iŋes toloma, neni tokona ewuar iŋes alokiŋaren Akuj aŋuna yok.
58009025	Elomanari Esacaradoti ŋolo Apolon nooi ŋolo a Ŋiyudayan Nakibois ŋina Asegan nooi alomaret apei bon a ŋolokaru etiŋit ŋaokot ŋuna a ibarasit, meere ŋuna keŋ. Nai pa alomari Kristo nen, ikotere inakinor ŋarwa ŋuna alalak,
58009026	anerae kerae kikote nen, kisicanitae iŋes ŋarwa ŋuna alalak ŋinapei ka asubunet Akuj akwap. Akilo, abu iŋes bu abunet apei ŋina itemokino jik tari nasalunet, ikotere tolema asecit anamuronot keŋ ke elope.
58009027	Etwani ituŋanan daadaŋ atwanet apei, ido ekaku totubok Akuj iŋes.
58009028	Ikwaŋinapei, alemunio Kristo daŋ alemunet apei toruwor amuronot ŋina elemari ŋasecisya a ŋikalalak. Etakanuni iŋes atakanunet ŋina a ŋaarei, meere aŋuna ka alemar ŋasecisya, nai aiun ŋulu idarito iŋes.
58010001	Nyepedorete Ŋikisila akitetem ŋakiro ŋun ejok. Erae ikes etorube ŋolo a ŋakiro a ŋuna ajokak a ŋuna epote rwanu. A ŋolokaru elemununuyo ŋamuronisya ŋunapei sek. Ikokinete nai tokona Ŋikisila ituruworete ŋituŋa ŋulu epote neni ka Akuj ŋulu iyookino aŋuna a ŋamuronisya a nu ai?
58010002	Ani kerae kire kitesegunitetei jik anasecit kec ŋituŋa ŋulu elipete Akuj, pa keriŋa ikes eyenete atemar ikirae ŋikasecak, nabo keesikinito alemunun ŋamuronisya.
58010003	Nai akilo, itatamunito ŋamuronisya ŋun, ŋuna alemununuyo a ŋolokaru ŋituŋa ŋasecisya kec.
58010004	Anerae nyepedorete jik ŋaokot a ŋimoŋin ka ŋuna a ŋamee alemar ŋasecisya a ŋituŋa.
58010005	Aŋakiro a ŋun, abu Kristo ŋina aapuunia iŋes abunore nakwap tolimok Akuj tema, “Ibu iyoŋ nyicamak ŋamuronisya ka ŋainakineta, nai ibu ikiinak ayoŋ akuwan.
58010006	Nyilakara iyoŋ aŋuna a ŋibaren a ŋulu epeyete ŋituŋa a Namuroet aŋuna kon, kori a ŋainakineta a ŋuna elemarere ŋasecisya.
58010007	Abu nai ayoŋ otema, ‘Ee Akuj, ayoŋ lo, acamit akitiya ŋuna icamit iyoŋ, lopite ŋolo igiritere aŋuna kaŋ lokitaabo ŋolo a Ŋikisila.’ ”
58010008	Mono, abu Kristo tema, “Ibu iyoŋ nyicamak ŋamuronisya ka ŋainakineta, nyilakara iyoŋ aŋuna a ŋibaren a ŋulu epeyete ŋituŋa aŋuna kon a Namuroet, kori a ŋainakineta a ŋuna elemarere ŋasecisya.” Abu iŋes tolimu ŋun, tari daŋ kelemununuyo ŋamuronisya ŋun alopite a ŋolo ecamakinitotor Ŋikisila.
58010009	Tolimok nabo Yesu Akuj tema, “Ayoŋ lo, acamit akitiya ŋuna icamit iyoŋ.” Aŋun, adau Akuj alemar ŋamuronisya ŋuna ŋorok, ido elunyok amuronot a Kristo.
58010010	Aŋuna etiyaa Yesu Kristo ŋuna acamit Akuj iŋes kitiya, ikitesegun iwon anasecisya alotooma ainakin akeekuwan ainakinet apei ŋina itemokino jik.
58010011	Itiyaete ŋisacaradotin daadaŋ ŋulu a Ŋiyudayan etic kec a ŋinakoloŋit, einanakinete Akuj ŋamuronisya ŋunapei sek ŋarwa ŋuna alalak. Kikote nen daŋ, nyelemarete ŋamuronisya ŋun ŋasecisya jik.
58010012	Nai abu Kristo inak amuronot apei bon ŋina itemokino jik aŋuna a ŋasecisya; ido kiboikin lowae ŋolo aloteten Akuj.
58010013	Idarit tokona iŋes aina Akuj kiwuak ŋimoi keŋ kwap ŋakejen keŋ, toreu iŋes ikes.
58010014	Aŋuna ka amuronot ka apei, eturuwo iŋes ŋulu itesegunio anasecit ŋulu iyookino jik.
58010015	Ikiteyenikinit daŋ iwon Etau ŋolo Asegan ŋakiro ŋun. Mono, ebala,
58010016	“Ebala Ekapolon, erae tokona na Acamunet ŋina ikicamunor ayoŋ ka ikes alorwa a ŋulu eponito. Eteyenuni ayoŋ ikes Ŋikisila kaŋ anatameta kec, egirakini daŋ ikes lotai kec.”
58010017	Nabo ebala iŋes, “Nyatamuni nabo jik ŋasecisya kec ka ŋiticisyo kec ŋulu aronok.”
58010018	Aŋun nai, ani kedaun alemar ŋasecisya, nyiitana nabo ainakinet ace aŋuna a ŋasecisya.
58010019	Ŋikaitotoi, ikiya tokona iwon ka atitinyu ŋinalomaret Nakibois ŋina Asegan nooi aŋuna ka atwanare a ŋina a Yesu.
58010020	Ikiŋak iŋes iwon erot ŋolokitete, ŋolo erae ŋolo ka akiyar, alomarya yaaye anaŋga. Erae anaŋga ŋin akeekuwan ke elope.
58010021	Ikiyakar iwon Esacaradoti ŋolo Apolon nooi ŋolo epolokinit ekal ŋolo ka Akuj.
58010022	Aŋun, oapiyasi neni ka Akuj a ŋitai a ŋulu iwuapito ŋuna a kire ka ananupit a ŋina egogoŋ; nabo a ŋitai a ŋulu iteseguna anasecisya ka ŋawat ŋuna adaun akilotar a ŋakipi a ŋuna asegak.
58010023	Orubakisi ikiya nakigeno ŋina ikilimorit iwon, tomam aŋayaŋayat, anerae Akuj ŋina adau akiikin iwon, erae ŋina ikinyoma.
58010024	Ewara epite ŋolo ikisimukekinor iwon make, ominakisi ŋuluce ka etiyata ŋuna ajokak.
58010025	Nyikipalik acunanakin iwapei ikwaŋina apalikiniata ŋice. Nai orubakisi ikisimukekina make, nooi anapaki a na a ŋina aapuunia Akoloŋit ŋina ke Ekapolon.
58010026	Emam nabo amuronot ace ŋina elemari ŋasecisya erae kikiredak iwon ikirubakinit ikisecenene, tari kedaun akiteyenikin iwon ŋakiro ŋuna a kire.
58010027	Akilo, ŋuna tokona idoŋit iŋes akidarun alokabule Akoloŋit ŋina ka Atubokino ka akim ŋina amwanan nooi ŋina enyamuwari ŋulu itepegete Akuj.
58010028	Ituŋanan daadaŋ ŋini abil Ŋikisila a Moses, earyo emam akisyon, erae kelimut ŋisuudae ŋiarei kori ŋiuni atemar esecit iŋes.
58010029	Ikokini nai ai ituŋanan ŋini ejamuwarit Lokoku ka Akuj? Ŋini itusubunit koŋin ŋaokot ŋuna ka Acamunet a ŋina ka Akuj ŋuna etesegunere iŋes anasecisya, ŋini nabo iyanyi Etau ŋolo etoodikini ajokis neni keŋ? Totama mono iyes, etya ai akisicanet ŋina eryamuni ituŋanan ŋin!
58010030	Anerae ikiyeni iwon atemar abu Akuj tema, “Erae akinyaŋanar ŋina kaŋ; ayoŋ elope enyaŋari” ka nabo abala, “Etubokini Ekapolon ŋituŋa keŋ.”
58010031	Erae ibore ŋini kerer nooi akimin nakan ka Akuj a ŋina eyari!
58010032	Totamutu ŋuna koloŋ apotu kitiyakin neni kus. Alorwa a ŋul, kidaut iyes ayenun ŋakiro ŋuna ka Akuj ipotu iyes toryamut ŋican ŋulu alalak, nai tari kikote nen, ipotu nyijamakis.
58010033	Ipotu iyes a ŋacepakio toruworos ŋulu ikiyanyo ka itobolyare alokiŋaren ŋituŋa ka a ŋacepakio ipotu totenito akimorikin ka ŋulu etiyanakinio neni kec ikwaŋinapei.
58010034	Ipotu iyes tomora ka ŋulu aya mabus ŋican kec, ipotu daŋ tocamut ka alelyan eŋataryo ŋiboro kus, aŋuna iyeniata iyes atemar iyakatar ŋiboro ŋulu ajokak akilo, ŋulu eroparete.
58010035	Aŋun, nyijamakis atitinyikinit kus ŋina ikiteryamuni iyes eropit ŋolo apolon.
58010036	Itemokino totitinyikis, ikotere itiyaete ŋuna ecamit Akuj, ido tocamut ŋuna ikiikinit iŋes.
58010037	Anerae egiritae Nakigireta atemar ebala Akuj, “Idoŋit apaki adio cici tosodi bu ŋolo itemokino bu, nyedidi iŋes.
58010038	Aŋun, iŋes ŋini iyookino aŋuna akanupitor ayoŋ, eyari, nai iŋes ŋini ikutukutoori, nyakajoikinete ayoŋ ŋakiro keŋ.”
58010039	Meere iwon ŋituŋa ŋulu ikikutukutoori, ido omunyaros, nai ikirae iwon ŋulu ikinupit, ido oiunos.
58011001	Anupit iŋes ayenut kire atemar erae ŋakiro ŋuna ikigeno iwon ŋuna a kire, anupit iŋes amamukau ka aŋayaŋayat aloboro a ŋulu nyikite iwon.
58011002	Anerae anupit kec iŋes abunio Akuj tocamunia ŋituŋa ŋulu a koloŋ.
58011003	Anupit iŋes ikiyenia iwon atemar kesubi Akuj akwap kan akirot keŋ, aŋun ibore ŋini ikite iwon, kitiyaunio aloboro a ŋulu nyetakanete.
58011004	Anupit iŋes etelemuni Abel amuronot ŋina ajokan akilo ŋina a Kain. Anupit iŋes abunio Akuj tocamunia iŋes erae ŋolo iyookino, anerae Akuj alope abu kiteyenu ŋun anacamun ŋainakineta ŋuna ka Abel. Aŋuna ka anupit keŋ, eriŋa ŋakiro ŋuna abu iŋes kitiya irworosi neni yok, tari ketwanit iŋes.
58011005	Anupit iŋes pa abunio Enok totwania. Akilo, aponi yaarae iŋes kidiama ka emam ituŋanan abu toryamu iŋes, anerae abu Akuj ya iŋes nakuj. Igiritae Nakigireta atemar ani eriŋa Enok nyeara kidiama, aris iŋes kitalaka Akuj.
58011006	Emam ituŋanan italakari Akuj mati eyakar anupit; anerae ŋini ebuni neni ka Akuj, itemokino tonupite atemar eyai Akuj, nabo einanakini Akuj eropit neni a ŋulu enupito iŋes.
58011007	Anupit iŋes eirarya Noa ŋakiro ŋuna ecikya Akuj iŋes aŋuna a ŋakiro a ŋuna eriŋa nyetakanuna. Abu iŋes kiira ŋakiro ŋuna ka Akuj, toduk ataker ŋina abunio iŋes ka ekeekal toiunotor. Aŋakiro a ŋun, aponi totubokinae akwap daadaŋ, nai abu Noa toryamu aneni ka Akuj akiyookino, anerae anupit iŋes.
58011008	Anupit iŋes ewuapakinia Aburaam ŋakiro ŋuna ka Akuj apaki ŋina anyaraa Akuj iŋes alosit nakwap ŋina eikinit Akuj ainakin iŋes. Toesik iŋes akwap keŋ, pa eyeni neni alosi.
58011009	Anupit iŋes abunio Aburaam kiboi anakwap a ŋina eikinit Akuj iŋes erae ituŋanan ŋini gela. Abu iŋes kiboi aloeemae ikwa Isaka ka Yakobo ŋulu apotu toryamut akiikinet ŋinapei aneni ka Akuj.
58011010	Anerae edarit Aburaam anakigeno etaun ŋolo etemunit ka adukunit Akuj, etaun ŋolo erubakini eyai jik.
58011011	Anupit iŋes aruworor Aburaam papa tari ŋina abunio iŋes tomojoŋia nooi daŋ ka Sara daŋ pa auri. Ayeni Aburaam atemar Akuj ŋina adau akiikin, erae ŋina ikinyoma.
58011012	Tari daŋ apaki ŋina atakania iŋes esibit aris kesalu, abu touru ŋidwe ŋulu alalak ikwa ŋikacer alokidiama ka etya asinyon ŋina ka anam, ŋina nyimarun.
58011013	Apotu ŋituŋa ŋul daadaŋ totwaka enupito. Apotu ikes nyeryamut ŋiboro ŋulu sek eikinit Akuj ikes, nai apotu toanyuwasi ŋiboro ŋul aneni elwana, tolakaros. Apotu tolimosi atemar erae ikes ŋituŋa ŋulu gelae ka ŋikawuotok anakwap a na.
58011014	Ŋituŋa ŋulu irworosi ŋakiro ŋuna ikote ŋun, isileereunito atemar ecamito ikes akwap ŋina erae ŋina kec a ŋilopeyek.
58011015	Apotu ikes nyerubakis etamunito akwap ŋina apotu toesikis; kerae torubakinito, keryamunito apaki ŋina boŋoret.
58011016	Nai arae akibois ŋina ajokan akilo eitanito ikes, akibois ŋina eyai nakuj. Aŋun, nyirumito Akuj ŋileec enyarito ikes iŋes Akuj kec, anerae etemok etaun aŋuna kec.
58011017	Anupit iŋes alemunia Aburaam lokoku keŋ Isaka toruwor amuronot apaki ŋina ekatakinitor Akuj iŋes. Atenit Aburaam ainakin lokoku keŋ ŋolo donupei aruwor amuronot, tari ŋina aris
58011018	Akuj kiikinia iŋes tema, “Erae neni a Isaka iŋes iryamunia iyoŋ ŋiletok ŋulu ekeik ayoŋ iyoŋ.”
58011019	Atami Aburaam atemar epedori Akuj akiteyarun Isaka – ka ikwaan ŋakiro nu ka atemar, abu Aburaam kijau Isaka tari sek ketwanit.
58011020	Anupit iŋes eikinia Isaka Yakobo ka Esau ŋarereŋisyo ŋuna eponito alokiŋaren.
58011021	Anupit iŋes eterereŋio Yakobo ŋidwe a Yosepu ŋulusapa eriŋa iŋes nyetwana. Abu iŋes togwaŋakin lobela keŋ, ido kilip Akuj.
58011022	Anupit iŋes alimunio Yosepu apaki ŋina aapikinia atwanare atemar erotokinete rwanu Ŋisirael alo Ijipit ka tolimok Ŋisirael ŋuna etemokino ikes kitiyata aŋuna ka akuwan keŋ.
58011023	Anupit iŋes ewuayata ŋikauruunak a Moses iŋes ŋilapyo ŋiuni apaki ŋina edounere. Anerae apotu ikes kiŋolikis iŋes erae ŋini ebusan, ido apotu nyekera awoun ŋuna alimunit erwosit ŋolo a Ijipit.
58011024	Anupit iŋes aŋeryo Moses anyarao lokoku a nakoku ke erwosit a ŋolo a Ijipit apaki ŋina apolounio iŋes.
58011025	Abu iŋes tocamu atemar oryamu ŋican kaapei ka ŋituŋa ka Akuj akilo aryamun alakara apaki ŋina euruwuana alotooma asecit.
58011026	Abu iŋes totyaku atemar ajamuwaro aŋuna a Kristo, erae abaru ŋina apolon akilo abaru daadaŋ ŋina alo Ijipit, anerae atami iŋes ŋuna ke eropit a ŋolo a rwanu.
58011027	Anupit iŋes arotokinio Moses alo Ijipit pa ekuryana atemar eŋoi erwosit a Ijipit. Torubak iŋes etitinyikinit esibit etakani aneni keŋ Akuj ŋina nyetakani.
58011028	Anupit iŋes ageunia Moses ŋasuban ŋuna a Paska ka tolimu atemar towuatae ŋikekya ŋulu a ŋakais a ŋaokot, ikotere emalaika ŋolo ka Atwanare nyear ŋidwe a Ŋisirael ŋulu kiyae ŋulusapa.
58011029	Anupit iŋes koloŋ etoryoto ŋituŋa ŋulu a Isirael Nanam ŋina Areŋan eonit ikwa akwap neni aonon, nai ani ikatakinete ŋituŋa ŋulu a Ijipit daŋ akidok, kitamata ŋakipi ikes.
58011030	Anupit iŋes aukoror arwatata ŋina a Yeriko, kedaut Ŋisirael akirim ŋirwa ŋikanikaarei.
58011031	Anupit iŋes ejaunia amalaat ŋina anyaritae Raab ŋirototin ŋulu a Ŋisirael; aŋun aponi nyeari iŋes ikwa ŋituŋa ŋuluce ŋulu aŋerito Akuj.
58011032	Kapedo ayoŋ alimun ŋuna a ŋikalalak, nai emam ayoŋ apaki ŋina limunet ŋuna a Gideon, ŋuna a Barak, ŋuna a Samsom, ŋuna a Yepesa, ŋuna a Daudi ka ŋuna a Samuel ta ŋuna a ŋikadwarak.
58011033	Anupit iŋes etijiyoto ikes ŋakwapin ŋuna gelae kilout. Apotu ikes towua aŋuna ka akiyookino, ido toryamut ŋuna eikinit Akuj. Apotu ikes kitubutasi ŋiŋatunyo ŋakituka.
58011034	Kituduŋeto ikes ŋakimya ŋuna ariraete nooi, tobucunos anatumyo. Apalag ikes, nai apotu togogoŋioto; ajioko ikes nooi akilo, tobwaŋa ŋajorei a ŋakwapin a ŋunace.
58011035	Anupit iŋes aponiata ŋaberu toryamuniata nabo ŋiyeneta kec ŋulu sek atwakito, anerae aponi kiteyarunae. Apotu ŋice towuout alacakino, ido kisicanae totwaka, anerae acamito ikes akiteyaruno nakiyar ŋina ajokan adepar.
58011036	Aponi ŋice tojamuwarae ka kibuŋae, torocae a ŋiriko, yaarae mabus.
58011037	Aponi tocakae a ŋamoru, totubutuboe, toarae a ŋatumio. Apotu ikes kirimo akwap enapito ŋilowi ŋulu a ŋakinei – arae ikes ŋikaŋican, ŋulu aponi kisicanae ka tobolyanakinae.
58011038	Ajokak ŋituŋa ŋul nooi, pa etemokino eyakasi nakwap. Apotu ikes kirimo analoŋisae ka alokamukumukui esibito ŋikadoiunok a iwace, eboiyete anaturukanin ka anaduyon.
58011039	Abu Akuj tocamu ŋituŋa ŋul daadaŋ aŋuna ka anupit kec, nai nyeryamuna ikes ŋuna sek eikinit Akuj,
58011040	aŋuna abunio Akuj totubunio ibore ŋini ajokan nooi aŋuna yok, pa acamit iŋes akituruwor ikes ŋulu iyookino kire emamukae iwon.
58012001	Ikwaŋina nai ikiyakar iwon daŋ ŋisuudae ŋulu alalak, itemokino iwon ojala ibore daadaŋ ŋini ikitukuruworit iwon ka ojala asecit daadaŋ ŋina imiidikina neni yok, oema tokona ikiŋirikinit akerit ŋina eyai kiŋaren yok.
58012002	Orubakisi ikite Yesu ŋolo erae neni keŋ ebunitor anupit yok daadaŋ, ŋolo ilelebikini anupit yok. Abu iŋes todaŋ atwanare alomusalaba, nyemitak ŋileec, anerae apol alelyan ŋina edarit iŋes. Iboi tokona alowae a ŋolo aloteten ekicoloŋ ŋolo ka Akuj.
58012003	Totamatamata epite ŋolo abunio iŋes todaŋia amoitanut a ŋikasecak, ikotere nyikiup, ido itokadak.
58012004	Alotooma ejiye kus ka asecit, eriŋa iyes nyejiyo akitodol natwanare.
58012005	Ikimuryakis mono iyes ŋakiro ŋuna irworo Akuj neni kus ikitumunikinit ikwapei ŋidwe keŋ a? “Lokoku, nyimenit akisicanet ŋina ikisicania Ekapolon iyoŋ, kiurya nyikikadak ikibuŋae iŋes iyoŋ.
58012006	Anerae ituŋanan ŋini emina Ekapolon, iŋes pei ebuni Ekapolon akisican. Ibuŋae ŋini daadaŋ ecamuni iŋes araakau ikoku keŋ.”
58012007	Aŋun, todaŋa ŋakisicaneta ŋun ikwapei akitatamet. Itoodiunito ikes atemar ikimarit Akuj iyes irae ŋidwe keŋ. Eyai mono lokoku ŋolo nyisicanene papa keŋ a?
58012008	Ani pa kikisicani iyes ikwapei ŋikeedwe ŋuluce daadaŋ, akeepolou atemar meere iyes ŋidwe keŋ ŋulu a kire, nai ŋulu ka akero.
58012009	Atapapa yok ŋulu ikiuruunete iwon, ikisicanete ikes iwon, ido okera iwon ikes. Etya nai ai akerit ŋina itemokino iwon okeritotor Papa yok ŋolo eyai nakuj, ikotere oyara!
58012010	Apotu atapapa yok ikisican iwon apaki ŋina euruwuana alopite a ŋolo ayenete ikes, nai ikisicani Akuj iwon aŋuna ka akiŋarakin iwon, ikotere kikwaanikinos ŋipitesyo yok ka ŋulu keŋ.
58012011	Apaki daadaŋ ŋina ikisicanere iwon, etakani aneni yok erae ibore ŋini ikisiyaloloŋi, meere ŋini ikitalakari. Nai ekaku keŋ, eryamunete ŋulu daadaŋ abu akisicanet ŋin kitatam ekisil ka akiyookino.
58012012	Kikeutu nai tokona ŋakan kus ŋuna eupit ka kitogogoŋo ŋakuŋin kus ŋuna emaranete!
58012013	Kisidiiryata ŋirotin, ikotere nyilenyar ŋakejen kus ŋuna sek eŋwalito, nai toruworos ŋuna itaŋaleunio.
58012014	Toŋirikisi akisil ka ŋinituŋanan daadaŋ ka toŋirikisi akiboi anakiyar a ŋina Asegan, anerae emam ituŋanan eanyuwari Ekapolon emam ŋun.
58012015	Tocoito nyiboŋosi anajokis a ŋina ka Akuj. Nyitemokino idio kus ikokini ekitoe ŋolo erono adwaris keŋ, ido yau ŋican ka tomunaiya ŋikalalak.
58012016	Nyitemokino idio kus eruwor ŋini emalaana kori ŋini ejamuwarit Akuj, ikwa Esau ŋolo abu kisyeca anakimujet ka apei bon apolou ŋina araakar iŋes esapat ŋolo kiyae.
58012017	Iyenete iyes kire atemar ekaku a ŋun, abu iŋes kiitan aryamun arereŋu aneni a papa keŋ; nai aponi toŋeroe iŋes, anerae pa apedorit iŋes aryamun epite ŋolokilocokinet ŋuna sek aris iŋes kitiya, tari ŋina abunio iŋes kikalounio iwarit akilocokin.
58012018	Nyiponito iyes lomoru ŋolo etakani ikwaŋina koloŋ aponiata ŋituŋa ŋulu a Isirael; apotu ikes potu lomoru ŋolo enyaritae Sinai, ŋolo anepya akim, ŋolo ayai akiryonut ka akiyaloloŋ ta ekuwuam ŋolo anyunyura.
58012019	Ayai daŋ nen eruye ŋolo ka arupepe ka ecelet ece ŋolo ke etoil. Ani iirarete ŋituŋa etoil ŋol, todyeka atemar nyiirasi nabo etoil ece;
58012020	anerae pa acamunito ikes akirot ŋina alimunitoe ebe, “Ani tari kerae etyaŋ etapi emoru, itemokino tocakae a ŋamoru.”
58012021	Kire, ŋuna apotu totakanikis neni kec, arae ŋuna etubulok nooi; aŋun, abu Moses tolimu tema, “Amarani ayoŋ alokabule!”
58012022	Nai ipotu iyes lomoru ŋolo enyaritae Sion, lotaun ŋolo apolon ŋolo ka Akuj a ŋina eyari, Yerusalem ŋolo anakuj, ŋolo eya ŋimalaikan ŋulu alalak.
58012023	Ipotu iyes nacunakina ŋina ka alakara ŋina a ŋidwe a ŋulu ka Akuj a ŋulu kiyae, a ŋulu igiritae ŋirorwa kec nakuj. Ipotu iyes neni ka Akuj a ŋina erae akatubon a ŋituŋa a daadaŋ ka neni a ŋitai a ŋituŋa a ŋulu iyookino, a ŋulu aponi kituruworoe ŋulu asegak jik.
58012024	Arae neni a Yesu iponito iyes, ŋolo abu kitemok Acamunet ŋina Kitete ka anaokot a ŋuna etesegunak anasecisya, ŋuna eyai apolou nooi akilo ŋuna ka Abel.
58012025	Tocoito iŋerete akiirar ŋakiro a ŋolo irworo. Ani nai pa kebucara Ŋisirael anatubokino apaki ŋina aŋeryoto ŋakiro a ŋolo eciki ikes anakwap, ikibucar nai iwon ikwaani, erae kikiŋer iŋes ŋolo ikiciki iwon anakuj?
58012026	Abu etoil keŋ kitamaranik akwap apaki ŋin, nai tokona adau iŋes akiikin ebe, “Etamaranikini nabo ayoŋ akwap apeikitamaranikinet; nai meere akwap bon, nai nakuj daŋ.”
58012027	Isileereunito ŋakiro ŋuna ebookoi “Apeikitamaranikinet” ebe itamaranikinio ka elemaryo ŋisubuna daadaŋ, ikotere nai idoŋi ibore daadaŋ ŋini nyepedoryo akitamaranikin.
58012028	Aŋun, itemokino iwon olakara, anerae Apukan ŋina eryamunio iwon erae ŋina nyepedoryo akitamaranikin. Itemokino iwon olakaros elipa Akuj alopite a ŋolo italakari iŋes, alotooma akitiditeuna ka akerit,
58012029	anerae ikwaan Akuj yok ka akim ŋina ikinyamuwari.
58013001	Torubakisi iminin make ikwapei ŋikaitotoi alotooma Kristo.
58013002	Nyikimuryak iyes aŋaunun ŋituŋa ŋulu gelae lorerya kus. Ayakasi ŋulu apotu kitiyata ŋun, ido apotu toŋaut ŋimalaikan pa eyenete atemar arae ikes ŋimalaikan.
58013003	Nyikimuryakis ŋulu eyakasi mabus, tosibite iyakasi iyes ka ikes mabus. Nyikimuryakis ŋulu eryamunito ŋican, tosibite iryamunito iyes ka ikes ŋican.
58013004	Itemokino ŋituŋa daadaŋ kitopoloorito ekiitanu. Itemokino ŋikilyok ka ŋaberu torae ŋulu ikinyoma make, anerae etubokini Akuj ŋulu emalaaka ka ŋikalomak.
58013005	Nyiraakasi ŋulu iminasi ŋisiliŋa, kimwonikina a ŋiboro a ŋulu iyakatar iyes. Anerae alimu Akuj atemar, “Nyakaesikini ayoŋ iyoŋ jik, nyakacakari ayoŋ iyoŋ jik.”
58013006	Aŋun, ikitemari pa ikikuryanit ebe, “Ekapolon iŋes ekeŋarakinit ayoŋ, nyakuryaniar ayoŋ. Nyo nai tokona epedori ituŋanan akitiyakin neni kaŋ?”
58013007	Totamutu ŋikarikok kus ŋulu koloŋ, ŋulu ikilimonokinete iyes ŋakiro ŋuna ka Akuj. Totamutu epite ŋolo ayakar akiyar kec ka ŋolo atwakyata; torokutu anupit kec.
58013008	Nyiloconokin Yesu Kristo jik, ikoni nenipei ayakar bien, nakoloŋit na ka rwanu daŋ.
58013009	Nyicamakis ŋakitatameta ŋuna alalak ŋuna egelegelya ikibatarete iyes ananupit a ŋina a kire. Ejok iyes iryamunete alotai kus agogoŋu alotooma ajokis ŋina ka Akuj, meere alotooma akiwuapit ŋitalyo ŋulu a ŋamuja; nyiŋarakina ŋitalyo ŋul ŋituŋa ŋulu iwuapito ikes.
58013010	Emam ŋisacaradotin ŋulu itiyaete nakibois ŋina ilipyata Ŋiyudayan apedor ŋinakimujet amuronot apei daŋ ŋina ikiinanakini iwon a Namuroet yok.
58013011	A ŋolokaru, ayaununui Esacaradoti ŋolo Apolon nooi ŋaokot ŋuna a ŋibaren tooma Nakibois ŋina Asegan, ikotere einakini erae amuronot aŋuna a ŋasecisya a ŋituŋa; nai ecunyanaryo akiriŋ a ŋibaren a ŋul alokiŋa aneni pa eboiyoto ŋituŋa.
58013012	Ŋakiro ŋun, iŋes atwania Yesu daŋ alokiŋa Yerusalem, ikotere itesegi ŋituŋa anasecisya a ŋaokot keŋ ke elope.
58013013	Aŋun, itemokino iwon oloto kiŋa neni keŋ, nakibois ŋina nyiboiyoto ŋituŋa, ido omora ŋileec ŋulu abu iŋes toryamu.
58013014	Anerae emam iwon ere anakwap a na ŋolo epedorere iwon akiboiyo ŋikaru ka ŋikaru; nai ikiitanit iwon nooi aryamun ere ŋolo ebuni rwanu.
58013015	Aŋun, oinakisi nai akipuro neni ka Akuj jwi jwi erae amuronot yok alotooma Yesu, ainakinet ŋina erae akituk irworo, itopoloorit Yesu erae Ekapolon.
58013016	Nyikimuryak akitiya ŋuna ajokak ka akimor ŋiboro kus, anerae ŋamuronisya ŋun ikes italakarito Akuj.
58013017	Tokerito ŋikarikok kus ka kiwuapito ŋakiro kec; anerae itemokino ikes tolimosi neni ka Akuj epite ŋolo ikiyokiyoto ikes iyes. Kitiyata ŋun alopite a ŋolo italakari ikes, meere alopite a ŋolo isiyaloloŋi ikes, anerae iyes pei ŋilopeyek itwakiyarete.
58013018	Torubakisi ikilipakinito. Ikiyeni isua kire jik atemar, ecayete ŋatameta kosi, anerae ikicamit akiboi ikirae ŋulu ikikerer alopitesyo a daadaŋ.
58013019	Ekemaimai ayoŋ iyes nooi kilipa Akuj ekenyaku ayoŋ atipei neni kus.
58013020	Eteyaru Akuj alokatwak Ekapolon yok Yesu ŋolo abu toruwor Ekeyokon a ŋamesekin ŋolo apolon anaokot keŋ a ŋuna ka Acamunet a ŋina nyedaun.
58013021	Ikimaimai isua Akuj ŋina ikiinanakini ekisil, ikiinak iyes ibore ŋini ajokan daadaŋ ŋini iitanito iyes aŋuna ka akitiya acamit keŋ. Itiyakini iŋes aneni yok ŋuna italakarito iŋes alotooma Yesu Kristo. Toyai neni keŋ apolou ŋikaru ka ŋikaru! Amen.
58013022	Ekemaimai ayoŋ iyes ŋikaitotoi kaŋ atemar topupokis alotooma akidaŋidaŋakinit ŋakiro nu ŋuna ka akitumunikin, anerae nyeoya abaruwa na ŋina ekegirak ayoŋ iyes.
58013023	Acamit iyes toyenut atemar alacakin Timoteo alomabus. Ani kedolu iŋes atipei, ikirukuni ka iŋes apaki ŋina abunio aanyun iyes.
58013024	Kimalata ŋikarikok kus daadaŋ ka ŋituŋa ŋulu ka Akuj daadaŋ. Ikimalaete iyes ŋikaitotoi ŋulu eponito alo Italia.
58013025	Toyai ajokis ŋina ka Akuj neni kus daadaŋ.
59001001	Ayoŋ Yakobo eketiyan ŋolo ka Akuj ka ŋolo ke Ekapolon Yesu Kristo, emalae ŋatekerin ŋunatomon ka ŋaarei ŋuna a ŋituŋa a ŋulu ka Akuj, a ŋulu ielakina nakwapin daadaŋ.
59001002	Ŋikaitotoi, kimarakisi erae ŋakiro ŋuna ilelyaniata apaki ŋina iryamuniata iyes ŋakikatakineta ŋuna egelegelya;
59001003	anerae iyenete iyes atemar ŋina ilounia anupit kus ŋakikatakineta, ititinyorosi iyes.
59001004	Kituruwosi atitinyu kus ŋina itiyae, ikotere toruworos ŋulu iyookino ka ŋulu ilelebikina, tomam ibore ŋini icanasi.
59001005	Ani keyai ipei alokidiŋ kus ŋini icana aosou, itemokino iŋes kiŋit Akuj. Einakini Akuj iŋes ikwa einanakinia ŋituŋa daadaŋ anarimao emam akisibura.
59001006	Nai itemokino iŋes kiŋit ka anupit, tomam aŋayaŋayat adio daŋ. Anerae ituŋanan ŋini eŋayaŋayat, ikoni ŋikaguragurae ŋulu a ŋakipi ananam, ŋulu ibele ekuwuam neni daadaŋ ekutari.
59001007	Nyitemokino ituŋanan ŋini ikoni ŋin etami atemar aryamuni idiobore aneni ke Ekapolon;
59001008	erae iŋes ituŋanan ŋini nyepedori atyakun ŋuna kitiyakina, ŋini nyicasit alotooma ŋuna itiyae daadaŋ.
59001009	Itemokino Ekristoit ŋolo ekulyakana elakara apaki ŋina itopoloorya Akuj iŋes
59001010	ka itemokino Ekristoit ŋolo ebarit elakara apaki ŋina itiditeunia Akuj iŋes. Anerae eŋopiyari ekabaran ikwa aturot ŋina ka ariet.
59001011	Elomuni akoloŋ erirae nooi tonom ekitoe; tosodi aturot keŋ toraraun, ido toŋopia akibuses keŋ. Ikwaŋinapei, ekabaran daŋ eŋopiyari alotooma etic keŋ.
59001012	Erereŋ ituŋanan ŋini etitinyikini ŋakikatakineta, anerae kedau iŋes akikatakino, eryamuni ikwa ebokot akiyar ŋina iikinit Akuj ŋituŋa ŋulu eminasi iŋes.
59001013	Ani kitemi ituŋanan a ŋakitemyeta, nyitemokino elimuni tema, “Akuj iŋes eketemit”; anerae nyepedorete ŋuna aronok akitem Akuj, nabo daŋ nyitemenene Akuj idiotuŋanan.
59001014	Nai itemyo ŋinituŋanan apaki ŋina icocoiyaryata ka ikamuniata iŋes ŋakiburanakiniata keŋ ŋuna aronok.
59001015	Esibit ekibure keŋ ŋolo aronon ibore ŋini epoti, ido touru asecit; topolou asecit, touru atwanare.
59001016	Tocoito nyikimodikin, ŋikaitotoi ŋuluminan!
59001017	Ebuni alokidiama ainakinet daadaŋ ŋina ajokan akilo, aneni a Papa a ŋolo asuban akica, a ŋolo nyeribonokini ikwa akoloŋ.
59001018	Aŋuna ka acamit keŋ, abu ikiinak iwon akiyar alotooma akirot keŋ ŋina a kire, ikotere nai ikiruwor iwon ŋulu eŋarenok alosubuna keŋ a daadaŋ.
59001019	Ŋikaitotoi kaŋ ŋuluminan, toyenutu ŋakiro nu! Itemokino ŋinituŋanan kikirikira apupokin, nai tosae akirworikin ka nyeŋoyenene atipei.
59001020	Anerae nyitiyae ituŋanan ŋini eŋoit ŋuna ka akiyookino aneni ka Akuj.
59001021	Aŋun, toesikisi ŋakiro ŋuna aronok ka ŋipitesyo ŋulu aronok daadaŋ. Kijautu ka akiyapara akirot ŋina iwuakinit Akuj lotai kus, ŋina epedori akiteyar ŋitai kus.
59001022	Kitiyata ŋuna elimunit akirot; meere akipup bon, ido tomodyanakin make.
59001023	Ituŋanan daadaŋ ŋini iirari akirot, nyitiya iŋes, ikwaan ka ituŋanan ŋini erouni ereet keŋ anaroet neni ikoni.
59001024	Nai ani irikakin, torotok, ido kimuryak etorube keŋ.
59001025	Nyikoni nen ituŋanan ŋini iricit Ŋikisila ŋulu ajokak akilo, ŋulu eyaunete alacakina. Ani pa kerae iŋes ekapupon bon ŋolo imuryakinete, nai ŋolo itiyae ŋun, iterereŋi Akuj iŋes aloticisyo a ŋulu itiyae.
59001026	Ani ketami idiotuŋanan atemar iwuapit iŋes ŋakiro ŋuna ke edin, nai nyetubit akeeŋajep, erae edin keŋ ŋolo a koŋin, nabo emodyanakin iŋes bon.
59001027	Edin ŋolo ajokan ŋolo emam aronis alokiŋaren Akuj Papa iŋes lo: akiŋaranakin ŋikokyok ka ŋapuseru alocan kec ka akiyokiuno iyoŋ elope nyikinyasut ŋakiro ŋuna ka akwap.
59002001	Ŋikaitotoi kaŋ, ikwapei iraakatar iyes ŋikanupak ŋulu ke Ekapolon yok a Yesu Kristo, ŋolo erae Ekapolon ka apolou, nyitemokino iyes atyakatyak ŋituŋa.
59002002	Ani bo kebu natukot kus ekabaran ŋolo enapit ekaboboot ŋolo ke egolid ka ŋilowi ŋulu ebusak, tosodi tolomu ŋolo a ŋican daŋ ŋolo enapit ŋilowi ŋulu nyamuna;
59002003	ido torimaakyata iyes neni a ŋolo enapit ŋilowi ŋulu ebusak, itemasi, “Kiboikin lokicoloŋ ŋolo ajokan lo,” nai tolimokis ŋolo a ŋican itemasi, “Towo kaama,” kori “Kiboikin kwap nege diyete ŋakejen kaŋ,”
59002004	nyeruworo nai iyes ŋulu ityakatyaka alokidiŋ kus ka nyeruworo ŋikatubok alopite a ŋolo aronon a?
59002005	Topupokisi, ŋikaitotoi kaŋ ŋuluminan! Aseu Akuj ŋikulyak anakwap a na, ikotere toruworos ikes ŋulu ebarito ananupit ka ŋulu eryamunete Apukan ŋina iikinit Akuj ŋulu eminasi iŋes.
59002006	Nai ijamuwasi iyes ŋikulyak! Meere mono ŋikabarak ikisicaneneete ka ikirikonorete iyes loikiikoe a?
59002007	Meere mono ikes iyanyete ekiro ŋolo kerer ŋolo ikiinakinitae iyes a?
59002008	Ipedorete iyes akitiya ŋuna iyookino erae kiwuap ekisil ŋolo ka Apukan ka Akuj, ikwaŋinapei igiritere Nakigireta ebe, “Tomina ekonikidunyet ikwaŋina iminar iyoŋ akonikuwan.”
59002009	Nai ani kityakatyakato iyes ŋituŋa, isecito iyes ka ikitubokinete iyes Ŋikisila ikwa ŋulupei ebilito ekisil.
59002010	Ituŋanan ŋini ebili ekisil tari epei, abil iŋes daadaŋ.
59002011	Anerae Akuj ŋinapei elimunit atemar, “Nyilom,” iŋes pei ebala “Nyiar.” Tari pa kilom iyoŋ, nai toar, ibil ekisil.
59002012	Aŋun, kirworo ka kitiyata ikwa ŋituŋa ŋulu elosyo atubokin alokisil a ŋolo ikilacakini.
59002013	Anerae emam akisyon anatubokino a ŋina a ituŋanan a ŋini nyisyoniyenene ŋituŋa ŋuluce, nai ŋulu isyoniyete ŋuluce, nyikerito ikes atubokino.
59002014	Ŋikaitotoi kaŋ, anijokis eyakar ituŋanan erae kelimu atemar ayakar iŋes anupit, nai nyitoodiunito ŋiticisyo keŋ? Epedori nai anupit ŋin aiun iŋes a?
59002015	Ani keyai lokaato kori nakaato ŋulu iitanito ŋilowi ka ŋulu emam akimuj ŋina itemokino,
59002016	ido itemasi iyes, “Ikidarite Akuj! Kiboiyoto ejok, kimuja neni ajokan!” Nyo nai ajokis a ŋakiro a ŋun, tomam nyiinakinito iyes ikes ŋiboro ŋulu iitanito aŋuna a ŋawat kec?
59002017	Anupit daŋ ikoni nen; ani pa kerukito ka ŋiticisyo, erae ŋina etwanit.
59002018	Nai elimuni ituŋanan ice tema, “Iyakar iyoŋ anupit ka ayakar ayoŋ ŋiticisyo.” Aboŋokinet kaŋ iŋes na, “Kitoodikinae ayoŋ anupit kon emam ŋiticisyo; eketoodikini ayoŋ iyoŋ anupit kaŋ ŋina erukito ka ŋiticisyo”.
59002019	Inupit iyoŋ atemar erae Akuj apei bon a? Ejok! Enupito tari atasatan daŋ – nabo emaranete tobulite.
59002020	Iyoŋ ebaŋaanot! Icamit iyoŋ ikitoodikin atemar anupit ŋina emam ŋiticisyo erae akoŋinait a?
59002021	Ekokinio koloŋ papaa yok Aburaam ituruworyo ŋolo iyookino alokiŋaren Akuj ai? Eturuworyo iŋes ŋolo iyookino aŋuna a ŋiticisyo keŋ, apaki ŋina ainakinia iŋes lokoku keŋ Isaka neni ka Akuj a Namuroet.
59002022	Nyeanyuna tokona iyes atemar anupit ka ŋiticisyo keŋ etiyaete etic epei a? Abu anupit keŋ toruwor ŋina iyookino aŋuna a ŋiticisyo keŋ.
59002023	Aŋun, apotu kiyookinos Ŋakigireta ŋuna ebasi, “Abu Aburaam tonup Akuj ka aŋuna ka anupit keŋ, abu Akuj tocamu iŋes erae ŋolo iyookino.” Alopite a ŋol, aponi tonyarae Aburaam ekone ŋolo ka Akuj.
59002024	Ianyut tokona iyes atemar, ituruworyo ituŋanan ŋini iyookino alokiŋaren Akuj aŋuna a ŋiticisyo, meere aŋuna ka anupit bon.
59002025	Ekote ŋakiro nenipei nen tari aneni ka amalaat a ŋina anyaritae Raab. Abu Akuj kituruwo iŋes ŋina iyookino alokiŋaren keŋ aŋuna a ŋiticisyo keŋ; anerae abu iŋes kijau ŋirototin ŋulu a Isirael, kiŋarak ikes tosiwa alorot ke ece.
59002026	Ikwaŋinapei etwanitor akuwan emam etau, anupit daŋ etwanit emam ŋiticisyo.
59003001	Ŋikaitotoi kaŋ, nyitemokino iyes ŋikalalak iruworosi ŋiketatamak; ikwaŋina iyeniata iyes atemar, ikitubokinio iwon ŋiketatamak ka agogoŋu akilo ŋuluce.
59003002	Ikidyakanari iwon daadaŋ. Nai ani keyai ŋini nyedyakanari anakiro a ŋuna irworo iŋes, erae ituŋanan ŋin ŋini ajokan akilo, ŋini epedori akiyokiun akuwan keŋ daadaŋ.
59003003	Eenianakinio arukan nakituk ka aŋole, ikicamit kiwuap ŋakiro yok; alopite a ŋol, ikipedori iwon akiyokiun akuwan keŋ daadaŋ.
59003004	Totamakisi ŋameeli daŋ; tari kepolok nooi ka kijukite ekuwuam ŋolo apolon, eyakatar ikes ŋameeta ŋuna cicik ŋuna epedoryata ŋikametok areare.
59003005	Aŋajep daŋ erae ekiner ŋolo edit anakuwan, nai epedori iŋes akituro aŋuna a ŋakiro a ŋuna apolok.
59003006	Ikoni aŋajep daŋ akim. Erae iŋes alope ka aronis anakuwan. Emunauni akuwan daadaŋ, iwuakini akiyar daadaŋ ŋina a ituŋanan tooma nakim ŋina ebunit anakim a ŋina nyeduŋe.
59003007	Epedori ituŋanan akitapatanun ka adau akitapatanun ŋityaŋ ŋulu ka ariet, ŋikieny ka ŋiboorei ŋulu elyato ka ŋisubuna ŋulu eya nakipi.
59003008	Nai emam ituŋanan apedo akitapatanun aŋajep; erae iŋes aronis ŋina nyeupenene, ŋina ileleba akisorit ŋina aronon nooi.
59003009	Ikisitiyae iwon iŋes akipuror Ekapolon Papa ka iŋes pei ikilamya iwon ŋituŋa ŋulu abu Akuj tosub ikwaan ka iŋes Akuj.
59003010	Itorunito akipuro ka ŋilam nakituk ŋinapei ŋin. Ŋikaitotoi kaŋ, nyitemokino ŋun totakanut!
59003011	Epedori mono eitanit epei aitun ŋakipi ŋuna ajokak ka ŋuna adwarak a?
59003012	Ŋikaitotoi kaŋ! Epedori mono ebobore akira ŋaraito ŋuna a ŋikito ka akimyet kori epedori mono ekitoe ŋolo ke epiini akira ŋaboboryo a? Nyepedori elelya ŋolo a ŋakipi a ŋuna sasam aitun ŋakipi ŋuna ajokak.
59003013	Ŋae alokidiŋ kus eyakar aosou ka ayenut? Itemokino iŋes kitoodiu alopitesyo keŋ a ŋulu ajokak atemar adau aosou alomar lopitesyo keŋ ŋulu ka akiyapara.
59003014	Nai ani kiyakatar iyes arakao ŋina aronon nooi ka akitojoka lotai kus, nyiturokinotor aosou ŋin, ido torapa ŋuna a kire aŋuna ka alyokonu kus.
59003015	Nyebunit aosou ŋin anakuj; erae ŋina ka akwap, nyerae ŋina ke Etau a ŋolo ka Akuj, erae ŋina a ŋolo Aronon.
59003016	Anerae neni eyai arakao ka akitojoka, eyakaun ŋinyas ka ŋakiro ŋuna aronok daadaŋ.
59003017	Nai aosou ŋina anakuj, ejok iŋes mono jik, nabo eyakar ekisil, iyapara, ekoneono, ileleba akisyon ka eyauni ŋiticisyo ŋulu ajokak ikwaŋina eraunia ekitoe ŋaraito; emamukar atyakatyak ka ŋisoswae.
59003018	Ŋina itiyaata ŋulu esisilak aŋuna ke ekisil, eekinete ikes ŋikinyom ŋulu erayete akiyookino.
59004001	Ai itorunito ŋijiyesyo ka ŋiburasinei alokidiŋ kus? Itorunito lokibure ŋolo aronon ŋolo eji alotooma kus.
59004002	Iitanito iyes ŋuna nyipedorete aryamun; aŋun, iarete. Irakakina ŋiboro a ŋuluce ŋulu nyipedorete ayaar; aŋun, kiburata ka tojioto. Nyiyakatar iyes, anerae nyiŋitasi aneni ka Akuj.
59004003	Tari ŋina iŋisyata iyes iŋes, nyiryamunete, anerae iŋitasi erono; iŋitasi iyes ŋiboro ŋulu isitiyaete aŋuna ke ekibure kus.
59004004	Iyes ŋulu nyikikinyomitae alokiŋaren Akuj, ikwa ŋikalomak alokiŋaren ŋaberu kec! Nyiyenete iyes atemar akoneo ka akwap erae aruwor emoit ŋolo ka Akuj a? Ituŋanan daadaŋ ŋini ecamit aruwor ekone ŋolo ka akwap, eruwor emoit ŋolo ka Akuj.
59004005	Nyitamete atemar kori nyiyookino ŋakiro ŋuna igiritae Nakigireta ebe, “Ecamit Akuj ikotere iŋes bon etau ŋolo abu kiwuak tooma yok.”
59004006	Nai einanakini iŋes ajokis ŋina alalan; aŋun, elimunit Akigiret ebe, “Itepegi Akuj ŋiketurok, nai einanakini ajokis neni a ŋulu itiditeuna.”
59004007	Aŋun, inakinos neni ka Akuj. Kitepega Satan, eemi iŋes aneni kus.
59004008	Toapuutu neni ka Akuj, eapuuni iŋes daŋ neni kus. Kilotasi ŋakan kus iyes ŋikasecak! Kitesega ŋitai kus iyes ŋituŋa ŋulu a ŋitai a ŋiarei!
59004009	Kiyaloloŋo aŋuna ke epite kus a ŋolo ka aseconu, kiluurwoto ka kigworo! Kilocokisi akiena kus toruwor akigworo ka alakara kus toruwor akiyaloloŋ!
59004010	Kitiditeunos alokiŋaren Ekapolon, ido ikitopoloori iŋes iyes.
59004011	Ŋikaitotoi kaŋ! Nyirworotor ŋuluce aŋuna aronok. Ŋini irworo ŋuna aronok kori etubonokini lokaato keŋ, irworo iŋes ŋuna aronok itoroniyarit Ŋikisila ka etubonokini Ŋikisila. Ani kitubonok iyoŋ Ŋikisila, iŋes atemar nyeriŋa iyoŋ iwuapit Ŋikisila; nai iruwor iyoŋ ekatubonokinan.
59004012	Akuj bon iŋes erae ekainanakinan ŋolo a Ŋikisila ka ekatubon. Iŋes bon epedori aiun ka akinyasun. Nai ŋae iyoŋ itubonokini ekidunyet kon?
59004013	Topupokisi tokona ŋakiro kaŋ, iyes ŋulu ibasi, “Nakoloŋit na kori moi taparacu, ikilosi lotaun ati, eboiyoto aina ekaru epei, ogeutu akigyel ka agyelanar, ikotere oryamutu ŋisiliŋa ŋulu alalak.”
59004014	Nyiyenete iyes tari atemar ikokini akiyar kus moi taparacu ai! Ikote iyes apuru ŋina epokun atipei, ido toŋopiya.
59004015	Ŋuna itemokino iyes tolimut ikes nu: “Ani kecamit Ekapolon, ikiyari ka ikitiyae nu kori ŋun.”
59004016	Nai tokona iturosi ka isupasi iyes; akisupa ŋin daadaŋ erae aronis.
59004017	Aŋun, ituŋanan ŋini eyeni ŋuna itemokino kitiyae, nai nyitiyak, aruwor ŋun asecit aneni keŋ.
59005001	Topupokisi tokona ŋakiro kaŋ, iyes ŋikabarak! Kigworo ka kiwololoto aŋuna a ŋican a ŋulu eponito neni kus!
59005002	Abosiya ebari kus ka erikasi ŋakimom ŋilowi kus.
59005003	Enyasu ekut egolid ka ŋisilipae kus ŋulu amilimilak. Eruwor ekut kec esuuda ŋolo ikisitakinit iyes ka irikari iŋes ŋawat kus ikwa akim. Itukokis iyes ebari kus alorwa a lu a ŋulu esidyok.
59005004	Emam nyetaca iyes eropit ŋolo a ŋiketiyak lomanikorin kus. Topupokisi ŋakiro ŋuna iburaata ikes! Adol akigworo a ŋulu elemete ŋimanikorin kus neni ka Akuj, Ekapolon ŋolo etiron.
59005005	Iboiyoto iyes anakwap alotooma ajakao ka alakara; ituma iyes, esibit itemonokinosi aŋuna ka akoloŋit a ŋina ikiŋolere.
59005006	Itubokis iyes ka iar ŋituŋa ŋulu pa asecito, ŋulu pa apedorete akitepeg iyes.
59005007	Ŋikaitotoi, totitinyikisi akitodol ŋina ebunio Ekapolon. Kiŋolikisi epite ŋolo etitinyikinitor eketan idarit emanikor keŋ tora ejok. Idarit iŋes akiru ŋina ka akicereet ka ŋina ka akiporo anatitinyikinit.
59005008	Itemokino iyes daŋ totitinyikinito. Torubakisi ienito ŋitai, anerae aapuu Akoloŋit ŋina eboŋunio Ekapolon.
59005009	Ŋikaitotoi, tojoŋoto akiŋuruŋura make, ikotere nyikitubok Akuj. Kiirasi! Aapuu Ekatubon, eapi atakanun keŋ.
59005010	Ŋikaitotoi, totamutu ŋikadwarak ŋulu erworosi alokiro a ŋolo ke Ekapolon; toanyutu atemar erae ikes akitaanyikinet ŋina ka atitinyikinit alotooma ŋican.
59005011	Topupokisi! Ikibala iwon erereŋ ŋulu apotu totitinyikis. Iirasi iyes atitinyikinit ŋina a Yob ka iyenete iyes epite ŋolo abunio Akuj kiterereŋio iŋes ekaku, anerae isyoniono ka etimoono Ekapolon.
59005012	Nai ŋuna apolok nooi, ŋikaitotoi, ani iikinete iyes ibore idio, nyikoŋ nakuj kori akwap kori nyilimu akikoŋiet ace. Temasi iyes “Ee,” torae kire ee ka “Mam,” torae kire mam, ikotere nyilomasi natubokino ŋina ka Akuj.
59005013	Eyai alokidiŋ kus ŋini eyakar ŋatyokisyo a? Itemokino iŋes kilip Akuj. Eyai ŋini elakara a? Itemokino iŋes toeik, kipur Akuj.
59005014	Eyai alokidiŋ kus ŋini edyaka a? Itemokino iŋes tonyara ŋikatukok a Ŋikristo, kilipakis ka kiwosakis iŋes akimyet alokiro ke Ekapolon.
59005015	Akilip ŋin ŋina ka anupit, itaŋaleuni ituŋanan ŋini edyak; itojokuni Ekapolon iŋes ka isyoniyo ŋasecisya ŋuna itiyat iŋes.
59005016	Aŋun, tolimonokinos ŋasecisya kus make ka kilipanakinos make, ikotere ikitaŋaleunio. Akilip ŋina a ituŋanan a ŋini iyookino, eyai apedor ŋinakitiyaet ŋuna apolok.
59005017	Arae koloŋ Eliya ituŋanan ikwa iwon. Abu iŋes kilip nooi, ikotere nyilim akiru ka emam akiru abu kilim ŋikaru ŋiuni ka ŋilapyo ŋikanikapei.
59005018	Abu nabo iŋes kilip, kilim akiru ka tora akwap ŋaraito keŋ.
59005019	Ŋikaitotoi kaŋ, ani keoliyo ipei kus anakiro a ŋuna a kire, ido kinyaku ŋinice iŋes,
59005020	toyenutu nu: ituŋanan ŋini inyakuni ekasecan alopitesyo keŋ a ŋulu aronok, eiuni iŋes etau ŋolo ke ekasecan a ŋol anatwanare ka erapuwar ŋasecisya ŋuna alalak.
60001001	Ayoŋ Petero, ekiyakia a Yesu Kristo, egirit abaruwa na neni a ŋituŋa a ŋulu seuna a ŋulu ka Akuj, a ŋulu erae ŋikawuotok ka ielakina nakwapin nu: Ponito, Galatia, Kapadokia, Asia ka Bisinia.
60001002	Ikiseu iyes Akuj Papa anayenut keŋ a daadaŋ ka ikituruwo ŋituŋa ŋulu ikiteseg Etau keŋ, akiwuap Yesu Kristo ka ikitesegun a ŋaokot keŋ. Tolalaar aneni kus ajokis ka ekisil!
60001003	Olakaros neni ka Akuj a Papa ke Ekapolon yok Yesu Kristo! Aŋuna ka akisyon keŋ a ŋina apolon nooi, ikiinakin iwon akiyar ŋina kitete anayarun a Yesu alokatwak. Aŋun, ileleba akigeno ŋina a kire tooma yok,
60001004	ido ikiyeni atemar ikiryamuni ŋarereŋisyo ŋuna alalak, ŋuna idaritor Akuj ŋituŋa keŋ. Ikidaritor iŋes iyes ŋarereŋisyo ŋun anakuj, aneni nyebosyata kori nyinyasunotor kori nyeŋopiaryata.
60001005	Erae ikes ŋuna kus, a ŋulu alotooma anupit ikiyokitoe ka apedor a ŋina ka Akuj, aŋuna ka aiuno a ŋina itemokino akitoodiuno apaki ŋina esidyon.
60001006	Tolelyana aŋuna a ŋakiro a ŋun, tari tokona kiyaloloŋete daŋ apaki ŋina edit na aŋuna a ŋakikatanakineta a ŋuna alalak.
60001007	Erae ikes ŋakikatanakinet anupit kus kerae ŋina a kire. Tari egolid daŋ ŋolo epedoryo akinyasun, ikatakinio ka akim; anupit kus daŋ ŋina ejok nooi akilo egolid, itemokino torotae, ikotere etitinyikini. Aŋun, iryamunete iyes akipuro ka apolou ta akereru apaki ŋina isileereunere Yesu Kristo.
60001008	Iminasi iyes iŋes tari pa kianyunito; inupito iyes iŋes tari pa kiteete iŋes. Ilelyanete iyes ka alelyan a ŋina apolon nooi a ŋina nyepedoryo alimun;
60001009	anerae iryamunete iyes aŋetakinet ŋina ka anupit kus, ŋina erae aiuno ŋina a ŋitai kus.
60001010	Arae aŋuna ka aiuno a na, iŋes aponiata ŋikadwarak kiwara ka toripiripa ka todwara ŋuna ka ainakinet a ŋina ikiinakini Akuj iyes.
60001011	Apotu ikes kikatakis ayenun apaki ŋina itiyakinotor ŋakiro nu ka epite ŋolo eponiata. Apaki ŋin, iŋes etoodikinit ikes Etau ŋolo a Kristo, ŋolo ayai tooma kec atemar etitinyikini Kristo ŋican, nai ekaku eryamuni apolou.
60001012	Abu Akuj kitoodik ŋikadwarak atemar, pa arae aŋuna kec a ŋilopeyek erworotor ikes ŋakiro ŋun, nai arae aŋuna kus. Ŋakiro ŋuna Ajokak ŋunapei ŋun elimonokinete tokona Ŋikiyakia neni kus anapedor a ŋina ke Etau a ŋolo Asegan a ŋolo eyakuunio anakuj. Tari ŋimalaikan daŋ iitanito ayenun ŋakiro ŋunapei.
60001013	Aŋun, totenito anatameta kus aŋuna ke etic. Totenito anatameta ka kiwuakinito akigeno kus daadaŋ najokis ŋina ikiinakinio iyes apaki ŋina isileereunere Yesu Kristo.
60001014	Ikwapei ŋidwe ŋulu ka Akuj, ŋulu ikerito iŋes, nyicamakis akiyar kus ilocokini ekibure ŋolo sek iyakatar iyes apaki ŋina ibaŋaakyata nyiyenete Ŋakiro ŋuna Ajokak.
60001015	Nai ikwaŋina esegia Akuj ŋina abu itonyarau iyes, itemokino iyes daŋ toruworos ŋulu asegak alopitesyo kus a daadaŋ.
60001016	Ebasi Ŋakigireta, “Toruworos ŋulu asegak, anerae aseg ayoŋ.”
60001017	Inyarito iyes iŋes Papa, apaki ŋina ilipyata iyes neni ka Akuj, a ŋina etubonokini ŋituŋa daadaŋ emam atyakatyak, alopite a ŋolo itiyator ŋinituŋanan. Aŋun, kiboiyoto anakiyar kus a daadaŋ alokwap a ne ikerito iŋes.
60001018	Anerae iyenete iyes ibore ŋini atacaryo, ikotere itolakunere iyes alopitesyo a ŋulu ka akiyar kus a ŋina amam ajokis, a ŋina iryamunete iyes aneni atapapaa kus. Pa arae ibore ŋin, ŋini epedoryo akinyasun ikwa esilipa kori egolid;
60001019	arae ŋaokot a Kristo ŋuna epol egyelit, ŋuna ekwaan ka ŋuna a imesek a ŋini emam nyeŋwalit kori nyitoronitae.
60001020	Abu Akuj toseu iŋes eriŋa nyesubuna akwap ka aponi kitoodiunae iŋes aŋuna kus ŋirwa lu ŋulu esidyok.
60001021	Alotooma keŋ, inupito iyes Akuj, ŋina eteyaruni iŋes alokatwak, ido inak iŋes apolou; ikotere nai eyakaun anupit ka akigeno kus neni ka Akuj.
60001022	Anerae iwuapito tokona iyes ŋakiro ŋuna a kire, itesegunosi iyes make, ido iminakis iyes kire ŋikanupak ŋuluce; ikwaŋinapei, tominanaros make nooi.
60001023	Pa aponi ikidoun iyes nabo alokinyomit a ŋolo ebosi, nai alokinyomit a ŋolo eyari, alotooma akirot ŋina ka Akuj, ŋina nyedaun.
60001024	Ikwapei igiritere Nakigireta atemar, “Ikote ŋituŋa daadaŋ ŋinya, ikoni akecekibuses daadaŋ ŋatur. Einiyarete ŋinya, ido toraraun ŋatur,
60001025	nai erubakini akirot ŋina ke Ekapolon jik.” Akirot ŋin, ikes Ŋakiro ŋuna Ajokak ŋuna aponi ikiserakin iyes.
60002001	Toesikisi aronis daadaŋ; tojoŋoto alyokonu, ŋisoswae, ka arakao ta ŋakiro a ŋiyany daadaŋ.
60002002	Ikwapei iitanitotor ŋiŋwea ŋulu idounio ŋakile, kiitana iyes daŋ ŋakile ŋuna erae akirot ŋina ka Akuj, ikotere nai topolout ka toiunos.
60002003	Igiritae Nakigireta ebe, “Idaut iyes akiir arimaanut ŋina ke Ekapolon.”
60002004	Potu neni ke Ekapolon, a ŋolo erae amoru ŋina eyari, ŋina aŋerete ŋituŋa ebasi erono, nai aseunit Akuj iŋes erae ŋina epol egyelit.
60002005	Kimyekisi Akuj ikidukyo iyes ikwa ŋamoru ŋuna eyarete Akai keŋ ŋina ke etau, neni itiyaata iyes iraakasi ŋisacaradotin keŋ, ŋulu iinanakinete ŋamuronisya ŋuna eyaunit Etau, ŋuna ecamit Akuj alotooma Yesu Kristo.
60002006	Anerae ebasi Ŋakigireta ebala Akuj, “Topupokisi! Ewuak ayoŋ amoru tooma Sion, amoru ŋina itogogoŋit akai alokoona, ŋina eseunitae, ŋina epol egyelit. Iŋes ŋini enupi iŋes, nyisurumyo ŋileec.”
60002007	Epol egyelit ŋolo ka amoru a ŋin nooi aneni kus a ŋulu inupito Yesu, nai aneni a ŋulu nyenupito, ebasi Ŋakigireta, “Amoru ŋina aŋerete ŋikadukok, iŋes tokona itogogoŋit akai alokoona;”
60002008	ka daŋ “Amoru ŋin iŋes eguwanakini ŋituŋa, ataaba ŋina ibusonokini ikes.” Abu kiguki ikes, anerae awounete akinup akirot ŋina ka Akuj; arae ŋun ŋuna acamit Akuj kitiyakin neni kec.
60002009	Nai irae iyes ebuku ŋoloseuna, ŋisacaradotin ŋulurwosi, ŋituŋa ŋulu etyakaritae neni ka Akuj, ŋituŋa keŋ ka alope. Ikiseu iŋes iyes akisera ŋiticisyo ŋulu apolok nooi, ŋulu a ŋolo ikinyarau iyes anakiryonut tooma nakica keŋ, ŋina ka aumokin.
60002010	Koloŋ sek, pa irae iyes ŋituŋa ŋulu ka Akuj, nai tokona iruworosi ŋituŋa keŋ; koloŋ sek pa iyenete iyes akisyon ŋina ka Akuj, nai tokona iryamut akisyon keŋ.
60002011	Ŋikaitotoi kaŋ ŋuluminan, ekemaimai ayoŋ iyes, ŋulu irae ŋigelae ka ŋikawuotok: toŋero ekibure ŋolo a ŋawat kus ŋolo itojiye etau a ŋinapaki.
60002012	Itemokino ŋipitesyo kus toruworos ŋulu ajokak alotuŋa a ŋulu nyenupito Akuj; apaki ŋina ikisitakiniata ikes iyes ebasi ŋikasecak, eyenunete ikes ŋiticisyo kus ŋulu ajokak, ido kipuro Akuj Akoloŋit ŋina ka abunore keŋ.
60002013	Aŋuna ke Ekapolon, tokerito ŋikepukak daadaŋ: ekepukan ŋolo epolokinit ŋuluce daadaŋ,
60002014	ŋikapolok ŋulu eseunit ekepukan ŋol akisican ŋulu itiyaete ŋuna aronok ka akitojok ŋulu itiyaete ŋuna ajokak.
60002015	Anerae ecamit Akuj iyes kitiyata ŋakiro ŋuna ajokak, ikotere kisililiŋa ŋibaŋaanotin ŋulu irworosi ŋuna nyeyenete.
60002016	Kiboiyoto ikwa ŋituŋa ŋulu ilacakina, nai nyisitiyata alacakina kus akiwaitor aronis. Kiboiyoto ikwa ŋiketiyak ŋulu ka Akuj.
60002017	Tokerito ŋituŋa daadaŋ, tominas ŋikaitotoi ŋuluce, kitopoloosi Akuj ka tokerito ekepukan ŋolo epolokinit ŋuluce daadaŋ.
60002018	Iyes ŋiketiyak, tokerito ŋikapolok kus ka kitoodikisi akerit kus daadaŋ neni kec, meere neni eya ŋulu arimaanak ka apatanak bon, nai tari neni a ŋulu adedeŋak.
60002019	Ikiterereŋi Akuj iyes a ŋun, erae kititinyikis aryebo ŋina nyiyookino, aŋuna iyeniata iyes acamit ŋina ka Akuj.
60002020	Anerae anikipuro itamete iyes iryamunete, erae kikibuŋae iyes isecito? Nai kititinyikis iyes ŋican apaki ŋina itiyaata ŋuna iyookino, ikiterereŋi iyes Akuj a ŋun.
60002021	Ŋakiro nu ikes ikinyaraa iyes Akuj, anerae abu Kristo elope toryamu ŋican aŋuna kus ka itoesikinia iyes akitaanyikinet, ikotere totupyata iyes ŋikukus keŋ.
60002022	Nyeseca iŋes ka emam ituŋanan ipei daŋ ŋini abu kiira elimuni iŋes alyokonu.
60002023	Apaki ŋina eyanyere iŋes, nyemoro iŋes idiotuŋanan, apaki ŋina esicanere iŋes, pa abu kitukuryan idiotuŋanan, nai abu inakin neni ka Akuj a ŋina etubi ŋakiro iyookino.
60002024	Abu Kristo elope kiwok anakuwan keŋ ŋasecisya yok lomusalaba; ikotere ikipedori atwakare alokiŋaren asecit, ido oyara aŋuna ka akiyookino. Ikitaŋaleun iyes aŋuna a ŋajemei keŋ.
60002025	Ikote koloŋ iyes ŋamesekin ŋuna apotu tooliyosi alorot, nai tokona ikinyakun iyes akiwuap Ekeyokon ka Ekedaran kus.
60003001	Ikwaŋinapei, iyes daŋ ŋaberu, itemokino topupete ŋikilyok kus, ikotere ani keyai ŋolo nyenupit ŋakiro ŋuna ka Akuj, kitunupa ŋipitesyo kus, tari pa kilimut iyes akirot apei daŋ,
60003002	anerae iŋolikinete ikes ŋipitesyo kus ŋulu ajokak ka ŋulu ka akerit ikes.
60003003	Nyitemokino iyes kisibusa ŋawat alonapitene kus ikwapei epite ŋolo iwoiyoto iyes ŋitim kori anapit ŋasuwa ŋuna amilimilak ka ŋilowi ŋulu ebusak.
60003004	Nai akilo, itemokino akibuses kus erae ŋina ebunit alotau, akibuses ŋina nyinyasun, ŋina erae etau ŋolo iyapara ka ŋolo isilit. Akibuses ŋin iŋes epol alokiŋaren Akuj.
60003005	Tari ŋaberu ŋuna koloŋ sek ŋuna arae ŋituŋa ka Akuj ka kigenosi neni keŋ, esibusete ŋawat kec anakerit ŋikilyok kec.
60003006	Ekoni Sara nen; akerit Aburaam ka tonyarite iŋes ekapolon keŋ. Irae tokona iyes daŋ ŋidwe a Sara ŋulupesur, erae kitiyata ŋuna ajokak pa ikuryanito.
60003007	Ikwaŋinapei, iyes daŋ ŋikilyok, itemokino kiboiyete ka ŋaberu kus ejok, toyenete atemar epalag ikes. Tokerito ikes, anerae einakini Akuj ikes daŋ ikwa iyes akiyar ŋina nyedaun. Kitiyata ŋun, ikotere tomam ibore isigukini akilip kus.
60003008	Aŋetakini, itemokino iyes daadaŋ iraakasi ŋipei alotai kus; toyakatar akisyoniyenen, tominanaros make ikwa ŋikaitotoi, torimaaka ka toruworos ŋulu itiditeuna aneni a ŋuluce.
60003009	Nyitacakis aronis naronis, kori ŋilam ka ŋilam; nai itemokino totacakis arereŋu, anerae erae ŋakiro ŋun aponere ikinyarae iyes, ikotere iryamunete arereŋu.
60003010	Ikwaŋinapei igiritere Nakigireta atemar, “Ituŋanan ŋini ecamit ayakau nakiyar ŋina ajokan, ka kiitanite aanyun ŋarwa ŋuna ka alakara, itemokino iŋes toesik akirworo ŋakiro ŋuna aronok ka akisud ŋakiro.
60003011	Itemokino iŋes toesik akitiya ŋuna aronok, ido kitiya ŋuna ajokak; itemokino iŋes kiwar ekisil a etau keŋ a daadaŋ.
60003012	Anerae iteete ŋakonyen ke Ekapolon ŋulu iyookino ka epupete ŋaki keŋ ŋakilipeta kec; nai enyorididi ereet ke Ekapolon ite ŋulu itiyaete ŋuna aronok.”
60003013	Ŋae mono epedori akiwan iyes erae kilelakinito akitiya ŋuna ajokak?
60003014	Nai ani tari kiryamut iyes ŋican aŋuna itiyaata ŋuna iyookino, ikiterereŋitoe iyes nooi! Nyikera idiotuŋanan ka nyiyaloloŋo.
60003015	Nai kipuro Kristo alotai kus ka kitopoloosi iŋes erae Ekapolon. Totenito ŋisaae daadaŋ aboŋokin ŋinituŋanan ikiŋisi iyes alimor akigeno ŋina eyai tooma kus;
60003016	nai kitiyata ŋun ka apatanu ka akerit. Tocayete ŋatameta kus, ikotere ani ikiyanyo kisirumae ŋileec ŋituŋa ŋulu irworosi ŋakiro ŋuna aronok aŋuna a ŋipitesyo kus a ŋulu ajokak, ikwapei ŋikewuapak ŋulu a Kristo.
60003017	Anerae ejok aryamun ŋican aŋuna ka akitiya ŋuna iyookino, erae kerae na acamit ŋina ka Akuj; akilo aryamun ŋican aŋuna ka akitiya ŋuna aronok.
60003018	Tari Kristo daŋ abu totwan apeitwanet bon aŋuna a ŋasecisya, totwan iŋes ŋolo amam asecit aŋuna a ŋikasecak; ikotere ikirikorya iyes neni ka Akuj. Apotu ŋituŋa toara Kristo alokuwane, nai abu Akuj kiteyaru iŋes erae ituŋanan ŋini erae etau.
60003019	Alopite a ŋolo araakar iŋes etau, abu tolot akitatam ŋitai ŋulu eenitae.
60003020	Erae ŋul ŋitai a ŋulu awounete akiwuap Akuj, apaki ŋina atitinyikinitor iŋes idarit Noa kirikak akiduk ataker. Ŋituŋa ŋidikudyo – ŋulu arae ŋikanikauni bon – aponi toiunae a ŋakipi a ŋuna ekearete ataker.
60003021	Erae ŋakipi ŋun akitaanyikinet, ŋina ka akibatisao a ŋina tokona ikiununui iyes. Nyerae iŋes alemaret elos ŋolo eyai nakuwan, nai erae adyekit Akuj akitesegun ŋatameta yok, alotooma ayarun ŋina a Yesu Kristo,
60003022	Abu iŋes tolot nakuj ka eyai lowae ŋolo aloteten Akuj, ipukat ŋimalaikan daadaŋ ka ŋikapolok ŋulu eyakatar ŋapedorosyo anakuj.
60004001	Ikwaŋina abunio Kristo toryamunia ŋican alokuwane, itemokino iyes daŋ kitogogoŋos alopite a ŋolo atamya iŋes; ituŋanan ŋini aryamu ŋican alokuwane, amulen iŋes asecit.
60004002	Ameun tokona, nyeriŋa akiyar keŋ anakwap a na iwuapit ekibure ŋolo aronon, nai acamit ŋina ka Akuj.
60004003	Ipotu iyes yaa apaki ŋina aoyan alorwa a ŋulu alunyar itiyaete ŋuna a ŋulu nyenupito Akuj: anasiilyanut, alokibure a ŋolo a ŋawat kus, anamera ka anaronis a ŋina ilipyata ŋakujo ŋuna itiyaunitae.
60004004	Tokona eumokinito ŋulu nyenupito Akuj ŋakiro ŋuna nyeriŋa iyes irukitotor ka ikes anakiyar kec a ŋina aronon ka ŋina emam ŋakiro etami atemar epote. Aŋun, irworosi ikes ŋakiro ŋuna aronok aŋuna kus.
60004005	Nai isisaunete ikes ŋakiro kec alokiŋaren Akuj ŋina etenit atubokin ŋulu eyarete ka ŋulu atwaka.
60004006	Ŋakiro nu iŋes aponere tolimonokinere Ŋakiro ŋuna Ajokak tari neni a ŋulu atwaka, ikotere tari ketubokinitae ikes alokuwane, toyara akiyar ŋina ke etau alotooma Akuj.
60004007	Aapuu asalunet ŋina a ŋiboro a daadaŋ. Aŋun, itemokino iyes iyokiuno make ka itenito, topedorito akilip.
60004008	Akilo ŋun daadaŋ, tominanaros make nooi, anerae erapuwarit amina ŋasecisya ŋuna alalak.
60004009	Kijaununos alorerya kus make emam eŋuriŋur.
60004010	Einakinit Akuj ŋinituŋanan alokidiŋ kus ŋainakineta ŋuna egelegelya; aŋun, ikwapei iraakatar iyes ŋulu iyokito ikes, kisitiyata ŋainakineta kus ejok aŋuna a ŋuluce.
60004011	Ituŋanan ŋini itatami, itemokino kitatam ŋakiro ŋuna ka Akuj; ituŋanan ŋini itiyae etic, itemokino iŋes kitiya ka agogoŋu a ŋina einanakini Akuj iŋes, ikotere ipuroe Akuj aloboro a daadaŋ, alotooma Yesu Kristo, ŋolo eyakar apolou ka apedor ŋina a ŋikaru ka ŋikaru. Amen.
60004012	Ŋikaakonei ŋuluminan, nyiumokis aŋuna a ŋakikatanakineta a ŋuna apipilak a ŋuna iryamunito iyes; esibit ibore ŋini nyitemokino iyes toryamut.
60004013	Nai itemokino iyes tolakara aŋuna imoryata ŋican ŋulu a Kristo, ikotere nai iruworosi ŋulu ileleba alelyan apaki ŋina isileereunere apolou keŋ.
60004014	Irereŋ iyes erae kikiyanyi aŋuna iraakatar ŋikewuapak a Kristo; eyai Etau ŋolo ka apolou a ŋina ka Akuj neni kus.
60004015	Ani keryamu iyes idio ŋican, nyitemokino eryamuni aŋuna eraakar ekaaran, kori ekokolan, kori ekasecan ca daadaŋ, kori ŋolo iŋuconokin nakiro a ŋituŋa a ŋuluce.
60004016	Ani kiryamut iyes ŋican aŋuna iraakatar Ŋikristo, nyitemokino ikiruma ŋileec, nai kitalakasi Akuj, anerae ikinyaritae iyes a ekiro a Kristo.
60004017	Adolu apaki ŋina isyakinia atubokino; isyaunio mono atubokin ŋituŋa ŋulu erae ŋulu ka Akuj. Ani kisyaunio aneni yok, ikokini nai eŋetakin aneni a ŋulu eŋerito Ŋakiro ŋuna Ajokak, ŋuna eponito aneni ka Akuj ai?
60004018	Ikwapei igiritere Nakigireta atemar, “Ani nai ketyono aiun ŋulu ajokak, nyo nai itiyakin neni a ŋikasecak a ŋulu eŋerito Akuj?”
60004019	Aŋun, ikes ŋulu eryamunito ŋican aŋuna ka acamit a ŋina ka Akuj, itemokino torubakis itiyaete ŋuna ajokak, inakinos neni ke Ekasuban kec, a ŋolo itiyae ŋuna adau akiikin.
60005001	Ŋikatukok, ayoŋ ŋolopei arae ekatukon, ŋolo arae esuuda a ŋican a Kristo, ŋolo alosi aryamun atyaket anapolou a ŋina itoodiunio: ekelipit iyes!
60005002	Kiyoko ejok ŋamesekin ŋuna erae ŋituŋa ŋulu ikiinakinit Akuj iyes. Nyitiyata ŋun anakitiŋakina, nai anainakina ikwaŋina ecamitor Akuj, meere aŋuna ke eropit ca, nai aŋuna ka acamit akitiya.
60005003	Nyipukato ka agogoŋu ŋituŋa ŋulu ikiinakinitae iyes, nai toruworos akitaanyikinet neni a ŋamesekin a daadaŋ.
60005004	Ani nai etakanuni Ekeyokon ŋolo Apolon, iryamunete iyes ebokot ŋolo ka apolou a ŋina nyedaun akibuses keŋ.
60005005	Ikwaŋinapei ikoŋin, iyes daŋ ŋisorok, tokerito ŋikasikou. Itemokino iyes daadaŋ itiditeuna aneni a ŋuluce, ikotere kiŋaranakinos make, anerae igiritae Nakigireta ebe, “Itepegi Akuj ŋulu iturosi, nai erimaana aneni a ŋulu itiditeuna.”
60005006	Aŋun, kitiditeunos iyes anakan a ŋina ka apedor a ŋina ka Akuj, ikotere nai ikitopoloori iŋes iyes apaki ŋina ecamitor iŋes.
60005007	Yaasi ŋatyokisyo kus daadaŋ neni keŋ, anerae ikiyoki iŋes iyes.
60005008	Totenito, tokienyete! Anerae irimit Satan, ŋolo erae emoit kus ikwa eŋatuny ŋolo irurumae iwarit idio ŋini nyamat.
60005009	Kitepega iŋes; togogoŋ ananupit kus, anerae iyenete iyes atemar, eryamunito ŋikaitotoi kus alotooma Kristo anakwapin a daadaŋ ŋican ŋulu ikwaan ka ŋulu kus.
60005010	Ani kidaut iyes aryamun ŋican ŋul, ŋulu nyeayete apaki ŋina aoyan, epedori Akuj ŋina ka ajokis a daadaŋ, ŋina ikinyarit iyes akimor apolou keŋ ŋina nyedaun alotooma Kristo, akituruwor iyes ŋulu emam aronis; ikiinakini iŋes iyes atitinyu, agogoŋu ka ikitowuoi jik.
60005011	Toyai apolou neni keŋ ŋikaru ka ŋikaru! Amen.
60005012	Silipano iŋes ekeŋarak ayoŋ akigir abaruwa ŋinauriyen na neni kus, ayeni ayoŋ atemar erae iŋes lokaato ŋolo ikinyoma. Acamit ayoŋ akisimukekin iyes ka akiteyenikin atemar erae ŋakiro ŋun ŋuna a kire ŋuna ka ajokis ka Akuj. Torubakisi jik anakirot a na!
60005013	Ikimalaete iyes Ŋikristo ka ŋulu seuna ŋulu eyakasi Babilon. Ikimalae iyes tari lokoku kaŋ Mariko.
60005014	Kimalas itunasi make anamina a ŋina a Ŋikristo. Toyai ekisil neni kus a daadaŋ a ŋulu a Kristo.
61001001	Ayoŋ, Simoni Petero ŋolo arae eketiyan ka ekiyakia a Yesu Kristo, egirit abaruwa na. Egirakinit neni a ŋulu itopoloorito anupit ŋinapei ikoni ŋina ikiyakar isua alotooma akiyookino ŋina ka Akuj yok ka Ekaiunan Yesu Kristo.
61001002	Tolalaar aneni kus ajokis ka ekisil alotooma ayenut Akuj ka Yesu Ekapolon yok.
61001003	Ikiinak iwon apedor ŋina ka Akuj ŋiboro daadaŋ ŋulu ikiitanit iwon ayarya kire alopite a ŋolo ecamit Akuj alotooma ayenut ŋolo abu ikinyarau iwon akimor apolou ka ajokis keŋ.
61001004	Alopite a lo, ikiinak iŋes iwon ŋainakineta ŋuna apolok nooi, ŋuna abu ikiik, ikotere topedoryata iyes abucar alokibure a ŋolo ka akwap a na; a ŋolo eyauni atwanare, ido toruworos ŋikamorak ŋulu ka akujuwuanut keŋ.
61001005	Aŋuna a ŋakiro a nupei a nu, kitiyata ka agogoŋu kiyatakis ajokis nanupit kus; najokis kus kiyatakisi ayenut;
61001006	nayenut kus kiyatakisi atikit etau, natikit etau kiyatakisi atitinyikinit; natitinyikinit kus kiyatakisi eyare ŋolo ecamit Akuj;
61001007	loyare ŋolo ecamit Akuj, kiyatakisi amina ŋina ke ekaitotoonu ka namina kus ŋina ke ekaitotoonu, kiyatakisi amina.
61001008	Erae lu ŋipitesyo ŋulu itemokino iyes toyakatar ka ani kelalak ikes aneni kus, irworosi nai ŋulu akukuranak ŋulu etiyak, ido yaut neni kus ayenut ŋina ke Ekapolon yok Yesu Kristo.
61001009	Nai ŋini nyeyakar ikes, erae iŋes emuduk alotau keŋ: emuryak iŋes atemar esyoni ŋasecisya keŋ ŋuna ŋorok.
61001010	Aŋun, ŋikaitotoi kaŋ, kimukekisi nooi kitogogoŋo anyarauno ka aseuno kus. Ani kitiyata ikoŋina, nyibusokinosi jik.
61001011	Alopite a lo, iryamunete iyes apedor ŋinalomaret Napukan ŋina nyedaun, ŋina ke Ekapolon ka Ekaiunan Yesu Kristo.
61001012	Aŋun, arubakini ayoŋ eketatamunit iyes jik ŋakiro nu, tari sek kiyenete ka kerubit ayenut kus ŋuna a kire.
61001013	Atami ayoŋ atemar itemokino ayoŋ akitatamunit iyes ŋakiro ŋun eriŋa ayari.
61001014	Ayeni atemar alotooma apaki ŋina euruwuana aesikini akuwan na, ikwapei eketacaikinitor ayoŋ Ekapolon yok Yesu Kristo.
61001015	Emukekini ayoŋ nooi akiwarakin iyes erot ŋolo nyikimuryakiniata ŋakiro ŋun jik, kadau ayoŋ atwanare.
61001016	Ŋina ikiteyenunere isua iyes ŋuna ka apedor ka abunore ŋina ke Ekapolon yok Yesu Kristo, pa ikilimonokinio isua iyes ŋiemuto ŋulu tamuna ŋulu nyiyookino. Ikianyuwarit isua apolou keŋ a ŋakonyen kosi a ŋilopeyek.
61001017	Ayakae isua nen apaki ŋina ainakinia Akuj Papa iŋes apolou ka apedor, ŋina abunio etoil neni keŋ aneni ka Akuj anakica a ŋina ka apolou keŋ, ebala, “Erae lo Lokoku kaŋ ŋolo minat, ŋolo alelyania ayoŋ!”
61001018	Ikipotu isua ŋilopeyek eirasi etoil lo ebuni anakuj, apaki ŋina ikirukitor isua ka iŋes alokidiama emoru ŋolo ka Akuj.
61001019	Aŋun, eyatakin nabo akilo ayenut kosi atemar erae ŋakiro ŋuna a ŋikadwarak ŋuna a kire. Ejok nooi erae kiricakis iyes ŋakiro ŋun, anerae ikote ikes etaa ŋolo inwakunit neni iryono tari neni iwalaria akwap, tocaik akica ŋina ke etop a ŋolo ka ataparacu ŋitai kus.
61001020	Nai, mono toyenete atemar, emam ituŋanan ŋini epedori akisileereun aŋuna keŋ bon ŋakiro ŋuna edwaritae.
61001021	Anerae emam ŋakiro ŋuna edwaritae ŋuna eponito anacamit a ituŋanan, nai arae Etau ŋolo Asegan esirwori ŋituŋa ŋakiro ŋuna aponito aneni ka Akuj.
61002001	Ayakasi koloŋ ŋikadwarak ŋulu alyokonok lotuŋa; ikwaŋinapei ikoŋin, etakanunete ŋiketatamak ŋulu alyokonok aneni kus. Irepunete ikes ŋakitatameta ŋuna alyokonok ŋuna eyaunete akinyasuno ka eŋerete Ekapolon ŋolo abu tolaku ikes. Aŋun, eyaunete ikes neni kec akinyasuno atipei.
61002002	Iwuapete ŋikalalak ŋipitesyo kec ŋulu ka asiilyanut; aŋuna kec, iyanyete nooi ŋuluce erot ŋolo a kire.
61002003	Aŋuna ka arorokanut kec, eryamunete ŋiketatamak lu epoida aloemuto a ŋulu isudete ikes. Adol tokona apaki ŋina aoyan etenit ekatubokinan kec ka nyejotoe ekamunyaran kec!
61002004	Pa abu Akuj kimyek ŋimalaikan ŋulu apotu toseca, nai abu tocakak ikes nakiryonut ŋinakiryonon cuc, neni eenitere ikes a ŋiriko akitodol Akoloŋit ŋina ka atubokino.
61002005	Pa abu Akuj kimyek ŋituŋa ŋulu koloŋ, nai abu yau ŋakipi ŋuna apotu torapuwasi akwap ŋina a ŋituŋa a ŋulu aŋerete iŋes; ŋulu make abu iŋes tolaku ikes Noa ŋolo etatami akiyookino ka ŋituŋa ŋice ŋikanikaarei.
61002006	Abu Akuj totubok ŋitaunio ŋulu a Sodoma ka Gomora, tomunya ikes ka akim, kituruwo akitaanyikinet neni a ŋulu eŋerito Akuj.
61002007	Abu iŋes toiu Lot, ekile ŋolo eyookino, ŋolo aryeba nooi aŋuna a ŋulucetuŋa a ŋulu etiyaete aronis.
61002008	Eboi Lot ŋolo ewuapit epite ŋolo ecamit Akuj ka ikes, nai eyaloloŋi iŋes a ŋinakoloŋit a ŋakiro a ŋuna aronok, a ŋuna ete ka topupi itiyaete ikes.
61002009	Etakani nai atemar eyeni Ekapolon epite ŋolo iunet ŋulu eyarete, epite ŋolo ecamit Akuj anakikatanakineta kec ka eyeni epite ŋolo esikinet ŋikasecak akitodol Akoloŋit ŋina ka atubokino; kisicanae.
61002010	Erae ŋun kire nooi, ikotere ŋulu iwuapito ekibure kec ŋolo aronon ŋolo a ŋawat ka toŋerito akipukao. Erae ŋiketatamak ŋulu alyokonok ŋul, ŋulu nyeleecoko ka isupaka, nyekerito ikes ŋisubuna ŋulu itopolooritae, ŋulu eyakasi kidiama; nai iyanyete ikes.
61002011	Tari ŋimalaikan ŋulu epol agogoŋu kec ka apedor kec akilo, nyisitanakinete ikes ŋisubuna ŋulu itopolooritae alokiŋaren Ekapolon.
61002012	Irworosi ŋituŋa lu iyanyete ibore ŋini nyeyenete ikes apolou keŋ. Ikote ikes ŋityaŋ ŋulu ka ariet, ŋulu nyetamete, ŋulu euruunitae kisurumae, tomunyarae. Ikwapei ŋityaŋ ŋul, emunyarosi ikes daŋ.
61002013	Etacakinio ikes aronis aŋuna ka aronis a ŋina etiyata ikes. Alakara aneni kec iŋes akitiya ŋinibore daadaŋ naparan ŋini isimwoni ekibure a ŋawat kec. Ikote ikes aŋoryomom ka aaŋoryanut, anerae ejoikinit ikes jik akirworo alyokonu apaki ŋina imujata iyes ka ikes.
61002014	Emam icebore ŋini eminasi ikes akilo ŋaberu ŋuna emalaaka; nyedipanakin ekibure kec ŋolo ka asecenen. Icocoiyanarete ikes ŋituŋa ŋulu epalag alotai naloc. Itatamitae ŋitai kec arorokanut! Ilamit Akuj ikes!
61002015	Aesikis ikes erot ŋolo idiiri, aoliyosi alorot kec; atupakis erot a Balaam, a lokoku a Bior a ŋolo amina ŋisiliŋa ŋulu aryamununui iŋes alorotin a ŋulu aronok.
61002016	Nai aponi iŋes kiyayakinae aŋuna ka akisec keŋ; abu esigirya keŋ kirworik ikwa ituŋanan ka kiteesik ekadwaran ŋol ŋiticisyo ŋulu esikerepikinito iŋes.
61002017	Ikwaan ŋikilyok ŋul ka ŋilelyan ŋulu ejuwasi, ikwaan ka ŋidouwon ŋulu ekutanari ekuwuam. Adau Akuj akitemokin akibois kec tooma nenikiryonon cuc.
61002018	Irworosi ikes ŋakiro ŋuna apolok ŋuna ileleba abaŋao; isitiyaete ikes ekibure ŋolo ka akuwan ŋolo aronon, akisirumia ŋulu ariŋa sek ebucarosi alotuŋa a ŋulu eyarete anadyakarit.
61002019	Iiyanakinete ikes ŋituŋa ŋuluce alacakina, torae bo ikes ŋipi ŋulu a ŋipitesyo a ŋulu amunaarak; anerae erae ituŋanan epito a ibore a daadaŋ a ŋini adau akiloun iŋes.
61002020	Ani kebucun ŋituŋa anapedorosyo a ŋuna aronok a ŋuna ka akwap, alotooma ayenut Ekapolon ka Ekaiunan yok Yesu Kristo, ido kikamut ka kilout ŋuna aronok ikes nabo, eruwor ŋituŋa ŋul ŋulu aronok nooi akilo eyakae kec ŋolo sek ke ekiŋaren.
61002021	Kitemokino sek ikes nyeyenunito erot ŋolo ka akiyookino, akilo ayenun ani ekaku toŋero akiciket ŋina ka Akuj ŋina aponi inakinae ikes!
61002022	Ŋuna apotu kitiyakin neni kec, itoodiunito atemar iyookino ŋakitadapeta nu, “Eboŋokini iiŋok akinyam ŋalyakan keŋ” ka “Epege ŋolo adaun akilotar, eboŋori akibelibelo alocoto.”
61003001	Ŋikaakonei ŋuluminan, erae abaruwa na ŋina a ŋaarei ŋina ekegirak ayoŋ iyes. Alotooma ŋabaruwae ŋunaarei nu, ekatak ayoŋ akitekyenyun aneni kus ŋatameta ŋuna iyookino alotooma akitatam iyes ŋakiro ŋun.
61003002	Acamit ayoŋ iyes totamut ŋakiro ŋuna koloŋ erworosi ŋikadwarak ŋulu ka Akuj ka akiciket ŋina ke Ekapolon Ekaiunan, ŋuna apotu Ŋikiyakia kus itolimonokis iyes.
61003003	Ŋuna eŋarenok, itemokino iyes toyenete atemar, alorwa a ŋulu esidyok a lu, etakanunete ŋituŋa ŋice ŋulu epolokinit ekibure ŋolo aronon ŋolo a ŋawat kec. Ikikienatar ikes iyes.
61003004	Temasi, “Aabala bo iŋes anakiikinet aboŋuni! Ŋinapei koloŋ atwakiata atapapaa yok, ikote ŋiboro daadaŋ nenipei koloŋ ekote anasubunet akwap.”
61003005	Eredakis ikes akiŋer ŋuna ka atemar aŋuna ka akirot a ŋina ka Akuj, ayai nakuj koloŋ sek ka aponi tosubunae akwap anakipi ka a ŋakipi.
61003006	Arae nabo ŋakipi pei, ŋakipi ŋuna ka akalele aponere kinyasunere akwap ŋinaŋorot.
61003007	Nai nakuj ka akwap ŋuna eyakasi tokona iŋadakinitae alotooma akirot ŋinapei ka Akuj. Iŋadakinitae ikes akitodol Akoloŋit ŋina ka atubokino, ikotere inyasunio anakim, kaapei ka ŋituŋa ŋulu eŋerito Akuj.
61003008	Nai ŋikaakonei ŋuluminan, nyikimuryak ibore ipei! Alokiŋaren Akuj, emam atyaketait alokidiŋ akoloŋit apei ka ŋikaru aliput; aneni keŋ, ikwaan ikes.
61003009	Nyedidi Ekapolon akitiyakin ŋakiro ŋuna adau iŋes akiikin ikwa etamiata ŋice. Ikidaŋit iŋes iyes daadaŋ pa ikirikira, anerae nyecamit iŋes idiotuŋanan inyasunio, nai ecamit iŋes daadaŋ tokiwa ŋasecisya kec.
61003010	Ebuni nai Akoloŋit ŋina ke Ekapolon ikwa ekokolan. Akoloŋit ŋin, eŋopiyari nakuj irurumae, itupuripuryaryo ka inyasunio ŋiboorei ŋulu anakuj ka enomiyari akwap ka ŋiboro daadaŋ ŋulu eya neni keŋ.
61003011	Ikwapei inyasunere ŋiboro lu daadaŋ alopite a lo, nyo nai itiyakin neni kus? Itemokino akiyar kus torae ŋina ajokan ŋina ecamit Akuj.
61003012	Ani eriŋa idarito Akoloŋit ŋina ka Akuj, kitiyata ŋun ka agogoŋu, ikotere edoluni Akoloŋit ŋin atipei. Akoloŋit ŋin, enomiyari akim nakuj ka inyasun ka etalarete ŋiboorei ŋulu anakuj aŋuna ka amwanis.
61003013	Nai idaritae iwon ibore ŋini ikiik Akuj iwon, nakuj ŋina kitete ka akwap ŋina kitete, ere ŋolo ka akiyookino.
61003014	Aŋun ŋikaakonei ŋuluminan, ani idarito Akoloŋit ŋin, kitiyata ka agogoŋu tomam adioronis alokiŋaren Akuj, ikotere ikiryamun isilito ka iŋes.
61003015	Totamunito atemar erae akidaŋidaŋakinit ŋina ke Ekapolon yok, apaki kus ŋina iunotor, ikwapei igiritor lokaato yok Paulo ŋolo minat ka aosou a ŋina ainakini Akuj iŋes.
61003016	Ŋakiro ŋun ikes irworo Paulo apaki daadaŋ ŋina igirya a ŋabaruwae keŋ. Eya ŋakiro ŋace nabaruwae keŋ ŋuna etyono ayenun, ŋuna iloceneneete ŋituŋa ŋulu nyeyenete ka ŋulu eŋayaŋayato, ikwaŋina ilocoto ŋakiro ŋunace, ŋuna igiritae nakiro ŋuna ka Akuj. Aŋun, ipyedunito ikes ŋilopeyek akinyasuno kec.
61003017	Nai ŋikaakonei, idaut iyes ayenun ŋakiro ŋun. Totenito nai, ikotere nyikirikosi ŋadyakanareta ŋuna a ŋituŋa a ŋulu ebilibiliyete Ŋikisila, ido ikitaŋayaŋayata iyes.
61003018	Nai torubakisi ipoloete anajokis ka anayenut a ŋina ke Ekapolon ka Ekaiunan yok Yesu Kristo. Toyai apolou neni keŋ tokona ka ŋikaru ka ŋikaru! Amen.
62001001	Erae ŋakiro nu ŋuna ikamunito Akirot ŋina ka akiyar a ŋina ayai anakisyakinet. Aponi isua kiirarae ka kiŋolikinae a ŋakonyen kosi a ŋilopeyek; kire ikianyu isua iŋes ka ikitap a ŋakan kosi.
62001002	Ŋina esileereunere akiyar ŋin, ikipotu isua oanyuwasi iŋes ka ikiteyenunit ŋuna keŋ ka ikiserae neni kus akiyar ŋina nyedaun, ŋina aya kaapei ka Akuj Papa, ŋina aponi kisileereunoe neni kosi.
62001003	Ŋuna ikiŋolik ka ikiira ikes ikiserae isua neni kus, ikotere iyes daŋ ikimorikin ka isua. Ikimorikina isua ka Papa ta Lokoku keŋ Yesu Kristo.
62001004	Ikigirakinit isua nu neni kus, ikotere itemokin alelyan yok.
62001005	Erae ŋakiro nu ŋuna ikiira isua aneni a Kristo ka erae nu ikiserae isua neni kus: Akuj iŋes erae akica ka alotooma keŋ emam akiryonut jik.
62001006	Ani kikitema ebe ikimorikina iwon ka Akuj, olosete bo anakiryonut, ikilyokoni iwon ka nyikiboi alotooma ŋakiro ŋuna a kire.
62001007	Nai ani kikiboi iwon anakica, ikwapei eyakar iŋes nakica, ikiyakar iwon akimorikina ka ŋuluce ka ikitesegunete iwon ŋaokot a Yesu a Lokoku keŋ anasecit a daadaŋ.
62001008	Ani kikitema iwon ebe nyikisecenene, ikimodyanakin iwon make, ido emam ŋuna a kire alotooma yok.
62001009	Nai ani kikilimo iwon ŋasecisya yok, isyoni Akuj ŋasecisya yok, ikitesegu iwon alopitesyo a ŋulu aronok a daadaŋ; anerae nyiloconokini iŋes ŋuna alimu ka iyookino.
62001010	Ani kikitema iwon ebe nyikisecit, ikitusubuni iwon Akuj ŋina alyokonon ka emam ŋakiro keŋ alotooma yok.
62002001	Ŋidwe kaŋ, ekegirakinit ayoŋ iyes ŋakiro nu, ikotere nyiseceta; nai ani kesec idiotuŋanan, ikiyakatar iwon ekesirworikinan ka Akuj Papa, iŋes Yesu Kristo ŋolo iyookino.
62002002	Iŋes erae amuronot ŋina isyoniyere ŋasecisya yok; meere ŋasecisya yok bon, nai ŋasecisya a ŋituŋa a daadaŋ.
62002003	Ikianyuni iwon kire atemar, ikiyeni iwon Akuj, erae kikiricak iwon Ŋakiciketa keŋ.
62002004	Iŋes ŋini ebala, “Ayeni ayoŋ Akuj,” nai nyiricakinit Ŋakiciketa keŋ, erae iŋes ikalyokonon ka emam ŋuna a kire alotooma keŋ.
62002005	Nai ŋini iricit akirot keŋ, neni keŋ kire itemokinor amina ŋina ka Akuj. Aŋun, ikiyenuni iwon kire atemar, ikiya neni ka Akuj.
62002006	Ituŋanan ŋini ebala, “Ikirukit ka Akuj,” itemokino iŋes iboi ikwaŋina eboiyo Yesu Kristo.
62002007	Ŋikaakonei, nyekegirakinit ayoŋ iyes akiciket ŋina kitete, nai akiciket ŋinaŋorot, ŋina iyakatar iyes ŋinapei anakisyakinet. Akiciket ŋinaŋorot ŋin, iŋes akirot ŋina idaut iyes akiirar.
62002008	Nai ekegirakinit ayoŋ iyes akiciket ŋina kitete, ŋina erae kire aneni a Kristo ka aneni kus; anerae elosi akiryonut alunyar ka adau akica ŋina a kire acaun.
62002009	Ŋini ebala ayai nakica, ido toremokino lokaato keŋ, eriŋa iŋes eyai nakiryonut.
62002010	Ŋini emina lokaato keŋ, iboi alotooma akica ka emam idiobore anakica ŋini isigukini iŋes.
62002011	Nai ŋini eremokino lokaato keŋ, eyai iŋes nakiryonut ka elosi anakiryonut, nyeyeni neni elosi; anerae etumudukan akiryonut iŋes.
62002012	Ŋidwe kaŋ, ekegirakinit ayoŋ iyes, anerae esyoni ŋasecisya kus aŋuna a Yesu Kristo.
62002013	Atapapa, ekegirakinit ayoŋ iyes, anerae iyenete iyes ŋolo eyai ameun anakisyakinet. Ŋisorok, ekegirakinit ayoŋ iyes, anerae igogoŋ iyes ka iboi akirot ŋina ka Akuj alotooma kus ka idaut iyes akiloun ŋolo Aronon.
62002014	Ŋidwe, ekegirakinit ayoŋ iyes, anerae iyenete iyes Papa. Atapapa, ekegirakinit ayoŋ iyes, anerae iyenete iyes ŋolo eyai ameun anakisyakinet. Ŋisorok, ekegirakinit ayoŋ iyes, anerae igogoŋ iyes ka iboi akirot ŋina ka Akuj alotooma kus ka idaut akiloun ŋolo Aronon.
62002015	Nyiminakis akwap kori ŋinibore eyai tooma keŋ. Ani keminaki idiotuŋanan akwap, nyemina ituŋanan ŋin Papa.
62002016	Anerae ŋinibore daadaŋ eyai nakwap, ekibure ŋolo ka akuwan ka ekibure ŋolo a ŋakonyen, ta akituro ŋina ka akiyar, nyerae ŋulu a Papa; nai erae ŋulu ka akwap.
62002017	Edaun akwap ka ekibure keŋ; nai iŋes ŋini itiyae acamit ŋina ka Akuj, eropari jik.
62002018	Ŋidwe kaŋ, erae na apaki ŋina esidyon! Ikwaŋinapei iiraryata iyes atemar ebunit emoit ŋolo a Kristo, tari tokona daŋ, adolut ŋimoi ŋulu a Kristo ŋulu alalak; aŋun, ikiyenu iwon atemar erae apaki na ŋina esidyon.
62002019	Apotu ikes totyakaros aneni yok, nai pa arae ikes ŋirukitos yok. Kerae torubakinito ikirukit ka iwon, kikirukit ka iwon; nai abu atyakar kec kisileereu atemar pa arae ikes ŋirukitos yok.
62002020	Nai ikiinak iyes Kristo Etau ŋolo Asegan ka iyenete iyes daadaŋ ŋun.
62002021	Ekegirakinit ayoŋ iyes nu, meere aŋuna nyiyeniata ŋuna a kire, nai erae aŋuna iyeniata ka toyenete atemar emam alyokonu alotooma ŋuna a kire.
62002022	Ŋae erae ekalyokonon? Iŋes ŋolo epegit atemar Yesu iŋes erae Kristo. Ŋolo eŋerit Papa ka Lokoku keŋ, iŋes erae emoit ŋolo a Kristo.
62002023	Anerae ŋini eŋerit Lokoku, eŋerit iŋes tari Papa; ŋini ecamuni Lokoku, ecamuni iŋes tari Papa.
62002024	Kimyekisi ŋakiro ŋuna ipotu iyes kiirasi anakisyakinet kiboiyoto alotooma kus. Ani kiboiyoto alotooma kus ŋakiro ŋuna ipotu iyes kiirasi anakisyakinet, iboiyete nai iyes alotooma Lokoku ka alotooma Papa.
62002025	Ibore ŋini ikiinit Lokoku iwon iŋes en: akiyar ŋina nyedaun.
62002026	Ekegirakinit ayoŋ iyes nu, ŋuna a ŋulu ikatakinito amodikin iyes.
62002027	Nai aŋuna kus, adau Kristo ainakin iyes Etau keŋ. Ani ca kiboi Etau keŋ alotooma kus, nyiitanito iyes ituŋanan idio ikitatam iyes. Anerae ikitatami iyes Etau keŋ ŋakiro daadaŋ ka ŋuna itatami iŋes erae ŋuna a kire, meere alyokonu. Kiwuapa nai akitatam ŋina ke Etau keŋ ka kiboiyoto kaapei ka Kristo.
62002028	Ŋidwe ŋuluminan, kiboiyoto alotooma Kristo, ikotere ani etakanuni iŋes, oyakatar iwon atitinyu ŋina nyikirumiata iwon ŋileec apaki ŋina etakanunia iŋes.
62002029	Ani kiyenete iyes atemar iyookino Kristo, toyenete daŋ atemar, ŋini daadaŋ itiyae ŋuna iyookino, erae iŋes ikoku ka Akuj.
62003001	Toanyutu iyes epite ŋolo ikiminar iwon Akuj Papa! Amina ŋin, iŋes ikinyaritere iwon ŋidwe ka Akuj, ikirae kire ŋidwe keŋ. Nyikiyeni akwap iwon, anerae nyeyenuna iŋes Akuj.
62003002	Ŋikaakonei ŋuluminan, ikirae tokona iwon ŋidwe ka Akuj, nai nyileere neni ikikokini iwon. Nai ikiyeni iwon atemar ani isileereunio Kristo, ikikokini iwon iŋes; anerae ikiŋolikini iwon iŋes ikwapei eyakar iŋes.
62003003	Ituŋanan daadaŋ ŋini igeno neni keŋ, iteseguna bon ikwapei esegia Kristo.
62003004	Ituŋanan daadaŋ ŋini eseci, abil iŋes Ŋikisila ŋulu ka Akuj, anerae erae asecit akibil Ŋikisila.
62003005	Iyenete iyes atemar atakanuni Yesu alemar ŋasecisya ka emam asecit aneni keŋ.
62003006	Ituŋanan daadaŋ ŋini iboi alotooma Kristo, nyesecenene; ituŋanan daadaŋ ŋini esecenene, nyeanyuna iŋes Kristo kori nyeyenuna iŋes.
62003007	Ŋidwe kaŋ! Tocoito nyikimodik iyes idiotuŋanan! Ituŋanan ŋini itiyae ŋuna iyookino, iŋes iyookino ikwapei Kristo ŋolo iyookino.
62003008	Ituŋanan daadaŋ ŋini esecenene, iŋes erae ŋini a Satan, anerae aberakin koloŋ sek Satan asecenen ŋinapei anakisyakinet. Atakanuni Lokoku ka Akuj aŋuna ka akinyasun etic a Satan.
62003009	Ituŋanan daadaŋ ŋini erae ikoku ka Akuj, nyesecenene, anerae eyakar iŋes epite ŋolo eyakar Akuj; nyepedori asecenen, anerae erae iŋes ikoku ka Akuj.
62003010	Aŋun, ileereunete ŋidwe ŋulu erae ŋulu ka Akuj ka ŋulu erae ŋulu a Satan; ituŋanan daadaŋ ŋini nyitiyae ŋuna iyookino, kori ŋini nyemina lokaato keŋ, nyerae iŋes ikoku ka Akuj.
62003011	Kire, erae nu ŋakiro ŋuna ipotu iyes kiirasi ŋinapei anakisyakinet ebe, itemokino ominin make.
62003012	Nyikikwaanikin ka Kain ŋolo ariit neni a ŋolo Aronon, ŋolo abu toar lokaato keŋ Abel. Kaanukiro aarya iŋes lokaato keŋ? Anerae aroko ŋiticisyo keŋ ka kiyookino ŋulu a lokaato keŋ.
62003013	Ŋikaitotoi, nyiumokis erae kikitidiŋ iyes akwap.
62003014	Ikiyeni iwon atemar ikilunyar iwon anatwanare ka ikiloma nakiyar, anerae ikimina iwon ŋikaitotoi yok. Ŋini nyemina, erubakini eyai natwanare.
62003015	Ituŋanan daadaŋ ŋini itidiŋit lokaato keŋ, erae iŋes ekaaran ka iyenete iyes atemar emam ekaaran ŋolo erubakini eyakar akiyar ŋina nyedaun tooma keŋ.
62003016	Epite lo ikiyenia iwon amina: abu Kristo tojal akiyar keŋ aŋuna yok. Ojala iwon daŋ akiyar yok aŋuna a ŋikaitotoi yok!
62003017	Nai ani keyakar ituŋanan ebari ŋolo ka akwap a na, ido kitee lokaato keŋ iitanit akiŋarakino, ido tojamak iŋes, ikokini nai amina ŋina ka Akuj iboi alotooma keŋ ai?
62003018	Ŋidwe kaŋ! Nyikiminin a ŋakiro a ŋuna ikirworo bon, nai ominin kire a ŋiticisyo.
62003019	Epite lo iŋes ikiyenia iwon atemar ikirae ŋulu a kire ka epite lo etitinyoto ŋitai yok alokiŋaren Akuj:
62003020	apaki ŋina ikiyenia alotai yok atemar ikisecit, epol Akuj nooi akilo ŋitai yok, nabo daŋ eyeni iŋes ŋinibore daadaŋ.
62003021	Ŋuluminan, ani kikiyeni alotai yok atemar nyikisecit, ikiyakar iwon atitinyu alokiŋaren Akuj.
62003022	Ikiryamuni iwon ŋinibore daadaŋ ikiŋisi iŋes, anerae ikiricakinit iwon Ŋakiciketa keŋ ka ikitiyae ŋuna italakarito iŋes.
62003023	Akiciket ŋina ka Akuj iŋes na ebe, itemokino iwon onupa alokiro a Lokoku keŋ, Yesu Kristo ka ominin make, ikwapei ikicikakinitor iŋes iwon.
62003024	Ikes daadaŋ ŋulu iricakinito Ŋakiciketa keŋ, iboiyete alotooma keŋ ka iboi iŋes alotooma kec. Epite lo iŋes ikiyenia iwon atemar iboi iŋes alotooma yok, aŋuna ke Etau a ŋolo ikiinak iŋes iwon.
62004001	Ŋikaakonei ŋuluminan, nyinupito ŋulu daadaŋ ebasi ebe ikiyakar Etau ŋolo ka Akuj, nai torota ikes erae keponito ŋatameta kec aneni ka Akuj, anerae aloto ŋikadwarak ŋulu alalak ŋulu alyokonok nakwap.
62004002	Epite lo iyenuniata iyes Etau ŋolo ka Akuj: ituŋanan daadaŋ ŋini elimori atemar abu Yesu Kristo bu erae ituŋanan, erae iŋes ŋini ka Akuj.
62004003	Nai ituŋanan daadaŋ ŋini nyelimori Yesu, nyerae iŋes ŋini ka Akuj. Erae ituŋanan ŋin emoit ŋolo a Kristo ŋolo ipotu iyes kiirasi atemar ebunit ka eyai tokona nakwap.
62004004	Ŋidwe kaŋ, irae iyes ŋulu ka Akuj ka ilout iyes ŋikadwarak ŋulu alyokonok, anerae Akuj ŋina eyai tooma kus, egogoŋ akilo ekepukan ŋolo ka akwap.
62004005	Erae ikes ŋulu ka akwap, aŋun, ŋuna irworosi ikes, erae ŋuna ka akwap ka epupi akwap ŋakiro kec.
62004006	Nai ikirae iwon ŋulu ka Akuj. Ŋini eyeni Akuj, epupi ŋakiro yok ka ŋini nyerae ituŋanan ŋini ka Akuj, nyepupi ŋakiro yok. Epite ŋol ikiyenunia iwon Etau ŋolo a kire ka ŋolo ka alyokonu.
62004007	Ŋikaakonei ŋuluminan, ominin make, anerae ebunit amina aneni ka Akuj. Ituŋanan daadaŋ ŋini emina, erae iŋes ikoku ka Akuj ka eyeni Akuj.
62004008	Ŋini nyemina, nyeyeni ituŋanan ŋin Akuj, anerae erae Akuj amina.
62004009	Epite lo iŋes abunio Akuj ikisileerekinio iwon amina keŋ: Abu kiyaku Lokoku keŋ ŋolo donupei nakwap, ikotere iwon ikiyari aŋuna keŋ.
62004010	Nu ikes erae amina: meere atemar iwon ikipotu ominakisi Akuj, nai Akuj iŋes abu ikiminak iwon, kiyaku Lokoku keŋ, toruwor erot ŋolo isyoniyere ŋasecisya yok.
62004011	Ŋikaakonei ŋuluminan, ikwaŋina abunio Akuj ikiminakinia iwon ikoŋina, itemokino iwon daŋ ominin make.
62004012	Emam ŋini eŋolik Akuj ŋinapei koloŋ. Ani kikiminin iwon make, iboi Akuj alotooma yok, ido itemokin kire amina keŋ neni yok.
62004013	Epite lo iŋes ikiyenunia iwon atemar ikiboi alotooma Akuj ka iboi iŋes alotooma yok, anerae ikiinak iŋes iwon Etau keŋ.
62004014	Ikianyu ka ikiteyenik daŋ atemar eyaku Akuj Papa Lokoku keŋ aruwor Ekaiunan ŋolo ka akwap.
62004015	Ŋini elimori atemar erae Yesu Lokoku ka Akuj, iboi Akuj alotooma keŋ ka iboi iŋes alotooma Akuj.
62004016	Aŋun, ikiyeni iwon ka ikinupit amina ŋina eyakar Akuj aŋuna yok. Erae Akuj amina ka ŋini iboi alotooma amina, iboi iŋes alotooma Akuj ka iboi Akuj alotooma keŋ.
62004017	Epite lo iŋes itemokinere kire amina keŋ neni yok, ikotere oyakatar atitinyu Akoloŋit ŋina ka atubokino, anerae akiyar yok anakwap a na ikoni ŋina a Kristo.
62004018	Emam akuryanu anamina, nai iritari amina ŋina itemokino kire akuryanu. Anerae ŋini ekuryanit, eyeni atemar ebunit akisicanio; aŋun, ŋini ekuryanit, eriŋa amina nyitemokino kire neni keŋ.
62004019	Eyai iwon amina, anerae aris sek Akuj kikiminak iwon.
62004020	Kelimu ituŋanan atemar, “Amina ayoŋ Akuj,” ido toremokino lokaato keŋ, erae iŋes emodiyanot; anerae iŋes ŋini nyemina lokaato keŋ ŋolo etakani, nyepedori aminakin Akuj ŋina nyetakani.
62004021	Erae na akiciket ŋina ikiira iwon aneni keŋ: ŋini emina Akuj, itemokino tomina lokaato keŋ daŋ.
62005001	Ŋini enupi atemar Yesu iŋes erae Kristo, erae iŋes ikoku ka Akuj, ŋini emina ekauruunan, emina ikoku keŋ daŋ.
62005002	Epite lo ikiyenunia atemar ikimina iwon ŋidwe ka Akuj: Apaki ŋina eminare iwon Akuj ka ericakinito Ŋakiciketa keŋ.
62005003	Epite lo iŋes erae amina Akuj: akiricakin Ŋakiciketa keŋ. Nyegogoŋ Ŋakiciketa keŋ,
62005004	anerae ŋini daadaŋ erae ikoku ka Akuj, eyakar apedor ŋina kilounet akwap. Naga iŋes erae apedor ŋina elounan akwap – anupit yok.
62005005	Ŋae epedori akiloun akwap? Erae ŋini bon enupit atemar erae Yesu Lokoku ka Akuj.
62005006	Abu Yesu Kristo bu a ŋakipi a ŋuna ke ebatisimu keŋ ka a ŋaokot a ŋuna ka atwanare keŋ. Nyebuno iŋes a ŋakipi bon, nai abu bu a ŋakipi ka ŋaokot. Nabo daŋ elimorit Etau elope atemar erae nu ŋuna a kire, anerae erae Etau ŋolo a kire.
62005007	Eyakasi ŋisuudae ŋiuni,
62005008	Etau, ŋakipi ka ŋaokot; elimorito ŋisuudae ŋuluuni lu daadaŋ ibore ipei.
62005009	Ikinupit akiteyenunet ŋina a ituŋanan, nai akiteyenunet ŋina ka Akuj iŋes egogoŋ nooi ka ainaki iŋes akiteyenunet ŋin aŋuna a Lokoku keŋ.
62005010	Ŋini enupit Lokoku ka Akuj, eyakar akiteyenunet ŋin tooma keŋ. Ŋini nyenupit Akuj, itusubunit iŋes Akuj ŋina alyokon, anerae nyenupit iŋes ŋuna alimu Akuj aŋuna a Lokoku keŋ.
62005011	Alimoret iŋes na: Ikiinak Akuj iwon akiyar ŋina nyedaun ka ebunit akiyar na aneni a Lokoku keŋ.
62005012	Ŋini eyakar Lokoku, eyakar akiyar na; ŋini nyeyakar Lokoku ka Akuj, nyeyakar akiyar.
62005013	Ekegirakinit ayoŋ iyes nu daadaŋ, ikotere toyenuniata kire atemar iyakatar iyes akiyar ŋina nyedaun, iyes ŋulu inupito alokiro a Lokoku ka Akuj.
62005014	Ikiyakar iwon atitinyu alokiŋaren Akuj, anerae ikikinyomit iwon atemar, ani kikiŋit iwon ibore daadaŋ ŋini ejok anacamit keŋ, ikiirari iŋes iwon.
62005015	Ikwaŋina ikiyenia iwon atemar ikiiranari iŋes iwon ŋinapaki ikiŋisya idiobore daadaŋ, ikiyeni daŋ atemar, ikiinakini iwon ibore ŋini ikiŋita aneni keŋ.
62005016	Ani kiŋolik ipei lokaato keŋ eseci asecit ŋina nyikirikori natwanare, itemokino iŋes kilip neni ka Akuj aŋuna a lokaato keŋ, ido inak Akuj iŋes akiyar. Erworo ayoŋ, ikotere ŋulu nyeseca asecit ŋina ikirikori natwanare. Eyai asecit ŋina ikirikori natwanare; nyabala ayoŋ itemokino iyes kilipa ikotere ŋakiro ŋun.
62005017	Ŋaronisya daadaŋ erae asecit, nai eyai asecit ŋina nyikirikori natwanare.
62005018	Ikiyeni iwon atemar ituŋanan daadaŋ ŋini erae ikoku ŋini ka Akuj nyesecenene, anerae iyoki Lokoku ka Akuj iŋes, ka nyepedori ŋolo Aronon akiwan iŋes.
62005019	Ikiyeni iwon atemar ikirae iwon ŋulu ka Akuj, tari kipukat ŋolo Aronon akwap daadaŋ.
62005020	Ikiyeni daŋ iwon atemar, adau Lokoku ka Akuj abunore ka ikiinak iwon ayenut, ikotere oyenuniata ŋolo a kire. Ikiyari iwon anakimorikina ka Akuj ŋina erae ŋina a kire ka anakimorikina ka Lokoku keŋ Yesu Kristo. Kristo iŋes Akuj ŋina a kire, iŋes akiyar ŋina nyedaun.
62005021	Ŋidwe kaŋ, tocoikisi ŋakujo ŋuna nyerae ŋuna a kire.
63001001	Abaruwa aneni ke ekatukon, neni a toto a ŋina seuna ka ŋidwe keŋ ŋulu amina ayoŋ kire. Meere ayoŋ bon, ikiminasi iyes daadaŋ ŋulu eyenete ŋuna a kire;
63001002	anerae iboiyete ŋuna a kire alotooma yok ka erubakinete alotooma yok jik.
63001003	Toyai neni yok ajokis, akisyon, ka ekisil aneni ka Akuj a Papa ka aneni a Yesu Kristo Lokoku a Papa; toruworos ikes ŋulu yok alotooma ŋuna a kire ka alotooma amina.
63001004	Abu ayoŋ olelyan nooi aryamuni ŋidwe kon ŋice iwuapito ŋakiro ŋuna a kire, ikwaŋinapei abunio Papa ikicikakinia iwon.
63001005	Ekemaimai tokona ayoŋ iyoŋ toto: ominin make. Meere akiciket na ŋina ekegirakinit ayoŋ iyes ŋina kitete aneni kus; erae akiciket ŋina ikipotu iwon eirasi ŋinapei anakisyakinet.
63001006	Erae na amina: itemokino iwon ewuapa Ŋakiciketa keŋ. Akiciket ŋina ipotu iyes kiirasi ŋinapei anakisyakinet iŋes na: itemokino iyes daadaŋ iboiyete iminin.
63001007	Anerae aloto nakwapin ŋikalyokonok ŋulu alalak, ŋulu eŋerito atemar abu Yesu Kristo bu erae ituŋanan. Ituŋanan ŋini ikoni ŋin, erae ekalyokonon ka erae emoit ŋolo a Kristo.
63001008	Tocoikinito nyitwakiasi eropit ŋolo idaut iyes akitiyaun, ikotere iryamunete eropit kus daadaŋ.
63001009	Ituŋanan daadaŋ ŋini eoliyori ka nyiwuap akitatam a Kristo, emam Akuj aneni keŋ; ituŋanan ŋini iboi anakitatam a Kristo, eyai Papa ka Lokoku neni keŋ.
63001010	Ani kebu ituŋanan neni kus nyikilimok iyes akitatam ŋin, nyijaut iŋes kai, kori nyimalata iŋes;
63001011	anerae ituŋanan ŋini imalae iŋes, itiyae aronis ikwapei itiyaa ituŋanan ŋin.
63001012	Tari keyakasi ŋuna alalak ŋuna acamit ayoŋ akigir neni kus, nyitemokino egir, nai egeno ayoŋ abunore neni kus erworo ka iyes kaapei, ikotere ilelebikin alelyan yok.
63001013	Ikimalaete iyes ŋidwe ŋulu a nakaato kus a ŋina seuna.
64001001	Abaruwa aneni ke ekatukon, neni a Gaio a ŋolo amina ayoŋ kire.
64001002	Ekaakone ŋolo minat, elipit ayoŋ atemar tomameete ŋace ŋuna aronok aneni kon, ka toŋalee iyoŋ ejok; ayeni ayoŋ atemar iŋale iyoŋ alotau kon.
64001003	Abu ayoŋ olelyan nooi apaki ŋina adolunioto ŋikaitotoi ŋice, ido okolimokis ayoŋ anupit kon ŋina a ŋakiro a ŋuna a kire, ikwapei irubakinitor iyoŋ anakiro a ŋuna a kire.
64001004	Emam alelyan ace ŋina aryamunit ayoŋ akilo akiirar atemar iwuapito ŋidwe kaŋ ŋuna a kire.
64001005	Ekaakone ŋolo minat, irae iyoŋ ŋolo ajokan alotooma ŋuna itiyae iyoŋ neni a ŋikaitotoi, tari kerae ikes ŋigelae.
64001006	Eteyenikis ikes Ŋikristo ŋulu a ne ŋuna ka amina. Okoe! Kiŋarak ikes torubakis itiyaete alorot kec alopite a ŋolo itemokino aneni ka Akuj.
64001007	Anerae ŋuna ke ekiro a Kristo aponiata ikes kimyekis ŋirerya kec, pa acamununuyete akiŋarakino aneni a ŋulu nyenupito.
64001008	Aŋun, itemokino iwon Ŋikristo eŋarakisi ŋikilyok ŋul, ikotere ikitiyae kaapei ka ikes ŋuna a kire.
64001009	Adau ayoŋ akigir ŋakiro ŋadi neni a Ŋikristo; nai Doterepes ŋolo ebobokinit akiŋarenikinit ikes, nyecamuni ŋakiro kaŋ.
64001010	Nai ani kabu ayoŋ, alimuni ŋakiro daadaŋ ŋuna etiya iŋes, ŋakiro ŋuna aronok nooi ŋuna ikirworor iŋes isua ka alyokonu a ŋina irworo iŋes. Meere ŋun bon itiyae iŋes, nyijaununui iŋes ŋikaitotoi, iretanakini daŋ ŋulu ecamito akijaun ŋikaitotoi ka iritanari ikes aneni a Ŋikristo.
64001011	Ekaakone ŋolo minat, nyiroku ŋuna aronok, nai toroku ŋuna ajokak. Ituŋanan ŋini itiyae ŋuna ajokak, erae ŋini ka Akuj, ituŋanan ŋini itiyae ŋuna aronok, nyeanyuna iŋes Akuj.
64001012	Iteyenunito ŋituŋa daadaŋ ŋuna ajokak aŋuna a Demetrio; ŋakiro ŋuna a kire daŋ iteyenunito aŋuna keŋ. Ikiteyenunit isua daŋ aŋuna keŋ, ka eteyenunit ayoŋ atemar erae kire.
64001013	Ikiyakar ayoŋ ŋakiro ŋuna alalak ŋuna acamit akigirakin iyes, nai nyitemokino ayoŋ egir;
64001014	egeno ayoŋ abunore atipei aanyun ka iyes, erworo kaapei ka iyes. Toyai neni kus ekisil. Ikimalaete iyes ŋikonei. Kimalata ŋikonei yok daadaŋ.
65001001	Ayoŋ Yuda ŋolo arae eketiyan a Yesu Kristo ka lokaato a Yakobo, egirit abaruwa na neni a ŋulu adau Akuj anyarare, ka ŋulu emina iŋes ŋolo erae Papa ka iyokitoe aŋuna a Yesu Kristo:
65001002	Tolalaar aneni kus akisyon, ekisil ka amina!
65001003	Ŋikaitotoi ŋulu minan, ikwaŋina acamitor ayoŋ akigir neni kus aŋuna ka aiuno a ŋina ikimori iwon, abu oanyu atemar itemokino egir anakilipit iyes tojioto aŋuna ka anupit a ŋina abu Akuj inak ŋituŋa keŋ apeiinakinet kirikakin.
65001004	Anerae erepunosi kidiŋ kus ŋituŋa ŋice ŋulu eŋerito Akuj. Ilocete ikes ajokis ŋina ka Akuj yok aŋuna ka akitiya asiilyanut ka eŋerito Yesu Kristo Ekarikon ka Ekapolon yok ŋolo erae epei bon. Asubakinitae koloŋ sek atubokino aŋuna kec.
65001005	Acamit tokona akitatamun iyes, tari sek daŋ kikiteyenikinitae daadaŋ, atemar abu Ekapolon, kedau aiun ŋituŋa keŋ ŋulu a Isirael anakwap a Ijipit, tomunya ekaku ŋulu pa anupito.
65001006	Ŋimalaikan daŋ ŋulu apotu toŋero apolou kec, apotu toesikis neni eboiyoto ikes, ido eenit Akuj ikes a ŋiriko a ŋulu ruba, anakiryonut a ŋina iryono cuc, akitodol Akoloŋit ŋina apolon ŋina ka atubokino.
65001007	Totamunito daŋ Sodoma ka Gomora ta ŋitaunio ŋulu edunyatar ikes, ŋulu apotu ŋituŋa kitiyaata ikwa ŋimalaikan ŋul anakitiya ŋakiro ŋuna ka amalao ka asupitoi ŋina gelaanot. Isicanitae tokona ikes anakim a ŋina nyeduŋe. Alopite a lo erae ikes akitaanyikinet tocoikiniata daadaŋ.
65001008	Nai itiyaete ŋituŋa ŋul daŋ ikwaŋinapei: anatakanikineta kec emunaanarete ikes ŋawat kec, eŋerito ŋakiro ŋuna a ŋikapolok, iyanyete ŋisubuna ŋulu itopolooritae alokidiama.
65001009	Tari Mikael emalaika ŋolo apolon nyitiya nu, ŋina apeganakinotor iŋes ka Satan ebasi ŋae alokidiŋ kec itemokino ya akuwan a Moses. Abu iŋes nyetitinyik atubokin Satan anakiyany, nai abu tema, “Ekapolon elope ikiyeyakini iyoŋ!”
65001010	Nai iyanyete ŋituŋa ŋul ibore daadaŋ ŋini nyeyenete ikes apolou keŋ, ka ibore daadaŋ ŋini idounitere ikes eyenete lopite ŋolo a ŋityaŋ iŋes pei inyasuni ikes.
65001011	Ekaŋ neni kec! Anerae ewuapakis ikes epite a Kain. Aŋuna a ŋisiliŋa, amaryaarosi ikes nadyakaret ŋina koloŋ a Balaam. Ikwapei Kora, awout ikes eboŋito ka inyasunio ikes.
65001012	Anasuban kus a ŋuna ka aminanar, ikote ikes aŋoryanut, anerae elaerikinito amata nooi kaapei ka iricakinito ŋawat kec make anakimuj. Ikote ikes ŋidouwon ŋulu nyilimete, ŋulu ekutanari ekuwuam, ŋikito ŋulu emam ŋaraito nakamu, ŋulu etwakito kire torutunoe.
65001013	Ikote ikes ŋakipi ŋuna ka anam imorokokoete, kilepunito ekurudo ŋolo a ŋileec kec; ikote ikes ŋikacer ŋulu imasanar ŋulu adau Akuj akitemokin aŋuna kec akiryonut ŋina iryono cuc, ŋina ruba.
65001014	Arae ikotere ikes abunio Enok ŋolo a ŋikanikaarei alokidiŋ ŋipapae ŋulu ka Adam todwarya tema, “Topupokisi! Erukunete Ekapolon ka ŋimalaikan keŋ ŋulu nyimarun,
65001015	atubokin ŋituŋa daadaŋ, atubokin ŋulu nyekerito Akuj aŋuna a ŋaronisya a ŋuna apotu ikes kitiyata, ka atubokinia ikes a ŋakiro a daadaŋ a ŋuna kepotu ikes kirworotor iŋes emam akerit.”
65001016	Erae ŋituŋa lu ŋikeŋuruŋurak, ŋikokopyanotin, iwuapito ekibure ŋolo a ŋawat kec make; iturosi ikes nooi ka isupete ŋituŋa ŋuluce, ikotere eryamuniata ibore ŋini ecamito ikes.
65001017	Ŋikaakonei ŋulu minan, totamunito ŋakiro ŋuna sek aris Ŋikiyakia a Yesu Kristo ke Ekapolon yok kirwor.
65001018	Apotu ikes itolimokis iyes ebe, “Alorwa a ŋulu esidyok, epote ŋikesolok, ŋulu iwuapito ekibure ŋolo a ŋawat kec make.”
65001019	Ŋul ikes ŋulu eyaunito atyakatyaka, ikes ŋulu iricakinito ŋiboro ŋulu ka akwap bon; emamukatar ikes Etau ŋolo ka Akuj.
65001020	Nai iyes ŋikaitotoi ŋulu minan, torubakisi ipoloete ananupit a ŋina asegan akilo; torubakisi ilipeneneete alotooma Etau ŋolo Asegan.
65001021	Kiboiyete alotooma amina ŋina ka Akuj, eriŋa idarito iyes Ekapolon yok Yesu Kristo ainakin iyes akiyar ŋina nyedaun anakisyon keŋ.
65001022	Kigaŋa, kitunupa ŋulu eŋayaŋayato;
65001023	toiutu ŋice anakopun ikes anakim. Eyakasi nabo ŋice ŋulu itemokino torimakinito, nai toyakatar acoit, tolwaka tari alolowi kec a ŋulu itooŋoryanit asecit.
65001024	Epedori Akuj akiyok iyes nyikiguk ananupit ka ikiyau iyes emam asecit ka iyakatar alelyan tooma nakica ŋina ka apolou.
65001025	Neni keŋ, a ŋolo erae Akuj ŋina donupei, Ekaiunan yok alotooma Yesu Kristo Ekapolon yok, toyai akipuro, apolou, agogoŋu ka apedor, tari eriŋa nyesubuna akwap, tokona ka ŋikaru ka ŋikaru! Amen.
66001001	Erae ekitaabo lo ŋolo igiritae ŋakiro ŋuna abu Yesu Kristo kisileereu. Abu Akuj inak iŋes akiseleerekinet na, ikotere iseleerekinio ŋiketiyak keŋ ŋuna itemokino totakanut atipei. Abu Kristo kiyakiya emalaika keŋ neni a Yoana ke eketiyan keŋ akiteyenikin iŋes ŋakiro nu.
66001002	Eteyenu Yoana ŋakiro daadaŋ ŋuna abu iŋes toanyu, ŋuna eponito aneni ka Akuj ka ŋuna eteyenu Kristo.
66001003	Erereŋ ituŋanan ŋini esyomi ŋakiro ŋuna edwaritae ka erereŋ ŋulu epupete nu kiricakis ŋakiro ŋuna igiritae lokitaabo lo! Anerae eapi apaki ŋina etakanuniata ŋakiro nu.
66001004	Ayoŋ Yoana egirit emalas lo neni a ŋatukon a Ŋikristo a ŋunakanikaarei a ŋuna eyakasi Asia: Toyai ajokis ka ekisil neni kus ŋulu eponito aneni ka Akuj a ŋina erae ka arae, ka ŋina ebuni, ka aneni a ŋitai a ŋulukanikaarei, a ŋulu eyakasi kiŋaren ekicoloŋ keŋ,
66001005	ta aneni a Yesu Kristo ŋolo erae esuuda ŋolo ikinyomitae, ŋolo esyaunan ayarun alokatwak, torae daŋ ekepukan ŋolo a ŋirwosi a ŋulu ka akwap. Ikimina iŋes iwon, ka aŋuna ka atwanare keŋ abu itolacak iwon anasecisya yok.
66001006	Ikituruwo iŋes iwon apukan ŋina a ŋisacaradotin a ŋulu itiyaete neni ka Akuj a Papa keŋ. Toyai apolou ka apedor neni a Yesu Kristo ŋikaru ka ŋikaru! Amen.
66001007	Kiirasi, ebunit iŋes alodowuon! Eanyuwarete ŋituŋa daadaŋ tari ŋulu ecumete iŋes. Ikalounete ŋituŋa daadaŋ ŋulu ka akwap aŋuna keŋ. Kire ikokinete neni! Amen!
66001008	Ebala Ekapolon Akuj ŋina etiron, ŋina erae ka ŋina arae ka ŋina ebuni, “Arae ayoŋ Alpa ka Omega” (iŋes atemar Akisyakinet ka Asalunet).
66001009	Ayoŋ Yoana lokaato kus ikimori kaapei ka iyes atitinyikinit ŋican ŋulu eryamunito ŋituŋa ŋulu erae ŋulu ka Apukan a Yesu. Abu oyakaun loculat ŋolo ka anam ŋolo enyaritae Patimos aŋuna a ŋakiro a ŋuna ka Akuj ka aŋuna ka akiteyenunet a ŋina a Yesu.
66001010	Anakoloŋit a ŋina ke Ekapolon, abu apedor ŋina ke Etau a ŋolo Asegan min neni kaŋ, abu eira etoil alokaku kaŋ ŋolo ereta ikwa arupepe.
66001011	Tolimu ebe, “Kigir ibore ŋini iŋolikini iyoŋ daadaŋ lokitaabo, ido kiyakiya natukon ŋunakanikaarei ŋuna a Ŋikristo alo Epeso, Simirina, Perigamo, Tyatira, Sardis, Piladelipia ka Laodikeya.”
66001012	Abu oboboŋ akiŋolikin ŋini erworo neni kaŋ, oanyuwa ŋawuoeta a ŋitaae ŋakanikaarei ŋuna etiyaunitae a egolid.
66001013	Alokidiŋ ŋawuoeta ŋun ayai ŋini ekoni ituŋanan, ŋini anapit elou ŋolo aoyan, ŋolo adolit kwap ŋakejen keŋ ka tonapite alokore keŋ arokoba ŋina etiyaunitae a egolid.
66001014	Akwaŋ akou ka ŋitim keŋ ikwa ŋajul ŋuna ka amesek a ŋina akwaŋan kya kori ikwa ŋakako; ekote ŋakeekonyen arira ŋina ka akim.
66001015	Acayete ŋakejen keŋ ikwa asuwat ŋina epwasitae ka erurumae etoil keŋ ikwa ŋakipi ŋuna ipumasi.
66001016	Anakan keŋ a ŋina aloteten, adakit ŋikacer ŋikanikaarei; anakituk keŋ, tolomu atum ŋina akwaka ŋiwaetin daadaŋ. Acai ereet keŋ ikwaŋina ecaya akoloŋ kidiŋ apaaran.
66001017	Ŋinapei eŋolikinia ayoŋ iŋes, abu oramakin nakejen keŋ ekok ituŋanan ŋini atwan. Abu nai iŋes kiwuak akan keŋ ŋina aloteten neni kaŋ tema, “Nyikuryaniar! Arae ayoŋ ŋolo Eŋarenon ka ŋolo Esidyon.
66001018	Arae ayoŋ ŋolo ayari; abu ayoŋ otwana, nai tokona ayari ŋikaru ka ŋikaru! Ayoŋ epukat atwanare ka akwap ŋina a ŋikatwak.
66001019	Aŋun, kigir tokona ŋuna daadaŋ iŋolik iyoŋ, ameun ŋuna itiyakin tokona ka ŋuna itiyakin tari rwanu.
66001020	Apolou ŋina a ŋikacer a ŋulu ŋikanikaarei a ŋulu ite iyoŋ, anakan kaŋ a ŋina aloteten ka ŋina a ŋawuoeta a ŋitaae a ŋuna itiyaunitae a egolid iŋes na: erae ŋikacer ŋulukanikaarei ŋimalaikan ŋulu a ŋatukon a Ŋikristo a ŋunakanikarei ka erae ŋawuoeta ŋunakanikaarei ŋatukon ŋunakanikaarei.”
66002001	“Kigir neni ke emalaika a ŋolo ka atukot a Ŋikristo alo Epeso atemar: “Erae ŋakiro nu ŋuna eponito aneni a ŋolo edakit ŋikacer ŋikanikaarei anakan keŋ a ŋina aloteten, ka ŋolo elosi alokidiŋ ŋawuoeta a ŋitaae ŋunakanikaarei ŋuna itiyaunitae a egolid.
66002002	Ayeni ayoŋ ŋuna idau iyoŋ akitiya, ayeni ayoŋ epite ŋolo imukekinitor iyoŋ etic ka epite ŋolo ititinyikinitor iyoŋ. Ayeni ayoŋ atemar nyipedori iyoŋ acamakin ŋikaronok, idau iyoŋ akirot ŋulu ebasi ikirae ikes ŋikiyakia, nai nyerae ka iryamu ikes erae ŋikalyokonok.
66002003	Ititiny iyoŋ, iryamu iyoŋ ŋican aŋuna kaŋ ka nyeupa iyoŋ.
66002004	Nai eketoroniyarit ayoŋ iyoŋ a ŋakiro a nu: iesik iyoŋ akonimina ŋina paaran sek ikiminar iyoŋ ayoŋ.
66002005	Totamatama neni etya aronis ŋina ka akibusokin kon! Toki, kisyak akitiya ŋiticisyo ŋulu sek itiyae iyoŋ ekiŋaren. Ani pa kikii iyoŋ, abuni ayoŋ neni kon alemar awuoet kon ŋina ke etaa aneni sek eyai.
66002006	Nai erae nu ŋuna ikitojokito iyoŋ: iŋerit iyoŋ ŋiticisyo a ŋituŋa a ŋulu enyaritae Ŋinikolaitae – ŋiticisyo ŋulu aŋerit ayoŋ daŋ.
66002007	“Iŋes ŋini eya ŋaki, kiira ŋuna irworo Etau natukon ŋuna a Ŋikristo! “Iŋes ŋini ilouni, ainakini apedor ŋinakimujet arait ŋina ke ekitoe a ŋolo ka akiyar, a ŋolo eyai lomanikor ŋolo ka Akuj.”
66002008	“Kigir neni ke emalaika a ŋolo ka atukot a Ŋikristo alo Simirina atemar: “Erae ŋakiro nu ŋuna eponito aneni a ŋolo erae ŋolo Eŋarenon ka ŋolo Esidyon, ŋolo abu totwan ka toyaru nabo.
66002009	Ayeni ayoŋ ŋatyokisyo kon ka ayeni ayoŋ atemar ikulyakana iyoŋ, nai kire ibarit! Ayeni ayoŋ tari ŋuna aronok ŋuna ikirworotor iyoŋ ŋituŋa ŋulu ebasi ebe ikirae ikes Ŋiyudayan, nai nyerae; eraakasi ikes atukot ŋina a Satan!
66002010	Nyikuryaniar aŋuna a ŋican a ŋulu eapi iyoŋ aryamun. Topupok! Eapi Satan acunakin ŋice alokidiŋ kus mabus, ikikatak iyes, ido toryamut akisicanio ŋirwa ŋitomon. Torubak ananupit, erae kedolu atwanare daŋ, ido akainakini ayoŋ iyoŋ akiyar, toruwor eropit.
66002011	“Iŋes ŋini eya ŋaki, kiira ŋuna irworo Etau natukon ŋuna a Ŋikristo! “Iŋes ŋini ilouni, nyeari atwanare ŋina a ŋaarei iŋes.
66002012	“Kigir neni ke emalaika a ŋolo ka atukot a Ŋikristo alo Perigamo atemar: “Erae ŋakiro nu ŋuna eponito aneni a ŋolo eyakar atum ŋina ekwaka ŋiwaetin daadaŋ.
66002013	Ayeni ayoŋ neni iboiyo iyoŋ; erae neni ipukat Satan. Nai irubakinit iyoŋ ikinupit ayoŋ, ibu iyoŋ nyiŋer anupit ayoŋ tari alorwa a ŋulu aarere Antipa, esuuda kaŋ ŋolo anupit nooi aina, anakwap a ŋina iboiyo Satan.
66002014	Nai eketoroniyarit ayoŋ iyoŋ a ŋakiro a ŋadi a nu: “Eyakasi kidiŋ kus ŋituŋa ŋice ŋulu etupito akitatam ŋina ke ekile a ŋolo enyaritae Balaam, a ŋolo koloŋ abu kitatam ekile ŋolo enyaritae Balak akicocoiyar Ŋisirael nasecit anakitanyam ŋamuja ŋuna ainakinitae ŋakujo ka akitiya amalao.
66002015	Ikwaŋinapei, eyakasi kidiŋ kus ŋituŋa ŋulu etupito akitatam ŋina a ŋituŋa a ŋulu enyaritae Ŋinikolaitae.
66002016	Toki nai tokona! Ani pa kikii, abuni ayoŋ neni kon atipei akitijiyore iyoŋ ka atum a ŋina elomuni anakituk kaŋ.
66002017	“Iŋes ŋini eya ŋaki, kiira ŋuna irworo Etau natukon ŋuna a Ŋikristo! “Iŋes ŋini ilouni, ainakini Manna adio ŋina iwuaitae. Ainakini nabo ayoŋ iŋes amoru ŋina akwaŋan ŋina igiritae ekiro ŋolokitete, ŋolo emam ituŋanan eyeni, mati ŋini einakinio amoru ŋin.
66002018	“Kigir neni ke emalaika a ŋolo ka atukot a Ŋikristo alo Tyatira atemar: “Erae ŋakiro nu ŋuna a Lokoku ka Akuj, a ŋolo ikote ŋakonyen arira ŋina ka akim ka ŋolo ecayete ŋakejen keŋ ikwa asuwat ŋina epwasitae.
66002019	Ayeni ayoŋ ŋiticisyo kon, amina kon, anupit kon, akijaanakin kon, atitinyu ŋina nyibunyakina ka ayeni atemar iloito ŋiticisyo kon ŋulu a tokona ŋulu paaran ke ekiŋaren.
66002020	Nai eketoroniyarit ayoŋ iyoŋ a ŋakiro a nu: “Icamakinit iyoŋ aberu ŋina enyaritae Yesabel, ŋina ebala ebe arae iŋes akadwaran. Anakitatam keŋ, ecocoiya ŋiketiyak kaŋ, aya akitiya amalao ka akinyam ŋamuja ŋuna einakinitae ŋakujo ŋace.
66002021	Abu ayoŋ oinak iŋes apaki ŋina kiet, nai ewounit iŋes akiki amalao.
66002022	Aŋun, emasakini ayoŋ iŋes ka ŋulu elomete ka iŋes, lokitaada neni eryamuniata ŋican ŋulu apipilak. Etiyakini ayoŋ ŋun tokona, mati kekiwa ikes ŋuna aronok ŋuna etiyaete ikes ka iŋes.
66002023	Aari ayoŋ ŋikeedwe, ikotere toanyuniata ŋatukon ŋuna a Ŋikristo daadaŋ atemar ayoŋ iŋes ŋolo ayeni ŋitai ka ŋatameta ŋuna a ŋinituŋanan ka aropi ayoŋ ŋinituŋanan ikwaŋina itiyator.
66002024	Nai iyes ŋice alo Tyatira, nyetupa iyes akitatam ŋina aronon ŋin, nyeyenuna iyes ŋuna ebasi ŋice erae akimunono ŋina apolon ŋina a Satan. Abala ayoŋ neni kus: nyakainakini ayoŋ iyes etic ece;
66002025	nai torubakisi iricito anupit ŋina iyakatar iyes, akitodol ŋina abunio ayoŋ.
66002026	“Iŋes ŋini ilouni ka kiricak ŋakiro kaŋ akitodol nasalunet, ainakini ayoŋ iŋes apedor ŋinakipukaet ŋakwapin.
66002027	Ipukae iŋes ikes ka aryenyeo, kinyas ikes ikwa ŋamoti ŋuna ebwaŋabwaŋaaryo, ikwapei akainitor ayoŋ Papa kaŋ apedor.
66002028	Ainakini daŋ ayoŋ iŋes etop ŋolo ka ataparacu.
66002029	“Iŋes ŋini eya ŋaki, kiira ŋuna irworo Etau natukon ŋuna a Ŋikristo.
66003001	“Kigir neni ke emalaika a ŋolo ka atukot a Ŋikristo alo Sardis atemar: “Erae ŋakiro nu ŋuna eponito aneni a ŋolo eyakar ŋitai ŋulu ka Akuj ŋulukanikaarei ka ŋikacer ŋulukanikaarei. Ayeni ayoŋ ŋiticisyo kon; itakani iyoŋ iyari, nai itwanit.
66003002	Aŋun, tokienyu, kitogogoŋ ŋuna idoŋito eriŋa ikes nyetwaka.
66003003	Totamu nai ŋuna aponi ikitatami ka ikisiirar iyoŋ, kiricak ikes ka toki! Ani pa kikienyu iyoŋ, abuni ayoŋ neni kon ikwa ekokolan ka nyiyeni iyoŋ apaki ŋina abunio ayoŋ.
66003004	Nai eriŋa iyoŋ iyakar ŋituŋa ŋidi Sardis ŋulu nyitooŋoryana ŋilowi kec ka asecit. Epote ikes akiruk ka ayoŋ enapito ŋilowi ŋulu akwaŋak, anerae itemokino ikes ikokinete nen.
66003005	“Iŋes ŋini ilouni, itanapyo ŋilowi ŋulu akwaŋak ikwa ikes, ka nyekisari ayoŋ ekeekiro alokitaabo a ŋolo ka akiyar; nai alimori ayoŋ ekiro keŋ alokiŋaren Papa kaŋ ka ŋimalaikan keŋ.
66003006	“Iŋes ŋini eya ŋaki, kiira ŋuna irworo Etau natukon ŋuna a Ŋikristo.
66003007	“Kigir neni ke emalaika a ŋolo ka atukot a Ŋikristo alo Piladelipia atemar: “Erae nu ŋakiro ŋuna eponito aneni a ŋolo Asegan ka ŋolo erae kire, ŋolo eyakar ekipuŋguwo ŋolo ka apedor ŋina a Daudi; ekek ŋolo eŋaari iŋes, emam ŋini epedori agolokin ka ekek ŋolo egolokini iŋes, emam ŋini epedori aŋaar.
66003008	Ayeni ayoŋ ŋiticisyo kon. Kiira! Ewuak ayoŋ kiŋaren kon ekek ŋolo eŋaara ŋolo emam ŋini epedori agolokin. Ayeni ayoŋ atemar iyakar iyoŋ agogoŋu ŋinadio edit, nai iricit iyoŋ akirot ka nyieŋero iyoŋ anupit ayoŋ.
66003009	Kiira! Ayauni ayoŋ neni kon atukot ŋina a Satan, ŋikalyokonok ŋulu ebasi ikirae Ŋiyudayan, nai nyerae. Ayauni ikes eteryedik alokiŋaren kon, ikotere eyenunete atemar akamina ayoŋ iyoŋ.
66003010	Aŋuna iricakinia iyoŋ akirot kaŋ ŋina ikicikak iyoŋ atitinyu ŋina nyikirikira, ekeuryari ayoŋ iyoŋ apaki ŋina ka akikatakino ŋina ebunit nakwapin daadaŋ akikatakin ŋulu iboiyete anakwap.
66003011	Abunit ayoŋ atipei. Torubak iricit anupit ŋina iyakar iyoŋ, ikotere nyikidema iyoŋ icetuŋanan eropit ŋolo ka akiloun.
66003012	“Iŋes ŋini ilouni, eturuwori ayoŋ iŋes epir alo Kai ka Akuj kaŋ; nyelomuni nabo iŋes kiŋa jik. Egirakini ayoŋ neni keŋ ekiro ŋolo ka Akuj kaŋ ka ekiro ŋolo ke etaun a ŋolo apolon, Yerusalem ŋolokitete, ŋolo ebunit anakuj aneni ka Akuj kaŋ; egirakini daŋ ekiro kaŋ ŋolokitete neni keŋ.
66003013	“Iŋes ŋini eya ŋaki, kiira ŋuna irworo Etau natukon ŋuna a Ŋikristo.
66003014	“Kigir neni ke emalaika a ŋolo ka atukot a Ŋikristo alo Laodikeya atemar: “Erae ŋakiro nu ŋuna eponito aneni a ŋolo enyaritae Amen, esuuda ŋolo ikinyomitae ka ŋolo a kire ŋolo erae akisyakinet ŋina a ŋisubuna ka Akuj.
66003015	Ayeni ayoŋ ŋiticisyo kon: nyililim iyoŋ ka nyimwana daŋ. Okoe, kitemokino iyoŋ tolilim kori tomwana!
66003016	Nai aŋuna ijalamya, nyililimyo kori nyimwania, akalekuni ayoŋ iyoŋ anakituk kaŋ.
66003017	Anerae ibala iyoŋ, ‘Abarit, ayakar ibore daadaŋ ka emam ibore eitanit.’ Nai nyiyeni iyoŋ atemar icana, irae ekaŋipapan, ekulyakit, emudukanot ka ileri.
66003018	Aŋun, akalimokini ayoŋ iyoŋ, togyelu egolid aneni kaŋ, egolid ŋolo eliitae ka akim, ikotere tobar. Togyelu daŋ ŋilowi ŋulu akwaŋak, ikotere torapya ŋileec kon ŋulu ileryo. Togyelu tari ekitoe ŋolo a ŋakonyen kon, ikotere tokienyu.
66003019	Eyayakini ka esicani ŋulu amina ayoŋ; aŋun, tomwakutu tokiwa!
66003020	Kiira! Awuoi ayoŋ alokek, ekoŋikoŋi. Ani kiira ituŋanan etoil kaŋ, ido toŋaa ekek, alomuni ayoŋ neni keŋ, emuja ka iŋes ka ikimuji iŋes ka ayoŋ.
66003021	Iŋes ŋini ilouni, ainakini apedor, akiboikin ka ayoŋ lokicoloŋ kaŋ, ikwapei abunio ayoŋ daŋ elounia eboikinotor ka Papa kaŋ lokicoloŋ keŋ.
66003022	“Iŋes ŋini eya ŋaki, kiira ŋuna irworo Etau natukon ŋuna a Ŋikristo.”
66004001	Ani kelunyar ŋun, abu oanyuwa ekek eŋaara anakuj! Abu nabo eira etoil ŋolo sek aris ayoŋ keira irworo neni kaŋ ikwa arupepe ebala, “Bua laalo eketoodik ŋuna itemokino totakanut ekaku a nu.”
66004002	Ŋinapeipaki abu apedor ŋina ke Etau a ŋolo Asegan min neni kaŋ. Ayai nakuj ekicoloŋ ŋolo eboiyo ituŋanan ice.
66004003	Amilimili ituŋanan ŋini eboi a nen, ekwaan ka amilimil a ŋamoru a ŋuna enyaritae Yaspa ka Karanelia. Erikaunit ekicoloŋ alokakinet ŋina ekwaan ka amoru ŋina aliban nooi ŋina enyaritae Emeral.
66004004	Erikaunito ekicoloŋ ŋol ŋikicoloŋo ŋulu arae ekimar kec ŋatomoniarei ka ŋiomwon, kicoloŋito ŋikatukok ŋatomoniarei ka ŋiomwon, ŋulu anapito ŋikaasoi ŋulu akwaŋak, tonapito daŋ ŋibokoi ŋulu etiyaunitae a egolid.
66004005	Bu alokicoloŋ akimilyaunet, eruye ka akirurum ŋina ka agirokin. Alokiŋaren ekicoloŋ, ayakasi ŋagilae ŋakanikaarei ŋuna anepete, ŋuna erae ŋitai ŋulukanikaarei ŋulu ka Akuj.
66004006	Ayai nabo kiŋaren ekicoloŋ ŋol ibore ŋini ekoni anam ŋina a ŋakalilii, ŋini alilii ikwa aroet. Nawaetin ke ekicoloŋ, ayakasi ŋisubuna ŋiomwon ŋulu ayarete, ŋulu eryamito ŋakonyen kiŋaren ka kaku daŋ.
66004007	Ekwaan esubuna ŋolo ke ekiŋaren ŋolo ayari ka eŋatuny, ŋolo a ŋiarei ekwaan ka emoŋ, ŋolo a ŋiuni ayakar ereet ŋolo ekoni ŋolo a ituŋanan ka ŋolo a ŋiomwon ekwaan ka egole ŋolo epori alokidiama.
66004008	Ayakar ŋolosubuna ŋabebenuk ŋakanikapei ŋuna eryamito ŋakonyen kiŋa ka tooma. Apaaran ka akuwar nyieŋununuyete ikes aeo ebasi, “Eseg, eseg, eseg Ekapolon Akuj ŋina etiron, ŋina arae ka erae ka ŋina ebuni.”
66004009	Apaki daadaŋ ŋina ipurioto, ŋina itopolooryata ka ŋina italakaryata ŋisubuna ŋul ŋini iboi alokicoloŋ ka ŋini eyari ŋikaru ka ŋikaru,
66004010	eramakinosi ŋikatukok ŋulutomoniarei ka ŋiomwon kwap kiŋaren iŋes ŋini iboi alokicoloŋ ka kilipa neni a ŋolo eyari ŋikaru ka ŋikaru. Imasakinete ikes ŋibokoi kec kiŋaren ekicoloŋ eosi ebasi,
66004011	“Ekapolon ka Akuj kosi! Emaikina iyoŋ toryamu apolou, akerit, ka apedor, anerae ibu iyoŋ tosub ŋiboro daadaŋ, ka aŋuna ka acamit kon ibu tosub ikes inak akiyar.”
66005001	Abu ayoŋ eŋolik ekitaabo anakan a ŋina aloteten a ŋolo eboi alokicoloŋ; egiritae ekitaabo ŋol ŋiwaetin daadaŋ ka epucitae a ŋakipuceta a ŋakanikaarei.
66005002	Abu nabo eŋolik emalaika ŋolo agogoŋon ŋolo eserae a etoil a ŋolo apolon ebala, “Ŋae emaikina tolema ŋakipuceta toŋaa ekitaabo?”
66005003	Nai amam anakuj kori anakwap ka anakwap a ŋikatwak ŋini amaikina aŋaar ekitaabo ŋol tosyom.
66005004	Abu ayoŋ egwor nooi, anerae amam ituŋanan ŋini amaikina aŋaar ekitaabo ŋol tosyom.
66005005	Abu epei alokatukok okolimok ayoŋ tema, “Nyigwor, toanyuwa, elou eŋatuny ŋolo anateker a Yuda ŋolo erae eletonit a Daudi. Elou iŋes ka apedor alemar ŋakipuceta ŋunakanikaarei, toŋaa ekitaabo.”
66005006	Abu ayoŋ eŋolik Imesek ewuoi alokidiŋ ekicoloŋ irikaunito ŋisubuna ŋuluomwon ka ŋikatukok. Atakani Imesek esibit earitae. Ayakar iŋes ŋamomwar ŋakanikaarei ka ŋakonyen ŋakanikaarei, ŋulu erae ŋitai ŋulukanikaarei ŋulu ka Akuj ŋulu iyakiyaritae nakwap daadaŋ.
66005007	Abu Imesek tolot, tolemu ekitaabo anakan a ŋina aloteten a ŋolo eboi alokicoloŋ.
66005008	Ani kedau iŋes alemar ekitaabo, apotu ŋisubuna ŋuluomwon ka ŋikatukok ŋulutomoniarei ka ŋiomwon toramakinos kwap kiŋaren Imesek. Ayakar ŋolosubuna ka ŋolokatukon aduŋgu ka abakule ŋina etiyaunitae a egolid, kileleba eminae ŋolo ke ekinyate ŋolo erae ŋakilipasinei ŋuna a ŋituŋa a ŋulu ka Akuj.
66005009	Apotu ikes toeikis eete ŋolokitete temasi, “Emaikina iyoŋ alemun ekitaabo toŋaa ŋakipuceta keŋ. Anerae ikiaritae sek iyoŋ ka ibu togyelu ŋituŋa a ŋaokot kon iyau neni ka Akuj, ŋituŋa a ŋikabilae, a ŋaŋajepa, a ŋakwapin ka a ŋibukui a daadaŋ.
66005010	Ituruwo iyoŋ ikes apukan a ŋisacaradotin ŋulu ka Akuj yok, ipukaete ikes akwap.”
66005011	Nabo abu ayoŋ eŋoliya, eira ŋitoilon a ŋimalaikan a ŋulu adolito ŋalipyo ka ŋamilyonin! Awuasi ikes irikaunito ekicoloŋ kaapei ka ŋisubuna ŋuluomwon ta ŋikatukok,
66005012	abasi a etoil a ŋolo apolon: “Emaikina Imesek ŋini aaritae eryamuni apedor, ebari, aosou, agogoŋu, akerit, apolou ka akipuro!”
66005013	Abu eira ŋolosubuna anakuj, anakwap ka anakwap a ŋikatwak ka ananam ta ŋinibore daadaŋ eyai tooma kec ebasi, “Toyai akipuro, akerit, apolou ka agogoŋu neni a ŋolo iboi alokicoloŋ ka neni a Imesek, ŋikaru ka ŋikaru!”
66005014	Apotu ŋisubuna ŋulu eyarete ŋuluomwon toboŋokis temasi, “Amen!” Ido toramakinos ŋikatukok kwap, kilipa.
66006001	Abu eŋolik Imesek eŋaari akipucet ŋina esyaunan a ŋunakanikaarei. Abu eira epei alosubuna a ŋuluomwon elimuni a etoil a ŋolo acela ikwa agirokinet ebala, “Bua!”
66006002	Abu eŋoliya oanyuwa aŋole ŋina akwaŋan. Ayakar ekameton keŋ akau ŋina a ŋikaleŋeleŋe ka aponi inakinae iŋes ebokot. Abu nai iŋes torotok iloununui ka ikotere ilounia.
66006003	Ani eŋaari Imesek akipucet ŋina a ŋaarei, eira esubuna ŋolo eyari ŋolo a ŋiarei ebala, “Bua!”
66006004	Tolomu aŋole ace ŋina areŋan. Aponi inakinae ekameton keŋ apedor ŋina lemaret ekisil anakwap, ikotere toaras ŋituŋa make. Aponi inakinae iŋes atum ŋina apolon.
66006005	Ani eŋaari Imesek akipucet ŋina a ŋauni, eira esubuna ŋolo eyari ŋolo a ŋiuni ebala, “Bua!” Abu eŋoliya oanyuwa aŋole ŋinakiryonon, ayakar ekameton keŋ ŋaratilio nakan keŋ.
66006006	Abu eira ibore ŋini erworo ikwa etoil ŋolo ebunit alosubuna a ŋuluomwon ebala, “Einakinio apeikilo ŋina a ŋaganoi ka ŋakiloi ŋauni ŋuna ke ekidikidi aŋuna ke etic a ŋolo ka apeikoloŋit. Nai nyinyas ŋikito ŋulu ka akimyet ka ŋimanikorin ŋulu ke epiini!”
66006007	Ani eŋaari Imesek akipucet ŋina a ŋaomwon, eira esubuna ŋolo eyari ŋolo a ŋiomwon ebala, “Bua!”
66006008	Ani eŋoliyari, oanyuwa aŋole ŋina nyaŋaliban; anyaritae ekiro ke ekameton aŋole ŋin Atwanare, totupite akwap ŋina a ŋikatwak iŋes. Aponi inakinae ikes apedor ŋinakipukaet atutubet ŋina a ŋaomwon ŋina ka akwap, akiar alotooma ejiye ka eron ka edeke ka ŋityaŋ ŋulu adedeŋak.
66006009	Ani eŋaari Imesek akipucet ŋina a ŋakan, abu eŋolik alokwap Namuroet ŋitai a ŋituŋa a ŋulu kearyo aŋuna ka alimonokin ŋakiro ŋuna ka Akuj ka aŋuna ka araakau ŋisuudae keŋ ŋulu ikinyoma.
66006010	Apotu ŋitai ŋul kiworout a etoil a ŋolo apolon temasi, “Ekapolon ŋolo etiron, ŋolo Asegan ka ŋolo a kire! Apaki mono ŋina etya ai iyai iyoŋ eriŋa nyebuno atubokin ŋituŋa ŋulu ka akwap, ido kisican ikes aŋuna ikiaryata isua?”
66006011	Aponi inakinae ikes ŋikaasoi ŋulu akwaŋak ka tolimokinae ikes akieŋun adiopaki akitodol ŋina itemokinor ekimar a ŋirukitos kec alotic ka Akuj ka ŋikaitotoi daadaŋ ŋulu earyo, ikwaŋina aarere ikes.
66006012	Ani eŋaari Imesek akipucet ŋina a ŋakanikapei, abu oanyuwa akwap emarani nooi ka kiryoniar akoloŋ cuc ikwa ŋatotol, toreŋiar elap puu ikwa ŋaokot.
66006013	Tocakunos ŋikacer kwap anadis ikwa ŋaboboryo ŋuna nyekokito ŋuna erarauni ekuwuam ŋolo agogoŋon.
66006014	Toŋopya adis kikok akaratas ŋina ebilakinio ka aponi kisiyotoroe ŋimoru ka ŋiculata ŋulu ka anam aneni sek eyakasi.
66006015	Apotu ŋirwosi ŋulu ka akwap, ŋikepukak ka ŋikapolokinitok ŋasigarya, ŋikabarak, ŋikagogoŋok ka ŋituŋa ŋuluce daadaŋ, ŋipi, ka ŋulu nyerae ŋipi, toduka anaturukanin ka anatabab alokidiama ŋimoru.
66006016	Temasi ikes neni a ŋimoru ka ŋatabab, “Tocakunos kare ca neni kosi ikiwua anakonyen a ŋolo iboi alokicoloŋ ka ananyunyura a ŋina a Imesek!
66006017	Anerae adolu Akoloŋit ŋina ka anyunyura kec, ŋae epedori akidaŋidaŋ?”
66007001	Kelunyar ŋun, abu oanyuwa ŋimalaikan ŋuluomwon ewuasi alowaetin a ŋuluomwon ka akwap, iretakinito ŋikuwuamin ŋuluomwon ŋulu ka akwap, ikotere nyekutakis akwap kori anam kori ediokitoe.
66007002	Oanyuwa nabo emalaika ece ebunit alo Kide eyakar emacar ŋolo ka Akuj a ŋina eyari. Tonyara iŋes a etoil a ŋolo apolon ŋimalaikan ŋuluomwon ŋulu ainakinitae apedor akiwan akwap ka anam.
66007003	Tolimok iŋes ikes tema, “Nyiwan akwap kori anam kori ŋikito akitodol ŋina ikiwuakinia ŋimacarin loreetin a ŋulu erae ŋiketiyak ŋulu ka Akuj yok.”
66007004	Abu eira ayoŋ ekimar a ŋituŋa a Isirael ŋulu eyakatar emacar ŋolo ka Akuj loreetin kec; arae ikes ŋalipyo amiat ka ŋatomoniomwon ka ŋiomwon. Arae ikes ŋulu a ŋikabilae a ŋulutomon ka ŋiarei a ŋulu a Isirael:
66007005	ŋulu amacaritae anateker a Yuda, arae ŋalipyo ŋatomon ka ŋaarei; ŋulu anateker a Ruben, arae ŋalipyo ŋatomon ka ŋaarei; ŋulu anateker a Gad, arae ŋalipyo ŋatomon ka ŋaarei;
66007006	ŋulu anateker ka Aser, arae ŋalipyo ŋatomon ka ŋaarei; ŋulu anateker a Naputali, arae ŋalipyo ŋatomon ka ŋaarei; ŋulu anateker a Manase, arae ŋalipyo ŋatomon ka ŋaarei;
66007007	ŋulu anateker a Simeon, arae ŋalipyo ŋatomon ka ŋaarei; ŋulu anateker a Lepi, arae ŋalipyo ŋatomon ka ŋaarei; ŋulu anateker a Isakar, arae ŋalipyo ŋatomon ka ŋaarei;
66007008	ŋulu anateker a Sebulon, arae ŋalipyo ŋatomon ka ŋaarei; ŋulu anateker a Yosepu, arae ŋalipyo ŋatomon ka ŋaarei; ŋulu anateker a Benjamin, arae ŋulu daŋ ŋalipyo ŋatomon ka ŋaarei.
66007009	Ani kelunyar ŋun, abu oanyuwa asepic a ŋituŋa a ŋulu pa apedori idiotuŋanan akimarun. Arae ikes ŋulu a ŋibukui, a ŋikabilae, a ŋakwapin ka a ŋaŋajepa a daadaŋ. Apotu ikes towua alokiŋaren ekicoloŋ ŋolo a Imesek; tonapito ŋilowi ŋulu akwaŋak ka toyakatar ŋaten ŋuna a ŋaŋolya nakan kec.
66007010	Tocelas a ŋitoilon a ŋulu apolok ebasi, “Ebunit aiuno aneni ka Akuj yok a ŋina iboi alokicoloŋ ka aneni a Imesek!”
66007011	Towua nai ŋimalaikan daadaŋ irimokinito ekicoloŋ, ŋikatukok ka ŋisubuna ŋulu eyarete ŋuluomwon, toramakinos kiŋaren ekicoloŋ, kijuuroto kilipa neni ka Akuj
66007012	ebasi, “Amen! Akipuro, apolou, aosou, akitalakanar, akerit, apedor ka agogoŋu toyakas neni ka Akuj ŋikaru ka ŋikaru! Amen!”
66007013	Abu ekatukon epei ekeŋit ayoŋ tema, “Ataŋae ŋituŋa lu ŋulu enapito ŋikaasoi ŋulu akwaŋak ka ai eponitotor ikes?”
66007014	Abu ayoŋ oboŋok iŋes otema, “Ekapolon, iyoŋ iyeni.” Okolimok iŋes ayoŋ tema, “Erae ŋituŋa lu ŋulu adaut akitorun nakisicanio ŋina aronon nooi, elotasi ikes ŋikaasoi kec ka etokwaŋut kya a ŋaokot a ŋuna a Imesek.
66007015	Erae ŋakiro ŋun ewuatar ikes alokiŋaren ekicoloŋ ŋolo ka Akuj ka kitiyaete Kai keŋ apaaran ka akuwar. Iŋes ŋolo iboi alokicoloŋ iuryari ikes aŋuna ka ayakau keŋ.
66007016	Emam nabo jik nyenyami ikes akoro kori akure; nyenomi ikes akoloŋ kori acemwanis.
66007017	Anerae eruwor Imesek ŋini alokidiŋ ekicoloŋ ekeyokon kec. Itenari ikes lolelyan ŋulu a ŋakipi a ŋuna ka akiyar ka emyetari Akuj ŋakiyo anakonyen kec.”
66008001	Ani eŋaari Imesek akipucet ŋina a ŋakanikaarei, kililiŋ nakuj cek ŋadakikae ŋuna aapiyarito ŋatomoniuni.
66008002	Abu nai oanyuwa ŋimalaikan ŋulukanikaarei ŋulu ewuasi alokiŋaren Akuj, aponi inakinae ikes ŋarupepe ŋakanikaarei.
66008003	Abu emalaika ece ŋolo ayakar abakule ŋina etiyaunitae a egolid, ŋina ecunyeneneere eminae ŋolo ke ekinyate, bu towo alokiŋaren Namuroet. Aponi inakinae iŋes eminae ŋolo ke ekinyate ŋolo alalan, kimorikin ka ŋakilipasinei ŋuna a ŋituŋa a ŋulu ka Akuj a daadaŋ, ya Namuroet ŋin ŋina etiyaunitae a egolid ŋina ayai kiŋaren ekicoloŋ.
66008004	Tolot apuru ŋina ke ekinyate ka ŋakilipasinei ŋuna a ŋituŋa a ŋulu ka Akuj kidiama anakan a ŋina ke emalaika a ŋolo awuoi alokiŋaren Akuj.
66008005	Abu emalaika tolemu abakule, kilelebik akim ŋina Namuroet, kimasu nakwap. Totakanu agiro ŋina ereta, ŋitoilon, akimilyaa ka amaran ŋina ka akwap.
66008006	Totena ŋimalaikan ŋulukanikaarei ŋulu ayakatar ŋarupepe ŋunakanikaarei akutakin ŋarupepe kec.
66008007	Abu emalaika ŋolo esyaunan tokutak arupepe keŋ. Potu ŋakako ka akim inyaluna ka ŋaokot tobukunos nakwap. Tonomiya atutubet apei alotooma ŋunauni ŋuna ka akwap, tonomiya nabo ŋikito daŋ apeitutubet alotooma ŋunauni, ka abu tonomiya ŋinya ŋulu alibak daadaŋ.
66008008	Abu emalaika ŋolo a ŋiarei tokutak arupepe keŋ. Aponi ibore ŋini ekoni emoru ŋolo apolon nooi, ŋolo anoki akim, kimasakinae nanam. Abu atutubet apei ŋina ka anam alotooma ŋunauni toruwor ŋaokot bon,
66008009	totwana apeitutubet ŋina a ŋisubuna a ŋulu eyarete, a ŋulu eya nanam, alotooma ŋatutubeta ŋunauni ka aponi kinyasunae apeitutubet a ŋameeli alotooma ŋatutubeta ŋunauni.
66008010	Abu emalaika ŋolo a ŋiuni tokutak arupepe keŋ. Tocakun etop ŋolo apolon nooi enoki ikwa agilae, tocakakin natutubet apei ŋina a ŋaŋololin alotooma ŋunauni ka lolelyan.
66008011	(Anyaritae etop ŋol “Adwaris”.) Abu atutubet apei ŋina a ŋakipi alotooma ŋunauni todwaryar, totwaka ŋituŋa ŋulu alalak aŋuna amasyata ŋakipi ŋun, anerae kepotu todwaryata.
66008012	Abu emalaika ŋolo a ŋiomwon tokutak arupepe keŋ. Aponi atutubet apei ŋina ka akoloŋ alotooma ŋunauni kinyasunae; kinyasunae atutubet apei ŋina ke elap daŋ alotooma ŋunauni, kinyasunae atutubet apei ŋina a ŋitopon daŋ alotooma ŋunauni. Aŋun, kiryoniar atutubet apei alotooma ŋatutubeta kec ŋunauni. Aponi kisiryonae atutubet apei alotooma ŋunauni ŋuna ka apaaran; ikwaŋinapei, aponi kisiryonae atutubet apei alotooma ŋunauni ŋuna ka akuwar.
66008013	Ani eŋoliyari ayoŋ, abu eira egole ŋolo apori alokidiama ecela a etoil a ŋolo apolon ebala, “Oitakoi! Oitakoi! Erokyarosi ŋakiro ŋuna eryamunete ŋituŋa ŋulu alokwap apaki ŋina eruunioto ŋarupepe ŋuna eapi ŋimalaikan ŋuluuni akutakin!”
66009001	Abu emalaika ŋolo a ŋikan tokutak arupepe keŋ. Oanyuwa etop ŋolo kebu kimasun anakuj kwap, ainakinitae etop ŋol ekipuŋguwo ŋolo ŋaaret auwuat ŋina aoyan ŋina nyesalunit alokwap.
66009002	Abu etop toŋaa auwuat ŋina aoyan ŋin, tolomu apuru ŋina ekoni ŋina ka arira a ŋina apolon nooi, kisiryon apuru akoloŋ ka kidiama cuc.
66009003	Tolomu emaase anapuru a ŋin bu kwap, aponi inakinae emaase agogoŋu ŋina ikoni ŋina eyakatar ŋikiitwania.
66009004	Aponi tolimokinae ikes nyewan ŋinya kori ŋikito kori ŋinibore erupunit alokwap daadaŋ; nai mati ŋituŋa daadaŋ ŋulu emam emacar ŋolo ka Akuj aloreetin kec.
66009005	Pa acamakinitae emaase ŋol akiar ŋituŋa ŋul, nai akisican ikes ŋilapyo ŋikan. Apipilu ŋina ka akisicanet a ŋin, ikoni ŋina ikipesyo ekiitwan.
66009006	Alolapyo a ŋulukan a ŋul, iwarete ŋituŋa atwakare, nai nyeryamunete; iwarete epite ŋolo twanet, nai eŋopiyari atwanare aneni kec.
66009007	Ekwaan emaase ka ŋaŋolei ŋuna etenito aŋuna ke ejiye; ayakasi nakyes kec ŋiboorei ŋulu ikwaan ka ŋibokoi ŋulu itiyaunitae a egolid, ekwaan ŋireetin kec ka ŋulu a ŋituŋa.
66009008	Ekwaan ŋitim kec ka ŋulu a ŋaberu, ekwaan ŋikyal kec ka ŋulu a ŋiŋatunyo.
66009009	Arapap ŋatorobwo kec a ŋarapeta a ŋuna etiyaunitae a ŋasuwa, eruye ŋolo a ŋabebenuk kec ekwaan ka eruye ŋolo a ŋagaari a ŋuna irito ŋaŋolei a ŋuna emaryaara lojiye.
66009010	Eyakatar ikes ŋiladoi ŋulu pesyet ŋulu ikwaan ka ŋulu a ŋikiitwania, loladoi kec iŋes eyai agogoŋu ŋina wanet ŋituŋa ŋilapyo ŋikan.
66009011	Eyakatar ikes erwosit ŋolo ipukat ikes ŋolo erae emalaika ŋolo epolokinit auwuat ŋina aoyan ŋina nyesalunit alokwap. Enyaritae ekeekiro a Ŋaburaniyae Abadon; a Ŋagirik enyaritae Apolyon (akeepolou iŋes atemar “Ekenyasunan.”)
66009012	Alunyarosi ŋican ŋulu esyaunak, nai eponito nabo ŋiarei.
66009013	Abu emalaika ŋolo a ŋikanikapei tokutak arupepe keŋ. Abu eira etoil ebunit a Namuroet, alowaetin a ŋuluomwon, a ŋulu ikote ŋamomwar. Etiyaunitae Namuroet a egolid ka eyai kiŋaren Akuj.
66009014	Tolimok etoil ŋol emalaika ŋolo a ŋikanikapei ŋolo ayakar arupepe tema, “Tolacak ŋimalaikan ŋuluomwon ŋulu eenitae anaŋolol a ŋina apolon a ŋina enyaritae Eupurate.”
66009015	Aponi tolacakinae ŋimalaikan ŋuluomwon ŋulu etemokinitoe aŋuna a esaa a ŋol ka akoloŋit a ŋin, ka aŋuna a elap a ŋol ka aŋuna a ekaru a ŋol, akiar atutubet apei alotooma ŋunauni ŋuna a ŋituŋa.
66009016	Aponi okolimokin ayoŋ ekimar ŋolo a ŋituŋa a ŋulu etemokinitoe aŋuna ke ejiye: arae ikes ŋamilyonin ŋamiae ŋaarei.
66009017	Anakiruja kaŋ, abu oanyuwa ŋaŋolei ka ŋikametok kec alopite a lo: anapito ŋikametok ŋarapeta ŋuna areŋak ikwa akim, topusiyaka ikwa ebuulu ka tonyaŋaaka ikwa Sulpa. Ekote ŋakyes ŋuna a ŋaŋolei a ŋun ŋuna a ŋiŋatunyo, alomunit akim, apuru ka Sulpa anakituka kec.
66009018	Apotu ŋakisicaneta ŋunauni nu: akim, apuru ka Sulpa, ŋuna alomunito anakituka a ŋaŋolei, toara atutubet apei alotooma ŋunauni ŋuna a ŋituŋa.
66009019	Anerae eyai agogoŋu ŋina a ŋaŋolei nakituka kec ka loladoi. Ikote ŋiladoi kec ŋimuno a ŋuna eyakatar ŋakyes ŋuna ewanawanaata ŋituŋa.
66009020	Ŋituŋa ŋulu pa apotu ŋakisicaneta ŋun toara, apotu nyekiwa akilip neni a ŋipyan ka neni a ŋakujo a ŋuna etiyaunito ikes ŋilopeyek. Etiyaunitae ŋakujo ŋun a egolid, a esilipa, a eburonis, a ŋamoru ka a ŋakito; ŋakujo ŋuna nyepedorete aanyuwar, akiirar, kori alosit.
66009021	Apotu daŋ ŋituŋa nyekiwa akiar, akikukuja, amalao, kori akoko.
66010001	Abu nabo ayoŋ oanyuwa emalaika ŋolo agogoŋon ebunit anakuj. Anapit iŋes edou, kirimokinite alokakinet akou keŋ, kikoni ereet keŋ akoloŋ, kikote ŋakejen keŋ arira ŋina eremit kidiama.
66010002	Ayai nakan keŋ ekitaabo ŋolo adit ŋolo aŋaara. Abu kiwuak akeju keŋ ŋina aloteten nanam ka ŋina alokedyen kwap,
66010003	kiworou a etoil a ŋolo apolon ikwa ŋolo ke eŋatuny irurumae; ani kiworou, torukis ŋagirokineta ŋunakanikaarei.
66010004	Ani keruut ŋagirokineta ŋunakanikaarei ŋun adikino ayoŋ egirakini, nai abu eira etoil anakuj ebala, “Kipuca ŋakiro ŋuna alimut ŋagirokineta ŋunakanikaarei, nyigirak ikes!”
66010005	Abu emalaika ŋolo aris ayoŋ keŋolik ewuoi ananam ka akwap kikyaa akan keŋ ŋina aloteten nakuj.
66010006	Abu iŋes kikoŋ alokiro ka Akuj a ŋina eyari ŋikaru ka ŋikaru, a ŋina asubuni nakuj, akwap, anam ka ibore daadaŋ ŋini eyai tooma kec; tema, “Emam nabo apaki ace ŋina idaryo.”
66010007	Nai, ani ekutakini emalaika ŋolo a ŋikanikaarei arupepe keŋ, irikakini Akuj ŋakiro ŋuna ka akimunono ŋuna elosikinit iŋes akitiya, ikwaŋinapei alimokinitor ŋikadwarak ŋulu erae ŋiketiyak keŋ.
66010008	Abu nabo etoil ŋolo sek eirarit ayoŋ irworo anakuj okolimok ayoŋ tema, “Ape tolema ekitaabo ŋolo eŋaara ŋolo eyai nakan ŋina ke emalaika a ŋolo ewuoi ananam ka anakwap.”
66010009	Abu ayoŋ olot neni ke emalaika, eŋit iŋes ainakin ayoŋ ekitaabo ŋol. Abu iŋes okolimok ayoŋ tema, “Tolema tonyam; edwariar anakook kon, nai eboboor anakituk kon ikwa akimyet ŋina ka ao.”
66010010	Abu ayoŋ ejau ekitaabo ŋolo adit ŋol anakan keŋ onyam, toboboor iŋes anakituk kaŋ ikwa akimyet ŋina ka ao. Nai ani kadau ayoŋ akilikor, abu todwaryar anakook kaŋ.
66010011	Aponi nai okolimokin ayoŋ temarae, “Itemokino iyoŋ nabo todwar ŋakiro ŋuna ka Akuj ŋuna ikamunito ŋakwapin, ŋibukui, ŋaŋajepa ka ŋirwosi.”
66011001	Aponi nai okoinakin ayoŋ ebela ŋolo ekoni asuwat ŋina kipimet, ido okolimokin temarae, “Ape kipim Akai ŋina ka Akuj ka Namuroet, kimar ŋituŋa ŋulu ilipete alotooma Akai.
66011002	Nai, nyipim ŋibarasanin, anerae einakinitae ikes lotuŋa ŋulu nyerae Ŋiyudayan ŋulu ipudaarete etaun ŋolo ka Akuj ŋilapyo ŋatomoniomwon ka ŋiarei.
66011003	Eyakuuni ayoŋ ŋikadwarak kaŋ ŋuluarei enapito ŋiguniyae, elimonokinete ikes ŋakiro ŋuna ka Akuj alorwa a ŋulu ka apeiliput a ŋamiae ŋaarei ka ŋatomonikanikapei.”
66011004	Erae ŋikadwarak ŋuluarei ŋul ŋikito ŋiarei ŋulu enyaritae Olipa ka ŋitaae ŋiarei ŋulu ewuasi alokiŋaren Ekapolon ŋolo ka akwap.
66011005	Ani kikatak idiotuŋanan akiwan ikes, elomuni akim anakituka kec, toar ŋimoi kec; ikwaŋinapei, ŋini daadaŋ ikatakini akiwan ikes, earyo.
66011006	Eyakatar ikes apedor ŋinagolyet adis, ikotere nyilim akiru apaki ŋina elimonokiniata ikes ŋakiro ŋuna ka Akuj. Eyakatar ikes tari apedor lolelyan ŋulu a ŋakipi akituluwor ikes ŋaokot; eyakatar ikes tari apedor ŋinakisicanet akwap a ŋakisicaneta a daadaŋ ŋapakio daadaŋ ŋuna ecamitotor ikes.
66011007	Ani kedaut ikes alimonokin ŋakiro kec, elomuni etyaŋ anakipany a ŋina aoyan a ŋina nyesalunit alokwap akitijiyore ikes. Ilouni iŋes ikes ka toar,
66011008	ido topero ŋawat kec alorukude a ŋolo ke etaun a ŋol, neni ebubukinitoe Ekapolon kec. Isikwaanitae ekiro ŋolo ke etaun a ŋol ka Sodoma kori Ijipit.
66011009	Epote ŋituŋa a ŋakwapin, a ŋikabilae, a ŋaŋajepa ka a ŋibukui a daadaŋ aanyun ŋawat kec ŋirwa ŋiuni ka atutubet ka nyecamakinete ikes tonukae.
66011010	Elakarosi ŋituŋa a ŋakwapin aŋuna ka atwanare a ŋuluarei a ŋul. Imomworete ikes ka kiyakiyanakinos ŋainakineta, anerae apotu ŋikadwarak ŋul yaut ŋican lotuŋa.
66011011	Ani kelunyarosi ŋirwa ŋiuni ka atutubet, bu ekiaŋanu ŋolo ka akiyar aneni ka Akuj, toloma neni kec, ido tonyout, tobul ŋituŋa daadaŋ ŋulu apotu toanyuwasi ikes.
66011012	Apotu ŋikadwarak ŋuluarei ŋul kiirasi etoil ŋolo apolon anakuj ebala neni kec, “Potu nege!” Apotu toloto nakuj alotooma edou iteete ŋimoi kec.
66011013	Anapaki a ŋinapei a ŋin, toyakaun amaran ŋina ka akwap ŋina aronon; abu atutubet apei alotooma ŋunatomon ŋuna ke etaun a ŋolo apolon toritakin, totwaka ŋituŋa ŋalipyo ŋakanikaarei. Tobul ŋituŋa ŋuluce, kipuro apedor ŋina ka Akuj a ŋina anakuj.
66011014	Alunyar ŋican ŋulu a ŋiarei, nai eponito ŋican ŋulu a ŋiuni atipei!
66011015	Abu nai emalaika ŋolo a ŋikanikaarei tokutak arupepe keŋ. Toyakaunos ŋitoilon ŋulu acelasi anakuj ebasi, “Tokona, erae apedor ŋinakipukaet akwap ŋina ke Ekapolon yok ka ŋina a Kristo keŋ, ipukae iŋes ŋikaru ka ŋikaru!”
66011016	Apotu nai ŋikatukok ŋulutomoniarei ka ŋiomwon ŋulu iboiyete alokicoloŋo kec alokiŋaren Akuj toramakinos kwap, kijuuroto kilipa neni ka Akuj
66011017	ebasi, “Ekapolon Akuj ŋina etiron, ŋina erae ka ŋina arae! Ikitalakarit isua iyoŋ aŋuna isitiyaa apedor ŋina apolon ka isyak daŋ akipuka.
66011018	Apotu ŋituŋa ŋulu nyenupito Akuj tonyunyura, anerae adolu apaki ŋina ka anyunyura kon, apaki ŋina etubokinere ŋikatwak. Adolu apaki ŋina eropere ŋiketiyak, ŋikadwarak ka ŋituŋa kon daadaŋ ŋulu ikikerito iyoŋ, ŋulu arwok ka ŋulu caryo kaapei. Adolu apaki ŋinamunyaret ŋulu enyasak akwap!”
66011019	Aponi toŋaarae Akai ka Akuj anakuj, totakanu Asaduku ŋina ka Acamunet. Toyakaun akimilyaa, ŋitoilon, agiro ŋina ereta, amaran ŋina ka akwap ka ŋakako ŋuna apolok.
66012001	Totakanu aanyunet ŋina apolon ŋina ka aumokin anakuj. Ayai aberu ŋina arae ekeelou akoloŋ ka ayakar elap kwap ŋakejen keŋ ka ebokot ŋolo a ŋikacer a ŋitomon ka ŋiarei nakou keŋ.
66012002	Apoti iŋes ka adolit akidoun; apotu aryeba ka ŋican ŋulu ka akidoun kisiworout iŋes.
66012003	Totakanu aanyunet ace ŋina apolon ŋina ka aumokin anakuj. Ayai epiu ŋolo apolon nooi ŋolo areŋan ŋolo ayakar ŋakyes ŋakanikaarei ka ŋamomwar ŋatomon ta ŋatoriet ŋakanikaarei ŋuna aya nakyes keŋ.
66012004	Torarau elado keŋ atutubet apei alotooma ŋunauni ŋuna a ŋikacer, kimasa kwap. Towo epiu ŋol alokiŋaren aberu, ikotere enyamia ikoku apaki ŋina idounere.
66012005	Abu aberu kidou ikoku ŋini sapat, ŋini ipukae ŋakwapin daadaŋ ka aryenyeo. Nai aponi ikoku ŋin tokoporoe neni ka Akuj ka lokicoloŋ keŋ.
66012006	Abu aberu ŋin todoki naloŋisat neni etemokinit Akuj aŋuna keŋ, neni iyokiyere iŋes ŋirwa apeiliput ka ŋamiae ŋaarei ka ŋatomonikanikapei.
66012007	Kisyak nai ejiye anakuj. Kitijioto Mikael ka ŋimalaikan keŋ epiu, ido toboŋo epiu ka ŋimalaikan keŋ.
66012008	Nai aponi kilounae epiu ka ŋimalaikan keŋ, nyecamakin akiboi anakuj nabo.
66012009	Aponi kimasunae epiu ŋolo apolon ŋol anakuj, ŋolo erae emun ŋoloŋorot ŋolo enyaritae Ekipye kori Satan; ŋolo abu tomodik akwap daadaŋ. Aponi kimasunae iŋes kwap kaapei ka ŋimalaikan keŋ.
66012010	Abu eira etoil ŋolo apolon anakuj ebala, “Adolu tokona aiuno ŋina ka Akuj! Etoodiu tokona Akuj apedor keŋ ikwa Erwosit! Etoodiu tokona Kristo keŋ apolou! Anerae emasun anakuj ŋolo awuoi alokiŋaren Akuj yok, ŋolo sek esitakinit ŋikaitotoi yok apaaran ka akuwar.
66012011	Apotu ŋikaitotoi yok kilout iŋes a ŋaokot a ŋuna a Imesek ka aŋuna a ŋakiro a ŋuna eteyenunete ikes; anerae acamunito ikes akijal akiyar kec, totwaka.
66012012	Aŋun, tolakari iyoŋ nakuj ka ŋulu iya tooma keŋ! Nai ekaŋ iyes ŋulu iyakasi nakwap ka nanam! Anerae abu Satan kwap neni kus ka enyunyura nooi, aŋuna eyenia atemar eyakar iŋes apaki ŋina euruwuana nooi.”
66012013	Ani eanyuni epiu atemar ekemasun iŋes kwap, abu kisyak akiwuapit aberu ŋina edouni ikoku ŋini sapat.
66012014	Aponi inakinae aberu ŋin ŋabebenuk ŋaarei ŋuna ke egole a ŋolo apolon, ikotere topororia tolosio nakibois keŋ naloŋisat neni etemokinit Akuj aŋuna keŋ; neni iyokiyere iŋes ŋikaru ŋiuni ka atutubet nyewania epiu iŋes.
66012015	Abu nai epiu tobuk akalele ŋina a ŋakipi anakituk keŋ neni ka aberu, ikotere iwoki akalele iŋes.
66012016	Nai abu akwap kiŋarak aberu; abu toŋaa akituk keŋ, kiliko ŋakipi ŋuna aponito anakituk ke epiu.
66012017	Toŋoik epiu aberu, tolot akitijiyore ŋiletok ŋuluce ŋulu ka aberu, ŋiletok daadaŋ ŋulu iwuapito Ŋakiciketa ŋuna ka Akuj ka ŋulu erae ŋisuudae a Yesu.
66012018	Abu epiu towo alokipetot ka anam.
66013001	Abu oanyuwa etyaŋ elomuni ananam. Ayakar ŋamomwar ŋatomon ka ŋakyes ŋakanikaarei; a ŋinamomwara ayakar atoriet ka ŋinakou ayakar ekiro ŋolo eyanyit Akuj.
66013002	Ekwaan etyaŋ ŋol ka eris, ayakar ŋakejen ŋuna ekwaan ka ŋuna ka etyaŋ a ece a ŋolo adedeŋan, ekwaan akituk keŋ ka ŋina ke eŋatuny. Abu epiu inak etyaŋ ŋol apedor, ekicoloŋ ka apolou keŋ ŋina alalan.
66013003	Atakani akou ŋina ke etyaŋ apei ewanan nooi, nai keris keiyo. Abu akwap daadaŋ toumok, kiwuap etyaŋ ŋol.
66013004	Kilipa ŋituŋa daadaŋ neni ke epiu, anerae abu inak apolou keŋ neni ke etyaŋ. Kilipa ikes tari neni ke etyaŋ ebasi, “Ŋae ikoni etyaŋ? Ŋae epedori akitijiore iŋes?”
66013005	Aponi tocamakinae etyaŋ ŋol akirwor ŋakiro ŋuna ka akituro ka ŋuna ka akiyany Akuj ka aponi tocamakinae iŋes ayakau napolou ŋilapyo ŋatomoniomwon ka ŋiarei.
66013006	Kisyak etyaŋ ŋol akiyany Akuj, akiyany ekiro ŋolo ka Akuj ka neni iboiyo Akuj ta ŋulu eyakasi nakuj.
66013007	Aponi tocamakinae etyaŋ akitijiyore ka akiloun ŋituŋa ŋulu ka Akuj. Aponi inakinae iŋes apolou ŋinakipukaet ŋikabilae, ŋakwapin, ŋaŋajepa ka ŋibukui.
66013008	Epote ŋituŋa daadaŋ ŋulu anakwap akilip neni keŋ; ŋituŋa daadaŋ ŋulu pa kigiritae ŋikecerorwa lokitaabo ŋolo ka akiyar, ŋinapei anasubunet akwap, erae ekitaabo ŋol ŋolo a Imesek a ŋini aponi toarae.
66013009	“Iŋes ŋini eya ŋaki, kiira nu:
66013010	Ituŋanan ŋini itemokino kikamarae, itemokino kire kikamarae; ituŋanan ŋini itemokino toarae ka atum, itemokino kire toarae ka atum. Aŋun, itemokino ŋituŋa ŋulu ka Akuj totitinyikis ananupit kec.”
66013011	Abu oanyuwa etyaŋ ece elomuni alotooma akwap. Ayakar iŋes ŋamomwar ŋaarei ŋuna ekwaan ka ŋuna a imesek ka erworo ikwa epiu.
66013012	Esitiyae iŋes apolou daadaŋ ŋina ke etyaŋ a ŋolo ke ekiŋaren, a ŋolo ariŋa eyai nen. Abu kitiŋak ŋituŋa daadaŋ ŋulu iboiyete anakwap akilip neni ke etyaŋ a ŋolo esyaunan a ŋolo keris ajeme keiyo.
66013013	Abu etyaŋ lo ŋolo a ŋiarei kitiya ŋakujuwuanisya ŋuna ka aumokin; kitodou tari akim anakuj kwap iteete ŋituŋa daadaŋ.
66013014	Abu tomodik ŋituŋa daadaŋ ŋulu iboiyete anakwap a ŋakujuwuanisya a ŋuna acamakinitae iŋes akitiya alokiŋaren etyaŋ ŋolo ke ekiŋaren. Tolimok etyaŋ ikes adukokin etorube ŋolo ke etyaŋ a ŋolo awanitae ka atum, nai ayari.
66013015	Aponi tocamakinae etyaŋ ŋolo a ŋiarei akieŋakin akiyar tooma lotorube ŋolo ke etyaŋ a ŋolo ke ekiŋaren, ikotere kisirworik etorube ka kitaar daadaŋ ŋulu awounete akilip neni keŋ.
66013016	Abu etyaŋ ŋol toreik ŋituŋa daadaŋ ŋulu caryo ka ŋulu arwok, ŋikabarak ka ŋikulyak, ŋipi ka ŋulu nyerae ŋipi, akiwuakin emacar nakan kec ŋuna aloteten kori loreetin kec.
66013017	Emam ituŋanan ŋini apedori akigyel kori agyelanar emam emacar ŋol, mati eyakar emacar ŋol ŋolo erae ekiro ŋolo ke etyaŋ kori enamba ŋolo erae ŋolo ke ekiro a ŋol.
66013018	Itemokino toyakatar aosou. Ituŋanan ŋini eos, epedori aripun enamba ŋolo ke etyaŋ, anerae erae enamba ŋol ŋolo ke ekiro a ituŋanan. Enamba keŋ erae ŋamiae ŋakanikapei ka ŋatomonikanikapei ka ŋikanikapei (666).
66014001	Abu eŋolik oanyuwa Imesek ewuoi alomoru a ŋolo enyaritae Sion; arukito ka ŋituŋa ŋalipyo amiat ka ŋatomoniomwon ka ŋiomwon, ŋulu egiritae ekiro a Imesek ka ŋolo a Papa keŋ loreetin kec.
66014002	Abu eira etoil anakuj ŋolo arwo ikwa ŋakipi ŋuna eremuno anakope, ekwaan eruye ka ŋolo ka agirokinet a ŋina ireta. Arwo ikwa ŋaduŋgui eeotor ŋikaeok.
66014003	Aeosi ŋituŋa ŋul eete ŋolokitete alokiŋaren ekicoloŋ ka alokiŋaren ŋityaŋ ŋuluomwon ŋulu ayarete ka alokiŋaren ŋikatukok. Amam idiotuŋanan ŋini apedori ayenun eete ŋol, mati ŋulu arae ŋalipyo amiat ka ŋatomoniomwon ka ŋiomwon, ŋulu keris keiun anakwap.
66014004	Erae ikes ŋikilyok ŋulu nyiryamakina ka ŋaberu, anerae etaleoro ikes. Iwuapito ikes Imesek neni elosi daadaŋ. Aponi toiunae ikes alokidiŋ ŋituŋa ŋuluce ka erae ikes ainakinet ŋina ke ekiŋaren ŋina ainakinio neni ka Akuj ka neni a Imesek.
66014005	Emam nyiirara adiolyokonu aneni kec, emam adioronis aneni kec.
66014006	Abu nai oanyuwa emalaika ece epori alokidiama aneni alwanan, eyakar Ŋakiro ŋuna Ajokak, ŋuna nyesalunete ŋuna limokina neni a ŋituŋa a ŋulu eya nakwap, neni a ŋibukui a daadaŋ, a ŋikabilae, a ŋaŋajepa ka a ŋakwapin.
66014007	Abu iŋes kirwor a etoil a ŋolo apolon tema, “Tokerito Akuj ka kitopoloorito iŋes! Anerae adolu apaki ŋina etubokinia iŋes ŋituŋa. Kilipa neni a ŋolo asubuni nakuj, akwap, anam ka ŋilelyan!”
66014008	Abu emalaika ŋolo a ŋiarei kiwuapak ŋolo ke ekiŋaren tema, “Aukor iŋes! Aukor Babilon ŋolo apolon nooi! Ŋolo abu kitamat ŋakwapin daadaŋ epiini keŋ ŋolo ka amalao!”
66014009	Abu emalaika ŋolo a ŋiuni kiwuapak ŋuluarei ŋulu ke ekiŋaren irworo a etoil a ŋolo apolon ebala, “Ituŋanan daadaŋ ŋini ilipi neni ke etyaŋ ka neni ke etorube keŋ, ido toryamu emacar aloreet kori anakan keŋ,
66014010	ebuni iŋes elope akimat epiini ŋolo ka Akuj; epiini ŋolo ka anyunyura a ŋina ka Akuj, ŋolo abukoki iŋes pa ecaritae lokopo ŋolo ka aŋoit keŋ! Iŋes daadaŋ ŋini itiyae ŋun, isicanio ka akim ka Sulpa alokiŋaren ŋimalaikan ŋulu ka Akuj ka Imesek.
66014011	Erubakini apuru ŋina ka akim a ŋina isicani ikes elosi kidiama ŋikaru ka ŋikaru. Emam apaaran kori akuwar ŋina ieŋuniata alocan kec. Ŋituŋa ŋulu ilipete neni ke etyaŋ a ŋol ka neni ke etorube keŋ, ikes ŋulu eyai emacar keŋ loreetin kec.”
66014012	Itemokino totitinyikis ŋituŋa ŋulu ka Akuj, ŋulu iwuapito Ŋakiciketa keŋ, ŋulu enupito Yesu.
66014013	Abu eira etoil anakuj ebala, “Kigir nu: erereŋ ŋituŋa ŋulu etwakete anakijaanakin Ekapolon ameun tokona!” Toboŋok Etau tema, “Ee, kire jik! Ieŋunete ikes alocan kec, anerae erukorete ikes ka ŋiticisyo kec.”
66014014	Abu eŋoliya oanyuwa edou ŋolo akwaŋan, alokidiama edou ŋol, eboi ŋini ekoni ituŋanan, tonapite ebokot ŋolo etiyaunitae a egolid, toyakar ekileŋ ŋolo ŋeret ŋolo emilia nakan keŋ.
66014015	Abu emalaika ece tolomu alo Kai ka Akuj, kiworou a etoil a ŋolo apolon neni a ŋini eboi alodou tema, “Kisitiya ekileŋ kon ŋolo ŋeret alemia, anerae adolu apaki ŋina lemet. Akono akwap, etemokin akilem!”
66014016	Abu nai ŋini eboi alodou tolem a ekileŋ keŋ akwap, kirikakin akilem ŋina ka akwap.
66014017	Tolomu nabo emalaika ece alo Kai ka Akuj anakuj, ayakar iŋes daŋ ekileŋ ŋolo ŋeret ŋolo emilia.
66014018	Abu nabo emalaika ece ŋolo epolokinit akim tolomu a Namuroet, kiworou a etoil a ŋolo apolon neni a ŋolo ayakar ekileŋ ŋolo emilia tema, “Kisitiya ekileŋ kon, tolem ŋaraito ŋuna ke epiini alomanikor a ŋolo ka akwap, anerae akoko ŋaraito.”
66014019	Abu nai emalaika ŋol tolem a ekileŋ keŋ akwap, tolem ŋaraito alopiini, kimasak nacuet epiini – acuet ŋina ka anyunyura a ŋina ka Akuj.
66014020	Aponi tocuunae ŋaraito ŋun anacuet alokiŋa etaun ŋolo apolon, toleleut ŋaokot anacuet, toleleiyasi ŋakilomitae ŋamiae ŋauni ka arae acukul kec alokwap ŋamitae ŋaarei.
66015001	Abu nai oanyuwa alokidiama atakanunet ace ŋina ka aumokin ŋina apolon nooi. Ayakasi ŋimalaikan ŋikanikaarei ŋulu ayakatar ŋakisicaneta ŋakanikaarei ŋuna esidyok, anerae ikes eŋetakinere anyunyura ŋina ka Akuj.
66015002	Abu oanyuwa ibore ŋini ekoni anam ŋina a ŋakalilii imorikina ka akim. Abu daŋ oanyuwa ŋulu kepotu kilout etyaŋ ka etorube keŋ ta enamba ŋolo ke ekiro keŋ. Awuasi ikes ke epeiwae anam ŋina a ŋakalilii, toyakatar ŋaduŋgui ŋuna keinakini Akuj ikes.
66015003	Aeosi ikes eete ŋolo a Moses a ŋolo arae eketiyan ka Akuj ka eete ŋolo a Imesek ebasi, “Okoe Ekapolon! Akuj ŋina etiron! Epolok nooi ka eumokina ŋiticisyo kon! Okoe Erwosit ŋolo a ŋakwapin! Iyookino ka erae kire ŋipitesyo kon!
66015004	Ekapolon! Ŋae ituŋanan ŋini nyikikeri iyoŋ? Ŋae ewouni alimor apolou kon? Iyoŋ bon irae ŋolo Asegan. Epote ŋakwapin daadaŋ akilip neni kon, anerae aanyut daadaŋ ŋiticisyo kon ŋulu iyookino.”
66015005	Kedaunosi ŋun, abu oanyuwa Akai ka Akuj anakuj eŋaara, arae iŋes eema ŋolo ayai Akuj.
66015006	Apotu ŋimalaikan ŋulukanikaarei ŋulu ayakatar ŋakisicaneta ŋunakanikaarei tolomut alo Kai ka Akuj enapito ŋilowi ŋulu asegak ŋulu amilimilak, tonapito ŋarokobae ŋuna ke egolid anatorobwo kec.
66015007	Abu epei alotooma ŋisubuna ŋuluomwon ŋulu eyarete inak ŋimalaikan ŋulukanikaarei ŋabakulei ŋakanikaarei ŋuna etiyaunitae a egolid ŋuna eleleba anyunyura ŋina ka Akuj a ŋina eyari ŋikaru ka ŋikaru.
66015008	Kilelebun Kai ka Akuj apuru ŋina abunit anakica ka anapedor a ŋina ka Akuj. Amam ituŋanan ŋini apedori alomar Kai ka Akuj akitodol ŋina asaluniata ŋakisicaneta ŋunakanikaarei ŋuna ayaunete ŋimalaikan ŋulukanikaarei.
66016001	Abu nai eira etoil ŋolo apolon alo Kai ka Akuj irworo neni a ŋimalaikan a ŋulukanikaarei ebala, “Toloto, tobukosi nakwap anyunyura ŋina ka Akuj anabakulei a ŋunakanikaarei!”
66016002	Abu emalaika ŋolo ke ekiŋaren tolot, tobukok anyunyura ŋina anabakule keŋ nakwap. Apotu ŋajemei ŋuna aronok nooi ŋuna apipilak pena lotuŋa ŋulu ayakatar emacar ŋolo ke etyaŋ ka neni a ŋulu elipete neni ke etorube keŋ.
66016003	Abu emalaika ŋolo a ŋiarei tobukok anyunyura ŋina ka Akuj anabakule keŋ nanam. Apotu ŋakipi kikokis ŋaokot a ituŋanan a ŋini atwan ka totwaka ŋisubuna daadaŋ ŋulu ayakasi nanam.
66016004	Abu emalaika ŋolo a ŋiuni tobukok anyunyura anabakule keŋ naŋololin ka lolelyan. Apotu ŋakipi toruworos ŋaokot.
66016005	Eira emalaika ŋolo apolokinit ŋakipi ebala neni ka Akuj, “Itubok iyoŋ iyookino, iyoŋ ŋina Asegan, ŋina irae ka ŋina arae!
66016006	Apotu ikes tobukonosi ŋaokot ŋuna a ŋituŋa ka Akuj ka ŋuna a ŋikadwarak, aŋun, itamat iyoŋ ikes ŋaokot. Aryamut ikes ŋuna itemokino ikes toryamut.”
66016007	Abu eira etoil a Namuroet ebala, “Ekapolon Akuj ŋina etiron! Iyookino kire ŋuna itubi iyoŋ!”
66016008	Abu emalaika ŋolo a ŋiomwon tobukok anyunyura ŋina ka Akuj anabakule keŋ nakoloŋ ka aponi tocamakinae akinom ŋituŋa ka amwanis keŋ a ŋina arirae.
66016009	Aponi kicunyae ikes ka amwanis a ŋina arirae. Kiceno ikes ekiro ŋolo ka Akuj, a ŋina arae iŋes eyakuunit ŋakisicaneta ŋun daadaŋ. Nai apotu nyekiwa akitiya ŋasecisya ka apotu nyipuro ka nyitopoloosi Akuj.
66016010	Tobukok emalaika ŋolo a ŋikan anyunyura ŋina ka Akuj anabakule keŋ lokicoloŋ ŋolo ke etyaŋ. Kiryoniar ebuku ŋolo ke etyaŋ cuc; tokonyokonyata ŋituŋa ŋaŋajepa kec aŋuna aryebatar.
66016011	Kiceno ikes ekiro ŋolo ka Akuj a ŋina eyai nakuj aŋuna ka aryeba ka ŋajemei kec. Nai apotu nyekiwa ŋipitesyo kec ŋulu aronok.
66016012	Abu emalaika ŋolo a ŋikanikapei tobukok anyunyura ŋina ka Akuj anabakule keŋ naŋolol ŋina enyaritae Eupurate. Abu aŋolol kijuwa toono deu aŋuna ka akitemokin neni itorete ŋirwosi ŋulu epote alo Kide.
66016013	Abu oanyuwa ŋipyan ŋiuni ŋulu ekote ŋakidodoka. Aponito ikes alotooma akituk na ke epiu ka ŋina ke etyaŋ ta ŋina ke ekadwaran a ŋolo alyokonon.
66016014	Erae ikes ŋipyan ŋulu itiyaete ŋakujuwuanisya. Eloseneneete ikes neni a ŋirwosi a ŋakwapin a daadaŋ acunun ikes lojiye Akoloŋit ŋina apolon ŋina ka Akuj a ŋina etiron.
66016015	“Ebala Ekapolon, topupokisi! Abuni ayoŋ ikwa ebunio ekokolan! Erereŋ ituŋanan ŋini etenit apaki daadaŋ, ŋini eyakar ŋilowi keŋ diyete, ikotere nyelot iŋes lotuŋa emam ŋilowi kiruma ŋileec!”
66016016	Apotu ŋitai ŋul tocunakis ŋirwosi neni enyaritae a Ŋaburaniyae Arimagedon.
66016017	Tobukok emalaika ŋolo a ŋikanikaarei anyunyura ŋina anabakule keŋ lokuwuam. Bu etoil alokicoloŋ alotooma Kai ka Akuj ebala, “Erikakin!”
66016018	Toyakaun akimilyaa, ŋitoilon, agiro ŋina ereta ka amaran ŋina ka akwap ŋina apolon. Nyetakanuna amaran ŋina ikoni ŋin ŋinapeisubunet ituŋanan, arae ŋin amaran ka akwap ŋina aronon nooi akilo daadaŋ.
66016019	Totyaka akwap, totyaka etaun ŋolo apolon ŋatyaket ŋauni, kinyasun ŋitaunio ŋulu apolok ŋulu a ŋakwapin a daadaŋ. Abu Akuj totamu Babilon ŋolo apolon nooi ka kitamat iŋes epiini ŋolo ke ekopo keŋ, epiini ŋolo ka anyunyura keŋ.
66016020	Toŋopiyasi ŋiculae daadaŋ, toŋopiyasi ŋimoru daadaŋ;
66016021	todout ŋakako ŋuna apolok nooi, ŋuna arae apotis a ŋinakakot ŋakiloi ŋuna edolito ŋatomonikan, todoto ikes kidiama lotuŋa eriŋa ikes icenete Akuj aŋuna ka akisicanet a ŋina a ŋakako, anerae arae ŋin akisicanet ŋina aronon nooi.
66017001	Abu epei a ŋimalaikan a ŋulukanikaarei a ŋulu ayakatar ŋabakulei ŋakanikaarei, bu neni kaŋ tema, “Bua, eketoodikini ayoŋ iyoŋ epite ŋolo isicanere amalaat ŋina yenen, etaun ŋolo apolon ŋol, ŋolo edukitoe diyete ŋaŋololin ŋuna alalak.
66017002	Apotu ŋirwosi ŋulu anakwap tomalaana ka iŋes, tomerakinos ŋituŋa ka akwap aŋuna amasyata epiini ŋolo ka amalao keŋ.”
66017003	Abu Etau min neni kaŋ, okoya emalaika naloŋisat. Oanyuwa ayoŋ aina aberu ŋina eboi alokidiama etyaŋ ŋolo areŋan ŋolo egiritae lowaetin keŋ daadaŋ ŋirorwa ŋulu iyanyitere Akuj. Ayakar etyaŋ ŋakyes ŋakanikaarei ka ŋamomwar ŋatomon.
66017004	Anapit aberu ŋilowi ŋulu kipura-areŋak ka ŋulu areŋak, kisibusite akuwan keŋ a ŋinapen a ŋulu etiyaunitae a egolid, a ŋamoru a ŋuna epol egyelit ka ŋakamilimili. Ayai nakan keŋ ekopo ŋolo etiyaunitae a egolid, kileleba aronis ka asiilyo ŋina ka amalao keŋ.
66017005	Egiritae ikona loreet keŋ ekiro ŋolo imunono apolou keŋ, “Babilon ŋolo apolon nooi, toto a ŋamalaae ka ŋakiro ŋuna aronok anakwap daadaŋ.”
66017006	Abu oanyuwa aberu ŋin emerete ŋaokot ŋuna a ŋituŋa a ŋulu ka Akuj ka ŋuna a ŋulu kearyo aŋuna kenupitotor Yesu. Ani eŋolikini ayoŋ iŋes, abu okobul nooi.
66017007	Nai ekeŋit ayoŋ emalaika tema, “Kaanukiro ikibulitor iyoŋ? Akalimokini ayoŋ iyoŋ apolou ŋina a ŋakiro a ŋuna imunono a ŋuna ka aberu a ŋin ka ŋuna ke etyaŋ a ŋolo iboiyo iŋes, a ŋolo eyakar ŋakyes ŋakanikaarei ka ŋamomwar ŋatomon.
66017008	Ayari koloŋ etyaŋ ŋol, nai tokona nyeriŋa eyari; eapi iŋes alomun anakipany a ŋina aoyan a ŋina nyesalunit alokwap, tolot nai toarae. Eumokinete ŋituŋa ŋulu koloŋ pa keponi kigirae ŋirorwa kec lokitaabo ŋolo ka akiyar ameun anasubunet akwap, apaki ŋina iŋolikiniata etyaŋ. Anerae ayari koloŋ, tokona nyeriŋa eyari, nai etakanuni nabo.
66017009	“Itemokino toyakatar aosou ka ayenut. Erae ŋakyes ŋunakanikaarei ŋikamukumukui ŋikanikaarei, ŋulu iboiyo aberu. Erae daŋ ikes ŋirwosi ŋikanikaarei;
66017010	adaut ŋikan alokidiŋ kec atwakare, eriŋa epei ipukat ka eriŋa epei nyebuno; nai ŋina ebunio iŋes, itemokino kipuka apaki ŋina euruwuana.
66017011	Etyaŋ ŋolo koloŋ ayari, nai tokona nyeriŋa eyari, erae iŋes erwosit ŋolo a ŋikanikauni, ŋolo erae epei a ŋulukanikaarei, ŋolo elosi aaro.
66017012	“Ŋamomwar ŋunatomon ŋuna ianyuwarit iyoŋ, erae ŋirwosi ŋitomon ŋulu eriŋa nyeryamuna apukan, nai eryamunete ikes apedor ŋinakipukaet kaapei ka etyaŋ esaa epei bon.
66017013	Eruworosi ŋulutomon ŋul daadaŋ ŋipei, einakinete daŋ apedor ka apolou kec neni ke etyaŋ.
66017014	Itijiyete ikes Imesek, nai ilouni ikes Imesek kaapei ka ŋulu enyaritae, ŋulu eseunitae ka ŋikewuapak ŋulu erubakinito enupito iŋes, anerae erae iŋes Ekapolon a ŋikapolok ka Erwosit a ŋirwosi.”
66017015	Abu emalaika okolimok ayoŋ tema, “Ŋakipi ŋuna ibu iyoŋ toanyuwa iboiyo amalaat, erae ŋituŋa, ŋasepico, ŋakwapin, ka ŋaŋajepa.
66017016	Ŋamomwar ŋatomon ŋuna ibu iyoŋ toanyuwa, eremokinosi ikes kaapei ka etyaŋ eŋerete amalaat; elemarete ikes ibore daadaŋ ŋini eyakar iŋes, kimyekis eleri, irikarete ikes iŋes ka kicunyasi.
66017017	Anerae adau Akuj akiwuakin lotai kec akitiya acamit keŋ, ŋina erae akimorikina kaapei, inakis etyaŋ apedor kec akipukaa akitodol ŋina iyookinotor ŋakiro ŋuna ka Akuj.
66017018	“Aberu ŋina ibu iyoŋ toanyuwa erae etaun ŋolo apolon, ŋolo ipukat ŋirwosi ŋulu ka akwap.”
66018001	Kelunyarosi ŋun, abu oanyuwa emalaika ece ebuni anakuj. Ayakar iŋes apolou nooi, kinuak akica keŋ akwap daadaŋ.
66018002	Abu kiworou a etoil a ŋolo apolon tema, “Aukor iŋes! Aukor Babilon ŋolo apolon nooi! Aruwor ere ŋolo a ŋipyan ka ŋauyenito; iboiyete tokona ŋikyeny ŋulu asiilyanak ka ŋulu aronok aneni keŋ.
66018003	Anerae adaut ŋakwapin daadaŋ akimat epiini keŋ – epiini ŋolo ke ekibure ŋolo ka amalao keŋ. Apotu ŋirwosi ŋulu ka akwap tomalaana ka iŋes, tobara daŋ ŋimucurus ŋulu ka akwap aloterekune keŋ a ŋolo a ŋiboro.”
66018004	Abu nabo eira etoil ece anakuj ebala, “ A ŋituŋa kaŋ, tolomutu aneni keŋ! Ikotere nyiseca ikwa ŋituŋa keŋ, ido toryamut ŋakisicaneta keŋ!
66018005	Anerae alalata ŋasecisya keŋ, edyatakin adol tari nakuj, etamunit daŋ Akuj ŋiticisyo keŋ ŋulu aronok.
66018006	Kitiyata neni keŋ lopite ŋolopei abunio iŋes kitiyaa neni kus. Totaca iŋes ŋatacet ŋaarei aŋuna ke etic a daadaŋ a ŋolo etiya iŋes. Kitemokisi epiini ŋolo adwaran lokopo keŋ ŋarwa ŋaarei ikwa epiini ŋolo abu iŋes kitemok aŋuna kus.
66018007	Inakisi iŋes ŋican ka akiyaloloŋ iriyan ka akituro ta eleilei ŋolo ayakar iŋes. Anerae erubakinit iŋes ebala, ‘Eboi ayoŋ a ne, arae arwosit! Meere ayoŋ apuserut, nyikiryamakin jik ayoŋ ka akiyaloloŋ!’
66018008	Aŋun, ikamunete iŋes ŋakisicaneta nu alotooma apeikoloŋit bon – edeke, akiyaloloŋ ka eron. Icunyaryo iŋes ka akim, anerae erae Ekapolon Akuj ŋina etubokini iŋes ŋina etiron.”
66018009	Ikalounete ka iyaloloŋete ŋirwosi ŋulu ka akwap, ŋulu kitiyaete ka iŋes amalao ka ekibure ŋolo aronon, aŋuna ke etaun a ŋolo apolon, apaki ŋina eanyuwaryata apuru ŋina ka arira a ŋina enyamuwari iŋes.
66018010	Ewuoete ikes aneni alwanan aŋuna ekeritotor aryamun ŋican kaapei ka iŋes, temasi, “Oitakoi! Oitakoi! Iyoŋ Babilon, etaun ŋolo apolon nooi! Alotooma epeisaa bon adolu atubokino kon!”
66018011	Ikalounete ka iyaloloŋete ŋimucurus ŋulu ka akwap aŋuna keŋ, anerae adaun ŋini egyeli ŋiboro kec.
66018012	Emam ŋini egyeli egolid kec, esilipa, ŋamoru ŋuna ajokak ka ŋakamilimili, ŋilowi kec ŋulu amilimilak, ŋulu kipura-areŋak, ŋuludelet ka ŋulu areŋak; ŋabaoi ŋuna egelegelya, ŋuna akukunyok, ŋiboro ŋulu egelegelya, ŋulu itiyaunitae a ŋikyal a ŋitome, ŋiboro ŋulu itiyaunitae a ŋabaoi a ŋuna epol egyelit, ŋulu itiyaunitae a eburonis, ŋasuwa ka ŋamoru ŋuna iceo ŋiboro;
66018013	Sinamo – ekitoe ŋolo itukukunyi akimuj, eminae ŋolo ke ekinyate ka akimyet ŋina akukunyon ŋina eminae ka eceminae ŋolo akukunyon nooi ŋolo icunyo; epiini ka akimyet, ŋakirya ka ŋaganoi, ŋaatuk ka ŋamesekin, ŋaŋolei ka ŋagaari; ŋipi ka ŋituŋa daŋ.
66018014	Elimokinete ŋimucurus iŋes temasi, “Aŋopiyasi ŋiboro daadaŋ ŋulu sek iitanit iyoŋ akituruwor ŋulu kon, adaun ebari ka arwon kon daadaŋ, nyiryamuni nabo iyoŋ ikes jik!”
66018015	Ewuoete aneni alwanan ŋimucurus ŋulu apotu tobara aŋuna ecurutaata alotaun a ŋolo apolon a ŋol, anerae ekerito ikes aryamun ŋican kaapei ka iŋes. Epote ikes akigworo ka akiyaloloŋ,
66018016	temasi, “Oitakoi! Kerokyata ŋakiro ŋuna atakanut lotaun ŋolo apolon nooi lo! Anapenene sek iŋes ŋilowi ŋulu amilimilak, ŋulu kipura-areŋak ka ŋulu areŋak, kisibusite akuwan keŋ a ninapen a ŋulu etiyaunitae a egolid, a ŋamoru a ŋuna epol egyelit ka ŋakamilimili!”
66018017	Atwania iŋes ebari ŋol daadaŋ alotooma esaa epei! Apotu ŋikapolokinitok ŋameeli ka ŋikalotok ŋulu aya nameeli, ŋikametok ŋameeli ka ŋituŋa ŋuluce daadaŋ ŋulu eyarikinito nanam towua aneni alwanan,
66018018	kikalout eanyuwarete apuru ŋina ka arira a ŋina anomiyari iŋes temasi, “Emam etaun ece ŋolo ekoni etaun ŋolo apolon nooi lo ŋinapei koloŋ!”
66018019	Tobukonokis ŋalup ŋakyes kec, kigworo ka kiyaloloŋo temasi, “Oitakoi! Kerokyata ŋakiro ŋuna atakanut lotaun ŋolo apolon nooi lo! Arae iŋes etaun ŋolo abarakinete ŋimucurus ŋulu ayakatar ŋameeli! Atwania iŋes ebari ŋol daadaŋ alotooma esaa epei.”
66018020	Nakuj, tolakari! Ŋituŋa ŋulu ka Akuj ka ŋikiyakia ta ŋikadwarak, tolakaros! Anerae adau Akuj atubokin iŋes aŋuna abu iŋes kitiya neni kus!
66018021	Abu emalaika tolemu amoru ŋina atya ŋinakiryeet, kimasa nanam ebala, “Ikokinio inyasunio Babilon etaun ŋolo apolon nooi nege, nyeanyuwar nabo.
66018022	“Nyiiraryo nabo aneni kon eruye ŋolo a ŋaduŋgui ka ŋitoilon a ŋituŋa, ŋolo a ŋikakutak ŋapilui ka ŋarupepe! Nyeryamun nabo ŋiketiyak kon ŋulu aosok jik. Nyiirar nabo eruye ŋolo ka amoru a ŋinakiryeet.
66018023	Nyeanyuwar nabo akica ŋina ke etaa aneni kon, nyiirar nabo ŋitoilon ŋulu a ŋaterak ka ŋulu a ŋikeitak aneni kon. Arwoko ŋimucurus kon anakwap a daadaŋ, nai ibu iyoŋ tomodik ŋituŋa ŋulu ka akwap a daadaŋ a ekamuka a ŋolo ke ekitoe kon.”
66018024	Aponi Babilon kisicanae, anerae aponi toryamunae ŋaokot ŋuna a ŋikadwarak ka ŋuna a ŋituŋa a ŋulu ka Akuj aneni keŋ; ŋaokot a ŋituŋa daadaŋ a ŋulu aaryo anakwap.
66019001	Kedaunosi ŋun, abu eira ebunit anakuj etoil ŋolo apol, ŋolo asibit ŋolo a ŋituŋa a ŋulu alalak ebala, “Alleluia! Aiuno, apolou ka apedor erae ŋulu ka Akuj yok!
66019002	Erae kire ka iyookino ŋatubokineta ŋuna ka Akuj! Atuboki iŋes amalaat ŋina enyasunit akwap aŋuna ka amalao keŋ. Enyaŋarya Akuj iŋes, anerae abu iŋes toar ŋiketiyak ŋulu ka Akuj.”
66019003	Tocelut nabo temasi, “Alleluia! Elosi apuru ŋina ka arira a ŋina enyamuwari etaun ŋolo apolon nooi ŋol kidiama ŋikaru ka ŋikaru!”
66019004	Apotu ŋikatukok ŋulutomoniarei ka ŋiomwon ta ŋisubuna ŋuluomwon ŋulu eyarete, toramakinos kwap, kilipa neni ka Akuj, a ŋina eboi alokicoloŋ temasi, “Amen! Alleluia!”
66019005	Bu etoil alokicoloŋ ebala, “Kipuro Akuj yok, iyes ŋiketiyak keŋ daadaŋ ka ŋituŋa daadaŋ ŋulu ikerito iŋes, ŋulu arwok ka ŋulu caryo!”
66019006	Abu eira etoil ŋolo asibit ŋolo a ŋituŋa a ŋulu alalak, ŋolo asibit ŋolo a ŋakipi a ŋuna eremuno anakope, ŋolo asibit ŋolo ka agirokinet a ŋina ireta. Eira ikes ebasi, “Alleluia! Anerae erae Ekapolon Akuj yok ŋina etiron, Erwosit!
66019007	Olelyana ka olakaros, epuro apolou keŋ! Anerae adol apaki ŋina a ŋasuban a ŋuna ke ekiitanu a Imesek, itemokino daŋ ateran keŋ aŋuna keŋ.
66019008	Ainakin iŋes ŋilowi ŋulu ajokak ŋulu amilimilak ŋuludelet.” (Ŋilowi ŋulu ajokak ŋul, ikes erae ŋiticisyo ŋulu ka akiyookino a ŋituŋa a ŋulu ka Akuj.)
66019009	Okolimok nai emalaika tema, “Kigir nu: erereŋ ŋulu enyaritae nasuban ŋuna ke ekiitanu a Imesek.” Tema nabo emalaika, “Erae ŋakiro ŋun ŋuna a kire ŋuna ka Akuj.”
66019010	Abu oramakin kwap nakejen keŋ akilip, nai abu iŋes tema, “Nyilip neni kaŋ! Arae ayoŋ daŋ eketiyan ikwa iyoŋ ka ikwa ŋikaitotoi kon, ŋulu erae ŋisuudae a Yesu. Kilip neni ka Akuj!” Anerae ŋuna iteyenunit Yesu ikes isirworete ŋikadwarak.
66019011	Abu oanyuwa nakuj eŋaara, ayai nen aŋole ŋa akwaŋan. Enyaritae ekameton keŋ ŋolo Ikinyoma ka ŋolo a Kire; etubonokini iŋes ka eji anakiyookino.
66019012	Ekote ŋakonyen keŋ arira ka anapit ŋatoryet ŋuna alalak. Egiritae ekiro neni keŋ, nai amam ituŋanan ŋini ayeni, mati elope.
66019013	Ebwaliyarito ŋaokot ekaaso ŋolo anapit iŋes. Arae ekiro keŋ, “Akirot ŋina ka Akuj.”
66019014	Atupito ŋasigarya ŋuna anakuj iŋes edokito ŋaŋolei ŋuna akwaŋak ka tonapito ŋilowi ŋulu ajokak ŋulu akwaŋak, tosegak.
66019015	Alomunit anakituk keŋ atum ŋina akwaŋan ŋina ilounia iŋes ŋakwapin. Ipukae iŋes ikes ka aryenyeo ka ecuuni a ŋakejen keŋ epiini anacuet a ŋina ke epiini, ŋina erae anyunyura ka Akuj a ŋina etiron.
66019016	Egiritae lokaaso ka namuro keŋ ekiro lo, “Erwosit a ŋirwosi ka Ekapolon a ŋikapolok.”
66019017	Abu oanyuwa emalaika ewuoi anakoloŋ. Tocelu a etoil a ŋolo apolon nooi neni a ŋikieny daadaŋ a ŋulu aporete alokidiama tema, “Potu, tocununos daadaŋ nakimuj ŋina ka Akuj ŋina apolon!
66019018	Potu, tonyama ŋawat a ŋirwosi, a ŋikapolok a ŋasigarya ka ŋasigarya, akiriŋ a ŋaŋolei ka ŋawat a ŋikametok kec, ŋawat a ŋituŋa daadaŋ, ŋuna a ŋipi ka ŋuna a ŋulu nyerae ŋipi, ŋuna a ŋulu arwok ka ŋuna a ŋulu caryo!”
66019019	Abu oanyuwa etyaŋ ka ŋirwosi ŋulu ka akwap ka ŋasigarya kec ecunakina akitijiyore ŋolo amet aŋole ka ŋasigarya keŋ.
66019020	Aponi kikamarae etyaŋ kaapei ka ekadwaran ŋolo amodiyanan ŋolo kitiyae ŋakujuwuanisya alokiŋaren etyaŋ. (Ŋakujuwuanisya ŋun, ikes abunio iŋes tomodikinia ŋulu ayakatar emacar ŋolo ke etyaŋ ka ŋulu elipete neni ke etorube keŋ.) Ani eriŋa eyarete, aponi kimasakinae etyaŋ kaapei ka ekadwaran ŋolo amodiyanan nanam ŋina ka akim, ŋina enepya Sulpa.
66019021	Aponi ŋasigarya kec toarae ka atum a ŋina alomuni anakituk a ŋolo amet aŋole, tonyama ŋikyeny daadaŋ ŋawat kec lopite ŋolo apedoritotor.
66020001	Abu oanyuwa emalaika ebunit anakuj, etiŋit ekipuŋguwo ŋolo ka auwuat a ŋina aoyan a ŋina nyesalunit alokwap ka erikot ŋolo apolon.
66020002	Kikamu iŋes epiu – emun ŋoloŋorot, ŋolo erae Ekipye ka Satan, toen iŋes a ŋiriko ŋikaru aliput apei.
66020003	Kimasak emalaika iŋes nauwuat ŋina aoyan, togolok auwuat kimuleleiya, ikotere nyepedorya nabo iŋes amodyanakin ŋakwapin tari ŋina elunyarotor ŋikaru aliput. Ani kelunyar ŋikaru ŋul, itemokino tolacakinae iŋes adiouriyen.
66020004	Abu oanyuwa ŋikicoloŋo ŋulu ka apolou icoloŋito ŋulu ainakinitae apedor aruwor ŋikatubok. Abu daŋ oanyuwa ŋitai a ŋituŋa a ŋulu ketubonoryo ŋakyes, aŋuna araakatar ikes ŋisuudae a Yesu ka aŋuna ka Akirot a ŋina ka Akuj. Kepotu ikes nyilipa neni ke etyaŋ kori neni ke etorube keŋ ka nyiwuakina emacar ŋolo ke etyaŋ loreetin kori nakan kec. Toyarut ikes kipukata kaapei ka Kristo ŋikaru aliput apei.
66020005	(Nyeyarut ŋikatwak ŋuluce akitodol ŋina alunyarotor ŋikaru aliput apei.) Erae ŋin ayarun alokatwak ŋina esyaunan.
66020006	Elakara ka erereŋ nooi ŋulu imarakinitae nayarun alokatwak ŋina esyaunan! Nyetapi atwanare ŋina a ŋaarei ikes, eruworosi ikes ŋisacaradotin ŋulu ka Akuj ka ŋulu a Kristo, kipukata ka iŋes ŋikaru aliput apei.
66020007	Kelunyar ŋikaru aliput apei, elacakinio Satan alomabus.
66020008	Tolot amodyanakin ŋakwapin daadaŋ ŋuna eyakasi nakwap ŋuna enyaritae Gog ka Magog. Ecununi Satan ikes daadaŋ lojiye; elal ekimar kec etya asinyon ŋina ka anam.
66020009	Kielakin ikes akwap daadaŋ kirikaut akibois ŋina a ŋituŋa a ŋulu ka Akuj ka etaun ŋolo apolon ŋolo emina Akuj. Nai bu akim anakuj, tonyamuwa ikes.
66020010	Aponi kimasakinae Satan ŋolo amodikini ikes nanam ŋina ka akim ka ŋina a Sulpa neni aris kimasakin etyaŋ ka ekadwaran ŋolo alyokonon; isicanio ikes apaaran ka akuwar ŋikaru ka ŋikaru.
66020011	Abu oanyuwa ekicoloŋ ŋolo akwaŋan ŋolo apolon ka iŋes ŋini icoloŋit. Toŋopiyasi akwap ka nakuj alokiŋaren keŋ nyeanyuwar nabo jik.
66020012	Abu eŋolik ŋikatwak, ŋikarwok ka ŋicaryo ewuasi kaapei alokiŋaren ekicoloŋ, toŋaarae ŋikitaaboi. Toŋaarae nabo ekitaabo ece, ekitaabo ŋolo ka akiyar. Aponi totubokinae ŋikatwak ikwaŋina kitiyatotor ikes, ikwapei igiritere lokitaaboi.
66020013	Toleku anam ŋikatwak ŋulu ayakasi tooma keŋ. Tolekut Atwanare ka Akibois ŋina a ŋikatwak daŋ ŋikatwak ŋulu ayakasi neni kec. Aponi totubokinae ikes daadaŋ ikwaŋina kitiyatotor ikes.
66020014	Kimasakinae nai Atwanare ka Akibois ŋina a ŋikatwak nanam ŋina ka akim. (Erae anam ŋina ka akim ŋin atwanare ŋina a ŋaarei.)
66020015	Ituŋanan ŋini pa ayai ekiro keŋ lokitaabo ŋolo ka akiyar, aponi kimasakinae nanam ŋina ka akim.
66021001	Abu nai oanyuwa nakuj ŋina kitete ka akwap ŋina kitete. Apotu nakuj ŋina esyaunan ka akwap ŋina esyaunan toŋopiasi; toŋopia anam daŋ.
66021002	Abu oanyuwa Etaun ŋolo apolon ŋolo ka Akuj, Yerusalem ŋolokitete, ebunit alokidiama aneni ka Akuj, itemokino ikwa ateran ŋina esirit aŋuna ka akisiryam lokile keŋ.
66021003	Abu eira etoil ŋolo apolon irworo alokicoloŋ a ŋolo ka apolou ebala, “Kiŋolik! Ameun tokona erukito Akuj ka ŋituŋa keŋ! Erukete iŋes ka ikes, eruworosi ikes ŋituŋa keŋ. Erukete Akuj alope ka ikes, eruwor iŋes Akuj kec.
66021004	Emyetari iŋes ŋakiyo daadaŋ anakonyen kec, nyeyakaun nabo atwanare, nyeyakaun nabo akiyaloloŋ kori akigworo kori aryeba. Aŋopiyasi ŋiboro ŋulu ŋorok.”
66021005	Tolimu nai ŋolo eboi alokicoloŋ a ŋolo ka apolou tema, “Kiŋolik! Tokona eturuwo ayoŋ ŋiboro daadaŋ ŋikitet!” Abu iŋes nabo okolimok ayoŋ tema, “Kigir ŋun, anerae erae ŋakiro ŋuna a kire ŋuna epedoryo akikinyom.”
66021006	Tema nabo neni kaŋ, “Erikakin! Arae ayoŋ Alpa ka Omega – Akisyakinet ka Asalunet. Ŋini daadaŋ enyami akure, ainakini ŋakipi ŋuna emam egyelit, ŋuna aloitanit a ŋolo ka akiyar.
66021007	Ŋini ilouni, eryamuni ŋun aneni kaŋ, aruwor ayoŋ Akuj keŋ ka eruwor iŋes lokoku kaŋ.
66021008	Nai ŋikakuryanak, ŋikalukinok, ŋulu nyenupito, ŋikaarak, ŋimalaanotin, ŋikekukujak, ŋulu ilipete neni a ŋakujo ka ŋikalyokonok daadaŋ imasakinio ikes nanam ŋina ka akim ka ŋina a Sulpa. Erae ŋin atwanare ŋina a ŋaarei.”
66021009	Abu nai emalaika epei a ŋulukanikaarei, ŋolo ayakar ŋabakulei ŋunakanikaarei ŋuna eleleba ŋakisicaneta ŋunakanikaarei ŋuna esidyok, bu neni kaŋ tema, “Bua, eketoodikini ateran, aberu a Imesek.”
66021010	Abu Etau min neni kaŋ, okoya emalaika tari moru ŋolo aoyan nooi. Eketoodik Yerusalem etaun ŋolo apolon ŋolo ka Akuj ebunit alokidiama aneni ka Akuj,
66021011	tocai aŋuna ka akica a ŋina ka Akuj. Tocai etaun ŋol ikwa amoru ŋina epol egyelit, ikwa Yaspa, kileereu ikwa ŋakalilii.
66021012	Ayakar iŋes arwatata ŋina apolon ŋina aoyan, ŋina a ŋipidiŋa a ŋitomon ka ŋiarei ka ŋimalaikan ŋitomon ka ŋiarei ŋulu eyokiyete ŋolopidiŋ. Egiritae lopidiŋa ŋul ŋirorwa ŋulu a ŋikabilae a ŋulutomon ka ŋiarei a ŋulu a Isirael.
66021013	Ayakasi ŋipidiŋa ŋiuni ŋolowae; ŋiuni Kide, ŋiuni nakan ŋina alo Kwap, ŋiuni Kuju ka ŋiuni To.
66021014	Adukokinitae arwatata ŋina ke etaun a ŋol namoru ŋunatomon ka ŋaarei ŋuna ka akisyakinet, ŋuna egiritae ŋirorwa ŋulu a Ŋikiyakia a ŋulutomon ka ŋiarei a ŋulu a Imesek.
66021015	Ayakar emalaika ŋolo ekesirwori ayoŋ ebela ŋolo etiyaunitae a egolid ŋolo kipimet etaun ŋolo apolon, ŋipidiŋa keŋ ka arwatata keŋ.
66021016	Ariyan ŋarwatatain ŋunaomwon ŋuna ke etaun a daadaŋ. Kipim emalaika etaun ŋolo apolon ŋol a ebela a ŋolo kipimet, erae aoyau keŋ ŋakilomitae ŋalipyo ŋaarei ka ŋamiae ŋaomwon alowaetin ka kidiama ta kwap.
66021017	Abu emalaika kipim arwatata daŋ, arae aoyau keŋ ŋina alokidiama ŋamitae ŋatomonikanikapei; ikwapei araakar epite ŋolo epimianaa iŋes.
66021018	Adukitoe arwatata a ŋamoru a ŋuna enyaritae Yaspa, ka adukitoe etaun ŋol a egolid, a ŋolo acai ikwa akaliliit.
66021019	Esibusitae ŋamoru ŋuna ka akisyakinet a arwatata a ŋina ke etaun a ŋamoru a ŋuna epol egyelit a ŋuna egelegelya. Amoru ŋina ka akisyakinet ŋina esyaunan anyaritae Yaspa, ŋina a ŋaarei apusiyana ka anyaritae Sapire, ŋina a ŋauni arae ŋina aliban ka anyaritae Agate, ŋina a ŋaomwon arae ŋina aliban nooi ka anyaritae Emeral,
66021020	ŋina a ŋakan arae ŋina areŋan ka anyaritae Oniks, ŋina a ŋakanikapei anyaritae Karanelia, ŋina a ŋakanikaarei arae ŋina nyaŋ-aliban ka anyaritae Krisolait, ŋina a ŋakanikauni arae ŋina pus-aliban ka anyaritae Beril, ŋina a ŋakanikaomwon arae ŋina nyaŋ ka anyaritae Topas, ŋina a ŋatomon arae ŋina oŋor-aliban ka anyaritae Krisopreis, ŋina a ŋatomon ka apei arae ŋinapus ka anyaritae Yacins ka ŋina a ŋatomon ka ŋaarei arae ŋina pus-areŋan ka anyaritae Ametist.
66021021	Arae ŋipidiŋa ŋulutomon ka ŋiarei ŋamoru ŋuna amilimilak ŋunatomon ka ŋaarei, ŋuna epol egyelit; etiyaunitae ŋolopidiŋ kan amoru apei ŋina amilimilan ŋina epol egyelit. Arae erukude ŋolo alokidiŋ etaun egolid bon, acai ikwa akaliliit.
66021022	Nyiŋolikina ayoŋ Akai ka Akuj alotaun a ŋolo apolon, anerae Ekapolon Akuj ŋina etiron ka Imesek ikes erae Akai ka Akuj keŋ.
66021023	Nyiitanit etaun ŋol akica ŋina ka akoloŋ kori ŋina ke elap, anerae ecaikinit akica ŋina ka Akuj neni keŋ ka erae Imesek etaa keŋ.
66021024	Elosete ŋituŋa a ŋakwapin a daadaŋ anakica keŋ ka eyaunete ŋirwosi ŋulu ka akwap ebari kec tooma keŋ.
66021025	Idoŋete ŋipidiŋa ŋulu ke etaun a ŋol eŋaara apaaran daadaŋ; nyegolokinio ikes jik, anerae emamukaun akuwar aina.
66021026	Eyaunio apolou ka ebari ŋolo a ŋakwapin tooma lotaun ŋolo apolon.
66021027	Nai emam ibore ŋini aronon elomari neni keŋ, emam tari idiotuŋanan ŋini itiyae ŋuna a ŋileec ka ŋuna ka alyokonu. Ŋituŋa ŋulu igiritae lokitaabo ŋolo ka akiyar ŋolo a Imesek, ikes bon elomarete tooma etaun ŋol.
66022001	Abu nai emalaika eketoodik ayoŋ aŋolol ŋina a ŋakipi a ŋuna ka akiyar, ŋuna apariparete ikwa ŋakamilimili, toleleunito alokicoloŋ a ŋolo ka Akuj ka a ŋolo a Imesek.
66022002	Toleleunito kwap kitorito kidiŋ erukude ŋolo apolon ŋolo ke etaun a ŋolo apolon. Ŋolowae ka aŋolol, ayai ekitoe ŋolo ka akiyar, toraununuyete ŋarwa ŋatomon ka ŋaarei alokaru, a ŋololap apeiraunet. Arae ŋakwii kec ŋuna kitaŋaleunet ŋakwapin.
66022003	Emam ibore ŋini icenen aneni ka Akuj ŋini eyakaun lotaun ŋolo apolon. Eyakaun ekicoloŋ ŋolo ka Akuj ka ŋolo a Imesek lotaun ŋolo apolon, ilipete ŋiketiyak keŋ neni keŋ.
66022004	Eanyuwarete ikes ereet keŋ ka eyakaun ekiro keŋ loreetin kec.
66022005	Nyeyakaun nabo jik akuwar ace, nyiitanete ikes ŋitaae kori akoloŋ, anerae eruwor Ekapolon Akuj akica kec ka ipukaete ikes ŋikaru ka ŋikaru.
66022006	Okolimok emalaika ayoŋ tema, “Iyookino ŋakiro ŋun erae ŋuna a kire, ŋuna epedoryo akikinyom. Abu Ekapolon Akuj, ŋina einanakini etau keŋ neni a ŋikadwarak, kiyakiu emalaika keŋ akitoodikin ŋiketiyak keŋ ŋakiro ŋuna itemokino kitiyakin anapaki a ŋina eapi.”
66022007	Ebala Yesu ebe, “Kiirasi, abuni ayoŋ atipei!” Erereŋ ŋulu iwuapete ŋakiro ŋuna edwaritae alokitaabo a lo!
66022008	Ayoŋ Yoana eira ka eŋolik ŋakiro ŋun daadaŋ. Ani kadau akiirar ka akiŋolikin, abu oramakin kwap nakejen ke emalaika a ŋolo eketoodikini ayoŋ ŋakiro ŋun ka adikino ayoŋ elipi neni keŋ.
66022009	Nai tema iŋes neni kaŋ ebe, “Nyilip neni kaŋ! Arae ayoŋ daŋ eketiyan ikwa iyoŋ ka ikwa ŋikaitotoi kon ŋikadwarak ta ŋulu daadaŋ ŋulu iwuapito ŋakiro ŋuna ke ekitaabo a lo. Kilip neni ka Akuj!”
66022010	Okolimok iŋes ayoŋ tema, “Nyimunon ŋakiro ŋuna edwaritae alokitaabo a lo, anerae eapi apaki ŋina itiyakinotor ŋun daadaŋ.
66022011	Iŋes ŋini itiyae ŋuna aronok, torubak itiyae ŋuna aronok; iŋes ŋini esiilyana, torubak itiyae asiilyo; iŋes ŋini itiyae ŋuna iyookino, torubak itiyae ŋuna iyookino ka iŋes ŋini erae ŋini ka Akuj, torubak erae ŋini ka Akuj.”
66022012	Ebala Yesu ebe, “Kiirasi, abuni ayoŋ atipei! Ayauni ayoŋ ŋiropito kaŋ, oinak ŋinituŋanan ikwa itiyator.
66022013	Arae ayoŋ Alpa ka Omega, ŋolo Eŋarenon ka ŋolo Esidyon – Akisyakinet ka Asalunet.”
66022014	Erereŋ ŋulu ilotarito ŋilowi kec, ikotere toryamut apedor ŋina nyamet arait ŋina ke ekitoe a ŋolo ka akiyar ka kitoro lopidiŋ elomarete lotaun ŋolo apolon.
66022015	Nai kiŋa etaun ŋolo apolon eyakaunosi ŋisiilyanotin, ŋikapilak, ŋimalaanotin, ŋikaarak, ŋulu ilipete neni a ŋakujo car ka daadaŋ ŋulu irworosi ka kitiyaete alyokonu.
66022016	“Ayoŋ Yesu eyakuunit emalaika kaŋ akiteyenun iyes ŋakiro nu anatukon a Ŋikristo. Arae ayoŋ ataagoroit ka alyasit – eletonit ŋolo anateker a Daudi; arae ayoŋ etop ŋolo ka ataparacu ŋolo enepi nooi.”
66022017	Ebasi Etau ka Ateran, “Bua!” Itemokino ituŋanan daadaŋ ŋini iirari nu tema, “Bua!” Itemokino iŋes ŋini enyamit akure bu, itemokino iŋes ŋini ecamit ŋakipi ŋuna ka akiyar, ya pa egyelit.
66022018	Ayoŋ Yoana alimokinit ituŋanan daadaŋ ŋini iirari ŋakiro ŋuna edwaritae alokitaabo a lo: ani kiyatak ituŋanan ŋakiro ŋace neni kec, iyatakini Akuj neni keŋ ŋakisicaneta ŋuna elimunitoe alokitaabo a lo;
66022019	ani kelema ituŋanan ŋakiro ŋace anakiro a ŋuna edwaritae alokitaabo a lo, elemari Akuj aneni keŋ arait ŋina etemokino iŋes toryamu alokitoe a ŋolo ka akiyar ka nyelomari iŋes lotaun ŋolo apolon ŋolo ka Akuj.
66022020	Iŋes ŋini iteyenunit ŋakiro nu ebala, “Kire jik abuni ayoŋ atipei!” Amen. Bua, Ekapolon Yesu!
66022021	Toyai ajokis ŋina ke Ekapolon Yesu neni a ŋituŋa a ŋulu ka Akuj a daadaŋ. Amen.
