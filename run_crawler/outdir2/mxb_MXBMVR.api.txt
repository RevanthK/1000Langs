40001001	Ña̱ yó'o kúú tuti noo̱ tándaa yíko̱ kuu̱ ndidaá ña̱yuu ni̱ sa̱ kuu na̱ ve'e Jesucristo, na̱ ni̱ kii tein na̱ ve'e rey David, ta rey David ni̱ kii tein na̱ ve'e Abraham.
40001002	Chi̱ de̱'e Abraham ñoó ni̱ sa̱ kuu Isaac, ta de̱'e Isaac ni̱ sa̱ kuu Jacob, ta de̱'e Jacob ni̱ sa̱ kuu Judá xí'ín dao ka̱ ñani ra̱.
40001003	Ta de̱'e Judá xí'ín iin ñá'a̱ naní Tamar ni̱ sa̱ kuu Fares xí'ín Zara, ta de̱'e Fares ni̱ sa̱ kuu Esrom, ta de̱'e Esrom ni̱ sa̱ kuu Aram,
40001004	ta de̱'e Aram ni̱ sa̱ kuu Aminadab, ta de̱'e Aminadab ni̱ sa̱ kuu Naasón, ta de̱'e Naasón ni̱ sa̱ kuu Salmón,
40001005	ta de̱'e Salmón xí'ín Rahab ni̱ sa̱ kuu Booz, ta de̱'e Booz xí'ín Rut ni̱ sa̱ kuu Obed, ta de̱'e Obed ni̱ sa̱ kuu Isaí.
40001006	Ta de̱'e Isaí ni̱ sa̱ kuu David, na̱ ni̱ sa̱ kuu rey no̱ó na̱ Israel, ta de̱'e rey David ni̱ sa̱ kuu Salomón, ta naná Salomón ni̱ sa̱ kuu ñadi'í Urías.
40001007	Ta de̱'e Salomón ni̱ sa̱ kuu Roboam, ta de̱'e Roboam ni̱ sa̱ kuu Abías, ta de̱'e Abías ni̱ sa̱ kuu Asa,
40001008	ta de̱'e Asa ni̱ sa̱ kuu Josafat, ta de̱'e Josafat ni̱ sa̱ kuu Joram, ta de̱'e Joram ni̱ sa̱ kuu Uzías,
40001009	ta de̱'e Uzías ni̱ sa̱ kuu Jotam, ta de̱'e Jotam ni̱ sa̱ kuu Acaz, ta de̱'e Acaz ni̱ sa̱ kuu Ezequías,
40001010	ta de̱'e Ezequías ni̱ sa̱ kuu Manasés, ta de̱'e Manasés ni̱ sa̱ kuu Amón, ta de̱'e Amón ni̱ sa̱ kuu Josías,
40001011	ta de̱'e Josías ni̱ sa̱ kuu Jeconías xí'ín dao ka̱ ñani ra̱ tá tiempo ni̱ kue̱i na̱ ñoo Israel noo̱ ndá'a̱ ta̱ ñoo Babilonia.
40001012	Tá ni̱ ndi'i ni̱ kue̱i na̱ Israel ti̱xi ndá'a̱ ta̱ Babilonia, dá ni̱ sa̱ io iin de̱'e Jeconías ñoó, ta ni̱ sa̱ naní rá Salatiel, ta de̱'e Salatiel ni̱ sa̱ kuu Zorobabel,
40001013	ta de̱'e Zorobabel ni̱ sa̱ kuu Abiud, ta de̱'e Abiud ni̱ sa̱ kuu Eliaquim, ta de̱'e Eliaquim ni̱ sa̱ kuu Azor,
40001014	ta de̱'e Azor ni̱ sa̱ kuu Sadoc, ta de̱'e Sadoc ni̱ sa̱ kuu Aquim, ta de̱'e Aquim ni̱ sa̱ kuu Eliud,
40001015	ta de̱'e Eliud ni̱ sa̱ kuu Eleazar, ta de̱'e Eleazar ni̱ sa̱ kuu Matán, ta de̱'e Matán ni̱ sa̱ kuu Jacob,
40001016	ta de̱'e Jacob ni̱ sa̱ kuu José, ta José ni̱ sa̱ kuu yíi̱ María, ta de̱'e María kúú Jesús, na̱ kúú Cristo, na̱ dáka̱ki ñaá.
40001017	Noo̱ ndidaá na̱ sá'ano yó'o, kándaa̱ inio̱ ña̱ nda̱ Abraham, ta nda̱ David ni̱ sa̱ kuu na uxi̱ komi̱ na̱ sá'ano. Ta nda̱ David, ta nda̱ tiempo ni̱ kue̱i na̱ Israel ti̱xi ndá'a̱ ta̱ Babilonia, ni̱ sa̱ kuu na uxi̱ komi̱ ka̱ na̱ sá'ano. Ta nda̱ tiempo ni̱ kue̱i na̱ ñoo Israel ti̱xi ndá'a̱ na̱ ñoo Babilonia, ta nda̱ tiempo Cristo ni̱ sa̱ kuu tuku na uxi̱ komi̱ na̱ sá'ano.
40001018	Di'a ni̱ kuu tá ni̱ kaki Jesús: María, ta kakuu naná Jesús, sa̱ ni̱ xi̱'o va xi to̱'on xi noo̱ José ña̱ tanda'a̱ xí xí'ín rá. Tído tá ko̱ ñá'a̱ naki'in tá'an na kandei na, kúú ni̱ tu̱u va María ñó'o de̱'e xi, chi̱ Espíritu ii̱ Ndios ni̱ xi̱'o ña̱ ndato yó'o noo̱ xí.
40001019	Ta José naní ta̱a kakuu yíi̱ xí, ta sa̱'á ña̱ kúú rá iin ta̱a ndaa̱, ta ko̱ kóni̱ ra̱ chinaní kini ñaá rá, sa̱'á ño̱ó ni̱ na̱kani ini ra̱ ña̱ dión oon va dánkoo ñaá rá.
40001020	Tá ni̱ ndi'i ni̱ ka'i ini ra̱ ña̱ dión kee ra, ta kúú ni̱ na'a̱ noo̱ iin ángel ni̱ kixi noo̱ sato'o yo̱ Ndios noo̱ rá ti̱xi sa̱ni. Dá ni̱ kaa na̱ xí'ín rá: ―José, na̱ ve'e David, o̱ sa̱ nákani kuáchi̱ ino̱n ki'ón María kakuu ñadi'óo̱n, dá chi̱ mií Espíritu ii̱ Ndios ni̱ xi̱'o ña̱'a ndato yó'o noo̱ xí, sa̱'á ño̱ó ni̱ tu̱u xi ñó'o de̱'e xi.
40001021	Ta dákáki xi iin tayií ló'o̱, ta chinanón xi̱ Jesús, dá chi̱ ta yó'o dáka̱ki na̱ ñoo xi̱ no̱ó kua̱chi kée na ―kaá na̱.
40001022	Ta ndidaá ña̱ yó'o ni̱ kuu, dá ni̱ xi̱nko̱o noo̱ ni̱ ka'a̱n Ndios xí'ín profeta, tá'a̱n na̱ sa̱ ka̱sto̱'on xí'ín ña̱yuu to̱'on ni̱ ka'a̱n mií Ndios xí'ín ná, chi̱ di'a ni̱ kaa na̱:
40001023	Miía̱n tu̱u iin tadi'í tákí kaño'o de̱'e xi. Ta chinaní ná xi̱ Emanuel. To̱'on yó'o kóni̱ kaa: Ió Ndios xí'ín yó.
40001024	Tá ni̱ ndoto va José, kúú ni̱ kee ra choon ni̱ sa'anda ángel ñoó. Ta kúú ni̱ ta̱ndá'a̱ vá rá xí'ín xí.
40001025	Tído ko̱ ní náki'in tá'an ta'on na kudi̱ nduú na̱ xía̱n nani ni̱ sa̱ ño'o taleé ñoó. Tá ni̱ kaki xi, dá ni̱ chi̱naní ñaá ná Jesús. 2
40002001	Ta ni̱ kaki Jesús ñoo Belén, ña̱ nákaa̱ chí kuendá Judea, ta daá nákaa̱ Herodes kúú rá rey chí kuendá Judea. Dá ni̱ ka̱sáa̱ dao ta̱ ndi̱chí ñoo Jerusalén, ta ni̱ kii ra chí noo̱ xíno ndi̱ndii.
40002002	Ta ni̱ nda̱to̱'ón rá na̱ ñoo Jerusalén, ta kaá ra̱: ―¿Ndeí ió na̱ kúú rey no̱ó na̱ Israel, na̱ ni̱ kaki ñoó? Dá chi̱ nda̱ ñoo ndu̱ ñoó ni̱ xini ndu̱ ni̱ xi̱nko̱o iin ti̱ñoo̱ sa̱á, sa̱'á ño̱ó ni̱ ka̱ndaa̱ ini ndu̱ ña̱ ni̱ kaki na, ta ve̱i ndu kandaño̱'o ndu na̱ ―kaá ra̱.
40002003	Tá ni̱ ni'i̱ tó'on rey Herodes, ta kúú ni̱ naá vá ini ra̱, ta dión ta'ani ni̱ ndo'o ndidaá na̱ ñoo Jerusalén.
40002004	Sa̱'á ño̱ó ni̱ kana Herodes ndidaá kúú ta̱ duti̱ sakua̱'a̱, xí'ín ta̱ dána'a̱ ley Moisés, ta ni̱ nda̱to̱'ón ñaá rá: ―¿Ndeí kaki na̱ kakuu Cristo, na̱ dáka̱ki ñaá?
40002005	Dá ni̱ kaa ta̱a ñoó xí'ín rá: ―Kaki na ñoo Belén, ña̱ nákaa̱ kuendá Judea yó'o, dá chi̱ di'a ni̱ taa iin profeta ña̱ ni̱ ka'a̱n Ndios xí'ín ná:
40002006	Ñoo Belén, ña̱ nákaa̱ kuendá Judá, kandaya̱'i cháá ka̱ yo̱'ó noo̱ dao ka̱ ñoo ñó'o kuendá Judá, dá chi̱ xaa̱n kaki iin ra̱ katiin ndaa na̱ ñoo Israel, na̱ kúú ñooi̱, ta dándáki ñaá rá, kaá Ndios xí'ín profeta na̱ ―kaá ra̱.
40002007	Dá ni̱ kana de̱'é rey Herodes ta̱a ndi̱chí ñoó, dá ni̱ nda̱to̱'ón ndichí ñaá rá ndá kuu̱ kúú mií mií kuu̱ ni̱ xi̱nko̱o ti̱ñoo̱ ñoó.
40002008	Ni̱ ndi'i, dá ni̱ ta̱nda'á ñaá Herodes kua'a̱n ra̱ ñoo Belén, ta kaá ra̱ xí'ín rá: ―Kua'án ndo̱ ñoó ndato̱'ón va̱'a ndó ndeí ió tayií ñoó. Tá ni̱ na̱ní'i̱ ndo̱ xí, dá naki̱'o ndó kuendá noo̱í, dá ná ko'o̱n ta'ani yu'u̱ kandaño̱'i xi̱ ―kaá ra̱.
40002009	Tá ni̱ ndi'i ni̱ ka'a̱n Herodes dión, dá ni̱ ka̱nkuei ta̱a ñoó kua'a̱n ra̱. Ta ti̱ñoo̱, kirí ni̱ xini ra̱ nda̱ ñoo mií rá ñoó xíonoo rí kua'a̱n ri̱ noo̱ rá. Ta ni̱ saa̱ ri̱ ni̱ sa̱ tuu rí dini̱ vé'e noo̱ ió tayií ñoó.
40002010	Tá ni̱ xini ra̱ ni̱ sa̱ tuu rí, kúú ni̱ kadii̱ nda̱'o iní ra̱.
40002011	Dá ni̱ ku̱'u ra ve'e ñoó. Dá ni̱ xini ra̱ xí xí'ín María, naná xi̱. Dá ni̱ sa̱ kui̱ta xi̱tí rá noo̱ xí, ta ni̱ sa̱ ndaño̱'o ñaá rá. Dá ni̱ sonó rá yú'u̱ sato̱ noo̱ ñó'o ña̱ va̱'a, dá ni̱ taó rá ña̱ ni̱ doko̱ rá noo̱ xí. Ta ñoó kúú oro, xí'ín du̱sa támi sá'a̱n, xí'ín sití támi sá'a̱n naní mirra.
40002012	Tído ti̱xi sa̱ni ni̱ ka'a̱n Ndios xí'ín rá ña̱ ná dá'a ni nandió kuéi ra noo̱ Herodes. Sa̱'á ño̱ó iin ka̱ va íchi̱ ni̱ na̱ndió kuéi ra kua'a̱n nó'o̱ rá.
40002013	Tá ni̱ ya̱'a ta̱a ñoó kua'a̱n ra̱, dá ni̱ ka'a̱n iin ángel ni̱ kii noo̱ sato'o yo̱ Ndios xí'ín José ti̱xi sa̱ni, dá kaá na̱: ―Ndako̱o yo'ó, ta ki'in taleé xaa̱n xí'ín naná xi̱, ta kuino kíi̱ kua'án Egipto, ta ñoó kandei ndó nda̱ ná kasto̱'on tukui xí'ín ndó, dá chi̱ kasá'á rey Herodes nándukú rá taleé xaa̱n ka'ání rá ―kaá na̱.
40002014	Dá ni̱ ndoto José, ta sa̱kuaá kuu̱ dáá ñóó ni̱ ki'in ra taleé ñoó xí'ín naná xi̱, dá ni̱ kee ra kua'a̱n ra̱ Egipto.
40002015	Ta ñoó ni̱ sa̱ ndei na nda̱ ni̱ kasa̱ndaá kuu̱ ni̱ xi'i̱ Herodes. Dión, dá ni̱ xi̱nko̱o to̱'on ni̱ ka'a̱n Ndios xí'ín profeta na̱: “Nda̱ ñoo Egipto ni̱ na̱kanai de̱'i ve̱i xi.”
40002016	Tá ni̱ ka̱ndaa̱ iní Herodes ña̱ ni̱ da̱nda̱'í ñaá ta̱ ndi̱chí ñoó, kúú ni̱ xido̱ nda̱'o ini ra̱. Sa̱'á ño̱ó ni̱ sa'anda ra̱ choon ña̱ ná kuu ndidaá takuálí yíí ko̱ ñá'a̱ xi̱no uu̱ kuia̱ ndéi ñoo Belén xí'ín ndidaá takuálí yíí ndéi ñoo kuálí ñó'o noo̱ kúú kuendá Belén ñoó, chi̱ sa̱ kua'a̱n xi̱nko̱o uu̱ kuia̱ ni̱ xini ta̱ ndi̱chí ñoó ni̱ xi̱no ti̱ñoo̱.
40002017	Ta sa̱'á ña̱ ni̱ kee ra dión, sa̱'á ño̱ó ni̱ xi̱nko̱o no̱ó ni̱ ka'a̱n profeta Jeremías:
40002018	Tái̱ káyu'ú na̱ ñá'a̱ ndéi ñoo Ramá. Ni̱'i nda̱'o sá kíán, ta nda'í tánaán xí'ín ndirá noo̱a̱n. Ta ndéí'i̱ Raquel sa'a̱ de̱'án, ta ko̱ ku̱ú ta'on natiián ta̱ndeé iní, chi̱ ni̱ xi'i̱ ndi'i xi.
40002019	Tá ni̱ xi'i̱ Herodes, dá ni̱ na'a̱ noo̱ túku iin ángel ni̱ kii noo̱ sato'o yo̱ Ndios noo̱ José ti̱xi sa̱ni noo̱ ió ra̱ ñoo Egipto,
40002020	dá ni̱ kaa na̱ xí'ín rá: ―Ndako̱o, ta kuaka tayií ló'o̱ xaa̱n xí'ín naná xi̱, ta nandió kuéi ndó kua'án nó'o̱ ndo̱ Israel, dá chi̱ sa̱ ni̱ xi'i̱ ndi'i va ta̱a, ra̱ ndúkú tayií ló'o̱ xaa̱n ka'ání rá ―kaá na̱.
40002021	Dá ni̱ nda̱ko̱o ra, dá ni̱ na̱kuaka ra tayií ló'o̱ ñoó xí'ín naná xi̱, dá ni̱ kee na kua'a̱n nó'o̱ ná ñoo Israel.
40002022	Tído ni̱ ni'i̱ tó'on na ña̱ Arquelao ni̱ na̱kuíi̱n noo̱ tatá ra̱ rey Herodes dándáki ra kuendá Judea, sa̱'á ño̱ó ni̱ yu̱'ú na̱ ko'o̱n na̱ kandei na ñoó. Tído ni̱ ka̱sto̱'on tuku Ndios ti̱xi sa̱ni xí'ín José ña̱ ná ko'o̱n na̱ chí kuendá Galilea kandei na.
40002023	Dá ni̱ saa̱ na̱ ñoo Nazaret, ña̱ nákaa̱ chí kuendá Galilea, ta ñoó ni̱ sa̱ ndei na. Dión, dá ni̱ xi̱nko̱o no̱ó ni̱ ka'a̱n profeta ña̱ kananí xí ta̱ ñoo Nazaret. 3
40003001	Tein tiempo daá ñóó, dá ni̱ ka̱sá'á Juan, na̱ dákodo̱ ndúta̱ ña̱yuu, dána'a̱ na̱ no̱ó ña̱yuu noo̱ kúú yukú i̱chí chí kuendá Judea,
40003002	ta kaá na̱ xí'ín ná: ―Nandikó iní ndo̱ sa̱'á kua̱chi kée ndó, chi̱ sa̱ ni̱ ku̱yati va kuu̱ ña̱ ndu̱'u ña̱yuu ti̱xi ndá'a̱ Ndios dándáki ñaá ná.
40003003	Ta sa'a̱ mií Juan yó'o ni̱ ka'a̱n profeta Isaías tá sa̱ na'á, chi̱ di'a ni̱ kaa na̱: Kayu'ú iin ta̱a noo̱ kúú yukú i̱chí, ta kaa ra̱: “Kandei nduu ndo̱ natiin ndó sato'o yo̱ Ndios, ta ná konó ndó iin ichí ndaa̱ noo̱ ná”, kaá na̱.
40003004	Ta dá'o̱n ni̱ sa̱ ndixi Juan ni̱ ka̱va̱'a xí'ín ídi̱ camello. Ta iin cincho ñíi̱ ni̱ kao̱ noo nákaa̱ ti̱xi na. Ta sa̱ seí ná ti̱ka xí'ín ndu̱dí yukú.
40003005	Ta kua̱'á nda̱'o ña̱yuu ndéi ñoo Jerusalén xí'ín na̱ ndéi dao ka̱ ñoo ñó'o chí kuendá Judea xí'ín na̱ ndéi ñoo ñó'o yati yu̱ta Jordán ñoó sa̱ kii noo̱ nákaa̱ Juan.
40003006	Ta sa̱ na'o̱ na̱ kua̱chi na̱ noo̱ Ndios, ta kúú sa̱ da̱kódo̱ ndúta̱ ñaá Juan ini yu̱ta naní Jordán.
40003007	Tá ni̱ xini Juan ña̱ kua̱'á nda̱'o ta̱ fariseo xí'ín ta̱ saduceo ve̱i ta'ani kodo̱ ndúta̱ rá noo̱ ná, dá ni̱ kaa na̱ xí'ín rá: ―¡Ndo'ó kúú tata de̱'e koo̱! ¿Ndá yoo kaá daá xí'ín ndo'ó ña̱ dión oon ni ka̱ki ndó no̱ó ña̱ xído̱ ini Ndios, ña̱ ve̱i dándó'o naní nío̱ ndo̱?
40003008	Koo ini ndo̱ kee ndó ña̱ va̱'a, ña̱ ná'a̱ ña̱ miía̱n ndaa̱ kuiti ni̱ na̱ndikó iní ndo̱ sa'a̱ kua̱chi kée ndó.
40003009	Ta ná dá'a ni ka'án ndó ña̱ sa̱'á ña̱ kúú ndó na̱ ve'e Abraham, sa̱'á ño̱ó ka̱ki ndó. Dá chi̱ miía̱n ndaa̱ ná ka'i̱n xí'ín ndó ña̱ kuu va ndee Ndios yuu̱ ndéi yó'o kakuuan na̱ ve'e Abraham.
40003010	Ta kana'á ta'ani ndó ña̱ sa̱ ió nduu va hacha ka'andaa̱n yo̱'o yíto̱, sa̱'á ño̱ó ndi ndáa mií vá yíto̱ ko̱ xí'o kui̱'i va̱'a, yiróón kúú rá ta'a̱nda̱, dá ke̱e ra kei̱ ra̱ noo̱ kéi̱ ñó'o̱.
40003011	’Miía̱n ndaa̱ kíán dákodo̱ ndúta̱í ndo̱'ó ini ta̱kui̱í, chi̱ ni̱ na̱ndikó iní ndo̱ sa̱'á kua̱chi kée ndó. Tído sata̱ yú'u̱ ve̱i iin na̱ ndáya̱'i cháá ka̱ o̱ du̱ú yu'u̱, ta ni ko̱ káni víán taó yu'u̱ ndisa̱ ná, chi̱ ndáya̱'i cháá ka̱ na̱ o̱ du̱ú yu'u̱. Ta no̱ón kúú na̱ dákodo̱ ndúta̱ ndo̱'ó xí'ín Espíritu ii̱ Ndios, xí'ín ño'ó ita̱.
40003012	Ta no̱ón kúú táto̱'on iin ta̱a tánee iin ña̱'a ndá'a̱ ná dáxi̱xi na tirió xí'ín tachi̱. Ta ki̱'o dión taó xóo na noni̱ tirió tein xe̱'án. Ta nataán va̱'a naa̱n ini yáka̱ ná, ta xe̱'án ñoó chiñó'o̱ na̱ xí'ín ñó'o̱ kéi̱, ña̱ ni iin kuu̱ o̱ ndá'o̱ ―kaá Juan.
40003013	Ta kúú ni̱ keta Jesús chí kuendá Galilea ve̱i na̱ yu̱ta Jordán noo̱ nákaa̱ Juan, dá dákodo̱ ndúta̱ ñaá ná.
40003014	Tído ko̱ xi̱ín ta'on Juan dákodo̱ ndúta̱ ñaá ná, chi̱ kaá na̱: ―Yu'u̱ di'a va xínñó'ó kodo̱ ndúta̱ kee mií ní. Ta, ¿ndiva̱'a ve̱i di'a ní noo̱ yú'u̱ ña̱ dákodo̱ ndúta̱í mií ní?
40003015	Dá ni̱ kaa Jesús xí'ín ná: ―Joon ní kaao̱n, dá chi̱ kánian kee yó ndidaá choon sa'ándá Ndios ―kaá na̱. Dá ni̱ xino̱ ini Juan dákodo̱ ndúta̱ ñaá ná.
40003016	Tá ni̱ ndi'i ni̱ sodo̱ ndúta̱ Jesús, dá ni̱ na̱kuíi̱n ndichi na̱ ini ta̱kui̱í ñoó. Kúú mií dáá ni̱ nonó induú. Dá ni̱ xini na̱ Espíritu ii̱ Ndios ni̱ na̱xino̱ na̱ sata̱ Jesús, ta káa na táto̱'on káa iin paloma.
40003017	Ta nda̱ induú tái̱ ni̱ ka'a̱n Ndios xí'ín Jesús: ―Yo'ó kúú de̱'e mani̱ yu'u̱, ta náta'an nda̱'o inii̱ xiníi̱ yo̱'ó ―kaá na̱. 4
40004001	Dá ni̱ kee Espíritu ii̱ Ndios ndáka na Jesús kua'a̱n na̱ dini̱ yúku̱ i̱chí, dá korndodó ñaá ña̱ u'u̱.
40004002	Ta ni̱ sa̱ ne'e ii̱ ná uu̱ diko kuu̱, uu̱ diko ñoó, ta ni iin ña̱'a ko̱ ní seí na̱. Ta ni̱ ndi'i, dá nda'í ni̱ ka̱sá'á kuíko na.
40004003	Ta kúú ni̱ ka̱sáa̱ ña̱ u'u̱, ña̱ xírndodó ñaá, noo̱ ná. Dá ni̱ kaaa̱n xí'ín ná: ―Tá miía̱n ndaa̱ ndisa de̱'e Ndios kúú ní, dá kía̱n ka'anda ní choon no̱ó yuu̱ xaa̱n, dá ná nduuan pan kaxí ní.
40004004	Dá ni̱ kaa na̱ xí'án: ―Di'a va kaá tuti ii̱ Ndios: “O̱ du̱ú ta̱'ón tó'ón pan xínñó'ó ña̱yuu keí ná, dá kataki na̱. Di'a to̱'on Ndios ta'ani xínñó'ó ná kueídó'o na, dá kataki ndisa na” ―kaá Jesús.
40004005	Ni̱ ndi'i, dá ni̱ kee ña̱ u'u̱ ndáka ñaáán kua'a̱n ñoo Jerusalén, ña̱ kúú ñoo Ndios. Dá ni̱ da̱káa ñaáán noo̱ dikó cháá ka̱ dini̱ ve'e ño̱'o ká'ano íin ñoó.
40004006	Dá ni̱ kaaa̱n xí'ín ná: ―Tá miía̱n ndaa̱ ndisa de̱'e Ndios kúú ní, dá kía̱n dánkao ní mií ní nda̱ no̱ñó'o̱ káa, chi̱ di'a kaá tuti ii̱ Ndios: Ka'anda Ndios choon noo̱ ángel ná saa̱ na̱ kandaa na̱ yo̱'ó. Ta kuita nduu na̱ xí'ín ndá'a̱ ná natiin na yo̱'ó, dá kía̱n ná o̱ tákue'e̱ sa̱'o̱n kee yuu̱.
40004007	Dá ni̱ kaa Jesús xí'án: ―Ta di'a ta'ani kaá tuti ii̱ Ndios: “O̱ sa̱ kórndodó ndó Ndios, na̱ kúú sato'o ndo̱” ―kaá na̱.
40004008	Dá ni̱ kee tukuan ndáka ñaáán kua'a̱n nda̱ dini̱ iin yúku̱ dikó nda̱'o. Dá ni̱ da̱ná'a̱n ndidaá kúú ñoo ñó'o iin níí kúú ñayuú noo̱ ná, xí'ín ndidaá tá'a̱n ña̱ ndato dándákian.
40004009	Dá ni̱ kaaa̱n xí'ín ná: ―Ió yu'u̱ ña̱ naki̱'oi ndidaá ña̱ káa noo̱ ní tá ná nakuii̱n xi̱tí ní no̱ói̱, ta kandaño̱'o ní yu'u̱.
40004010	Dá ni̱ kaa Jesús: ―Kuya̱'a kua'án noo̱í, ña̱ u'u̱, chi̱ di'a va kaá tuti ii̱ Ndios: “Koo ini ndo̱ kandaño̱'o ndó iin tó'ón dini̱ Ndios, na̱ kúú sato'o ndo̱, ta sa̱va̱'a noo̱ iin tó'ón míí ná koni kuáchí ndó” ―kaá na̱ xí'án.
40004011	Dá ni̱ ke̱xoo ña̱ u'u̱ kua'a̱n. Dá ni̱ ka̱sáa̱ ángel ni̱ chi̱ndeé ná Jesús.
40004012	Tá ni̱ ni'i̱ tó'on Jesús ña̱ nákaa̱ Juan ve'e ka̱a, dá ni̱ na̱ndió ko̱o na chí kuendá Galilea.
40004013	Kúú ni̱ da̱nkoo na ñoo Nazaret no̱ó ni̱ sa̱ io na̱. Dá ni̱ ki'in na kua'a̱n na̱ koo na ñoo Capernaum, ta kíán iin ñoo nákaa̱ yati yú'u̱ ta̱ño'o̱ no̱ó ni̱ sa̱ kuu ñó'o̱ na̱ kuendá Zabulón xí'ín Neftalí.
40004014	Dión ni̱ kuu, dá ni̱ xi̱nko̱o to̱'on ni̱ ka'a̱n profeta Isaías, chi̱ di'a ni̱ kaa na̱:
40004015	Di'a ndo'o na̱ ndéi kuendá Zabulón xí'ín na̱ ndéi kuendá Neftalí, tá'a̱n na̱ ndéi chí yú'u̱ ta̱ño'o̱, ña̱ nákaa̱ iin ka̱ xoo yu̱ta Jordán, noo̱ kúú kuendá Galilea, noo̱ ndéi ña̱yuu ko̱ kúú na̱ Israel.
40004016	Ta ña̱yuu ndéi ñoo ñoó, sa̱ íin naá ña̱xintóni̱ ná, tído viti ndato ni̱ na̱too̱n noo̱ ná. Ta va̱'ará sa̱ xi̱onoo na iin íchi̱ naá noo̱ kuu na̱, tído viti ndato ni̱ na̱too̱n noo̱ ná, kaáa̱n.
40004017	Nda̱ daá ni̱ ka̱sá'á Jesús dána'a̱ na̱ no̱ó ña̱yuu ñoó, ta kaá na̱: ―Nandikó iní ndo̱ sa̱'á kua̱chi kée ndó, dá chi̱ sa̱ ni̱ ku̱yati va kuu̱ ña̱ kía̱n ndu̱'u ña̱yuu ti̱xi ndá'a̱ Ndios dándáki ñaá ná.
40004018	Ta noo̱ xíka Jesús kua'a̱n na̱ yú'u̱ ta̱ño'o̱ naní Galilea, ñoó ni̱ xini na̱ uu̱ ta̱a, iin ra kúú Simón, tá'a̱n ra̱ ni̱ chi̱naní ná Pedro, ta iin ra̱ kúú Andrés, ñani mií rá. Ta ñó'o ra chíkaa̱ ra̱ ñóno̱ rá ini ta̱kui̱í, chi̱ kúú rá ta̱ tíin ti̱yaká.
40004019	Dá ni̱ kaa Jesús xí'ín rá: ―Nakíi̱ ndo̱ ná ko'o̱ kanooó xí'ín yu'u̱, dá ná dána'i̱ noo̱ ndo̱ taó ndo̱ ña̱yuu tein kua̱chi na táto̱'on kée ndó taó ndo̱ ti̱yaká ini ta̱kui̱í ―kaá na̱.
40004020	Ta kúú vití'ón ni̱ da̱nkoo ra ñóno̱ rá. Kúú ni̱ kee ra kua'a̱n ra̱ kanoo ra xí'ín Jesús.
40004021	Ta noo̱ xíka Jesús kua'a̱n na̱ cháá ka̱ chí noo̱, kúú ni̱ xini na̱ uu̱ ka̱ ta̱a, ta̱ iin ñani kúú, iin ra̱ naní Jacobo, ta iin ka̱ ra̱ naní Juan. Ta kúú rá de̱'e ta̱a naní Zebedeo. Ta ñó'o ra ini barco nákoto ra̱ ñóno̱ rá xí'ín tatá ra̱. Dá ni̱ kana ñaá Jesús.
40004022	Ta kúú vití'ón ni̱ da̱nkoo ra tatá ra̱ xí'ín barco ñoó. Dá ni̱ kee ra kua'a̱n ra̱ kanoo ra xí'ín Jesús.
40004023	Ta ni̱ na̱ta'an Jesús ni̱ xi̱onoo na chí kuendá Galilea ñoó sa̱ da̱ná'a̱ na̱ iin rá iin ve'e noo̱ ndítútí na̱ Israel. Ta dána'a̱ na̱ to̱'on va̱'a, ña̱ kía̱n ká'a̱n ndi koo ndu̱'u yó ti̱xi ndá'a̱ Ndios. Ta sa̱ ndu̱va̱'a na ña̱yuu ndó'o ndi ndáa mií vá kue'e̱, ta sa̱ ndu̱va̱'a na na̱ u'u̱ ñíi̱.
40004024	Ta iin níí kúú kuendá Siria ñoó ni̱ kasa̱ndaá to̱'on sa'a̱ Jesús, sa̱'á ño̱ó ndidaá xíán ndáka ña̱yuu na̱ kú'u̱ ve̱i na noo̱ Jesús, á mií ná ndó'o na kue'e̱, o mií ná kúú ná na̱ u'u̱ ñíi̱, o mií ná kúú ná na̱ ndó'o nío̱ kée espíritu kini, o mií ná kúú ná na̱ xí'i̱ yi̱'í, o mií ná kúú ná na̱ ni̱ na̱tií ñíi̱. Ta ndidaá ná ni̱ ndu̱va̱'a ni̱ kee Jesús.
40004025	Ta kua̱'á nda̱'o na̱ ndéi kuendá Galilea, xí'ín na̱ ndéi ndin uxi̱ ñoo ká'a̱n xí'ín ná Decápolis, xí'ín na̱ ñoo Jerusalén, xí'ín dao ka̱ na̱ ndéi kuendá Judea, xí'ín na̱ ndéi iin ka̱ xoo yu̱ta Jordán tákuei na Jesús xíonoo na. 5
40005001	Tá ni̱ xini Jesús ña̱ kua̱'á nda̱'o kúú ña̱yuu ñoó, dá ni̱ kaa na dini̱ iin yúku̱ íin ñoó. Dá ni̱ sa̱ ko̱o na. Ta ni̱ na̱tuu yati ta̱a xíonoo xí'ín ná ñoó noo̱ ná.
40005002	Dá ni̱ ka̱sá'á ná dána'a̱ na̱ noo̱ rá, ta kaá na̱:
40005003	―Ndiká'án ndi kúu ví na̱ nákoni ña̱ xínñó'ó ná Ndios, chi̱ na̱ yó'o kúú na̱ sa̱ ñó'o ti̱xi ndá'a̱ Ndios.
40005004	’Ndiká'án ndi kúu ví na̱ ndéí'i̱, dá chi̱ natiin na ta̱ndeé iní noo̱ Ndios.
40005005	’Ndiká'án ndi kúu ví ña̱yuu nda'í ió ini, dá chi̱ na̱ yó'o kúú na̱ natiin no̱ñó'o̱ yó'o noo̱ Ndios.
40005006	’Ndiká'án ndi kúu ví na̱ xí'i̱ do̱ko sa̱'á ña̱ ndaa̱, ta íchi̱ ini na̱ koni na̱ ñá, dá chi̱ ndinoo ini na̱ xí'ín ña̱ ndaa̱ kee Ndios.
40005007	’Ndiká'án ndi kúu ví na̱ ká'ano ini, dá chi̱ ku'u̱ ini Ndios sa'a̱ ná.
40005008	’Ndiká'án ndi kúu ví na̱ kómí iin nío̱ vii, dá chi̱ koni xí'ín noo̱ ná Ndios.
40005009	’Ndiká'án ndi kúu ví na̱ ndúkú ña̱ nandei va̱'a dao ka̱ ña̱yuu, dá chi̱ na̱ yó'o kúú na̱ kananí de̱'e Ndios.
40005010	’Ndiká'án ndi kúu ví na̱ ndó'o nío̱ sa̱'á ña̱ kée na ña̱ ndaa̱, dá chi̱ na̱ yó'o kúú na̱ ni̱'í ña̱ kaño'o na ti̱xi ndá'a̱ Ndios.
40005011	’Ndiká'án ndi kúu ví ndo'ó tá ká'a̱n ndava̱'a ña̱yuu xí'ín ndó, o tá kéndava̱'a na xí'ín ndó, o tá káva̱'a na kua̱'á no̱ó ña̱ to̱'ón sa'a̱ ndo̱ sa̱'á ña̱ kúú ndó kuendá yu'u̱.
40005012	Ta ná kadii̱ iní ndo̱, ta ñóchí kuu ini ndo̱, dá chi̱ ká'ano nda̱'o ña̱ va̱'a ko'o̱n Ndios ki̱'o na noo̱ ndo̱ chí induú sa̱'á ña̱ ndó'o ndó dión, dá chi̱ ki̱'o dión ta'ani ni̱ kendava̱'a na xí'ín profeta ni̱ sa̱ ndei sa̱ na'á.
40005013	’Ndo'ó kúú táto̱'on ñii̱ ñayuú yó'o, tído tá ni̱ ndi'i ña̱ o'o̱va̱a̱n, ¿ndi kee yó xí'án, dá ndu'o'o̱va̱ tukuan? Ko̱ ta̱'ón ka̱ ña̱'a kuu kechóon yóa̱n. Ndá kata va yóa̱n sata̱ vé'e, ta kue̱i ni'ini ña̱yuua̱n kanoo na.
40005014	’Ta kúú ta'ani ndó táto̱'on iin ña̱'a dátoo̱n no̱ó ña̱yuu, ta ndó'o ndó táto̱'on ndó'o iin ñoo kánóo dini̱ yúku̱, dá chi̱ o̱ kúu ta'on dáda̱'i na ña̱.
40005015	Ta dión ní, ni iin tó'ón ña̱yuu ko̱ chíñó'o̱ iin íti̱, dá chikaa̱ na̱án ti̱xi iin sato̱. Di'a chínóo naa̱n noo̱ dikó, dá katoo̱a̱n noo̱ ndidaá na̱ ndéi ini ve'e.
40005016	Ta ki̱'o dión kánian katoo̱n ndo̱ noo̱ iin rá iin ña̱yuu, dá ná koni na̱ ña̱ va̱'a kée ndó, dá ná keká'ano na tatá yo̱ Ndios, na̱ ió induú.
40005017	’Ná dá'a ni ka'án ndó ña̱ ve̱i yu'u̱ dátu̱úí choon sa'ándá ley Moisés xí'ín ña̱ ni̱ taa ndidaá profeta. Di'a ve̱i yu'u̱ dáxi̱nko̱oi choon sa'ándáa̱n.
40005018	Dá chi̱ miía̱n ndaa̱ ná ka'i̱n xí'ín ndó ña̱ xía̱n nani ió induú xí'ín no̱ñó'o̱, ni iin tó'ón ta'on tá'í letra ley o̱ kándaa, miía̱n xi̱nko̱o ndi'i noo̱ ká'a̱n.
40005019	Sa̱'á ño̱ó, ndi ndáa mií vá ña̱yuu xío kao iin káa choon kuálí sa'ándá ley, ta ki̱'o dión ta'ani kee na dána'a̱ na̱án noo̱ dao ka̱ ña̱yuu, dá kía̱n cháá vá kandaya̱'i na tein na̱ ñó'o ti̱xi ndá'a̱ Ndios. Tído ndi ndáa na̱ seídó'o choon kuálí yó'o, ta dión dána'a̱ na̱ noo̱ dao ka̱ ña̱yuu, no̱ón kúú na̱ kandaya̱'i nda̱'o tein na̱ ñó'o ti̱xi ndá'a̱ Ndios.
40005020	Ta ká'i̱n xí'ín ndó ña̱ kánian kuita ndaa̱ cháá ka̱ ndo̱ kee ndó ña̱ kóni̱ Ndios o̱ du̱ú ta̱ dána'a̱ ley xí'ín ta̱ fariseo, dá chi̱ tá ko̱ó, dá kía̱n ni iin kuu̱ ta̱'ón o̱ ndú'u ndó ti̱xi ndá'a̱ Ndios, na̱ ió induú.
40005021	’Sa̱ ni̱ seídó'o va ndó choon ni̱ ta'a̱nda̱ no̱ó na̱ sá'ano ve'e yó: “O̱ sa̱ ka̱'ání ndó ndi̱i, ta ndi ndáa ña̱yuu sa'ání ndi̱i, miía̱n keyíko̱ sa'a̱ ná sa̱'á kua̱chi ni̱ kee na.”
40005022	Tído yu'u̱ di'a ká'i̱n xí'ín ndó ña̱ ndi ndáa mií vá ña̱yuu, va̱'ará ná karyíí óon na xí'ín ñani tá'an na, miía̱n keyíko̱ Ndios sa'a̱ ná. Ta ndi ndáa mií vá ña̱yuu yá'a ká'a̱n xí'ín ñani na̱ ña̱ kúú ná ña̱yuu xi̱xi, no̱ón kúú na̱ kando̱o kakuu na ña̱yuu kómí kua̱chi no̱ó na̱ sá'ano ñoo yo̱. Ta ndi ndáa mií ña̱yuu, na̱ ká'a̱n xí'ín ñani tá'an na ña̱ ni lú'u̱ ko̱ chóon na, no̱ón kúú na̱ ko'o̱n kaño'o indayá noo̱ kéi̱ ñó'o̱.
40005023	’Ta viti, tá kua'a̱n ndo̱ doko̱ ndo̱ ña̱'a noo̱ Ndios, ta ni̱ ndu̱sáa̱ ini ndo̱ ña̱ ko̱ ñá'a̱ ndeyíko̱ ndo̱ ta̱ndó'ó ndo̱ xí'ín ñani ndo̱,
40005024	dá kía̱n kánian dánkoo tóo ndó ña̱ né'e ndó kua'a̱n ndo̱ doko̱ ndo̱ noo̱ náa̱ ñoó, ta dinñó'ó kua'án ndo̱ ndaka̱ ndo̱ ña̱ mani̱ noo̱ ñani ndo̱. Tá ni̱ ndi'i, dá nandió kuéi ndó doko̱ ndo̱án noo̱ Ndios.
40005025	Ta ndi̱'i ini ndo̱ kando̱o mani̱ ndo̱ xí'ín ña̱yuu naá xí'ín ndó nani xíka ndó kua'a̱n ndo̱ no̱ó ta̱ né'e choon. Dá chi̱ tá ko̱ó, dá naki̱'o na ndo̱'ó noo̱ ndá'a̱ rá. Ta ta̱ né'e choon ñoó kúú ra̱ naki̱'o ndo'ó noo̱ ndá'a̱ ta̱ ndaá yé'é ka̱a, dá chikaa̱ ra̱ ndo̱'ó ve'e ka̱a.
40005026	Tá miía̱n ndaa̱ ná ka'i̱n xí'ín ndó ña̱ o̱ yáa̱ ta'on ndó nda̱ rá ná chiya̱'i ndi'i ndó sa̱'á ña̱ ni̱ kee ndó.
40005027	’Sa̱ ni̱ seídó'o va ndó choon kaá di'a: “O̱ sa̱ kée ndó kua̱chi xí'ín na̱ ko̱ kúú ñadi'í ndo̱ o yíi̱ ndo̱.”
40005028	Tído yu'u̱ ká'i̱n xí'ín ndó ña̱ ndi ndáa mií vá ta̱a nákani lóko̱ ini ra̱ ndé'é rá iin ñá'a̱, ta nákani kue'é ini ra̱ xí'án, ro̱ón kúú ra̱ ni̱ ya̱'a ni̱ kee kua̱chi xí'án xí'ín ña̱xintóni̱ rá.
40005029	’Sa̱'á ño̱ó, tá yá'a ndó kée ndó kua̱chi xí'ín nduchí nóó xoo kuá'a ndo̱, dá kía̱n taó ndo̱án, ta kañó'ó ndóa̱n. Dá chi̱ va̱'a cháá ka̱a̱n ná naá iin nduchí nóó ndo̱ o̱ du̱ú ka̱a̱n dáke̱ta na iin níí ndó indayá.
40005030	Tá yá'a ndó kée ndó kua̱chi xí'ín ndá'a̱ xoo kuá'a ndo̱, dá kía̱n ka'anda ndo̱án, ta kañó'ó ndóa̱n. Dá chi̱ va̱'a cháá ka̱ ña̱ ná kamani̱ iin ndá'a̱ ndo̱ o̱ du̱ú ka̱a̱n dáke̱ta na iin níí ndó indayá.
40005031	’Sa̱ ni̱ seídó'o ta'ani ndó iin ka̱ choon kaá di'a: “Ndi ndáa mií vá ta̱a kóni̱ dánkoo ñadi'í ra̱, dá kía̱n naki̱'o ra iin tuti ña̱ ká'a̱n ña̱ kóni̱ ra̱ dánkoo ñaá rá.”
40005032	Tído yu'u̱ ká'i̱n xí'ín ndó ña̱ ndi ndáa mií vá ta̱a dánkoo ñadi'í ra̱, ta ko̱ kíán sa̱'á ña̱ ni̱ xini xíxi ñaá, dá kía̱n mií rá kedaá xí'ín ñadi'í ra̱, dá ya̱'án keeán kua̱chi xí'ín iin ka̱ ta̱a. Ta dión ní ta̱a náki'in tá'an xí'án, yá'a ra kee ra kua̱chi xí'án.
40005033	’Ta sa̱ ni̱ seídó'o ta'ani ndó iin ka̱ choon ni̱ ta'a̱nda̱ no̱ó na̱ sá'ano ñoo yo̱: “O̱ sa̱ kétó'ón ndó ña̱ ni̱ na̱chi̱na'á ndó kee ndó noo̱ sato'o yo̱ Ndios. Di'a koo ini ndo̱ kee ndó ña̱ ni̱ kaa ndo̱ kee ndó.”
40005034	Tído yu'u̱ ká'i̱n xí'ín ndó, o̱ sa̱ náchina'á ndó ni iin ña̱'a, dá ki̱'o ndó to̱'on ndó. O̱ sa̱ náchina'á ndó induú, dá chi̱ noo̱ ió mií Ndios kíán,
40005035	ta o̱ sa̱ náchina'á ndó no̱ñó'o̱ yó'o, dá chi̱ yó'o ndíta sa'a̱ Ndios, ta o̱ sa̱ náchina'á ndó ñoo Jerusalén, dá chi̱ ñoo mií rey ká'ano kíán.
40005036	Ta ni o̱ sa̱ náchina'á ndó dini̱ ndo̱, dá chi̱ o̱ kándeé ta'on ndó ndekuxí ndo̱ ni iin tó'ón idí dini̱ ndo̱, ta ni o̱ kándeé ndó ndendei'í ndo̱án.
40005037	Tído ndo'ó, tá kaa ndo̱ jaa̱n, ta dión ná kakian. Tá kaa ndo̱ ko̱ó, ta dión ná kakian. Chi̱ tá yá'a ndó ká'a̱n ndo̱ cháá ka̱ to̱'on, dá kía̱n ndéi ndó kée ndó ña̱ kóni̱ ña̱ kini.
40005038	’Ta dión ní sa̱ ni̱ seídó'o ndó iin ka̱ choon kaá di'a: “Tá ni̱ taó ná iin nduchí nóó ndo̱, dá kía̱n taó ta'ani ndó nduchí nóó na̱. Tá ni̱ taó ná iin no̱'o ndó, dá kía̱n taó ta'ani ndó iin no̱'o na.”
40005039	Tído yu'u̱ ká'i̱n xí'ín ndó, o̱ sa̱ chídáó tá'an ndó xí'ín ña̱yuu kíni. Va̱'a ka̱a̱n di'a kee ndó: Tá ni̱ kani na iin xoo noo̱ ndo̱, ki̱'o ndó iin ka̱ xoo ná kani na.
40005040	Ta ndáa na̱ kóni̱ ka'a̱n kua̱chi sa'a̱ ndo̱, ta xío ndaa ra̱ do'o̱no̱ ndo̱, dá kía̱n ki̱'o ndóa̱n noo̱ rá, ta konó ta'ani ndó naki'in ra kotó ndo̱.
40005041	Ta ndi ndáa mií ra̱ kéndúsa̱ xí'ín ndó kandio ndó ña̱'a ra ko'o̱n ndo̱ iin kilómetro dao, kua'án ndo̱ xí'ín rá nda̱ oni̱ kilómetro.
40005042	Ta ndáa na̱ xíka̱ iin ña̱'a noo̱ ndo̱, ki̱'o ndóa̱n noo̱ ná. Ta ndáa na̱ kóni̱ ki'in tóo ña̱'a noo̱ ndo̱, o̱ sa̱ kádí'i̱nda̱ ndo̱án noo̱ ná.
40005043	’Ta sa̱ seídó'o ta'ani ndó ña̱ ni̱ ka'a̱n dao ka̱ ña̱yuu: “Ku'u̱ ini ndo̱ sa'a̱ ña̱yuu xi̱'ín ndó, ta koni u'u̱ ndo̱ na̱ xiní u'u̱ ñaá.”
40005044	Tído yu'u̱ di'a ká'i̱n xí'ín ndó ña̱ ku'u̱ ini ndo̱ sa̱'á na̱ xiní u'u̱ ñaá, ta ka'a̱n va̱'a ndó xí'ín na̱ ká'a̱n ndava̱'a xí'ín ndó, ta keva̱'a ndó xí'ín na̱ káñó'ó ñaá, ta kaka̱ ndo̱ ña̱ mani̱ noo̱ Ndios sa̱'á na̱ kénóo ñaá, xí'ín sa̱'á na̱ kéndava̱'a xí'ín ndó.
40005045	Dión, dá ná'a̱ ndo̱ ña̱ miía̱n ndaa̱ kúú ndó de̱'e tatá Ndios, na̱ ió induú, na̱ dáxi̱nko̱o ndi̱ndii sata̱ ña̱yuu kíni xí'ín ña̱yuu vá'a, na̱ dákóon dai̱ sata̱ ña̱yuu ndaa̱, xí'ín ña̱yuu kíni.
40005046	Dá chi̱ tá kú'u̱ ini ndo̱ sa̱va̱'a sa̱'á na̱ kú'u̱ ini sa'a̱ mií ndó, ¿ndí ki̱án va̱'a ni'i̱ ndo̱? ¿Á ko̱ ná'á ta'on ndó ña̱ dión ta'ani kée ra̱ kí'in ya̱'i sa'a̱ ñó'o̱?
40005047	Tá ká'a̱n ndo̱ ndisá'án xí'ín sa̱va̱'a ñani tá'an ndó, dá kía̱n, ¿ndí ki̱án va̱'a kée ndó, xiní ndo̱? ¿Á ko̱ ná'á ta'on ndó ña̱ dión ta'ani kée na̱ ko̱ ná'á Ndios tein mií ná?
40005048	Tído ndo'ó, koo ini ndo̱ kendaa̱ ndi'i ndó choon táto̱'on kéndaa̱ tatá yo̱ Ndios, na̱ ió induú, choon. 6
40006001	’Kandaa ndo̱ mií ndó, o̱ sa̱ ndúkú ndó kee ndó ña̱ va̱'a no̱ó ña̱yuu sa̱'á ña̱ kóni̱ ndo̱ kande̱'é va̱'a na ndo̱. Dá chi̱ tá kée ndó dión, dá kía̱n ni iin ña̱ va̱'a o̱ nándió né'e tatá Ndios, na̱ ió induú, noo̱ ndo̱.
40006002	Sa̱'á ño̱ó, tá kua'a̱n ndo̱ ki̱'o ndó di̱'ón no̱ó na̱ kúnda'í, ná dá'a ni ka'a̱n ndo̱ xí'ín ra̱ tuú trompeta ña̱ kuita ra tuu ra noo̱ ndo̱ táto̱'on kée ta̱a uu̱ noo̱ ini ve'e noo̱ nátaka yo̱ xí'ín noo̱ xíonoo ra keí. Dión kée ra, dá ná chinaní va̱'a ñaá ña̱yuu. Ta miía̱n ndaa̱ ná ka'i̱n xí'ín ndó ña̱ sa̱ ni̱ na̱tiin ra ya̱'i ra sa̱'á ña̱ kée ra.
40006003	Tído, ndo'ó, tá kua'a̱n ndo̱ ki̱'o ndó di̱'ón no̱ó na̱ kúnda'í, ná dá'a ni kana'á nda'á íti ndo̱ ndí ki̱án xí'o nda'á kuá'a ndo̱,
40006004	dá kía̱n ná koo de̱'é ña̱ mani̱ kée ndó, chi̱ tatá Ndios, na̱ ndé'é ña̱ kéde̱'é ndo̱, no̱ón kúú na̱ nandió né'e túu ña̱ va̱'a noo̱ ndo̱.
40006005	’Tá kua'a̱n ndo̱ ka'a̱n ndo̱ xí'ín tatá Ndios, o̱ sa̱ kée ndó táto̱'on kée ta̱a uu̱ noo̱, dá chi̱ kátoó ra̱ kandita ndichi ra̱ ini ve'e noo̱ nátaka yo̱ ka'a̱n ra̱ xí'ín Ndios, ta kátoó ta'ani ra kandita ra iin rá iin do̱'o keí ka'a̱n ra̱ xí'ín Ndios, dá ná kande̱'é ña̱yuu ña̱ kée ra. Tído miía̱n ndaa̱ ná ka'i̱n xí'ín ndó ña̱ sa̱ ni̱ na̱tiin ra ya̱'i ra sa̱'á ña̱ kée ra.
40006006	Tído ndo'ó, tá kua'a̱n ndo̱ ka'a̱n ndo̱ xí'ín tatá Ndios, kua'án ndu̱'u ndó ini ve'e ndó, ta kadi ndo̱ yé'é ndó, dá ka'a̱n ndo̱ xí'ín Ndios, na̱ ko̱ túu, na̱ ndé'é ña̱ kéde̱'é ndo̱, dá ná nandió né'e túu na ña̱ va̱'a noo̱ ndo̱.
40006007	’Ta noo̱ ká'a̱n ndo̱ xí'ín ná, ná dá'a ni nandió kuéi tóó tuku ndó ka'a̱n ndo̱ to̱'on, ña̱ sa̱ ni̱ ka'a̱n ndo̱ táto̱'on kée ña̱yuu ko̱ ná'á Ndios, dá chi̱ ká'án ná ña̱ sa̱'á ña̱ kua̱'á téí ká'a̱n na̱, dá natiin na ña̱ xíka̱ na̱.
40006008	Sa̱'á ño̱ó ná dá'a ni kee ndó táto̱'on kée na, chi̱ sa̱ na'á vá tatá yo̱ Ndios ndí ki̱án xínñó'ó ndó va̱'ará ko̱ ñá'a̱ kaka̱ ndo̱án noo̱ ná.
40006009	Tá kua'a̱n ndo̱ ka'a̱n ndo̱ xí'ín Ndios, ta di'a kaa ndo̱: Tatá mií ndu'u̱, na̱ ió induú, ná natiin kuu̱ mií ní ndidaá tá'a̱n ña̱ñó'ó.
40006010	Ta ná kii ní dándáki ní ñayuú yó'o. Táto̱'on ki̱'o kée ní ña̱ kóni̱ ní induú xaa̱n, ki̱'o dión ta'ani ná koo no̱ñó'o̱ yó'o.
40006011	Ta ki̱'o ní ña̱ xínñó'ó ndu'u̱ keí ndú iin iin kuu̱ kuu̱.
40006012	Ta ká'ano koo ini ní sa̱'á kua̱chi ndu̱ táto̱'on ki̱'o xí'o ká'ano ta'ani ini ndu̱ sa̱'á na̱ yá'a noo̱ ndú.
40006013	Ta o̱ sa̱ kónó ní kue̱i ndu no̱ó kua̱chi, ta dáka̱ki ní ndu'u̱ no̱ó ña̱ kini. Dá chi̱ mií ní kúú na̱ dándáki, ta mií ní kúú na̱ kómí choon, ta mií ní kúú na̱ kánian natiin ndidaá tá'a̱n ña̱ñó'ó. Ta daá kuití dión ná koo. Dión ná koo.
40006014	’Dá chi̱ tá ná ku'u̱ ká'ano ini ndo̱ sa̱'á ña̱yuu ni̱ ya̱'a noo̱ ndo̱, dá kía̱n ku'u̱ ká'ano ta'ani ini tatá yo̱ Ndios, na̱ ió induú, sa̱'á kua̱chi mií ndó.
40006015	Tído tá ná o̱ kú'u̱ ká'ano ini ndo̱ sa̱'á ña̱yuu ni̱ ya̱'a noo̱ ndo̱, dá kía̱n ni tatá yo̱ Ndios o̱ kú'u̱ ká'ano ta'on ini sa̱'á kua̱chi ndo̱.
40006016	’Tá kua'a̱n ndo̱ kane'e ii̱ ndo̱, o̱ sa̱ kútama̱ ndo̱ táto̱'on kée ta̱a uu̱ noo̱, dá chi̱ nda'í nda̱'o ndé'é rá xíonoo ra, dá ná'a̱ ra̱ mií rá no̱ó ña̱yuu ña̱ né'e ii̱ rá. Ta miía̱n ndaa̱ ná ka'i̱n xí'ín ndó ña̱ sa̱ ni̱ na̱tiin ra ya̱'i ra.
40006017	Tído ndo'ó, tá né'e ii̱ ndo̱, luu ná nacho'on dini̱ ndo̱, ta nakata ndó noo̱ ndo̱,
40006018	dá kía̱n ná dá'a ni na'a̱ ndo̱ mií ndó no̱ó ña̱yuu ña̱ né'e ii̱ ndo̱. Ta sa̱va̱'a iin tó'ón dini̱ tatá yo̱ Ndios, na̱ ko̱ túu, ná kana'á ña̱ kée ndó dión. Ta iin tó'ón mií tatá Ndios, na̱ ndé'é ña̱ kéde̱'é ndo̱, ná nandió né'e túu ña̱ va̱'a noo̱ ndo̱.
40006019	’Ná dá'a ni ketútí ndó ña̱ kui̱ká ñayuú yó'o, dá chi̱ yó'o kúú noo̱ dánaá ti̱kidi ña̱'a, ta yó'o kúú noo̱ dánaá da̱ye'e ña̱'a, ta yó'o ta'ani kúú noo̱ ndéi ta̱ kui̱'íná, chi̱ ko̱ku'u ra ve'e, ta kí'in kuí'íná rá ña̱'a.
40006020	Va̱'a ka̱a̱n ndukú ndó koo ña̱ kui̱ká ndo̱ induú, dá chi̱ ni ti̱kidi, ni da̱ye'e ko̱ dánaá ña̱'a ió ñoó, ta ni ta̱ kui̱'íná o̱ kúu ku̱'u ki'in kuí'íná ña̱ ió ñoó.
40006021	Dá chi̱ noo̱ ió ña̱ kui̱ká ndo̱, ñoó ta'ani nákaa̱ nío̱ ndo̱.
40006022	’Ta nduchí nóó ndo̱ kúú táto̱'on iin ñó'o̱ nákaa̱ tóo̱n ñíi̱ ndo̱, ña̱ dátoo̱n nío̱ ndo̱. Sa̱'á ño̱ó tá va̱'a nduchí nóó ndo̱, dá kía̱n iin níí vá túu noo̱ ndo̱.
40006023	Tído tá ko̱ vá'a nduchí nóó ndo̱, dá kía̱n iin níí vá ñíi̱ ndo̱ íin naá. Tá ni̱ nda'o̱ ña̱ dátoo̱n noo̱ ndo̱, dá kía̱n ndi ki̱'o ka̱ ví ni̱ na̱kuíi̱n naá noo̱ ndo̱.
40006024	’Ta ni iin tó'ón ña̱yuu o̱ kúu kéchóon no̱ó uu̱ sato'o, dá chi̱ iin na koni u'u̱ na̱, ta iin ka̱ na̱ koni̱ na̱, o chindaya̱'i na iin na, ta kenóo na iin ka̱ na̱. Ta dión ta'ani o̱ kúu ta'on ndiko̱ na̱ Ndios, ta ndiko̱ ta'ani na ña̱ kui̱ká.
40006025	’Sa̱'á ño̱ó ká'i̱n xí'ín ndó viti, o̱ sa̱ ndí'i ini ndo̱ sa'a̱ ndí ki̱án kasá'an ndó, dá kataki ndo̱, ta ni sa̱'á ña̱ ko'o ndó, ta ni sa'a̱ dá'o̱n kandixi ndó, dá kada̱'i ñíi̱ ndo̱. ¿Á ko̱ ná'á ta'on ndó ña̱ ió ña̱'a ndáya̱'i cháá ka̱ kee ndó nani takí ndo̱ o̱ du̱ú ña̱ kasá'an oon ni ndó? Ta ió ña̱'a ndáya̱'i cháá ka̱ xínñó'ó ñíi̱ ndo̱ o̱ du̱ú dá'o̱n kandixi ndó.
40006026	Kande̱'é ndó to̱'on ndó'o laa, chi̱ ni ko̱ chí'i rí tata, ni ko̱ dákée rí, ta ni yáka̱ ri̱ ko̱ó nátaán va̱'a rí ña̱'a rí. Tído tatá yo̱ Ndios, na̱ ió induú, xíto va na ri̱. ¿Á ko̱ ná'á ta'on ndó ña̱ ndáya̱'i cháá ka̱ ndo̱ o̱ du̱ú laa?
40006027	¿Ndi ndáa ndó kandeé kua'ano iin kondo̱ ndá'a̱ cháá ka̱ sa̱'á ña̱ ndí'i ini ndo̱?
40006028	’Ta, ¿ndiva̱'a ndí'i ini ndo̱ sa'a̱ dá'o̱n kandixi ndó? Kande̱'é ndó táto̱'on ki̱'o sá'ano torí ndi'indi káa yúku̱, chi̱ ko̱ kéchóon ta'an vaan, ta ni ko̱ káva̱'an dá'o̱n kandixian.
40006029	Tído yu'u̱ ká'i̱n xí'ín ndó ña̱ ni rey Salomón, va̱'ará ndidaa ta̱ kui̱ká ni̱ sa̱ kuu ra, tído ko̱ ní sá ndixi va̱'a ra táto̱'on ki̱'o ndato iin torí ndi'indi ñoó.
40006030	Tá ki̱'o dión kée Ndios xí'ín ita káa yúku̱, tá'a̱n ña̱ káa kuu̱ víti, tído iin taa̱n chiñó'o̱ ñaá ná ini xito̱, ¿á ko̱ ná'á ndó ña̱ ndato ka̱ ví chindeé Ndios ndo̱'ó, ta̱ cháá téí kándéé ini ñaá?
40006031	Sa̱'á ño̱ó ná dá'a ni ndi̱'i téí ini ndo̱ sa'a̱ ndí ki̱án kasá'an ndó o̱ sa'a̱ ndí ki̱án ko'o ndó o̱ sa'a̱ ndí ki̱án kandixi ndó,
40006032	chi̱ sa'a̱ ndidaá ña̱ yó'o ndí'i nda̱'o ini ña̱yuu ko̱ ná'á Ndios. Tído mií tatá yo̱ Ndios, na̱ ió induú, sa̱ ná'á vá ná ña̱ xínñó'ó ndóa̱n.
40006033	Sa̱'á ño̱ó dinñó'ó ka̱ ndukú ndó ña̱ kaño'o ndó ti̱xi ndá'a̱ Ndios, ta koo ini ndo̱ kee ndó ña̱ ndaa̱ kóni̱ na̱, ta kúú ndidaá ña̱'a yó'o koo noo̱ ndo̱.
40006034	Sa̱'á ño̱ó ná dá'a ni ndi̱'i ini ndo̱ ndi koo ndó taa̱n, dá chi̱ ve̱i díin va ña̱'a ndo'o ndó. Sa̱'á ño̱ó koo ini ndo̱ kandei ndó xí'ín ña̱ ndó'o kuu̱ víti ni. 7
40007001	’Ná dá'a ni keyíko̱ mií ndó sa̱'á ña̱yuu, dá kía̱n ná dá'a ni keyíko̱ Ndios sa'a̱ mií ndó.
40007002	Dá chi̱ táto̱'on ki̱'o kéyíko̱ ndo̱ sa'a̱ ná, ki̱'o dión ta'ani keyíko̱ Ndios sa'a̱ ndo̱, chi̱ táto̱'on ki̱'o chíki̱'ó ndo̱, ki̱'o dión ná chiki̱'ó Ndios mií ndó.
40007003	¿Ndiva̱'a ndé'é ndó xe'e̱ ló'o̱ nákaa̱ noo̱ ñani ndo̱, ta ko̱ xí'o ndó kuendá ká'ano ka̱ ti̱ndú'u̱ nákaa̱ noo̱ mií ndó?
40007004	Ta, ¿ndi káa noo̱ ndo̱ ka'a̱n ndo̱ xí'ín ñani ndo̱: “Konón ná taóí xe'e̱ nákaa̱ noo̱ xaa̱n”, kaá ndo̱, ta ko̱ ndé'é ta'on ndó ndi ki̱'o ví káa ti̱ndú'u̱ nákaa̱ noo̱ mií ndó?
40007005	¡Kúú ndó ña̱yuu uu̱ noo̱! Taó ndó dinñó'ó ti̱ndú'u̱ nákaa̱ noo̱ mií ndó xaa̱n, dá natu̱u va̱'a noo̱ ndo̱, dá kuu taó ndó xe̱'e nákaa̱ noo̱ ñani ndo̱.
40007006	’O̱ sa̱ kí'o ndó ña̱ ii̱ no̱ó ti̱na, chi̱ nandió kuéi rí tiin rí ndo̱'ó. Ta o̱ sa̱ dákue̱i ndó yuu̱ dío̱n né'e va̱'a ndó noo̱ ñó'o kochí, dá chi̱ chiní'ini sa'a̱ ri̱án.
40007007	’Ta kaka̱ ndo̱ ña̱ xínñó'ó ndó noo̱ Ndios, ta kúú ni'i̱ vá ndóa̱n. Ndukú ndóa̱n, ta kúú ni'i̱ vá ndóa̱n. Dákásá ndó yé'é, ta kúú nonó váán noo̱ ndo̱.
40007008	Dá chi̱ ndidaá na̱ xíka̱a̱n, ni'i̱ náa̱n, ta ndi ndáa na̱ nándukú ñá, ni'i̱ náa̱n. Ta ndi ndáa na̱ dákásá yé'é, nonó vá yé'é noo̱ ná.
40007009	’Ta, ¿ndi ndáa ndo'ó, tá xíka̱ de̱'e ndó pan keí xí noo̱ ndo̱, á xí'o ndó iin yuu̱ noo̱ xí?
40007010	O, tá xíka̱ xi̱ iin ti̱yaká keí xí, ¿á xí'o ndó iin koo̱ noo̱ xí?
40007011	Ko̱ó, dá chi̱ va̱'ará kúú ndó ña̱yuu kíni, tído ti̱'a ndó ki̱'o ndó ña̱ va̱'a no̱ó de̱'e ndó. ¿Á ko̱ ná'á ta'on ndó ña̱ sa̱ kaá ka̱ ví tatá yo̱ Ndios, na̱ ió induú, chi̱ ki̱'o na ña̱ va̱'a no̱ó na̱ xíka̱a̱n?
40007012	Táto̱'on ki̱'o kóni̱ ndo̱ kee dao ka̱ ña̱yuu xí'ín ndó, ki̱'o dión ta'ani kee ndó xí'ín ná, chi̱ ki̱'o dión dándáki ley xí'ín ña̱ ni̱ taa profeta.
40007013	’Koo ini ndo̱ ku̱'u ndó noo̱ kúú yé'é kuíi̱n, dá chi̱ ndíka̱ nda̱'o yé'é, ta ndíka̱ nda̱'o íchi̱, ña̱ né'e ñaá kua'a̱n indayá. Ta kua̱'á nda̱'o ña̱yuu ko̱ku'u kua'a̱n íchi̱ ñoó.
40007014	Tído kuíi̱n vá yé'é, ta kuíi̱n vá íchi̱, ña̱ kua'a̱n noo̱ kataki chíchí ná, ta cháá nda̱'o ña̱yuu ko̱ndu'u kua'a̱n ño̱ó.
40007015	’Kandaa ndo̱ mií ndó noo̱ profeta to̱'ón, dá chi̱ ve̱i ra noo̱ ndo̱, ta kée ra mií rá kúú rá táto̱'on léko, tído ndigüe̱'í lobo va kúú rá.
40007016	Tído xí'ín ña̱ kée ra, kandaa̱ ini ndo̱ ndá yoo kúú rá, dá chi̱ o̱ du̱ú ta̱'íón xí'o uva, ta ni ión títí ko̱ xí'o ti̱ño̱'ó.
40007017	Dá chi̱ ndidaá yíto̱ va̱'a xí'o kui̱'i va̱'a, tído yíto̱ ko̱ vá'a xí'o kui̱'i ko̱ vá'a.
40007018	Ta ni iin tó'ón yíto̱ va̱'a ko̱ xí'o kui̱'i ko̱ vá'a, ta ni iin tó'ón yíto̱ ko̱ vá'a ko̱ xí'o kui̱'i va̱'a.
40007019	Ta ndidaá yíto̱ ko̱ xí'o kui̱'i va̱'a kúú rá ta'a̱nda̱, dá kei̱ ra̱ noo̱ kéi̱ ñó'o̱.
40007020	Sa̱'á ño̱ó, xí'ín ña̱ kée ra, dá kandaa̱ ini ndo̱ ndá yoo kúú rá.
40007021	’Ta o̱ du̱ú ndidaá ña̱yuu ká'a̱n xí'ín yu'u̱: “¡Mií ní kúú sato'i̱, mií ní kúú sato'i̱!”, koni ndu̱'u noo̱ dándáki Ndios. Sa̱va̱'a na̱ kée ña̱ kóni̱ tatái̱, na̱ ió induú, no̱ón vá kúú na̱ koni ndu̱'u noo̱ dándáki Ndios.
40007022	Chi̱ kua̱'á nda̱'o ña̱yuu kaa di'a xí'ín yu'u̱ tá ná kasandaá kuu̱ dáá ñóó: “Sato'o ndu'u̱, sato'o ndu'u̱, ¿á ko̱ ndúsaa̱ ta'on ini ní ña̱ xí'ín kuu̱ mií ní ni̱ ka'a̱n ndu̱ ña̱ koo chí noo̱, ta xí'ín kuu̱ mií ní ni̱ taó ndú espíritu kini, ta xí'ín kuu̱ mií ní kua̱'á nda̱'o ña̱ ná'ano ni̱ kee ndu'u̱?”
40007023	Dá kaai̱ xí'ín ná: “Ko̱ ná'á ta'on yu'u̱ ndá yoo kúú ndó. Kuxoo ndó noo̱í, chi̱ kúú ndó na̱ kée ña̱ kini.”
40007024	’Ta ndi ndáa na̱ seídó'o to̱'on dána'i̱, ta kée na choon sa'ándáa̱n, no̱ón kúú na̱ ko'i̱n dákí'in tá'in ña̱ kée na xí'ín iin ta̱a ió ña̱xintóni̱, tá'a̱n ra̱ ni̱ ka̱va̱'a ve'e noo̱ tóto̱.
40007025	Ni̱ koon dai̱ dée̱n, ta ni̱ xino̱ ta̱kui̱í kua'a̱ ini yu̱ta ñoó, ta ni̱ kana tachi̱ dée̱n, ta ni̱ kani tá'an xí'ín ve'e ñoó, tído ni iin ña̱'a ko̱ ní ndó'an, dá chi̱ íin tooan noo̱ tóto̱.
40007026	Tído ña̱yuu seídó'o to̱'on dána'i̱, ta ko̱ kée na ña̱, no̱ón kúú táto̱'on iin ta̱a ko̱ ká'i ini, tá'a̱n ra̱ ni̱ ka̱va̱'a ve'e noo̱ ño̱tí.
40007027	Ni̱ koon dai̱ dée̱n, ta ni̱ xino̱ ta̱kui̱í kua'a̱ ini yu̱ta ñoó, ta ni̱ kana tachi̱ dée̱n, ta ni̱ kani tá'an xí'ín ve'e ñoó, ta kúú ni̱ kooan, ta ni̱ naá ndí'i vaan ―kaá Jesús.
40007028	Ta ni̱ ndi'i ni̱ ka'a̱n Jesús ndidaá to̱'on yó'o, kúú ni̱ naá iní ña̱yuu ni̱ kee ña̱ ni̱ da̱ná'a̱ na̱,
40007029	chi̱ ko̱ kée na̱ táto̱'on ki̱'o kée ta̱ dána'a̱ ley Moisés, chi̱ dána'a̱ na̱ táto̱'on ki̱'o kée iin na̱ né'e choon. 8
40008001	Tá ni̱ na̱xino̱ Jesús sa'a̱ yúku̱ ñoó, ta kúú kua̱'á nda̱'o ña̱yuu tákuei ñaá kua'a̱n na̱.
40008002	Dá ni̱ na̱tuu yati iin ta̱a ndó'o kue'e̱ téí'i̱ ñíi̱ noo̱ Jesús. Kúú ni̱ sa̱ kuíi̱n xi̱tí rá noo̱ ná, dá ni̱ kaa ra̱ xí'ín ná: ―Tatá, tá kóni̱ ní, kuu va nduvií ní ñíi̱í.
40008003	Dá ni̱ chi̱nóo Jesús ndá'a̱ ná sata̱ rá, dá ni̱ kaa na̱ xí'ín rá: ―Jaa̱n, kóni̱i̱. Ná nduviio̱n ―kaá na̱. Ta kúú vití'ón di'a ni̱ nda̱ñó'ó ni'ini kue'e̱ ndó'o ra.
40008004	Dá ni̱ kaa na̱ xí'ín rá: ―O̱ sa̱ kóo ino̱n nakanón xí'ín ni iin tó'ón ña̱yuu ña̱ ni̱ keei xí'ón. Di'a kua'án na'a̱ miíón no̱ó ta̱ duti̱, ta kane'e ña̱'a kua'án kemáno̱n Ndios, táto̱'on ki̱'o sa'ándá ley Moisés choon, dá ná kandaa̱ ini ra̱ ña̱ sa̱ ni̱ ndu̱vií ñíi̱o̱n ―kaá na̱.
40008005	Tá ni̱ ndu̱'u Jesús kua'a̱n na̱ ñoo Capernaum, dá ni̱ ka̱sáa̱ iin ta̱a dándáki iin ciento soldado noo̱ ná. Ta ni̱ seí nda'í ra̱ noo̱ ná,
40008006	ta kaá ra̱: ―Tatá, ta̱ kéchóon no̱ói̱ kándu'u̱ rá ini ve'i, ta ni̱ na̱tií sa'a̱ rá, ta ndó'o nda̱'o nío̱ rá.
40008007	Dá ni̱ kaa Jesús: ―Kó'o̱ ve'ón, dá ná nduva̱'i ra̱.
40008008	Dá ni̱ kaa ta̱a dándáki iin ciento soldado ñoó xí'ín Jesús: ―Tatá, ko̱ ta̱'ón ña̱'a kúú yu'u̱ ña̱ ku̱'u ní ve'i, tído xí'ín to̱'on ka'a̱n oon va ní, ta kúú nduva̱'a va ta̱ kéchóon no̱ói̱.
40008009	Chi̱ kúú ta'ani yu'u̱ iin ta̱a nákaa̱ ti̱xi ndá'a̱ ta̱ né'e choon. Ta ñó'o ta'ani soldado ti̱xi ndá'a̱ yu'u̱. Sa̱'á ño̱ó tá ná ka'i̱n xí'ín iin ra, “Kua'án”, ta kúú kua'a̱n va ra. Ta tá ká'i̱n xí'ín iin ka̱ ra̱, “Nakíi̱”, ta kúú ve̱i va ra. Tá ká'i̱n xí'ín ra̱ kéchóon noo̱í, “Kee choon yó'o”, ta kúú kée va raa̱n ―kaá ra̱ xí'ín Jesús.
40008010	Tá ni̱ seídó'o Jesús to̱'on yó'o, kúú ni̱ naá iní na̱. Dá ni̱ kaa na̱ xí'ín ña̱yuu tákuei ñaá ve̱i ñoó: ―Miía̱n ndaa̱ ná ka'i̱n xí'ín ndó ña̱ ni iin tó'ón na̱ Israel ko̱ kándéé iní na̱ yu'u̱ táto̱'on ki̱'o kándéé iní ñaá ta̱a yó'o.
40008011	Ta kaá yu'u̱ xí'ín ndó ña̱ ná kii ña̱yuu chí xoo noo̱ xíno ndi̱ndii, xí'ín noo̱ kétaan, ta kandei dáó ná xí'ín Abraham, xí'ín Isaac, xí'ín Jacob noo̱ dándáki Ndios induú.
40008012	Tído na̱ kánian ni̱'í ña̱ kandei na noo̱ dándáki Ndios, no̱ón kúú na̱ taó di'a ñaá Ndios sata̱ vé'e noo̱ íin naá, ta ñoó kuaki na, ta kuchi tá'an no̱'o na.
40008013	Dá ni̱ kaa na̱ xí'ín ta̱a dándáki iin ciento soldado ñoó: ―Kua'án nó'o̱n ve'ón, chi̱ sa̱'á ña̱ ni̱ ka̱ndeé inóo̱n yu'u̱, sa̱'á ño̱ó sa̱ io va ña̱ ni̱ xiko̱n ―kaá na̱. Ta kúú mií hora daá vá ni̱ ndu̱va̱'a ta̱ kéchóon ñoó.
40008014	Tá ni̱ saa̱ Jesús ve'e Simón Pedro, ta kúú kándu'u̱ xi̱do ra̱ noo̱ xíto kú'a̱n kée kue'e̱ dáa̱.
40008015	Dá ni̱ ka̱ko̱'on Jesús ndá'a̱n, ta kúú ni̱ ya̱'a va ña̱ dáa̱a̱n. Ta kúú ni̱ nda̱ko̱oán ni̱ ka̱sá'á kenduua̱n ña̱'a keí ná.
40008016	Dá tá ni̱ kuaá kuu̱ dáá ñóó, dá ndáka ña̱yuu ndéi ñoó na̱ ñó'o espíritu kini ni̱ ka̱sáa̱ na̱ noo̱ Jesús. Ta xí'ín to̱'on ni̱ ka'a̱n na̱ xí'án, ta kúú ni̱ ka̱nkuei ña kua'a̱n. Ta ndidaá na̱ kú'u̱ ni̱ ndu̱va̱'a ni̱ kee na.
40008017	Dión, dá ni̱ xi̱nko̱o to̱'on ni̱ ka'a̱n profeta Isaías: “Mií ná ni̱ na̱kuido kue'e̱ ndó'o iin rá iin yó, ta ni̱ na̱ki'in na ña̱ u'u̱ ñíi̱ yo̱.”
40008018	Tá ni̱ xini Jesús ña̱ kua̱'á nda̱'o ña̱yuu ni̱ ndi̱tútí ñoó, dá ni̱ kaa na̱ xí'ín ta̱a xíonoo xí'ín ná: ―Ná ko'o̱ chika'anda yo̱ iin ka̱ xoo ta̱ño'o̱.
40008019	Ta ni̱ na̱tuu yati iin ta̱ dána'a̱ ley, dá ni̱ kaa ra̱ xí'ín Jesús: ―Maestro, iói̱ ña̱ kanooi xí'ín mií ní ndeí kúú míí vá no̱ó ko'o̱n ní.
40008020	Dá ni̱ kaa Jesús xí'ín rá: ―Kana'ón ña̱ ió va káo̱ noo̱ ñó'o ndikuii, ta ió ta'ani táka̱ noo̱ ñó'o laa. Tído na̱ ni̱ nduu ta̱a ñayuú yó'o, ni noo̱ kanóo dini̱ na̱ ko̱ó.
40008021	Dá ni̱ kaa iin ta̱ xíonoo xí'ín ná ñoó: ―Tatá, konó ní dinñó'ó ka̱ ná ko'i̱n dándu̱xi tatái̱, dá ná kasaa̱i̱, ko'o̱.
40008022	Dá ni̱ kaa Jesús xí'ín rá: ―Nakíi̱, ná kanoo xí'ín yu'u̱ viti, ta dánkoo na̱ kúú ndi̱i ná dándu̱xi ñaá dao ka̱ na̱ kúú ndi̱i ―kaá na̱.
40008023	Dá ni̱ kaa Jesús ini iin barco ko'o̱n na̱ xí'ín ndin uxi̱ uu̱ ta̱a xíonoo xí'ín ná.
40008024	Tein yá'a na kua'a̱n na̱ no̱ó ta̱ño'o̱ ñoó, kúú ni̱ ka̱sá'á kána tachi̱ dée̱n. Ta kúú ni̱ ka̱sá'á ndáko̱o no̱ó ta̱ño'o̱, ta ko̱kee rá ini barco. Tído kídi̱ va Jesús kándu'u̱ ná.
40008025	Dá ni̱ na̱tuu yati ta̱a xíonoo xí'ín ná noo̱ kándu'u̱ ná, dá ni̱ kaa ra̱ xí'ín ná: ―¡Tatá, dáka̱ki ní ndu'u̱, chi̱ ió ña̱ kuu ndu̱!
40008026	Dá ni̱ kaa Jesús xí'ín rá: ―¿Ndiva̱'a yu'ú téí ndo̱? ¿Á ko̱ kándéé ta'on ini ndo̱ yu'u̱? Dá ni̱ nda̱ko̱o na. Dá ni̱ sa'anda na̱ choon no̱ó tachi̱ xí'ín ta̱ño'o̱ ñoó. Kúú ni̱ kutádi̱ vá rá xí'ín tachi̱ ñoó.
40008027	Kúú ni̱ naá vá iní ta̱a xíonoo xí'ín ná ñóó. Dá ni̱ ka̱sá'á ndátó'ón tá'an mií rá: ―¿Ndá yoo ví kúú na̱ yó'o, chi̱ nda̱ tachi̱ xí'ín nda̱ ta̱ño'o̱ seídó'o choon sa'ándá na̱? ―kaá ra̱.
40008028	Dá tá ni̱ saa̱ na̱ iin ka̱ xoo ta̱ño'o̱ ñoó noo̱ kúú kuendá Gadara, kúú ni̱ ka̱sáa̱ uu̱ ta̱a ñó'o espíritu kini, ta̱ ni̱ ka̱nkuei ni̱ kii ini káo̱ noo̱ ñó'o ndi̱i. Ta ndakí nda̱'o ra, sa̱'á ño̱ó ni iin tó'ón ña̱yuu ko̱ ku̱ú ya̱'a íchi̱ nákaa̱ ñoó kée ra.
40008029	Dá ni̱ ka̱sá'á káyu'ú espíritu kini ñó'o ini ra̱: ―¿Ndí ki̱án ndó'o ní xí'ín ndu'u̱, Jesús, mií ní na̱ kúú de̱'e Ndios? ¿Á ni̱ ka̱sáa̱ ní dándó'o naní ní nío̱ ndu'u̱ tá ko̱ ñá'a̱ kasandaá tiempo noo̱ ndi'i? ―kaáa̱n.
40008030	Ta sa̱ xíká vá ndéi kua̱'á nda̱'o kochí sásá'an rí.
40008031	Dá ni̱ seí nda'í espíritu kini ñoó noo̱ ná: ―Tá ve̱i ní taó ní ndu'u̱, dá kía̱n konó ní ná ndu̱'u ndu'u̱ ini kochí ñó'o káa.
40008032	Dá ni̱ kaa na̱ xí'án: ―Kua'án ndo̱, tá dáá. Dá ni̱ ka̱nkuei ña ini ta̱a ñoó. Dá ni̱ sa'a̱n ni̱ ndu̱'an ini kochí kua'a̱ ñoó. Ta kúú ni̱ taxí tá'an ndi ndi'i rí kua'a̱n ri̱ yu'ú da'o̱, dá ni̱ da̱kuéi rí mií rí ini ta̱ño'o̱ ñoó. Ñoó ni̱ ka̱ndaa ri̱, dá ni̱ xi'i̱ ri̱.
40008033	Kúú ni̱ taxí tá'an ta̱ ndáka kochí ñoó kua'a̱n nó'o̱ rá. Tá ni̱ na̱sáa̱ ra̱ ñoo ra̱, dá ni̱ ka̱sto̱'on ra xí'ín ña̱yuu sa̱'á ña̱ ni̱ ndo'o kochí ra̱ xí'ín sa̱'á ña̱ ni̱ ndo'o ta̱a sa̱ ño'o espíritu kini ñoó.
40008034	Dá ni̱ ka̱nkuei ndidaá ña̱yuu ndéi ñoo ñoó kua'a̱n na̱ noo̱ nákaa̱ Jesús. Dá tá ni̱ xini ñaá ná, dá ni̱ seí nda'í na̱ noo̱ Jesús ña̱ ná ko'o̱n na̱ iin ka̱ xíán. 9
40009001	Dá ni̱ kaa tuku Jesús xí'ín ta̱ xíonoo xí'ín ná ini barco ñoó. Dá ni̱ chi̱ka'anda na̱ no̱ó ta̱ño'o̱ kua'a̱n na̱. Dá ni̱ na̱sáa̱ na̱ ñoo mií ná.
40009002	Dá ni̱ ka̱sáa̱ dao ta̱a, ta yí'i ra iin xi̱to noo̱ kánóo iin ta̱a ni̱ na̱tií sa'a̱. Tá ni̱ xini Jesús ña̱ kándéé nda̱'o ini ñaá rá, dá ni̱ kaa na̱ xí'ín ta̱a ni̱ na̱tií sa'a̱ ñoó: ―Koo ta̱ndeé inóo̱n, de̱'e ló'o̱, dá chi̱ sa̱ ni̱ ndoo va kua̱chón ―kaá na̱.
40009003	Dá ni̱ ka̱sá'á nákani kuáchi̱ ini ta̱a dána'a̱ ley ndíta ra: “Ta̱a káa kúú ra̱ yá'a ká'a̱n ndava̱'a xí'ín Ndios.”
40009004	Tído ni̱ ka̱ndaa̱ va ini Jesús ña̱ dión nákani ini ra̱. Dá ni̱ kaa na̱ xí'ín rá: ―¿Ndiva̱'a nákani kuáchi̱ ini ndo̱?
40009005	¿Ndí ki̱án ko̱ ú'u̱ cháá ka̱ ka'i̱n xí'ín ta̱a yó'o, ká'án ndó? “Sa̱ ni̱ ndoo va kua̱chón”, o ka'i̱n xí'ín rá, “Ndakuii̱n ndichi, ta kua'a̱n nó'o̱n.”
40009006	Tído viti dá ná ko'i̱n dána'i̱ noo̱ ndo̱ ña̱ kómí ndisa na̱ ni̱ nduu ta̱a ña̱yuu yó'o choon ña̱ dándóo na kua̱chi kée ña̱yuu ndéi ñayuú yó'o. Dá ni̱ kaa na̱ xí'ín ta̱ ni̱ na̱tií sa'a̱ ñoó: ―Ndakuii̱n ndichi, ta naki'in xi̱to̱n kane'e kua'a̱n nó'o̱n.
40009007	Ta kúú ni̱ nda̱kuíi̱n ndichi ra̱. Dá ni̱ kee ra kua'a̱n nó'o̱ rá.
40009008	Kúú ndidaá vá ña̱yuu ñoó ni̱ naá iní tá ni̱ xini na̱ ña̱ ni̱ kee Jesús, ta ni̱ keká'ano na Ndios, na̱ ni̱ xi̱'o choon yó'o noo̱ iin ta̱a.
40009009	Dá ni̱ keta Jesús ve'e ñoó kua'a̱n na̱. Kúú ni̱ xini na̱ ió iin ta̱a naní Mateo, ta ió ra̱ kí'in ya̱'i ra sa'a̱ ñó'o̱. Dá ni̱ kaa na̱ xí'ín rá: ―Nakíi̱, ná ko'o̱ kanooón xí'ín yu'u̱. Dá ni̱ nda̱kuíi̱n ra̱, dá ni̱ kee ra kua'a̱n ra̱ kanoo ra xí'ín ná.
40009010	Di'a ni̱ kuu tein noo̱ ió Jesús sásá'an na ve'e ra, dá ni̱ ka̱sáa̱ kua̱'á nda̱'o ta̱a kí'in ya̱'i sa'a̱ ñó'o̱, xí'ín dao ka̱ ña̱yuu kaá ra̱ kómí kua̱chi, ta ni̱ sa̱ ndei na mesa sásá'an na xí'ín Jesús, ta ndéi ta'ani ta̱ xíonoo xí'ín ná.
40009011	Dá tá ni̱ xini ta̱ fariseo ña̱ ió Jesús sásá'an na xí'ín ña̱yuu ñoó, dá ni̱ kaa ra̱ xí'ín ta̱a xíonoo xí'ín ná ñóó: ―¿Ndiva̱'a sásá'an maestro ndo̱ xí'ín ta̱a kí'in ya̱'i sa'a̱ ñó'o̱, xí'ín dao ka̱ ña̱yuu kómí kua̱chi?
40009012	Tá ni̱ sei̱do̱'o Jesús ña̱ ni̱ ka'a̱n ra̱ dión, dá ni̱ kaa na̱ xí'ín rá: ―Na̱ ió va̱'a ko̱ xínñó'ó ta'on na iin ta̱a kétátá ñaá. Sa̱va̱'a na̱ kú'u̱ va kúú na̱ xínñó'ó ñaá.
40009013	Ta kua'án ndo̱ dákuá'a ndó ndi kóni̱ kaa ña̱ ni̱ ka'a̱n Ndios noo̱ tuti ii̱ ná, chi̱ di'a kaáa̱n: “Kóni̱ yu'u̱ ña̱ ku'u̱ ini ndo̱ sa'a̱ dao ka̱ ña̱yuu, ta o̱ du̱ú ña̱ doko̱ ndo̱ ña̱'a noo̱í”, kaáa̱n. Chi̱ yu'u̱, ko̱ véi ta'on yu'u̱ kanai na̱ ká'án ña̱ kúú ña̱yuu ndaa̱. Ve̱i yu'u̱ kanai na̱ nákoni ña̱ kómí ná kua̱chi, dá ná nandikó iní na̱ sa'a̱ kua̱chi kée na ―kaá Jesús.
40009014	Dá ni̱ ka̱sáa̱ ta̱ xíonoo xí'ín Juan, na̱ dákodo̱ ndúta̱, dá ni̱ kaa ra̱ xí'ín Jesús: ―Né'e ii̱ vá ndu'u̱, ta né'e ii̱ ta'ani ta̱ fariseo. Ta, ¿ndiva̱'a ko̱ né'e ii̱ ta'on ta̱ xíonoo xí'ín mií ní?
40009015	Dá ni̱ kaa Jesús xí'ín rá: ―¿Á ká'án ndó ña̱ kánian kandei nda'í ña̱yuu ni̱ na̱taka noo̱ ió vikó tánda'a̱ nani ió i̱í vá tono̱ xí'ín ná? Tído nda̱ ná kasandaá kuu̱ naki'in ra tono̱ kandaka ra ko'o̱n ra̱, nda̱ daá ví, dá kía̱n kánian kane'e ii̱ ná ―kaá na̱.
40009016	Dá ni̱ kaa ta'ani Jesús xí'ín rá: ―Ta ko̱ íin ta'on nákoto no̱ó ni̱ ndata̱ iin do'o̱no̱ yátá xí'ín iin tá'í da'ón sa̱á. Dá chi̱ tá ná nakata na do'o̱no̱ ñoó, ta kúú nati'in va da'ón sa̱á ñóó, ta kúú ví'í ka̱ ví ndata̱ do'o̱no̱ yátá ñóó.
40009017	’Ta ko̱ íin ta'on taán vino sa̱á ini ñíi̱ yátá, dá chi̱ tá ná kee na dión, dá kía̱n dáka'ándí va vino sa̱á ñoó ñií yátá ñóó, ta ndata̱ vá ñíi̱ ñoó, ta kuita̱ ndi'i va vino ñoó. Sa̱'á ño̱ó va̱'a cháá ka̱a̱n ná taán yo̱ vino sa̱á ini ñií sa̱á, dá kía̱n ni iin tó'án ná o̱ túú.
40009018	Ta nani ió na̱ dána'a̱ na̱ to̱'on yó'o, dá ni̱ ka̱sáa̱ iin ta̱a né'e choon. Dá ni̱ sa̱ kuíi̱n xi̱tí rá noo̱ Jesús, dá kaá ra̱: ―Sa̱ ni̱ xi'i̱ va de̱'e di'íi̱, tído nakíi̱ ní, ná ko'o̱, ta chinóo ní ndá'a̱ ní sata̱ xí, ta kúú nataki va xi ―kaá ra̱.
40009019	Dá ni̱ nda̱kuíi̱n Jesús, dá ni̱ kee na kua'a̱n na̱ xí'ín rá. Ta kua'a̱n ta'ani ta̱ xíonoo xí'ín ná.
40009020	Ta kúú chí sata̱ di'a Jesús ni̱ na̱tuu yati iin ñá'a̱ ndó'o kue'e̱ tái̱ nii̱. Ta sa̱ ni̱ xi̱no uxi̱ uu̱ kuia̱ ndó'án kue'e̱ ñoó. Dá ni̱ ka̱ko̱'on ndá'a̱n yú'u̱ dá'o̱n ná,
40009021	dá chi̱ di'a ni̱ na̱kani inia̱n: “Sa̱va̱'a rá dá'o̱n oon na ná kako̱'in, ta kúú ná nduva̱'i.”
40009022	Dá ni̱ na̱ndió ko̱o Jesús, dá ni̱ sa̱ nde̱'é ñaá ná, dá ni̱ kaa na̱ xí'án: ―Koo ta̱ndeé inóo̱n, de̱'e di'í ló'o̱, chi̱ ni̱ ndu̱va̱'ón sa̱'á ña̱ kándéé inóo̱n yu'u̱ ―kaá na̱. Ta kúú mií hora daá vá ni̱ ndu̱va̱'án.
40009023	Dá ni̱ saa̱ na̱ ve'e ta̱ né'e choon ñoó. Ta kúú ni̱ xini na̱ ndéi ta̱a tuú flauta, ta nína vaa̱ nda̱'o ña̱yuu ndéi na ndéí'i̱ na̱ sa'a̱ tadi'í ñoó.
40009024	Dá ni̱ kaa Jesús xí'ín ná: ―Kankuei tóo ndó sata̱ vé'e, chi̱ ko̱ ní xi'i̱ ta'on tadi'í ló'o̱ ñoó, kídi̱ va xi ―kaá na̱. Ta kúú ni̱ saki̱ ndaa va ñaá ña̱yuu ñoó sa̱'á ña̱ ni̱ ka'a̱n na̱ dión.
40009025	Tá ni̱ ndi'i ni̱ ka̱nkuei ña̱yuu ñoó sata̱ vé'e, dá ni̱ ku̱'u Jesús. Dá ni̱ tiin na ndá'a̱ tadi'í ló'o̱ ñoó, ta kúú ni̱ nda̱ko̱o va xi.
40009026	Ta kúú kua̱'á nda̱'o ña̱yuu ndéi yati ñoó ni̱ ni'i̱ tó'on ña̱ ni̱ kuu dión.
40009027	Dá ni̱ keta Jesús ve'e ñoó kua'a̱n na̱. Kúú ni̱ ka̱sá'á tákuei ñaá uu̱ ta̱a ko̱ túu noo̱ kua'a̱n ra̱, ta kaá ra̱ káyu'ú ñaá rá: ―¡De̱'e na̱ ve'e rey David, ku'u̱ ini ní sa̱'á ndu'u̱!
40009028	Dá tá ni̱ saa̱ Jesús ve'e no̱ó kua'a̱n na̱ ñoó, dá ni̱ na̱tuu yati ndi nduú ta̱ ko̱ túu noo̱ ñoó. Dá ni̱ nda̱to̱'ón ñaá Jesús: ―¿Á kándísa ndó ña̱ ió choon noo̱ ndá'í nduva̱'i ndo̱? Dá ni̱ kaa ra̱: ―Jaa̱n, kándísa ndu ña̱ dión kíán, tatá.
40009029	Dá ni̱ ka̱ko̱'on ndá'a̱ ná noo̱ rá, ta kaá na̱ xí'ín rá: ―Sa̱'á ña̱ kándéé iní ndo̱ yu'u̱, sa̱'á ño̱ó ná natu̱u noo̱ ndo̱.
40009030	Ta kúú ni̱ na̱tu̱u va noo̱ rá. Dá ni̱ sa'anda na̱ choon noo̱ rá, ta kaá na̱: ―O̱ sa̱ nákani ndó xí'ín ni iin tó'ón ña̱yuu ndi ni̱ kuu ni̱ ndu̱va̱'a noo̱ ndo̱.
40009031	Tído tá ni̱ ka̱nkuei ra ve'e ñoó, ta kúú ni̱ na̱kani ra xí'ín ndidaá ña̱yuu ndéi ñoó ña̱ ni̱ kee Jesús xí'ín rá.
40009032	Tá ni̱ ndi'i ni̱ ka̱nkuei ta̱a ni̱ ndu̱va̱'a ñoó kua'a̱n ra̱, dá ni̱ ka̱sáa̱ dao ña̱yuu, ta ndáka na iin ta̱a ni̱ ka̱ndo̱o ñí'i̱ ni̱ kee espíritu kini nákaa̱ ini ra̱.
40009033	Dá ni̱ taó Jesús espíritu kini nákaa̱ ini ta̱a ñoó, ta kúú ni̱ na̱ka'a̱n va ra. Ta kúú ni̱ naá vá iní ña̱yuu ndéi ñoó, ta kaá na̱: ―Ni kuu̱ ni hora ko̱ xi̱ní yo̱ ña̱ kúu dión ñoo Israel, ña̱ ni̱ xini yo̱ viti.
40009034	Dá kaá dao ta̱ fariseo ndíta ñoó: ―Mií vá sato'o espíritu kini kía̱n xí'o choon noo̱ ta̱a káa, sa̱'á ño̱ó kándéé rá taó ra̱ espíritu kini.
40009035	Ta ni̱ xi̱onoo Jesús ndidaá ñoo ná'ano xí'ín ñoo kuálí, ta sa̱ da̱ná'a̱ na̱ ini iin rá iin ve'e noo̱ ndítútí na̱ Israel. Ta dána'a̱ na̱ to̱'on va̱'a, ña̱ ká'a̱n ndi koo ndu̱'u ña̱yuu ti̱xi ndá'a̱ Ndios. Ta sa̱ ndu̱va̱'a na ndidaá na̱ ndó'o kue'e̱ xí'ín na̱ u'u̱ ñíi̱.
40009036	Tá xiní na̱ ña̱yuu kuá'a̱ ñoó, kúú kú'u̱ nda̱'o ini na̱ sa'a̱ ná, chi̱ ndó'o nda̱'o nío̱ ná, ta ndéi ndava̱'a na, chi̱ ndó'o na táto̱'on ndó'o léko, kirí ko̱ íin ndáka.
40009037	Dá ni̱ kaa na̱ xí'ín ta̱a xíonoo xí'ín ná: ―Miía̱n ndaa̱ ná ka'i̱n xí'ín ndó ña̱ ña̱yuu yó'o kúú táto̱'on iin ño'ó xíti ká'ano noo̱ sa̱ ió nduu dákée, tído cháá vá kúú na̱ kéchóon.
40009038	Sa̱'á ño̱ó kaka̱ ndo̱ noo̱ Ndios, na̱ kúú sato'o ño'ó xíti yó'o, dá ná tanda'á ná cháá ka̱ ña̱yuu kii kechóon noo̱án. 10
40010001	Dá ni̱ taó xóo Jesús uxi̱ uu̱ ta̱a xíonoo xí'ín ná, dá ni̱ xi̱'o na choon noo̱ rá, dá kandeé rá taó rá espíritu kini ñó'o ini ña̱yuu, ta kandeé rá nduva̱'a ra ña̱yuu ndó'o ndi ndáa mií vá kue'e̱ xí'ín ña̱ u'u̱ ñíi̱ ná.
40010002	Ta di'a naní ndin uxi̱ uu̱ apóstol, tá'a̱n ra̱ ni̱ ka̱xi Jesús kane'e to̱'on na. Ta̱a mií no̱ó naní Simón, ta ni̱ chi̱naní ta'ani ñaá ná Pedro, ta iin ka̱ ra̱ naní Andrés, ta̱ kúú ñani Pedro, ta iin ka̱ ra̱ naní Jacobo, tá'a̱n ra̱ kúú de̱'e Zebedeo, ta iin ka̱ ra̱ naní Juan, ra̱ kúú ñani Jacobo.
40010003	Ta iin ka̱ ra̱ naní Felipe, xí'ín ra̱ naní Bartolomé, xí'ín ra̱ naní Tomás, xí'ín ra̱ naní Mateo, tá'a̱n ra̱ ni̱ sa̱ ki'in ya̱'i sa'a̱ ñó'o̱, xí'ín ra̱ naní Jacobo, ra̱ kúú de̱'e iin ta̱a naní Alfeo, xí'ín ra̱ naní Lebeo, ta̱ ká'a̱n xí'ín ná Tadeo,
40010004	xí'ín ra̱ naní Simón, tá'a̱n ra̱ ni̱ sa̱ kuu kuendá ta̱ cananista, xí'ín ra̱ naní Judas Iscariote, tá'a̱n ra̱ ni̱ kasa̱ndaá ni̱ na̱ki̱'o Jesús no̱ó ta̱ xiní u'u̱ ñaá.
40010005	Ta ndin uxi̱ uu̱ ta̱a yó'o ni̱ ta̱nda'á Jesús kua'a̱n ra̱ kanoo ra dána'a̱ ra̱ no̱ó ña̱yuu, ta di'a ni̱ kaa na̱ xí'ín rá: ―Ná dá'a ni ko'o̱n ndo̱ noo̱ ndéi na̱ ko̱ kúú na̱ Israel, ta ni o̱ sa̱ kóo ini ndo̱ ku̱'u ndó ni iin ñoo, ña̱ kúú kuendá Samaria.
40010006	Sa̱va̱'a no̱ó na̱ Israel, tá'a̱n na̱ kúú táto̱'on léko ni̱ nda̱ñó'ó, kua'án ndo̱ dána'a̱ ndo̱.
40010007	Tá kua'a̱n ndo̱ dána'a̱ ndo̱ no̱ó ña̱yuu, di'a kaa ndo̱: “Sa̱ ni̱ ku̱yati va kuu̱ ña̱ ndu̱'u ña̱yuu ti̱xi ndá'a̱ Ndios dándáki ñaá ná.”
40010008	Ta nduva̱'a ndó na̱ kú'u̱, ta nduvii ndó na̱ ndó'o kue'e̱ téí'i̱, ta dánátaki ndo̱ na̱ ni̱ xi'i̱, ta taó ndó espíritu kini ñó'o ini ña̱yuu. Ta kee ndó ña̱ mani̱ yó'o xí'ín ná táto̱'on ki̱'o kémani̱ yu'u̱ ndo̱'ó xí'ín choon yó'o.
40010009	’O̱ sa̱ taán ndo̱ di̱'ón oro ni di̱'ón plata ni di̱'ón kuaán ini vati̱ ndo̱, dá ki'in ndó ko'o̱n ndo̱.
40010010	Ta ni léka̱ o̱ sa̱ kándio ndó ko'o̱n ndo̱, ta o̱ sa̱ káne'e ndó uu̱ kotó, ni dao ka̱ ndisa̱ kayi'i ndó, ni vara katuu ndó o̱ sa̱ káne'e ndó ko'o̱n ndo̱, dá chi̱ iin ta̱ kéchóon, ió íchi̱ ra̱ kasá'an ra noo̱ choon kée ra.
40010011	’Ta ndi ndáa mií vá ñoo ná'ano o ñoo kuálí ni̱ saa̱ ndo̱, ta taó tó'on ndó ndeí ndéi ña̱yuu ió ña̱ñó'ó, ta sa̱va̱'a ñoó ní kandei ndó nda̱ ná kasandaá kuu̱ kankuei ndó ko'o̱n ndo̱ iin ka̱ ñoo.
40010012	Tá ni̱ ku̱'u ndó ve'e ñoó, dá kaa ndo̱ xí'ín ná, “Va̱'a kandei ní.”
40010013	Tá kúú ná ña̱yuu va̱'a, dá kía̱n ná kandei va̱'a na. Tído tá ko̱ kúú ná ña̱yuu vá'a, dá kía̱n naki'in ndó ña̱ kaá ndo̱ kandei va̱'a na ko'a̱n xí'ín ndó.
40010014	Tá ko̱ ní nátiin va̱'a iin káa na ndo̱'ó, ta ko̱ ní xíin na kueídó'o na ña̱ dána'a̱ ndo̱, dá kía̱n tá ni̱ ka̱nkuei ndó ve'e na o ñoo na̱, kidi ni'ini ndó ño̱ya̱ká íin sa'a̱ ndo̱, ta ño̱ó ná'a̱ ña̱ ko̱ náta'an ini Ndios xiní na̱ na̱ ñoo ñoó.
40010015	Miía̱n ndaa̱ ná ka'i̱n xí'ín ndó ña̱ tá ná kasandaá kuu̱ keyíko̱ Ndios sa'a̱ ndidaá ña̱yuu, dá kía̱n ka'í cháá ka̱ ví ndo'o na̱ ñoo ñoó o̱ du̱ú ña̱yuu kíni ni̱ sa̱ ndei ñoo Sodoma xí'ín ñoo Gomorra.
40010016	’Ta viti, tánda'á yu'u̱ ndo̱'ó ko'o̱n ndo̱, ta kúú ndó táto̱'on léko kua'a̱n kanoo tein ndigüe̱'í lobo. Sa̱'á ño̱ó kaon koo ndó táto̱'on kée koo̱. Ta nda'í koo ini ndo̱ táto̱'on kée paloma.
40010017	Ta kandaa ndo̱ mií ndó no̱ó ña̱yuu, chi̱ ko'o̱n na̱ naki̱'o na ndo̱'ó no̱ó ta̱ né'e choon. Ta kani na ndo̱'ó ini ve'e no̱ó nátaka na̱.
40010018	Ta nda̱ no̱ó ta̱ né'e choon ná'ano xí'ín no̱ó rey kandaka na ndo̱'ó ko'o̱n ndo̱ sa̱'á ña̱ kúú ndó kuendá yu'u̱. Dión koo, dá ni'i̱ ndo̱ ki̱'o ndó kuendá sa'a̱ yú'u̱ no̱ó ta̱ né'e choon ná'ano ñoó, xí'ín no̱ó na̱ ko̱ kúú na̱ ñoo yo̱.
40010019	Tído tá ni̱ na̱ki̱'o na ndo̱'ó no̱ó ta̱ né'e choon, o̱ sa̱ nákani téí ini ndo̱ sa̱'á to̱'on ka'a̱n ndo̱ o ndi kaa ndo̱ chindeé ndó mií ndó, chi̱ mií hora daá ñóó ki̱'o Ndios to̱'on ka'a̱n ndo̱.
40010020	Chi̱ ko̱ ta̱'ón mií ndó kúú na̱ ka'a̱n, mií Espíritu ii̱, na̱ ni̱ kii noo̱ tatá Ndios, no̱ón kúú na̱ ki̱'o to̱'on ka'a̱n ndo̱.
40010021	’Ta iin ñani naki̱'o ra ñani mií rá no̱ó ta̱ né'e choon, dá ka'ání ñáá rá. Ta dión ta'ani kee na̱ kúú tatá xí'ín de̱'e ra. Ta dao de̱'e ndakuei na̱á xí'ín tatá xi̱, ta ka'ání ñaá rá.
40010022	Ta koni u'u̱ kini ndidaá ña̱yuu ndo̱'ó sa̱'á ña̱ kúú ndó kuendá yu'u̱. Tído ndi ndáa na̱ ni̱ xi̱'o ndeé iní ni̱ sa̱ ndita ndaa̱ xí'íín nda̱ no̱ó ndí'í kuií, no̱ón kúú na̱ ni̱'í ña̱ ka̱ki na.
40010023	Tá kéndava̱'a na xí'ín ndó ñoo ká'ano no̱ó ko'o̱n ndo̱, dá kía̱n kankuei kíi̱ ndo̱ ko'o̱n ndo̱ iin ka̱ ñoo. Dá chi̱ miía̱n ndaa̱ ká'i̱n xí'ín ndó ña̱ o̱ kándeé ta'on ndó nata'an ndo̱ ndidaá ñoo ñó'o Israel nda̱ ná nandió ko̱o tuku na̱ ni̱ nduu ta̱a ñayuú yó'o kasaa̱ na̱.
40010024	’Ta ni iin ta̱ dákuá'a ko̱ ndáya̱'i cháá ka̱ no̱ó ta̱ dána'a̱ noo̱ rá, ta ni ta̱ kéchóon, ko̱ ndáya̱'i cháá ka̱ noo̱ sato'o ra̱.
40010025	Sa̱'á ño̱ó ná nata'an ini ta̱ dákuá'a ndo'o ra táto̱'on ki̱'o ndó'o ta̱a dána'a̱ noo̱ rá, dión ní, ta̱ kéchóon, ná nata'an ini ra̱ ndo'o ra táto̱'on ki̱'o ndó'o sato'o ra̱. Dá chi̱ ni̱ chi̱naní ná sato'o ndo̱, Beelzebú, sa̱'á ño̱ó ka'í ka̱ kee na xí'ín ndo'ó.
40010026	’Sa̱'á ño̱ó ná dá'a ni yu̱'ú ndo̱ kee ña̱yuu kée dión, dá chi̱ ndidaá vá ña̱'a ió de̱'é, daí ña̱ natu̱uan. Ta ndidaá vá ña̱'a kéde̱'é ña̱yuu, daí ña̱ natu̱uan.
40010027	Ta ña̱ ká'a̱n de̱'é yu'u̱ xí'ín ndó, ka'a̱n ndo̱án noo̱ túu, ta ña̱ ni̱ seídó'o ndó ni̱ ka'a̱n kayá yu'u̱, kua'án kaa ndó dini̱ vé'e, ta ni̱'i ka'a̱n ndo̱án.
40010028	Ta ná dá'a ni yu̱'ú ndo̱ na̱ kándéé ka'ání yikí ko̱ño ndo̱, chi̱ o̱ kándeé ta'on na ka'ání na̱ nío̱ ndo̱. Va̱'a ka̱a̱n yu̱'ú ndo̱ na̱ kómí choon ña̱ dándó'o na nío̱ ndo̱ xí'ín yikí ko̱ño ndo̱ indayá.
40010029	’¿Á ko̱ díkó ta'on ña̱yuu uu̱ laa kuálí sa'a̱ iin di̱'ón ka̱a? Ta va̱'ará nóo ya̱'i rí, tído ko̱ kuéi ndava̱'a ta'on rí nda̱ no̱ñó'o̱ tá ko̱ kíán táto̱'on kóni̱ mií tatá yo̱ Ndios.
40010030	Ta dión ní ndó'o na xí'ín ndo'ó, chi̱ nda̱ idí dini̱ ndo̱, ná'á Ndios ndidaá kúú.
40010031	Sa̱'á ño̱ó o̱ sa̱ yu̱'ú ndo̱, chi̱ ndáya̱'i cháá ka̱ ndo̱ noo̱ Ndios o̱ du̱ú kua̱'á nda̱'o laa kuálí.
40010032	’Ta ndi ndáa mií ña̱yuu ká'a̱n ña̱ kúú ná kuendá yu'u̱ noo̱ dao ka̱ ña̱yuu, dión ta'ani ka'a̱n yu'u̱ ña̱ kúú ná kuendái̱ noo̱ tatái̱ Ndios, na̱ ió induú.
40010033	Ta ndi ndáa na̱ ndáta̱ sa'a̱ yú'u̱ noo̱ dao ka̱ ña̱yuu, dá kía̱n ki̱'o dión ta'ani ndata̱ yu'u̱ sa'a̱ ná noo̱ tatái̱ Ndios, na̱ ió induú.
40010034	’Ná dá'a ni ka'án ndo'ó ña̱ ve̱i yu'u̱ nachindei va̱'i ña̱yuu. Di'a ni̱ ka̱sáa̱i̱ xí'ín espada, dá ná ka'anda tá'an ña̱yuu sa'a̱ yú'u̱.
40010035	Chi̱ ni̱ ka̱sáa̱i̱ dána̱ái̱ de̱'e xí'ín tatá ra̱. Dión ta'ani na̱á de̱'e di'í xí'ín naná xi̱. Ta dión ta'ani kee iin sa̱no xí'ín xi̱doa̱n.
40010036	Ta dión ta'ani kee na̱ ve'e iin ta̱a, ndakuei na na̱á na̱ xí'ín rá.
40010037	Ta na̱ kóni̱ cháá ka̱ tatá na̱ xí'ín naná na̱ o̱ du̱ú yu'u̱, no̱ón kúú na̱ ko̱ káni ta'an vaan kakuu kuendá yu'u̱. Ta na̱ kóni̱ cháá ka̱ de̱'e yií na̱ xí'ín de̱'e di'í na̱ o̱ du̱ú yu'u̱, no̱ón kúú na̱ ko̱ káni ta'an vaan kakuu kuendá yu'u̱.
40010038	Ta na̱ ko̱ xí'o mií ña̱ kado̱kó na̱ cruz ná, ta karkaa na sata̱ yú'u̱ kii na, no̱ón kúú na̱ ko̱ káni ta'an vaan kakuu na kuendá yu'u̱.
40010039	Ta na̱ kóni̱ dáka̱ki mií ná, no̱ón di'a kúú na̱ kuu. Tído na̱ xí'o mií ña̱ kuu na̱ sa'a̱ yú'u̱, no̱ón di'a kúú na̱ ni̱'í ña̱ kataki na̱.
40010040	’Ta ndi ndáa ña̱yuu nátiin va̱'a ndo'ó, nda̱ yu'u̱ nátiin va̱'a na. Ta na̱ nátiin va̱'a yu'u̱, nda̱ na̱ ni̱ ta̱nda'á yu'u̱ ve̱ii nátiin va̱'a na.
40010041	Ta na̱ nátiin va̱'a iin profeta sa̱'á ña̱ kúú ná iin profeta, dá kía̱n natiin ta'ani na ña̱ va̱'a kánian natiin iin profeta. Ta dión ta'ani, iin na̱ ni̱ na̱tiin va̱'a iin ña̱yuu ndaa̱ sa̱'á ña̱ kúú ná iin na̱ ndaa̱, dá kía̱n koni ta'ani na natiin na ña̱ va̱'a kánian natiin iin ña̱yuu ndaa̱.
40010042	Ta ndi ndáa mií ña̱yuu náki̱'o iin yáxi̱ ta̱kui̱í vi̱xi ko'o iin káa ña̱yuu kuálí yó'o, miía̱n natiin na ña̱ va̱'a sa̱'á ña̱ ni̱ kee na, chi̱ ni̱ kemáni̱ ná iin na̱ xíonoo xí'ín yu'u̱. 11
40011001	Tá ni̱ ndi'i ni̱ ka̱sto̱'on Jesús xí'ín ta̱ xíonoo xí'ín ná ndi kee ra dána'a̱ ra̱, dá ni̱ kee ra kua'a̱n ra̱. Tá ni̱ ndi'i, dá ni̱ kee mií ná kua'a̱n na̱ dána'a̱ na̱, ta kasto̱'on na xí'ín ña̱yuu ndéi iin rá iin ñoo.
40011002	Ta noo̱ nákaa̱ Juan, tá'a̱n na̱ dákodo̱ ndúta̱ ña̱yuu, ini ve'e ka̱a, ni̱ ni'i̱ tó'on na sa'a̱ ndidaá ña̱ ndato kée Cristo Jesús. Sa̱'á ño̱ó ni̱ ta̱nda'á ná dao ta̱ xíonoo xí'ín ná kua'a̱n ra̱ noo̱ nákaa̱ Jesús.
40011003	Tá ni̱ saa̱ ra̱, dá ni̱ kaa ra̱ xí'ín ná: ―¿Á mií ní kúú na̱ ni̱ kaa Ndios tanda'á ná kasaa̱ dáka̱ki ñaá, o á kandati ndu kasaa̱ iin ka̱ na̱?
40011004	Dá ni̱ kaa Jesús xí'ín rá: ―Kua'án ndo̱, ta kasto̱'on ndó xí'ín Juan sa'a̱ ndidaá ña̱'a ndé'é ndó, xí'ín sa'a̱ ndidaá ña̱ seídó'o ndó.
40011005	Chi̱ nátu̱u no̱ó na̱ ko̱ túu noo̱, ta sa̱ kúu va xíka na̱ ni̱ na̱tií sa'a̱, ta sa̱ ni̱ ndu̱vii vá ñíi̱ na̱ ndó'o kue'e̱ téí'i̱, ta sa̱ ni̱ na̱tai̱ va do̱'o na̱ ko̱ tái̱ do̱'o, ta ni̱ na̱taki va na̱ ni̱ xi'i̱, ta kásto̱'in to̱'on va̱'a Ndios xí'ín ña̱yuu kúnda'í.
40011006	Ndiká'án ndi kúu ví ña̱yuu ko̱ nákani kuáchi̱ ini xiní na̱ yu'u̱ ―kaá Jesús xí'ín ta̱a ñoó.
40011007	Tá ni̱ ndi'i ni̱ na̱ndió kuéi ta̱a ñoó kua'a̱n ra̱, dá ni̱ ka̱sá'á Jesús ká'a̱n na̱ xí'ín ña̱yuu ñoó sa'a̱ Juan, ta kaá na̱: ―¿Ndá yoo ni̱ sa'a̱n ndo̱'ó ni̱ sa̱ nde̱'é ndó noo̱ kúú ñó'o̱ ichí ñoó? ¿Á iin ta̱a ko̱ íin toon, tá'a̱n ra̱ xíkó táto̱'on xíkó iin ndoo̱ kée tachi̱ ni̱ sa'a̱n ndo̱ ni̱ sa̱ nde̱'é ndó?
40011008	Ko̱ó, sa̱'á ño̱ó, ¿ndá yoo ni̱ sa'a̱n ndo̱ ni̱ sa̱ nde̱'é ndó, tá dáá? ¿Á iin ta̱a ndíxi dá'o̱n táyíí ndáa? Ko̱ó, chi̱ ná'á vá mií ndó ña̱ ña̱yuu ndíxi dá'o̱n táyíí ndáa, no̱ón kúú na̱ ndéi ve'e rey.
40011009	Sa̱'á ño̱ó, ¿ndá yoo ni̱ sa'a̱n ndo̱ ni̱ sa̱ nde̱'é ndó, tá dáá? ¿Á iin profeta? Jaa̱n, miía̱n ndaa̱ kuiti kaá yu'u̱ ña̱ ñaá kúú ná, ta ndáya̱'i cháá ka̱ na̱ o̱ du̱ú iin profeta.
40011010	Chi̱ sa'a̱ mií ná ká'a̱n tuti ii̱ Ndios di'a: Ná ko'i̱n tanda'í iin ta̱a kuió no̱ó ko'o̱n noo̱ yo̱'ó, ta kasto̱'on ra to̱'in xí'ín ña̱yuu, dá ná kandei nduu na̱ kueídó'o na ña̱ ko'o̱n ka'o̱n xí'ín ná.
40011011	Miía̱n ndaa̱ ná ka'i̱n xí'ín ndó ña̱ Juan, na̱ dákodo̱ ndúta̱ ña̱yuu, no̱ón kúú na̱ ndáya̱'i cháá ka̱ noo̱ ndidaá ka̱ ta̱a ni̱ kaki ti̱xi ñá'a̱. Tído na̱ nóo cháá ka̱ nákaa̱ ti̱xi ndá'a̱ Ndios, no̱ón di'a kúú na̱ ndáya̱'i cháá ka̱ o̱ du̱ú Juan.
40011012	’Nda̱ kuu̱ ni̱ sa̱ xi̱onoo Juan, na̱ dákodo̱ ndúta̱ ña̱yuu, ta nda̱ kuu̱ víti de̱én nda̱'o kéndava̱'a ña̱yuu xí'ín na̱ dána'a̱ no̱ó ña̱yuu ndi kee na ndu̱'u na ti̱xi ndá'a̱ Ndios, ta sadí ña̱yuu kíni no̱ó ña̱yuu ndúkú ndu̱'u ti̱xi ndá'a̱ Ndios.
40011013	Ndidaá tá'a̱n profeta xí'ín ña̱ ká'a̱n ley Moisés ni̱ ka'a̱n ña̱ kasá'á Ndios dándáki na ña̱yuu na̱, ta nda̱ Juan ta'ani ni̱ ka'a̱n dión.
40011014	Ta ndá kuendá mií ndó ná kakian á kándísa ndó ña̱ ko'i̱n ka'i̱n xí'ín ndó o ko̱ó, tído ká'a̱n yu'u̱ xí'ín ndó ña̱ Juan kúú Elías, na̱ ni̱ ka'a̱n profeta kasaa̱.
40011015	Ta ndi ndáa ndó ió do̱'o, ta kúú kueídó'o va̱'a ndó.
40011016	’¿Ndí ki̱án tiin yu'u̱, dá ka'i̱n xí'ín ndó táto̱'on kée ña̱yuu ndéi tiempo viti? Chi̱ kée na táto̱'on kée takuáchí tá ndéi xi sádikí xi̱ noo̱ yá'i, ta káyu'ú tá'an xi:
40011017	“Ni̱ tuu ndu̱ flauta, tído ko̱ ní sársá'á ta'on ndo'ó. Ta ni̱ xita ndu yaa nda'í kua'a̱n, tído ko̱ ní ndei'i̱ ta'on ndo'ó.”
40011018	Ta ki̱'o dión ta'ani kée ña̱yuu ndéi viti, chi̱ tá ni̱ ka̱sáa̱ Juan, ko̱ ní seí ta'on na pan, ta ko̱ ní xi'i na vino, tído kaá ndo̱ ña̱ nákaa̱ espíritu kini ini na̱.
40011019	Ta viti ni̱ ka̱sáa̱ na̱ ni̱ nduu ta̱a ña̱yuu yó'o, ta sásá'an va̱'a na, ta xí'i na vino, tído kaá ndo̱ ña̱ kúú ná iin ta̱a nde̱'é, iin ta̱ xí'i. Ta kaá ta'ani ndó ña̱ kúú ná iin ra̱ né'e tá'an va̱'a xí'ín ña̱yuu kíni, xí'ín ta̱a kí'in ya̱'i sa'a̱ ñó'o̱. Tído na̱ kúú na̱ ndi̱chí, no̱ón kúú na̱ ná'á ña̱ kómí ndisa na ña̱ ndi̱chí.
40011020	Ni̱ ndi'i, dá ni̱ ka̱sá'á Jesús dána̱ni na ña̱yuu ndéi ñoo ná'ano no̱ó ni̱ kee na kua̱'á ña̱ ndato, dá chi̱ ko̱ ní xíin ta'on na̱ ñoo ñoó nandikó iní na̱ sa̱'á kua̱chi kée na, ta kaá Jesús:
40011021	―¡Nda'í kúú ví ndo'ó, na̱ ndéi ñoo Corazín! Ta, ¡nda'í kúú ví ndo'ó, na̱ ndéi ñoo Betsaida! Chi̱ tá ní kée yu'u̱ ña̱ ná'ano no̱ó ña̱yuu ndéi ñoo Tiro xí'ín ñoo Sidón táto̱'on ni̱ kee yu'u̱ ña̱ ná'ano noo̱ mií ndó, ta kúú nda̱ sa̱ oon va ni̱ na̱ndixi nda'í na̱, ta ni̱ na̱ndei nda'í na̱ no̱ó yaa̱ sa̱'á ña̱ ni̱ na̱ndikó iní na̱ sa̱'á kua̱chi ni̱ kee na, ní kúu.
40011022	Sa̱'á ño̱ó ká'i̱n xí'ín ndó ña̱ tá ná kasandaá kuu̱ keyíko̱ Ndios sa'a̱ ndidaá ña̱yuu, dá kía̱n ka'í ka̱ ví ndo'o ndo'ó o̱ du̱ú ña̱yuu ndéi ñoo Tiro xí'ín ñoo Sidón.
40011023	Ta ndo'ó, na̱ ñoo Capernaum, ká'án ndó ña̱ nda̱ induú xi̱nkuei ndó, tído ndo'ó kúú na̱ ko'ono ni'ini Ndios nda̱ ma̱á indayá, dá chi̱ tá ní kée yu'u̱ ña̱ ná'ano ñoo Sodoma, ña̱ kía̱n ni̱ keei noo̱ ndo̱'ó, miía̱n ndaa̱ kakaa̱ ii̱ vá ñoo Sodoma nda̱ kuu̱ víti, ní kúu.
40011024	Sa̱'á ño̱ó ká'i̱n xí'ín ndó ña̱ tá ná kasandaá kuu̱ keyíko̱ Ndios sa'a̱ ndidaá ña̱yuu, dá kía̱n ka'í cháá ka̱ ví ndo'o ndo'ó o̱ du̱ú ña̱yuu kíni ni̱ sa̱ ndei ñoo Sodoma.
40011025	Mií hora daá ni̱ ka'a̱n Jesús xí'ín Ndios: ―Kéká'ano yu'u̱ mií ní, tatá Ndios, mií ní kúú sato'o induú xí'ín no̱ñó'o̱ yó'o, chi̱ ni̱ chi̱káa̱ de̱'é ní ña̱ yó'o no̱ó na̱ ndi̱chí, xí'ín na̱ kátóni̱ ini. Ta ni̱ na'a̱ nía̱n no̱ó na̱ ko̱ kátóni̱ va̱'a ini.
40011026	Dión ni̱ kee ní, tatá Ndios, chi̱ ki̱'o dión ni̱ na̱ta'an ini mií ní.
40011027	’Ta ndidaá ña̱'a ni̱ na̱ki̱'o tatá Ndios noo̱ yú'u̱. Ta ni iin tó'ón ña̱yuu ko̱ ná'á ndá yoo kúú yu'u̱, na̱ kúú de̱'e Ndios, chi̱ iin tó'ón miíó tatá Ndios kúú na̱ ná'á ndá yoo kúúí. Ta ni iin tó'ón ña̱yuu ko̱ ná'á ndá yoo kúú tatá Ndios, chi̱ iin tó'ón dini̱ yu'u̱, na̱ kúú de̱'e na, kúú na̱ ná'á ñaá, xí'ín ndi ndáa mií vá ña̱yuu ká'án yu'u̱, na̱ kúú de̱'e Ndios, na'i̱n ná noo̱.
40011028	Nakíi̱ ndidaá ndo'ó, na̱ kúú ta̱tí, ndo'ó na̱ ndído ve̱e, noo̱ yú'u̱, dá naki̱'oi ña̱ nani'i̱ ndée̱ ndo̱.
40011029	Ta kandio nduú ndo̱ yukú xí'ín yu'u̱, dá kati̱'a ndó kee ndó táto̱'on kée yu'u̱, chi̱ yu'u̱ kúú iin na̱ masó, iin na̱ nda'í ió ini, ta xí'ín yu'u̱, dá koni ndo̱ nani'i̱ ndée̱ ndo̱,
40011030	dá chi̱ ko̱ kuáchi ta'on kandio ndó yukú yu'u̱, ta o̱ dákuío ve̱e ta'oin ndo̱'ó ―kaá Jesús. 12
40012001	Tiempo daá ñóó chíka'anda Jesús kua'a̱n na̱ no̱ñó'o̱ noo̱ káa tirió tein iin kuu̱ náni'i̱ ndée̱ na̱ Israel. Ta kuíko nda̱'o ta̱ xíonoo xí'ín ná. Sa̱'á ño̱ó ni̱ ka̱sá'á rá taó ra̱ yoko tirió, ta seí ra̱ noni̱án kua'a̱n ra̱.
40012002	Dá ni̱ xini dao ta̱ fariseo ña̱ kée ra dión, dá ni̱ kaa ra̱ xí'ín Jesús: ―Yá'a ta̱ xíonoo xí'ín ní kée ra ña̱ ko̱ kánian kee ra kuu̱ náni'i̱ ndée̱ yo̱.
40012003	Dá ni̱ kaa Jesús xí'ín rá: ―¿Á ko̱ óon ta'on ka'i ndó ña̱ ni̱ kee David tá sa̱ na'á xí'ín ta̱a sa̱ xi̱onoo xí'ín ná tá nda'í ni̱ kuiko na?
40012004	Chi̱ kaáa̱n ña̱ ni̱ ku̱'u na̱ ini ve'e Ndios, ta ni̱ seí na̱ pan, ña̱ dóko̱ ta̱ duti̱ noo̱ Ndios, chi̱ ni ko̱ kánian keí mií ná ña̱, ni ta̱a xíonoo xí'ín ná. Sa̱va̱'a ta̱ duti̱ va kuu keí ñá.
40012005	O, ¿á ko̱ óon ta'on ka'i ndó noo̱ ley ña̱ ni̱ ya̱'a ta̱ duti̱ ni̱ ke̱chóon ra ini ve'e ño̱'o ká'ano yó kuu̱ náni'i̱ ndée̱ yo̱? Tído ko̱ ta̱'ón kua̱chi kíán ña̱ kée ra dión.
40012006	Ta ká'i̱n xí'ín ndó ña̱ ndáya̱'i cháá ka̱ na̱ íin noo̱ ndo̱ o̱ du̱ú ve'e ño̱'o ñoó.
40012007	Di'a kaá to̱'on Ndios: “Kóni̱i̱ ña̱ ku'u̱ ini ndo̱ sa'a̱ dao ka̱ ña̱yuu, ta o̱ du̱ú ña̱ doko̱ ndo̱ ña̱'a noo̱í.” Tá ni̱ ka̱ndaa̱ ini ndo̱ to̱'on yó'o, dá kía̱n o̱ dátai̱ kua̱chi ta'on ndó na̱ ko̱ ña̱'a kée.
40012008	Chi̱ ió choon noo̱ ndá'a̱ na̱ ni̱ nduu ta̱a ñayuú yó'o ña̱ dándáki na tein kuu̱ náni'i̱ ndée̱ yo̱ ―kaá na̱.
40012009	Dá ni̱ na̱ki'in Jesús kua'a̱n na̱. Ta ni̱ saa̱ na̱ ni̱ ku̱'u na ini ve'e noo̱ nátaka na̱ ñoo ñoó.
40012010	Ta ñoó nákaa̱ iin ta̱a ni̱ na̱tií iin xoo ndá'a̱. Ta kóni̱ ta̱ fariseo ni'i̱ rá ndi koo dátai̱ kua̱chi ra Jesús no̱ó ta̱ né'e choon, sa̱'á ño̱ó ni̱ nda̱to̱'ón ñaá rá: ―¿Á kuu nduva̱'a yó ña̱yuu kuu̱ náni'i̱ ndée̱ yo̱, kaá ley?
40012011	Dá ni̱ kaa Jesús xí'ín rá: ―Ta, ¿ndi ndáa ndo'ó, tá ná kankao iin léko ndo̱ ini iin yái̱ tein kuu̱ náni'i̱ ndée̱ yo̱, á o̱ kó'o̱n ta'on ndó taó ndo̱ rí?
40012012	Ta kana'á ndó ña̱ ndáya̱'i cháá ka̱ iin ña̱yuu o̱ du̱ú iin léko. Sa̱'á ño̱ó kaá yu'u̱ ña̱ kuu va kee yó ña̱ va̱'a tein kuu̱ náni'i̱ ndée̱ yo̱.
40012013	Dá ni̱ kaa na̱ xí'ín ta̱ kú'u̱ ndá'a̱ ñoó: ―Ná dákaa̱ ndá'o̱n. Dá ni̱ na̱dákaa̱ ra̱ ndá'a̱ rá, kúú ni̱ ndu̱va̱'a vaan táto̱'on ki̱'o ió va̱'a iin ka̱a̱n.
40012014	Dá ni̱ ka̱nkuei ta̱ fariseo ñoó kua'a̱n ra̱. Dá ni̱ ka̱sá'á rá ndátó'ón kue'é ra̱ ndi kee ra, dá ka'ání rá Jesús.
40012015	Tá ni̱ ka̱ndaa̱ ini Jesús ña̱ kóni̱ ra̱ ka'ání ñaá rá, dá ni̱ kee na kua'a̱n na̱ iin ka̱ xíán, ta kua̱'á nda̱'o ña̱yuu tákuei ñaá kua'a̱n na̱. Ta ni̱ ndu̱va̱'a Jesús ndidaá na̱ kú'u̱.
40012016	Ta ni̱ sa'anda na̱ choon no̱ó ña̱yuu ñoó ña̱ ná dá'a ni kasto̱'on na xí'ín dao ka̱ ña̱yuu sa̱'á ña̱ ndato ni̱ kee na.
40012017	Dión, dá ni̱ xi̱nko̱o to̱'on ni̱ taa profeta Isaías, chi̱ di'a kaáa̱n:
40012018	Yó'o íin ta xínkuáchí no̱ói̱, ta mií yu'u̱ ni̱ ka̱xi xi, ta ndó'o nda̱'a vai sa'a̱ xí, ta náta'an inii̱ xiníi̱ xí. Ko'i̱n dákóoin Espírituí dini̱ xí. Ta noo̱ ndidaá na̱ tu̱kú kasto̱'on xi ña̱ ve̱i kuu̱ keyíko̱i̱ sa'a̱ ndidaá ña̱yuu.
40012019	Ta o̱ na̱á tá'an ta'on xi xí'ín ni iin tó'ón ña̱yuu, ta o̱ káyu'ú ni̱'i ta'on xi, ta ni ko̱ íin ta'on xíka keí o̱ kueídó'o ña̱ ka'a̱n xi̱.
40012020	Ta o̱ ká'a̱no̱ ta'on xi ta̱yo̱ó, kirá sa̱ ni̱ ta'a̱no̱. Ta o̱ nda'ó ta'on xi tirño'ó sa̱ kua'a̱n nda'o̱, nda̱ ná kasandaá kuu̱ kandeé xí dánkoo ndaa̱ xi̱ ña̱yuu no̱ói̱.
40012021	Ta mií xí kúú ta̱ndeé iní no̱ó na̱ ko̱ kúú na̱ Israel. Dión ni̱ taa Isaías.
40012022	Dá ndáka ña̱yuu ñoó iin ta̱a nákaa̱ iin espíritu kini ni̱ ka̱sáa̱ na̱ noo̱ Jesús, ta ko̱ túu noo̱ rá, ta ni ko̱ ku̱ú ka'a̱n ra̱ kée espíritu kini ñoó. Dá ni̱ ndu̱va̱'a ñaá ná. Ta kúú ni̱ na̱ka'a̱n ra̱, ta ni̱ na̱tu̱u noo̱ rá.
40012023	Ta kúú ni̱ naá vá ini ña̱yuu kuá'a̱ ñoó ni̱ xini na̱ ña̱ ni̱ kee Jesús, ta kaá na̱: ―Ndá ndi kuu de̱'e na̱ ve'e rey David, na̱ kaá na̱ tanda'á Ndios kasaa̱, kúú ta̱a káa ―kaá na̱.
40012024	Tá ni̱ seídó'o ta̱ fariseo ña̱ dión ndátó'ón ña̱yuu ñoó, dá ni̱ kaa ra̱: ―Kándéé ta̱a káa taó rá espíritu kini, chi̱ Beelzebú, tá'a̱n ña̱ kúú sato'a̱n, xí'o choon noo̱ rá ―kaá ra̱.
40012025	Kúú ni̱ ka̱ndaa̱ va ini Jesús ña̱ dión nákani ini ra̱, dá ni̱ kaa na̱ xí'ín rá: ―Kana'á ndó ña̱ tá na̱á tá'an iin rey xí'ín ña̱yuu dándáki ra, dá kía̱n naá vá choon né'e ra. Ta dión ta'ani ndo'o iin ñoo o iin ve'e tá sa'ándá dao tá'an ña̱yuu ndéi inia̱n, chi̱ naá váán.
40012026	Tá ná taó ña̱ u'u̱ kúú no̱ó ña̱ kini kéchóon noo̱án, dá kía̱n ta'a̱nda̱ tá'an vaan. Ta, ¿ndi koo kaka choon né'an?
40012027	Sa̱'á ño̱ó tá taó yu'u̱ espíritu kini xí'ín choon ni̱ xi̱'o Beelzebú noo̱í, dá kía̱n, ¿ndá yoo ni̱ xi̱'o choon noo̱ ndá'a̱ dao ka̱ na̱ ñoo mií ndó ña̱ taó ná espíritu kini, tá dáá? Mií vá na̱ yó'o kúú na̱ ná'a̱ ña̱ o̱ du̱ú ña̱ ndaa̱ ká'a̱n ndo̱.
40012028	Tído tá taó yu'u̱ espíritu kini xí'ín ndée̱ Espíritu ii̱ Ndios, dá kía̱n kana'á ndó ña̱ sa̱ ni̱ kasa̱ndaá va kuu̱ ndu̱'u ña̱yuu ti̱xi ndá'a̱ Ndios.
40012029	’Chi̱, ¿ndi kee ví iin ta̱a ku̱'u ra ve'e iin ta̱a to̱ndó ki'in kuí'íná rá ña̱ ñó'o ve'e ra tá ná o̱ ko'óní ñaá rá dinñó'ó ka̱? Dión kanian kee ra, dá kandeé rá taó ndí'i ra ña̱'a ñó'o ve'e ra.
40012030	’Ta na̱ ko̱ ndíta xoo yu'u̱, no̱ón kúú na̱ xiní u'u̱ ñaá, ta na̱ ko̱ chíndeé yu'u̱ noo̱ chóon kéei, no̱ón kúú na̱ dátu̱ú choon kéei.
40012031	Sa̱'á ño̱ó ká'i̱n xí'ín ndó ña̱ kuu va ku'u̱ ká'ano ini Ndios sa'a̱ ndidaá kúú kua̱chi kée ña̱yuu, xí'ín sa'a̱ ndidaá kúú ña̱'a kini ká'a̱n na̱. Tído ndi ndáa na̱ yá'a ká'a̱n ndava̱'a sa'a̱ Espíritu ii̱ Ndios, no̱ón kúú na̱ ni iin kuu̱ ta̱'ón o̱ kú'u̱ ká'ano ini Ndios sa̱'á kua̱chi ni̱ kee na.
40012032	Ta ndi ndáa na̱ yá'a ká'a̱n ndava̱'a sa̱'á na̱ ni̱ nduu ta̱a ñayuú yó'o, kuu va ku'u̱ ká'ano ini Ndios sa'a̱ ná. Tído ndi ndáa na̱ yá'a ká'a̱n ndava̱'a sa'a̱ Espíritu ii̱ Ndios, no̱ón kúú na̱ ni iin kuu̱ ta̱'ón o̱ kú'u̱ ká'ano ini Ndios sa̱'á kua̱chi ni̱ kee na, ni ñayuú yó'o ni ñayuú ve̱i chí noo̱ o̱ kú'u̱ ká'ano ini Ndios sa'a̱ ná.
40012033	’Dá chi̱ iin yíto̱ va̱'a, kui̱'i va̱'a va xí'o rá. Ta iin yíto̱ ko̱ vá'a, nda̱ kui̱'i xí'o va rá ko̱ vá'a. Ta xí'ín kui̱'i xí'o va rá kándaa̱ inio̱ ndá yíto̱ kúú rá.
40012034	¡Ndo'ó kúú kuendá de̱'e koo̱! ¿Ndi kee ví ndó ka'a̱n ndo̱ iin to̱'on va̱'a tá ña̱yuu kíni va kúú ndó? Dá chi̱ to̱'on ni̱ chití ñó'o ini nío̱ iin ña̱yuu kía̱n kánkuei yú'u̱ ná, dá ká'a̱n na̱.
40012035	Dá chi̱ iin ta̱a va̱'a, to̱'on va̱'a ñó'o ini nío̱ rá taó ra̱ ká'a̱n ra̱. Tído iin ta̱a kini, to̱'on kini ñó'o ini nío̱ rá taó ra̱ ká'a̱n ra̱.
40012036	Tído yu'u̱ ká'i̱n xí'ín ndó ña̱ naki̱'o ndó kuendá sa'a̱ ndidaá to̱'on ko̱ chóon ni̱ ka̱nkuei yú'u̱ ndo̱ ni̱ ka'a̱n ndo̱ tá ná kasandaá kuu̱ keyíko̱ Ndios sa'a̱ ndidaá ña̱yuu.
40012037	Dá chi̱ xí'ín to̱'on ká'a̱n ndo̱, kédaá xí'ín ndó, dá kando̱o va̱'a ndó noo̱ Ndios. Ta xí'ín to̱'on ká'a̱n ta'ani ndó kédaá xí'ín ndó, dá kando̱o ndó kakuu ndó ña̱yuu ió kua̱chi noo̱ ná.
40012038	Dá ni̱ ka̱sáa̱ dao ta̱ dána'a̱ ley xí'ín dao ta̱ fariseo, dá ni̱ kaa ra̱ xí'ín Jesús: ―Maestro, kóni̱ ndu̱ ña̱ kee ní iin ña̱ ndato noo̱ ndú'u̱.
40012039	Dá ni̱ kaa Jesús xí'ín rá: ―Ña̱yuu kíni nda̱'o kúú ndo'ó, na̱ ndéi tiempo viti, ta xiní xíxi va ndó Ndios, chi̱ xíka̱ ndo̱ ña̱ kee yu'u̱ iin ña̱ ndato, dá kandía ndó. Tído ni iin tó'ón ña̱ ndato o̱ kéei noo̱ ndo̱, sa̱va̱'a ña̱ ndato ni̱ kee Ndios xí'ín profeta Jonás kía̱n koni ndo̱.
40012040	Chi̱ táto̱'on oni̱ nduú, oni̱ ñoó ni̱ sa̱ káa̱ Jonás ti̱i ti̱yaká ká'ano, ki̱'o dión ta'ani koni ndo̱ kakaa̱ na̱ ni̱ nduu ta̱a ñayuú yó'o ti̱xi ñó'o̱ oni̱ nduú, oni̱ ñoó.
40012041	Ta nakui̱ta ndichi ña̱yuu ni̱ sa̱ ndei ñoo Nínive tá ná kasandaá kuu̱ keyíko̱ Ndios sa'a̱ ndidaá ña̱yuu, ta ka'a̱n kua̱chi na sa̱'á ña̱yuu ndéi tiempo viti. Dá chi̱ ni̱ na̱ndikó iní na̱ sa̱'á kua̱chi ni̱ sa̱ kee na tá ni̱ da̱ná'a̱ Jonás noo̱ ná. Ta iin ta̱a ndáya̱'i cháá ka̱ o̱ du̱ú Jonás íin noo̱ ndo̱ viti.
40012042	Ta nakuii̱n ndichi ta'ani ñá'a̱ sa̱ dándáki chí Sur di'a tá ná kasandaá kuu̱ keyíko̱ Ndios sa'a̱ ndidaá ña̱yuu, dá ka'a̱n kua̱chián sa'a̱ ña̱yuu ndéi tiempo viti, dá chi̱ nda̱ noo̱ xíká cháá ka̱ ñayuú yó'o ni̱ kixián ni̱ seídó'án ña̱ ndi̱chí ni̱ ka'a̱n rey Salomón. Ta iin ta̱a ndáya̱'i cháá ka̱ kúú na̱ íin ká'a̱n xí'ín ndó vití'ón o̱ du̱ú rey Salomón ñoó.
40012043	’Tá kéta iin espíritu kini iin ta̱a, dá kía̱n kua'a̱n iin xíán no̱ó i̱chí ndúkúán noo̱ nani'i̱ ndée̱án. Tído ko̱ náni'án noo̱ nani'i̱ ndée̱án.
40012044	Dá kásá'án nákani inia̱n: “Nandió ko̱o tukui no'i̱ ve'e no̱ó ni̱ ketai ve̱ii”, kaáa̱n. Tá ni̱ na̱sáa̱a̱n ni̱ ndu̱'an ini ta̱a no̱ó ni̱ sa̱ ioa̱n, ko̱ íin ta'on nákaa̱ ñoó, ta ndato ni̱ na̱tu'án, ta ñóchí vii káaan.
40012045	Dá kua'a̱n kuakaan usa̱ ka̱ espíritu kini cháá ka̱ o̱ du̱ú miíán. Dá násaa̱a̱n ndu̱'an kaño'an ini ta̱a ñoó. Ta kúú ka'í ka̱ ví kásá'á ndó'o nío̱ rá o̱ du̱ú táto̱'on ki̱'o ni̱ sa̱ ndo'o nío̱ rá ni̱ sa̱ kee espíritu kini mií no̱ó ñoó. Dión ta'ani ndó'o ña̱yuu ndéi tiempo viti ―kaá Jesús.
40012046	Xía̱n nani nákaa̱ na̱ dána'a̱ na̱ no̱ó ña̱yuu kuá'a̱ ñoó, kúú ni̱ ka̱sáa̱ naná na̱ xí'ín ñani na̱. Ta kúú ni̱ sa̱ kui̱ta na sata̱ vé'e, chi̱ kóni̱ na̱ ka'a̱n na̱ xí'ín Jesús.
40012047	Dá ni̱ ka̱sto̱'on iin ta̱a íin ñoó xí'ín Jesús: ―Naná ní xí'ín ñani ní, ta ndíta na sata̱ vé'e, ta kóni̱ na̱ ka'a̱n na̱ xí'ín ní.
40012048	Dá ni̱ kaa Jesús: ―Ná kasto̱'on ndaa̱i̱ xí'ín ndó ndá yoo kúú nanái̱, ndá yoo kúú ñanii̱ ―kaá na̱.
40012049	Ta kúú ni̱ da̱ná'a̱ ndá'a̱ ná ndidaá ta̱a xíonoo xí'ín ná, dá ni̱ kaa na̱: ―Ta̱ yó'o va kúú nanái̱, kúú ñanii̱.
40012050	Chi̱ ndidaá na̱ kée ña̱ kóni̱ tatái̱ Ndios, na̱ ió induú, no̱ón kúú ñanii̱, kúú ki̱'oi, kúú nanái̱ ―kaá na̱. 13
40013001	Kuu̱ dáá ñóó ni̱ keta Jesús ve'e ñoó. Dá ni̱ saa̱ na̱ ni̱ sa̱ ko̱o na ió na̱ yu'ú ta̱ño'o̱.
40013002	Ta kúú ni̱ na̱taka kua̱'á nda̱'o ña̱yuu noo̱ ió na̱. Sa̱'á ño̱ó ni̱ kaa Jesús ini iin barco, dá ni̱ sa̱ ko̱o na ini ro̱. Dá ni̱ sa̱ ndei ña̱yuu kuá'a̱ ñoó yu'ú ta̱ño'o̱ ñoó.
40013003	Dá ni̱ ka̱sá'á Jesús dákí'in tá'an na dao ña̱'a xí'ín to̱'on dána'a̱ na̱, ta kaá na̱: ―Iin ta̱a xíti ni̱ kee ra kua'a̱n ra̱ kuti ra tata no̱ñó'o̱ rá.
40013004	Ta sa̱'á ña̱ ni̱ koon ni'ini ra tata ñoó, sa̱'á ño̱ó dao ña ni̱ kue̱i yu'ú íchi̱. Kúú ni̱ ka̱sáa̱ laa, ta kúú ni̱ seí vá ría̱n.
40013005	Ta dao ka̱ tata ñoó ni̱ kue̱i tein yuu̱, no̱ó ko̱ó ño'ó ndéé. Sa̱'á ño̱ó kúú yachi̱ va ni̱ xita̱a̱n, chi̱ ko̱ ní kue̱i ta'on ña no̱ó kúú ño'ó ndéé.
40013006	Dá tá ni̱ xi̱nko̱o ndia̱ndii, ta kúú ni̱ dii vaan. Ta sa̱'á ña̱ ko̱ ta̱'ón yo̱'an, sa̱'á ño̱ó ni̱ ichi̱ vaan.
40013007	Ta dao ka̱ tata ñoó ni̱ kue̱i tein ta̱'íón. Ta ni̱ sa'ano dáó ñá xí'ín ta̱'íón ñoó, sa̱'á ño̱ó ni̱ ku̱yáta̱ váán ni̱ kee rá.
40013008	Ta kúú dao ka̱ tata ñoó ni̱ kue̱i noo̱ kúú ño'ó va̱'a. Ta kúú kua̱'á nda̱'o noni̱ ni̱ xi̱'oan, dá chi̱ iin ciento noni̱ ni̱ xi̱'o dao tata yó'o, ta dao ka̱a̱n ni̱ xi̱'o oni̱ diko noni̱, ta dao ka̱a̱n ni̱ xi̱'o oko̱ uxi̱a̱n.
40013009	Ndi ndáa ndo'ó ió do̱'o, ta kueídó'o ndó ―kaá Jesús.
40013010	Dá ni̱ ka̱sáa̱ ta̱ xíonoo xí'ín ná noo̱ ió na̱, dá ni̱ nda̱to̱'ón ñaá rá: ―¿Ndiva̱'a dákí'in tá'an ní dao ña̱'a xí'ín to̱'on dána'a̱ ní?
40013011	Dá ni̱ kaa Jesús xí'ín rá: ―Dá chi̱ noo̱ ndo̱'ó va ni̱ xi̱'o Ndios ña̱ kandaa̱ ini ndo̱ ña̱ ná'á mií ná sa̱'á ndi kee na dándáki na. Tído ko̱ xí'o Ndios noo̱ dao ka̱ ña̱yuu ña̱ kandaa̱ ini na̱ sa̱'á ña̱ yó'o.
40013012	Dá chi̱ ndi ndáa na̱ ni̱ na̱tiin to̱'on ká'i̱n, no̱ón kúú na̱ natiin ña̱ kandaa̱ cháá ka̱ ini na̱. Tído ndi ndáa na̱ ko̱ xi̱ín natiin ña, no̱ón kúú na̱ di̱tá di'a Ndios cháá ña̱ kándaa̱ ini na̱.
40013013	Sa̱'á ño̱ó dákí'in tá'an yu'u̱ dao ña̱'a xí'ín to̱'on dána'i̱ no̱ó dao ka̱ ña̱yuu, dá kía̱n, va̱'ará ndé'é ná, tído o̱ kándaa̱ ta'on ini na̱ ndi kóni̱ kaaa̱n, ta va̱'ará seídó'o na to̱'on ká'i̱n, tído o̱ kátóni̱ ta'on ini na̱.
40013014	Ki̱'o dión, dá xi̱nko̱o to̱'on ni̱ taa profeta Isaías, chi̱ di'a kaáa̱n: Va̱'ará ndidaa ka̱ vía̱n ná kueídó'o ndó, tído o̱ kátóni̱ ta'on ini ndo̱. Ta va̱'ará ndidaa ka̱ vía̱n ná kande̱'é ndó, tído o̱ kándaa̱ ta'on ini ndo̱.
40013015	Chi̱ ni̱ ndukáxí nda̱'o nío̱ na̱ ñoo yó'o, ta ko̱ xí'o na mií ná kueídó'o na, ta ni̱ sadi ta'ani na noo̱ ná, dá ná o̱ ko̱ní na̱ xí'ín noo̱ ná, ta ni o̱ kueídó'o na xí'ín do̱'o na, ta ni o̱ kátóni̱ ta'on ini na̱, ta ni o̱ nándió kuéi na noo̱ yú'u̱, dá nduva̱'i na̱.
40013016	’Tído ndiká'án ví noo̱ ndo̱'ó, chi̱ túu noo̱ ndo̱ ndé'é ndó, ta ndiká'án ví do̱'o ndó, chi̱ seídó'o ndó.
40013017	Chi̱ miía̱n ndaa̱ ká'i̱n xí'ín ndó ña̱ kua̱'á nda̱'o profeta xí'ín ña̱yuu ndaa̱ ni̱ sa̱ ndei sa̱ na'á ni̱ ka'án ná koni na̱ ña̱ xiní ndo̱ viti, tído ko̱ ní xiní ta'on naa̱n. Ta ni̱ ka'án ta'ani na kueídó'o na to̱'on seídó'o ndó viti, tído ko̱ ní seídó'o ta'on naa̱n ―kaá na̱.
40013018	―Kueídó'o va̱'a ndó, chi̱ ko'i̱n kasto̱'in xí'ín ndó ndi dándáki to̱'on ni̱ da̱kí'in tá'in ni̱ da̱ná'i̱ noo̱ ndo̱ sa̱'á ta̱ xíti ñoó.
40013019	Tá'a̱n ña̱yuu seídó'o to̱'on va̱'a ña̱ ká'a̱n sa'a̱ ndi kée Ndios dándáki na ña̱yuu, ta ko̱ xí'o na mií ná kandaa̱ ini na̱án, dá kía̱n kasaa̱ ña̱ u'u̱, ta dítá váán to̱'on Ndios, ña̱ ni̱ ka̱nkao nío̱ ná. Dión dándáki yu'ú íchi̱ ñoó no̱ó ni̱ kue̱i dao tata ñoó.
40013020	Ta tein yuu̱ no̱ó ni̱ kue̱i dao ka̱ tata ñoó kúú ña̱yuu seídó'o to̱'on Ndios, ta nátiin naa̱n xí'a̱n kádii̱ ini na̱.
40013021	Tído ko̱ ta̱'ón yo̱'an ini nío̱ ná, sa̱'á ño̱ó tóó vá kándísa naa̱n. Chi̱ tá ve̱i ta̱ndó'ó ndó'o na, o tá kásá'á ña̱yuu kéndava̱'a na xí'ín ná sa̱'á ña̱ kándísa naa̱n, kúú dánkoo va naa̱n.
40013022	Ta tein ta̱'íón no̱ó ni̱ kue̱i dao ka̱ tata ñoó kúú ña̱yuu seídó'o to̱'on Ndios. Tído kásá'á ndí'i cháá ka̱ ini na̱ sa̱'á ña̱'a ió ñayuú yó'o, ta kátoó na̱ koo kuíká ná. Sa̱'á ño̱ó ko̱ sá'ano na xí'ín to̱'on Ndios, ta ni iin ña̱ va̱'a ko̱ kée na.
40013023	Tído no̱ñó'o̱ va̱'a no̱ó ni̱ kue̱i dao ka̱ tata ñoó kúú ña̱yuu seídó'o to̱'on Ndios, ta xí'o na mií ná ña̱ kándaa̱ ini na̱án. Dao no̱ón kúú táto̱'on tata, ña̱ ni̱ xi̱'o iin ciento noni̱. Ta dao ka̱ na̱ kúú táto̱'on tata, ña̱ ni̱ xi̱'o oni̱ diko noni̱. Ta dao ka̱ na̱ kúú táto̱'on tata, ña̱ ni̱ xi̱'o oko̱ uxi̱ noni̱, chi̱ kée na ña̱ kóni̱ Ndios ―kaá Jesús.
40013024	Dá ni̱ da̱kí'in tá'an Jesús iin ka̱ ña̱'a xí'ín to̱'on ni̱ da̱ná'a̱ na̱ no̱ó ña̱yuu ñoó, ta kaá na̱: ―Táto̱'on ki̱'o ni̱ kee iin ta̱a ni̱ xiti tata va̱'a no̱ñó'o̱ rá, ki̱'o dión kée Ndios dándáki na ña̱yuu na̱.
40013025	Ta tein kídi̱ ta̱ xíti ñoó, ni̱ kii iin ta̱ xiní u'u̱ tá'an xí'ín rá, ta ni̱ chi'i ra tata tirió kuéi̱ noo̱ káa tirió ra̱.
40013026	Sa̱'á ño̱ó tá ni̱ ka̱sá'á kána yoko tirió, dá ni̱ ka̱ndaa̱ ini ta̱ kéchóon noo̱ rá ña̱ káa ta'ani tirió kuéi̱ tein tirió ra̱.
40013027	Dá ni̱ sa'a̱n ra̱ ni̱ nda̱to̱'ón rá sato'o ñó'o̱ ñoó: “Tatá, ¿á o̱ du̱ú tirió va̱'a ní xíti ní? ¿Ndiva̱'a káa ta'ani tirió kuéi̱ tein tirió ní, tá dáá?”
40013028	Dá ni̱ kaa sato'o ñoó xí'ín rá: “Iin ta̱a xiní u'u̱ va ñaá ni̱ kexíxi ni̱ chi'an.” Dá ni̱ kaa ta̱ kéchóon ñoó: “¿Á ko̱ kóni̱ ní ná ko'o̱n ndu̱ to'on ndua̱n?”
40013029	Dá ni̱ kaa ra̱: “Ná dá'a ni ko'o̱n ndo̱ to'on ndóa̱n, dá chi̱ tá ná to'on ndóa̱n, nda̱ tirió va̱'a kana xí'án.
40013030	Konó ndó ná kua'ano dáó ñá xí'ín tirió va̱'a ñoó nda̱ ná kasandaá kuu̱ naki'in va̱'a yó tirió ñoó. Dá tá ná kasandaá kuu̱ ta'a̱nda̱a̱n, dá ka'andai̱ choon no̱ó ra̱ náki'in va̱'a tirió, ta kaai̱ xí'ín rá: To'on ndó dinñó'ó tirió kuéi̱, ta kató ndóa̱n táto̱'on kató ndó ndáyo̱'o, dá chiñó'o̱ ndo̱án. Tído ña̱ kúú tirió va̱'a ñoó, ná taán va̱'a ndóa̱n ini yáka̱í” ―kaá Jesús.
40013031	Dá ni̱ da̱kí'in tá'an Jesús iin ka̱ ña̱'a xí'ín to̱'on ni̱ da̱ná'a̱ na̱, ta kaá na̱: ―Táto̱'on ki̱'o ndó'o iin tata naní mostaza, ña̱ ni̱ xiti iin ta̱a no̱ñó'o̱ rá, ki̱'o dión kée Ndios dándáki na ña̱yuu na̱.
40013032	Ta miía̱n ndaa̱ ña̱ yó'o kúú tata pálí cháá ka̱ noo̱ dao ka̱ tata chí'i yó no̱ñó'o̱ yo̱. Tído tá ni̱ xita̱a̱n, ta kúú sá'ano dikó ka̱ vía̱n o̱ du̱ú dao ka̱ yuku̱, ta ndúuan iin yíto̱, sa̱'á ño̱ó kásaa̱ laa, ta káva̱'a rí táka̱ ri̱ tein ndá'a̱ rá ―kaá Jesús.
40013033	Dá ni̱ da̱kí'in tá'an tuku na iin ka̱ ña̱'a xí'ín to̱'on ni̱ da̱ná'a̱ na̱ no̱ó ña̱yuu ñoó, ta kaá na̱: ―Ki̱'o dándáki Ndios ña̱yuu na̱ kíán táto̱'on ki̱'o kée ña̱ dákuita̱ ta̱chí yúsa̱ káva̱'a pan, ña̱ ni̱ tiin iin ñá'a̱, ta ni̱ da̱kí'in tá'an ñaá xí'ín oni̱ yáxi̱ harina, dá nakuita̱ ta̱chía̱n ―kaá na̱.
40013034	Ta dión ni̱ da̱kí'in tá'an Jesús dao ka̱ ña̱'a xí'ín to̱'on ni̱ da̱ná'a̱ na̱ no̱ó ña̱yuu kuá'a̱ ñoó. Ta ko̱ ní sá dána'a̱ ta'on na tá ko̱ ní sá dákí'in tá'an na dao ña̱'a xí'ín to̱'on ni̱ sa̱ da̱ná'a̱ na̱.
40013035	Dión, dá ni̱ xi̱nko̱o to̱'on ni̱ taa profeta, chi̱ di'a kaáa̱n: Ko'i̱n dákí'in tá'in dao ña̱'a no̱ó to̱'on dána'i̱ no̱ó ña̱yuu. Ta ki̱'o dión dána'i̱ noo̱ ná sa'a̱ ndidaá ña̱ sa̱ io de̱'é nda̱ rá ni̱ ka̱sá'á sa'a̱ ñayuú.
40013036	Tá ni̱ ndi'i ni̱ ka'a̱n Jesús ndisá'án xí'ín ña̱yuu ñoó, dá ni̱ ku̱'u na ini ve'e íin ñoó. Dá ni̱ na̱tuu yati ta̱ xíonoo xí'ín ná ñoó, dá ni̱ kaa ra̱: ―Nakani ní xí'ín ndu'u̱ ndi dándáki ña̱ ni̱ da̱ná'a̱ ní sa'a̱ tirió kuéi̱ ñoó.
40013037	Dá ni̱ kaa na̱ xí'ín rá: ―Ta̱a ni̱ xiti tirió va̱'a ñoó kúú na̱ ni̱ nduu ta̱a ñayuú yó'o.
40013038	Ta ño'ó xítí ñóó kúú ñayuú yó'o, ta tata tirió va̱'a ñoó kúú ndidaá ña̱yuu ñó'o ti̱xi ndá'a̱ Ndios, ta tirió kuéi̱ ñoó kúú na̱ ñó'o ti̱xi ndá'a̱ ña̱ u'u̱.
40013039	Tá'a̱n ra̱ ni̱ xini u'u̱ ta̱ ni̱ xiti ñoó kúú ña̱ u'u̱, ta kuu̱ ni̱ na̱ki'in va̱'a ra tirió ñoó kúú kuu̱ keyíko̱ Ndios sa̱'á ña̱yuu. Ta ta̱a ni̱ na̱ki'in va̱'a tirió ñoó kúú ángel Ndios.
40013040	Dá chi̱ táto̱'on ni̱ kee ra ni̱ to'on ra tirió kuéi̱ no̱ñó'o̱ rá, ta ni̱ ndi'i ni̱ chi̱ñó'o̱ ra̱án noo̱ kéi̱ ñó'o̱, ki̱'o dión koo tá ná kasandaá kuu̱ noo̱ ndí'i.
40013041	Chi̱ tanda'á na̱ ni̱ nduu ta̱a ñayuú yó'o ángel kéchóon noo̱ ná kii na naka̱xi na ña̱yuu ñó'o ti̱xi ndá'a̱ Ndios, ta taó xóo na ndidaá na̱ kédaá xí'ín ña̱yuu na̱, dá kée na kua̱chi xí'ín ndidaá na̱ kée ña̱ kini.
40013042	Dá ko'o̱n ángel ñoó taán ñaá ná noo̱ kéi̱ ñó'o̱ ini xito̱. Ñoó kuaki na, ta ñoó kúú noo̱ kaño'o na nakuchi tá'an no̱'o na.
40013043	Ta na̱ kúú ña̱yuu ndaa̱ noo̱ Ndios, ndato natoo̱n na̱ táto̱'on tóo̱n ndi̱ndii kandei na noo̱ ió tatá Ndios dándáki na. Ta na̱ ió do̱'o, ná kueídó'o na.
40013044	’Táto̱'on ki̱'o dándáki Ndios ña̱yuu na̱ kíán táto̱'on iin ki̱di di̱'ón nákaa̱ de̱'é no̱ño'ó xítí. Chi̱ iin kuu̱, dá ni̱ na̱ní'i̱ iin ta̱a ki̱di ñoó, dá ni̱ na̱chi̱káa̱ de̱'é tuku raa̱n, ta kádii̱ ini ra̱ kua'a̱n nó'o̱ rá. Dá ni̱ sa'a̱n ra̱ ni̱ di̱kó ndí'i ra ña̱'a ió noo̱ rá, dá ni̱ xiin ra ñó'o̱ noo̱ nákaa̱ de̱'é ki̱di di̱'ón ñoó.
40013045	’Táto̱'on ki̱'o dándáki Ndios ña̱yuu na̱ kíán táto̱'on ña̱ ni̱ ni'i̱ iin ta̱a ni̱ naka'án nda'i̱ xí'ín yuu̱ dío̱n.
40013046	Chi̱ tá ni̱ na̱ní'i̱ ta̱a ñoó iin yuu̱ dío̱n ndato cháá ka̱, dá ni̱ sa'a̱n ra̱ ni̱ di̱kó ndí'i ra ña̱ ió noo̱ rá, dá ni̱ xiin raa̱n.
40013047	’Táto̱'on ki̱'o dándáki Ndios ña̱yuu na̱ kíán táto̱'on iin ñóno̱, ña̱ kía̱n chírnee ra ini ta̱ño'o̱, ta ndi ndáa mií vá ti̱yaká sárnee noo̱án.
40013048	Tá ni̱ chití noo̱án, dá taó ra̱án yu'ú ta̱kui̱í, dá kandei ra ka̱xi ra ti̱yaká taán ra̱ ini ti̱yika̱ rá, ta kirí ko̱ vá'a taó xóo ra.
40013049	Ta dión ta'ani koo kuu̱ noo̱ ndí'i, chi̱ kankuei ángel kanoo na taó xóo na ña̱yuu kíni tein ña̱yuu ndaa̱.
40013050	Ndi'i, dá taán ná ña̱yuu kíni ñoó noo̱ kéi̱ ñó'o̱ ini xito̱. Ta ñoó kuaki na, ta ñoó kaño'o na nakuchi tá'an no̱'o na ―kaá na̱.
40013051	Dá ni̱ nda̱to̱'ón Jesús ta̱ xíonoo xí'ín ná: ―¿Á ni̱ ka̱ndaa̱ ini ndo̱ ndidaá ña̱ ni̱ ka'i̱n xí'ín ndó? Dá ni̱ kaa ra̱ xí'ín ná: ―Jaa̱n, tatá.
40013052	Dá ni̱ kaa na̱ xí'ín rá: ―Kana'á ndó ña̱ tá ni̱ ndu̱'u iin ra̱ dána'a̱ ley Moisés ti̱xi ndá'a̱ Ndios, dá ndo'o ra táto̱'on ndó'o sato'o iin ve'e, dá chi̱ taó rá ña̱ sa̱á xí'ín ña̱ yatá ñó'o ini sato̱ rá.
40013053	Dá tá ni̱ ndi'i ni̱ da̱kí'in tá'an Jesús ndidaá to̱'on yó'o ni̱ ka'a̱n na̱ xí'ín rá, dá ni̱ kee na kua'a̱n na̱.
40013054	Dá tá ni̱ na̱sáa̱ na̱ ñoo mií ná, dá ni̱ da̱ná'a̱ na̱ ini ve'e noo̱ nátaka na̱ ñoo ñoó. Ta ni̱ naá ini na̱ ñoo na̱ ndé'é ñaá ná, ta kaá na̱: ―¿Ndeí ni̱ ni'i̱ ta̱a káa ña̱ ndi̱chí ná'á rá, xí'ín ña̱ kándéé rá kée ra ña̱ ná'ano xí'ín ña̱yuu?
40013055	¿Á o̱ du̱ú de̱'e ta̱a túxí yíto̱ vá kúú ra̱ káa? ¿Á o̱ du̱ú María va kúú naná ra̱ káa, ta ñani ra̱ kúú Jacobo xí'ín José, xí'ín Simón, xí'ín Judas?
40013056	¿Á o̱ du̱ú ki̱'o ra̱ káa ndéi tein yó yó'o? Sa̱'á ño̱ó, ¿ndeí ni̱ ni'i̱ ta̱a káa ña̱ ndi̱chí ná'á rá? ―kaá ña̱yuu ñoó.
40013057	Sa̱'á ño̱ó ko̱ ní nákoni ta'on ñaá ná. Dá ni̱ kaa Jesús xí'ín ná: ―Ndeí kúú míí vá ió ña̱ñó'ó ña̱yuu no̱ó ndu'u̱, na̱ kúú profeta. Tído na̱ kúú na̱ ñoo ndu̱, xí'ín na̱ ve'e ndu, no̱ón di'a kúú na̱ káñó'ó ñaá ―kaá na̱.
40013058	Ta ko̱ ní kée kua'a̱ ta'on na ña̱ ná'ano noo̱ ná sa̱'á ña̱ ko̱ ní xíin na kandísa ñaá ná. 14
40014001	Tiempo daá ñóó ni̱ ni'i̱ tó'on rey Herodes sa'a̱ ndidaá ña̱ ndato kée Jesús.
40014002	Dá ni̱ kaa ra̱ xí'ín ta̱ kéchóon noo̱ rá: ―Juan, tá'a̱n ra̱ sa̱ da̱kódo̱ ndúta̱ ña̱yuu va kúú ta̱a ñoó. Ni̱ na̱taki va ra, sa̱'á ño̱ó kándéé rá kée ra ña̱'a ndato xí'ín ña̱yuu.
40014003	Dión ni̱ kaa Herodes, dá chi̱ mií rá ni̱ sa'anda choon, dá ni̱ tiin soldado Juan, dá ni̱ so'oni ñaá rá xí'ín cadena, dá ni̱ chi̱káa̱ ñaá rá ve'e ka̱a, chi̱ ki̱'o dión ni̱ xika̱ Herodías, ñá ni̱ sa̱ kuu ñadi'í ñani ra̱, ta̱ ni̱ sa̱ naní Felipe.
40014004	Dión ni̱ kee ra, chi̱ di'a ni̱ kaa Juan xí'ín rá: ―Kua̱chi nda̱'o kíán, chi̱ ió yo̱'ó xí'ín ñadi'í ñano̱n ―kaá na̱.
40014005	Sa̱'á ño̱ó ni̱ ka'án rá ka'ání ñaá rá, tído yu'ú ra̱ na̱ ñoo ra̱, chi̱ ni̱ ka̱ndísa na ña̱ Juan kúú iin profeta.
40014006	Tído tá ni̱ na̱xi̱no Herodes kuia̱ rá, dá ni̱ sa̱rsá'á de̱'e di'í Herodías no̱ó rá. Ta kúú ni̱ na̱ta'an ini ra̱ ña̱ ni̱ kee xi.
40014007	Sa̱'á ño̱ó ni̱ ya̱'a yú'u̱ rá ni̱ ka'a̱n ra̱ to̱'on ta̱a ña̱ ki̱'o ra ndi ndáa míí vá ña̱'a ná kaka̱ xi̱.
40014008	Dá ni̱ da̱ká'a̱n kue̱'é ñaá ñá kúú naná xi̱. Sa̱'á ño̱ó ni̱ kaa xi̱ xí'ín rá: ―Ki̱'o ní iin ko'o̱ ná kakaa̱ dini̱ Juan, ta̱ dákodo̱ ndúta̱ ña̱yuu, noo̱í ―kaá xi̱ xí'ín rá.
40014009	Tá ni̱ kaa xi̱ dión, kúnda'í nda̱'o ni̱ kuu ini Herodes, tído sa̱'á ña̱ ni̱ xi̱'o ra to̱'on ra noo̱ xí, ta sa̱'á ña̱ ni̱ seídó'o ndidaá ña̱yuu ndéi mesa ña̱ ni̱ ka'a̱n ra̱ dión xí'ín xí, sa̱'á ño̱ó ni̱ sa'anda ra̱ choon ña̱ dión koo.
40014010	Dá ni̱ sa'anda ra̱ choon noo̱ soldado ra̱ ña̱ ná ka'anda ra̱ diko̱ Juan noo̱ nákaa̱ na̱ ve'e ka̱a.
40014011	Dá ni̱ sa'anda ra̱án, ta ni̱ chi̱káa̱ ra̱ dini̱ ná ini iin ko'o̱ né'e ra ni̱ ka̱sáa̱ ra̱ ni̱ xi̱'o raa̱n noo̱ tadi'í ñoó. Dá ni̱ xi̱'o xia̱n noo̱ naná xi̱.
40014012	Dá ni̱ ka̱sáa̱ ta̱ xíonoo xí'ín Juan ni̱ na̱ki'in ra yikí ko̱ño na̱. Dá né'e raa̱n ni̱ sa'a̱n ra̱ ni̱ da̱ndúxi ra. Dá ni̱ kee ra kua'a̱n ra̱ kasto̱'on ra xí'ín Jesús ña̱ ni̱ kuu.
40014013	Tá ni̱ ka̱ndaa̱ ini Jesús ña̱ dión ni̱ ndo'o Juan, dá ni̱ kaa na ini iin barco, dá ni̱ kee na kua'a̱n na̱ iin ka̱ xíán no̱ó ko̱ó ña̱yuu ndéi. Tído ni̱ ka̱ndaa̱ ini ña̱yuu noo̱ kua'a̱n Jesús, dá ni̱ ka̱nkuei na iin rá iin ñoo noo̱ ndéi na xíka sá'á ná tákuei na kua'a̱n na̱ ni'i̱ ná Jesús.
40014014	Tá ni̱ keta Jesús ini barco ñoó, kúú ni̱ xini na̱ ña̱ kua̱'á nda̱'o ña̱yuu ndéi ndáti ñaá. Ta kúú ni̱ ku'u̱ nda̱'o ini na̱ sa'a̱ ná, sa̱'á ño̱ó ni̱ ndu̱va̱'a na ndidaá na̱ kú'u̱ ñó'o tein ña̱yuu ñoó.
40014015	Tá ni̱ ini kuu̱ dáá ñóó, dá ni̱ na̱tuu yati ñaá ta̱ xíonoo xí'ín ná. Dá ni̱ kaa ra̱ xí'ín ná: ―Ko̱ ta̱'ón ve'e ndíta yati yó'o, ta sa̱ ni̱ ini va, sa̱'á ño̱ó ka'anda ní choon no̱ó ña̱yuu kuá'a̱ yó'o ña̱ ná ko'o̱n na̱ noo̱ ñó'o ñoo kuálí, dá ná kuiin na ña̱'a kasá'an na.
40014016	Dá ni̱ kaa Jesús xí'ín rá: ―Ko̱ káni ta'an ko'o̱n na̱ ndukú ná ña̱ kasá'an na. Ki̱'o mií ndo'ó ña̱'a ná kasá'an na.
40014017	Dá ni̱ kaa ra̱: ―Ko̱ ta̱'ón ña̱'a kua'a̱ né'e ndu. Sa̱va̱'a o'o̱n pan xí'ín uu̱ ti̱yaká va.
40014018	Dá ni̱ kaa Jesús xí'ín rá: ―Kua'án ndo̱ ki'in ndóa̱n, tá dáá.
40014019	Dá ni̱ sa'anda na̱ choon ña̱ ndidaá ña̱yuu ná kandei na noo̱ ita ñoó. Dá ni̱ tiin na ndin o'o̱n pan ñoó xí'ín ndi nduú ti̱yaká ñoó. Dá ni̱ na̱nde̱'é noo̱ ná chí induú. Dá ni̱ na̱ki̱'o na ndivé'e noo̱ Ndios sa̱'án. Dá ni̱ da̱kuáchi na pan ñoó xí'ín ti̱yaká ñoó. Dá ni̱ xi̱'o naa̱n no̱ó ta̱a xíonoo xí'ín ná. Dá ni̱ dasá ráa̱n no̱ó ña̱yuu kuá'a̱ ñoó.
40014020	Dá ni̱ sa̱sá'an ndidaá ña̱yuu ñoó nda̱ ni̱ ndi̱noo va̱'a ini na̱. Dá tá ni̱ ndi'i, dá ni̱ da̱kútí ta̱ xíonoo xí'ín Jesús ñoó uxi̱ uu̱ ti̱yika̱ xí'ín ña̱'a ni̱ ka̱ndo̱o no̱ó ni̱ sa̱sá'an na.
40014021	Ta táto̱'on o'o̱n mil ta̱a ni̱ sa̱sá'an ni̱ kee Jesús, ta ko̱ íin ta'on ní kekuendá na̱ñá'a̱ xí'ín takuálí.
40014022	Tá ni̱ ndi'i, dá ni̱ sa'anda Jesús choon no̱ó ta̱a xíonoo xí'ín ná ña̱ ná kaa ra ini barco, ta ná chika'anda ra̱ ko'o̱n ra̱ iin ka̱ xoo ta̱ño'o̱. Dá ni̱ ka̱ndo̱o Jesús ka'a̱n na̱ ndisá'án xí'ín ña̱yuu kuá'a̱ ñoó.
40014023	Tá ni̱ ndi'i ni̱ ka'a̱n na̱ ndisá'án xí'ín ná, dá ni̱ kee na kua'a̱n na̱ dini̱ yúku̱ íin ñoó ka'a̱n na̱ xí'ín Ndios. Dá tá ni̱ kuaá, iin tó'ón mií vá ná nákaa̱ dini̱ yúku̱ ñoó.
40014024	Ta du̱ú ni̱ ta'i̱ dáo ii̱ vá barco ñoó kua'a̱n ra̱ no̱ó ta̱ño'o̱ ñoó. Ta kúú xoo di'a xoo di'a nákuii̱n ndichi ta̱kui̱í ñáni tá'an rá ndi̱ka barco noo̱ kánóo rá kua'a̱n ra̱, ta de̱én nda̱'o ve̱i tachi̱ chi̱ xoo no̱ó kua'a̱n ra̱.
40014025	Dá tá ni̱ kundikí, dá ni̱ kee Jesús xíka na no̱ó ta̱kui̱í ñóó kua'a̱n na̱ ni'i̱ ná barco ñoó.
40014026	Tído tá ni̱ xini ta̱ xíonoo xí'ín Jesús ña̱ xíka na ve̱i na no̱ó ta̱kui̱í ñóó, kúú ni̱ ka̱ndadí nda̱'o ra, ta ni̱ ka̱yu'ú rá: ―¡Káa ve̱i í'íná! Ta kúú ni̱'i nda̱'o ni̱ ka̱yu'ú rá sa̱'á ña̱ ni̱ yu̱'ú ra̱.
40014027	Ta kúú ni̱ kaa Jesús xí'ín rá: ―Ndeé koo ini ndo̱. Mií vá yu'u̱ kúúí. O̱ sa̱ yu̱'ú ndo̱.
40014028	Dá ni̱ kaa Pedro xí'ín ná: ―Tatá, tá mií ní kúú ní, konó ní ná kakai no̱ó ta̱kui̱í xaa̱n saa̱i̱ ni̱'í mií ní.
40014029	Dá ni̱ kaa na̱ xí'ín rá: ―Nakíi̱. Dá ni̱ noo Pedro. Dá ni̱ kee ra xíka ra no̱ó ta̱kui̱í ñoó kua'a̱n ra̱ ni'i̱ rá Jesús.
40014030	Tído sa̱'á ña̱ ndé'é rá ña̱ dee̱n kána tachi̱ ñoó, sa̱'á ño̱ó ni̱ kixian ni̱ yu̱'ú ra̱. Ta kúú ni̱ ka̱sá'á ko̱ke̱ta ka'ani ra kua'a̱n ra̱ ini ta̱kui̱í. Dá ni̱ ka̱yu'ú rá: ―¡Dáka̱ki ní yu'u̱, tatá!
40014031	Dá ni̱ tiin na ndá'a̱ rá ni̱ ka̱ne'e na, dá kaá na̱ xí'ín rá: ―Cháá nda̱'o kándéé ino̱n yu'u̱. ¿Ndiva̱'a ni̱ na̱kani kuáchi̱ ino̱n?
40014032	Dá tá ni̱ ke̱ta na xí'ín rá ini barco, kúú ni̱ sa̱ tuu va tachi̱ dée̱n ñoó.
40014033	Dá ni̱ na̱tuu yati ndidaá ta̱a ñó'o ini barco ñoó noo̱ Jesús, ta ni̱ sa̱ nda̱ño̱'o ñaá rá, ta kaá ra̱ xí'ín ná: ―Miía̱n ndaa̱ ndisa de̱'e Ndios kúú mií ní.
40014034	Dá tá ni̱ ndi'i ni̱ chi̱ka'anda na̱ no̱ó ta̱ño'o̱ ñoó, dá ni̱ saa̱ na̱ noo̱ kúú kuendá Genesaret.
40014035	Tá ni̱ na̱koni ña̱yuu ñoó ña̱ Jesús kúú ná, dá ni̱ taxí tá'an na ni̱ sa'a̱n na̱ iin rá iin ñoo ñó'o ñoó, ta ni̱ ka̱sto̱'on na xí'ín ndidaá ña̱yuu ña̱ ni̱ ka̱sáa̱ Jesús. Ta ndáka na ndidaá na̱ kú'u̱ ni̱ saa̱ na̱ no̱ó Jesús.
40014036	Dá ni̱ seí nda'í na̱ noo̱ Jesús ña̱ ná konó ná dáko'o̱n ndá'a̱ ná sa̱va̱'a yu'ú kotó na̱, dá ná nduva̱'a na, kaá na̱. Ta ndidaá na̱ ni̱ da̱kó'o̱n ndá'a̱ yu'ú kotó na̱ ñoó ni̱ ndu̱va̱'a. 15
40015001	Ta kúú ni̱ na̱tuu yati dao ta̱ fariseo xí'ín ta̱ dána'a̱ ley Moisés no̱ó Jesús. Ta̱ yó'o kúú ra̱ ni̱ kii ñoo Jerusalén. Dá ni̱ kaa ra̱ xí'ín ná:
40015002	―¿Ndiva̱'a ko̱ kée ta̱ xíonoo xí'ín mií ní táto̱'on ki̱'o ni̱ da̱ná'a̱ ta̱ sá'ano ñoo yo̱ tá sata̱? Chi̱ ko̱ nákata ra ndá'a̱ rá xí'ín ña̱ñó'ó, dá keí rá pan.
40015003	Dá ni̱ kaa Jesús xí'ín rá: ―Ta ndo'ó, ¿ndiva̱'a dánkoo xoo ndó choon sa'ándá Ndios, ta ndí'i cháá ka̱ ini ndo̱ kee ndó choon ni̱ sa'anda ta̱ sá'ano ñoo yo̱?
40015004	Dá chi̱ di'a kua'a̱n choon ni̱ sa'anda Ndios: “Koo ña̱ñó'ó ndó noo̱ tatá ndo̱ xí'ín noo̱ naná ndo̱”, ta “Ndi ndáa mií vá ña̱yuu ná ya̱'a ka'a̱n ndava̱'a xí'ín tatá na̱ o xí'ín naná na̱, na̱ yó'o kúú na̱ kánian kuu.”
40015005	Tído ndo'ó kúú ra̱ kaá ña̱ kuu va ka'a̱n ña̱yuu xí'ín tatá na̱, xí'ín naná na̱: “O̱ kúu ta'on chindeéí mií ní xí'ín ña̱'a né'e va̱'i, chi̱ sa̱ ni̱ kaai̱ ki̱'oi ña̱ noo̱ Ndios.”
40015006	Ta sa̱'á ña̱ ká'a̱n na̱ dión, sa̱'á ño̱ó ko̱ káni ka̱a̱n chindeé ná tatá na̱ xí'ín naná na̱, kaá ndo̱'ó. Ta dión kée ndó dátu̱ú ndó choon ni̱ sa'anda Ndios xí'ín ña̱ ni̱ ndaki ini mií ndó.
40015007	’¡Ta̱a uu̱ noo̱ vá kúú ndó! Ndaa̱ va ni̱ ka'a̱n profeta Isaías sa'a̱ ndo̱, chi̱ di'a ni̱ taa na:
40015008	Tá'a̱n ña̱yuu ndéi viti kéká'ano na yu'u̱ xí'ín yú'u̱ oon va na, tído xí'ín nío̱ ná ko̱ kóni̱ ta'on na yu'u̱.
40015009	Ko̱ ndáya̱'i ta'on ña̱ ndáño̱'o na yu'u̱, dá chi̱ ña̱ dána'a̱ na̱ kúú ña̱ ni̱ ndaki ini ña̱xintóni̱ ta̱a va.
40015010	Dá ni̱ kana Jesús ña̱yuu kuá'a̱ ñoó ña̱ ná natuu yati cháá ka̱ na̱, dá ni̱ kaa na̱ xí'ín ná: ―Kueídó'o va̱'a ndó ña̱ ko'i̱n ka'i̱n xí'ín ndó, dá katóni̱ va̱'a ini ndo̱.
40015011	Ni iin ña̱'a seí ndo̱ ko̱ dáyako̱ ñaá noo̱ Ndios. To̱'on kánkuei yú'u̱ vá ndó kía̱n dáyako̱ ñaá.
40015012	Dá ni̱ na̱tuu yati ta̱a xíonoo xí'ín ná, dá ni̱ kaa ra̱: ―¿Á ná'á ní ña̱ ni̱ tar'u'u̱ nda̱'o ini ta̱ fariseo sa̱'á ña̱ ni̱ ka'a̱n ní dión?
40015013	Dá ni̱ kaa Jesús xí'ín rá: ―Ndidaá yuku̱, ña̱ ko̱ ní xíti tatái̱, na̱ ió induú, ñoó kía̱n kánian to'on na xí'ín nda̱ yo̱'an.
40015014	Ná dá'a ni nakani ini ndo̱ sa'a̱ rá, chi̱ ta̱a ko̱ túu noo̱ vá kúú rá, ta tíin ndaa ra̱ dao ka̱ na̱ ko̱ túu noo̱. Chi̱ tá tíin ndaa iin ta̱a ko̱ túu noo̱ iin ka̱ ta̱ ko̱ túu noo̱, dá kía̱n ndi nduú ra̱ kue̱i ini yái̱.
40015015	Dá ni̱ kaa Pedro xí'ín ná: ―Nakani ní xí'ín ndu'u̱ ndi dándáki to̱'on ni̱ da̱kí'in tá'an ní ni̱ da̱ná'a̱ ní no̱ó ña̱yuu kuá'a̱ ñoó.
40015016	Dá ni̱ kaa na̱ xí'ín Pedro: ―¿Á dión ta'ani ko̱ kátóni̱ ta'on ini ndo̱'ó?
40015017	¿Á ko̱ kándaa̱ ta'on ini ndo̱ ña̱ ndidaá ña̱'a seí ña̱yuu, ini ti̱xi va na kua'a̱n? Tá kúú tá ni̱ ndi'i, dá kua'a̱n na̱ sata̱ vé'e tatá náa̱n.
40015018	Tído to̱'on kánkuei yú'u̱ ná, ño̱ó kía̱n ve̱i nda̱ ma̱á nío̱ ná, ta ño̱ó di'a kía̱n dáyako̱ ñaá noo̱ Ndios.
40015019	Dá chi̱ nda̱ ma̱á nío̱ ná ve̱i ña̱ kini nákani ini na̱ kee na, dá ka'ání ná ña̱yuu, ta kée na kua̱chi xí'ín na̱ ko̱ kúú ñadi'í na̱ o̱ yíi̱ ná, ta kée na ña̱ ka'an noo̱ xí'ín ñíi̱ ná, ta kí'in kuí'íná ná, ta káva̱'a na kua̱chi tó'ón sa'a̱ dao ka̱ na̱, ta ká'a̱n ndava̱'a na sa'a̱ ndi ndáa mií vá ña̱yuu.
40015020	Ndidaá ña̱ kini yó'o kía̱n dáyako̱ ñaá noo̱ Ndios. Tído ña̱ ko̱ nákata na ndá'a̱ ná xí'ín ña̱ñó'ó, dá keí ná ña̱'a, ko̱ dáyako̱ ta'on ñaá noo̱ Ndios.
40015021	Dá ni̱ keta Jesús ñoo ñoó, dá ni̱ kee na kua'a̱n na̱ xí'ín ta̱a xíonoo xí'ín ná chí kuendá ñoo Tiro xí'ín ñoo Sidón.
40015022	Ñoó ni̱ ka̱sáa̱ iin ñá'a̱, ta kíán iin ñá'a̱ kuendá Canaán. Ta ni̱ kixián iin ñoo ló'o̱ nákaa̱ yati ñoó. Dá ni̱ ka̱yu'án Jesús: ―Tatá, mií ní na̱ kúú de̱'e na̱ ve'e rey David, ku'u̱ ini ní sa̱'á yu'u̱, chi̱ ndó'o nda̱'o nío̱ de̱'e di'íi̱ kée iin espíritu kini.
40015023	Tído ni iin to̱'on ko̱ ní ka'a̱n na̱ xí'án. Dá ni̱ na̱tuu yati ta̱ xíonoo xí'ín ná. Dá ni̱ seí nda'í ra̱ noo̱ Jesús, ta kaá ra̱ xí'ín ná: ―Ka'a̱n ní xí'ín ñá'a̱ káa ná ko'a̱n, dá chi̱ káyu'ú nda̱'a vaán tákaaán ve̱i ñá sata̱ yo̱.
40015024	Dá ni̱ kaa Jesús: ―Sa̱va̱'a no̱ó na̱ Israel, na̱ kúú táto̱'on iin léko, kirí ni̱ nda̱ñó'ó vá, ni̱ ta̱nda'á Ndios yu'u̱ ve̱ii.
40015025	Dá ni̱ ka̱sáa̱ ñá'a̱ ñoó ni̱ sa̱ kuíi̱n xi̱tíán noo̱ Jesús, ta ni̱ kaaa̱n: ―¡Chindeé ní yu'u̱, tatá!
40015026	Dá ni̱ kaa Jesús xí'án: ―Ko̱ vá'a ta'on kuio ndaa yo̱ pan ndá'a̱ takuálí, ta ki̱'o yóa̱n no̱ó ti̱na.
40015027	Dá ni̱ kaa ñá'a̱ ñoó xí'ín ná: ―Ndaa̱ va ká'a̱n ní, tatá. Tído seí va ti̱na ñoó yúchi̱ pan ña̱ kuéi yú'u̱ mesa sato'o ri̱.
40015028	Dá ni̱ kaa Jesús xí'án: ―Naná ló'o̱, miía̱n ndaa̱ ndisa kándéé ká'ano ino̱n yu'u̱. Ta ná ko'i̱n keei ña̱ xíko̱n ―kaá na̱. Ta kúú mií hora daá ñóó ni̱ ndu̱va̱'a de̱'e di'áa̱n.
40015029	Dá ni̱ kee Jesús kua'a̱n na̱. Tá ni̱ kasa̱ndaá yati na yú'u̱ ta̱ño'o̱ naní Galilea, dá ni̱ kaa na dini̱ iin yúku̱ íin ñoó. Dá ni̱ sa̱ ko̱o na ió na̱.
40015030	Ta kua̱'á nda̱'o ña̱yuu ni̱ na̱tuu yati noo̱ ná, ta ndáka na na̱ ni̱ na̱tií sa'a̱, xí'ín na̱ ko̱ túu noo̱, xí'ín na̱ ko̱ ku̱ú ká'a̱n, xí'ín na̱ ko̱ ndáa va̱'a ndá'a̱ xí'ín sa'a̱, xí'ín na̱ ndó'o dao ka̱ kue'e̱, ni̱ ka̱sáa̱ na̱ ni̱ chi̱ndei ñaá ná noo̱ íin Jesús. Dá ni̱ ndu̱va̱'a ñaá ná.
40015031	Ta kúú ni̱ naá ini ña̱yuu ñoó sa̱'á ña̱ ni̱ na̱ka'a̱n na̱ ko̱ ku̱ú ka'a̱n, ta ni̱ ndu̱va̱'a na̱ ko̱ ndáa va̱'a ndá'a̱ xí'ín sa'a̱, ta ni̱ na̱kaka na̱ ni̱ na̱tií sa'a̱, ta ni̱ na̱tu̱u noo̱ na̱ ko̱ túu noo̱. Ta ni̱ keká'ano ndidaá ña̱yuu ñoó Ndios, na̱ ndáño̱'o na̱ Israel.
40015032	Dá ni̱ kana Jesús ta̱a xíonoo xí'ín ná ñóó. Dá ni̱ kaa na̱ xí'ín rá: ―Kú'u̱ nda̱'o inii̱ sa̱'á ña̱yuu kuá'a̱ yó'o chi̱ sa̱ ni̱ xi̱no oni̱ kuu̱ ndéi na xí'ín yu'u̱, ta ko̱ó ka̱ ña̱'a kasá'an ná. Tído ko̱ kóni̱ ta'on yu'u̱ tanda'á nditai na̱ no'o̱ ve'e na, dá chi̱ oon ni kuu yi̱'í na̱ íchi̱.
40015033	Dá ni̱ kaa ta̱ xíonoo xí'ín ná ñóó: ―¿Ndeí ki'in yó kua'a̱ pan noo̱ kúú ño'ó i̱chí yó'o ki̱'o yó keí ña̱yuu kuá'a̱ yó'o, dá ndinoo ini na̱?
40015034	Dá ni̱ nda̱to̱'ón ñaá Jesús: ―¿Ndidaá pan né'e ndó? Dá ni̱ kaa ra̱ xí'ín ná: ―Usa̱ va pan né'e ndu'u̱, xí'ín cháá ti̱yaká.
40015035	Dá ni̱ sa'anda Jesús choon ña̱ ná kande̱i ña̱yuu ñoó no̱ñó'o̱.
40015036	Dá ni̱ tiin na ndin usa̱ pan xí'ín ti̱yaká ñoó. Dá ni̱ na̱ki̱'o na ndivé'e noo̱ Ndios. Dá ni̱ sa'anda na̱ pan ñoó. Dá ni̱ xi̱'o naa̱n no̱ó ta̱ xíonoo xí'ín ná. Dá ni̱ dasá ráa̱n no̱ó ña̱yuu kuá'a̱ ñoó. Ta dión ta'ani ni̱ kee na xí'ín ti̱yaká ñoó.
40015037	Dá ni̱ sa̱sá'an ndidaá ña̱yuu ñoó nda̱ ni̱ ndi̱noo va̱'a ini na̱. Tá ni̱ ndi'i, dá ni̱ da̱kútí rá usa̱ ti̱yika̱ xí'ín ña̱ ni̱ ka̱ndo̱o no̱ó ni̱ sa̱sá'an ña̱yuu ñoó.
40015038	Ta ta̱a ni̱ sa̱sá'an ñoó ni̱ sa̱ kuu táto̱'on komi̱ mil, ta ko̱ íin ta'on ní kekuendá na̱ ñá'a̱ xí'ín takuálí.
40015039	Tá ni̱ ndi'i, dá ni̱ ka'a̱n Jesús ndisá'án xí'ín ña̱yuu kuá'a̱ ñoó. Dá ni̱ kaa na ini barco xí'ín ta̱a xíonoo xí'ín ná. Dá ni̱ ki'in na kua'a̱n na̱ chí kuendá Magdala. 16
40016001	Ñoó ni̱ ka̱sáa̱ dao ta̱ fariseo xí'ín ta̱ saduceo, ta ni̱ ka'án rá dátu̱ú rá Jesús, chi̱ ni̱ xika̱ ra̱ ña̱ kee na iin ña̱'a ndato chí induú, dá ná kande̱'á á miía̱n ndaa̱ ni̱ kii na noo̱ Ndios.
40016002	Dá ni̱ kaa na̱ xí'ín rá: ―Tá kua'a̱n kuaá, dá kaá ndo̱: “Va̱'a nda̱'o koo taa̱n, chi̱ ni̱ kana kua'á induú.”
40016003	Tá ni̱ tu̱u noo̱ na'a, dá kaá ndo̱ di'a: “Kana nda̱'o tachi̱ kuu̱ víti, chi̱ ni̱ kana kua'á induú, ta íin víkó nda̱'o.” ¡Kúú ndó ña̱yuu uu̱ noo̱, dá chi̱ va̱'a ti̱'a ndó kándaa̱ ini ndo̱ ndi kee induú, tído ko̱ kándaa̱ ini ndo̱ ndi kóni̱ kaa ña̱ ná'ano xiní ndo̱ tiempo viti!
40016004	Ña̱yuu kíni nda̱'o ndéi tiempo viti, ta xiní xíxi na Ndios, chi̱ xíka̱ na̱ ña̱ kee yu'u̱ ña̱ ndato noo̱ ná, dá kandísa na. Tído o̱ kée ta'an vai ni iin ña̱ ndato noo̱ ná. Sa̱va̱'a ña̱ ndato ni̱ ndo'o Jonás koni na̱ ndo'o yu'u̱ ―kaá na̱. Dá ni̱ da̱nkoo ñaá Jesús, dá ni̱ kee na kua'a̱n na̱.
40016005	Ta ni̱ saa̱ na̱ iin ka̱ xoo ta̱ño'o̱, tído ni̱ na̱ndodó ta̱ xíonoo xí'ín ná kane'e ra pan keí rá xí'ín ná.
40016006	Dá ni̱ kaa Jesús xí'ín rá: ―Kandaa ndo̱ mií ndó no̱ó ña̱ dákuita̱ ta̱chí pan, ña̱ kía̱n kéchóon ta̱ fariseo xí'ín ta̱ saduceo.
40016007	Dá ni̱ ka̱sá'á ndátó'ón tá'an mií ta̱ xíonoo xí'ín ná ñoó: ―Dión ká'a̱n na̱, chi̱ ko̱ ní sá ne'e yó pan kixió.
40016008	Kúú ni̱ ka̱ndaa̱ va ini Jesús ña̱ ni̱ ka'a̱n ra̱ dión. Dá ni̱ kaa na̱ xí'ín rá: ―¿Ndiva̱'a ndátó'ón kuáchi̱ ndo̱ sa̱'á ña̱ ko̱ó pan né'e ndó? ¿Á cháá vá kándéé ini ndo̱ yu'u̱, nda̱ni?
40016009	Ta, ¿á ko̱ kándaa̱ ii̱ vá ini ndo̱? ¿Á ko̱ ndísaa̱ ta'on ini ndo̱ ña̱ o'o̱n va pan ni̱ tiin yu'u̱ ni̱ xi̱'oi ni̱ sa̱sá'an o'o̱n mil ta̱a ñoó? ¿Á ko̱ ndísaa̱ ta'on ini ndo̱ ndidaá ti̱yika̱ ni̱ da̱kútí ndó xí'ín ña̱ ni̱ ka̱ndo̱o no̱ó ni̱ sa̱sá'an ña̱yuu ñoó?
40016010	Ta, ¿á ko̱ ndísaa̱ ta'on ini ndo̱ ña̱ usa̱ va pan ni̱ tiin yu'u̱ ni̱ xi̱'oi ni̱ sa̱sá'an komi̱ mil ta̱a? Ta, ¿á ko̱ ndísaa̱ ta'on ini ndo̱ ndidaá ti̱yika̱ ni̱ da̱kútí ndó xí'ín ña̱ ni̱ ka̱ndo̱o no̱ó ni̱ sa̱sá'an ña̱yuu ñoó?
40016011	¿Á ko̱ kándaa̱ i̱í vá ini ndo̱ ña̱ ko̱ ní ka'a̱n ta'on vei sa'a̱ pan? Chi̱ ña̱ ni̱ ka'i̱n xí'ín ndó kía̱n dándáki ña̱ kánian kandaa ndo̱ mií ndó no̱ó ña̱ dákuita̱ ta̱chí pan, ña̱ kéchóon ta̱ fariseo xí'ín ta̱ saduceo.
40016012	Dá ví ni̱ ka̱ndaa̱ ini ra̱ ña̱ ko̱ ní ka'a̱n na̱ sa̱'á ña̱ kánian kandaa ra̱ mií rá no̱ó ña̱ dákuita̱ ta̱chí ndisa pan. Chi̱ di'a ni̱ ka'a̱n na̱ ña̱ kandaa ra̱ mií rá no̱ó to̱'on dána'a̱ ta̱ fariseo xí'ín ta̱ saduceo.
40016013	Tá ni̱ saa̱ Jesús chí ñoo Cesarea Filipo, dá ni̱ nda̱to̱'ón ná ta̱ xíonoo xí'ín ná, ta kaá na̱ xí'ín rá: ―¿Ndá yoo kúú yu'u̱, na̱ ni̱ nduu ta̱a ñayuú yó'o, kaá ña̱yuu ñoó?
40016014	Dá ni̱ kaa ta̱a xíonoo xí'ín ná: ―Dao na kaá ña̱ kúú ní Juan, na̱ sa̱ da̱kódo̱ ndúta̱ ña̱yuu. Ta dao ka̱ na̱ kaá ña̱ kúú ní profeta Elías. Ta dao ka̱ na̱ kaá ña̱ kúú ní profeta Jeremías. Ta dao na kaá ña̱ kúú ní iin ka̱ profeta.
40016015	Dá ni̱ kaa Jesús xí'ín rá: ―Ta ndo'ó viti, ¿ndá yoo kúú yu'u̱, kaá ndo̱'ó?
40016016	Dá ni̱ kaa Simón Pedro: ―Mií ní kúú Cristo, na̱ dáka̱ki ñaá. Ta mií ní kúú de̱'e Ndios ta̱kí.
40016017	Dá ni̱ kaa na̱ xí'ín Pedro: ―Ndiká'án ví yo'ó, Simón, de̱'e Jonás, dá chi̱ o̱ du̱ú ña̱yuu ní dátoo̱n ña̱xintóno̱n, dá nákono̱n yu'u̱. Di'a tatái̱ Ndios, na̱ ió induú vá, ni̱ da̱tóo̱n noo̱o̱n.
40016018	Ta ká'a̱n ta'ani yu'u̱ xí'ón viti ña̱ kananí yo'ó Pedro, ña̱ kóni̱ kaa yuu̱, ta sa̱tá yuu̱ yó'o ko'i̱n kava̱'i ve'e ño̱'i̱, na̱ kúú kuendái̱, ta o̱ kándeé ta'on ña̱ kúú yái̱ ndi̱i dánaá ñaáán.
40016019	Ta noo̱ ndá'a̱ miíón naki̱'o yu'u̱ nda'á ka̱a, dá ka'a̱ndo̱n choon no̱ó ña̱yuu ñó'o ti̱xi ndá'a̱ Ndios. Chi̱ tá ná ka'a̱ndo̱n choon no̱ó ña̱yuu Ndios, ta kuiin Ndios xí'ón. Tá ná kado̱n dao choon noo̱ ná, ta kuiin ta'ani Ndios xí'ón ―kaá na̱.
40016020	Dá ni̱ sa'anda na̱ choon no̱ó ta̱ xíonoo xí'ín ná ña̱ ná dá'a ni ka'a̱n ra̱ xí'ín ni iin tó'ón ña̱yuu ña̱ mií ná kúú Jesús, na̱ kúú Cristo.
40016021	Nda̱ daá ni̱ ka̱sá'á ná kásto̱'on na xí'ín ta̱ xíonoo xí'ín ná ña̱ miía̱n ko'o̱n na̱ ñoo Jerusalén, dá ndo'o naní nío̱ ná kee ta̱ sá'ano xí'ín ta̱ duti̱ sakua̱'a̱, xí'ín ta̱ dána'a̱ ley Moisés, ta kuu na̱. Ndi'i, dá nataki na̱ ti̱xi kuu̱ óni̱.
40016022	Dá ni̱ taó xóo ñaá Pedro. Dá ni̱ ka̱sá'á rá dána̱ni ñaá rá, ta kaá ra̱ xí'ín ná: ―Tatá, o̱ kónó ta'on Ndios ña̱ ndo'o ní dión. ¡Ni iin kuu̱ o̱ ndó'o ní dión!
40016023	Dá ni̱ na̱ndió ko̱o Jesús ni̱ sa̱ nde̱'é ná Pedro. Dá ni̱ kaa na̱ xí'ín rá: ―¡Kua'án kuxoo no̱ói̱, chi̱ kéeón táto̱'on kée ña̱ u'u̱! Yo'ó kúú ra̱ kétéin no̱ói̱, chi̱ ko̱ nákani ino̱n sa̱'á ña̱ kóni̱ Ndios, di'a nákani ino̱n táto̱'on ki̱'o nákani ini ta̱a va.
40016024	Dá ni̱ kaa na̱ xí'ín ta̱ xíonoo xí'ín ná: ―Ndi ndáa ndo̱'ó ká'án kanoo xí'ín yu'u̱, dá kía̱n kánian dánkoo ndó ña̱ kóni̱ mií ndó, ta natiin ndó cruz, ña̱ kía̱n ió ndo̱ kuu ndo̱ sa̱'í, ta ndiko̱ ndo̱ yu'u̱, ná ko'o̱.
40016025	Chi̱ ndi ndáa na̱ kóni̱ dáka̱ki na mií ná ñayuú yó'o, no̱ón di'a kúú na̱ kuu. Tído ndi ndaá na̱ xí'o mií ña̱ kuu na̱ sa'a̱ yú'u̱, no̱ón di'a kúú na̱ ni̱'í ña̱ kataki na̱.
40016026	Dá chi̱, ¿ndí ki̱án va̱'a ni̱'í ña̱yuu tá ná kandeé ná ni'i̱ ná ndidaá ña̱ kui̱ká ió ñayuú yó'o, ta naá vá ná noo̱ Ndios? O, ¿ndí ki̱án kúú ña̱'a ndáya̱'i cháá ka̱ tá o̱ du̱ú ña̱ ni'i̱ ná ña̱ kataki chíchí ná, ká'án ndó?
40016027	Dá chi̱ iin kuu̱, dá nandió ko̱o na̱ ni̱ nduu ta̱a ñayuú yó'o kasaa̱ na̱, ta ndato naye'e̱ ndaa na̱ táto̱'on ki̱'o náye'e̱ tatá na̱, ta nandió ko̱o na xí'ín ndidaá ángel kéchóon noo̱ ná, dá chiya̱'i na iin rá iin ña̱yuu táto̱'on ki̱'o káa choon ni̱ kee na.
40016028	Miía̱n ndaa̱ ná ka'i̱n xi̱'ín ndó ña̱ ió dao ndo'ó, na̱ ndíta yó'o, o̱ ku̱ú ta'on ndó nda̱ ná koni ndo̱ na̱ ni̱ nduu ta̱a ñayuú yó'o tá koo na kii na dándáki na ―kaá Jesús. 17
40017001	Tá ni̱ ya̱'a iño̱ kuu̱, dá ni̱ kee Jesús ndáka na Pedro, xí'ín Jacobo, xí'ín ñani ra̱, ta̱ naní Juan kua'a̱n na̱ dini̱ iin yúku̱ di̱kó.
40017002	Ta ñoó ni̱ na̱da̱on na táto̱'on ki̱'o káa na noo̱ rá. Kúú ni̱ na̱ye'e̱ ndaa oon ví noo̱ ná táto̱'on yé'e̱ ndi̱ndii. Ta ni̱ ndu̱ku̱xí kachi̱ dá'o̱n ná táto̱'on ki̱'o ndato tóo̱n ñó'o̱.
40017003	Ta kúú iin kuití vá ni̱ na'a̱ noo̱ Moisés xí'ín Elías, ta ndíta na ndátó'ón ná xí'ín Jesús.
40017004	Dá ni̱ kaa Pedro xí'ín Jesús: ―Va̱'a kúú ndéi ndu yó'o, tatá. Tá kóni̱ ní, dá ná kava̱'a ndu oni̱ ti̱ya'ó. Iian ná koo mií ní, ta iian ná koo Moisés, ta iin ka̱a̱n ná koo Elías ―kaá ra̱.
40017005	Ta xía̱n nani ká'a̱n ii̱ Pedro xí'ín ná, kúú ni̱ na̱xino̱ iin viko̱ ndato yé'e̱. Ta kúú ni̱ da̱dá'i ñaá. Ta kúú tein viko̱ ñoó ni̱ sei̱do̱'o ra ni̱ ka'a̱n Ndios: ―Ta̱ yó'o kúú de̱'e mani̱ yu'u̱, ta náta'an inii̱ xiníi̱ xí. Kueídó'o ndó to̱'on ká'a̱n xi̱ ―kaá na̱.
40017006	Tá ni̱ seídó'o ta̱ xíonoo xí'ín ná ñoó to̱'on ni̱ ka'a̱n Ndios, dá ni̱ sa̱ kui̱ta xi̱tí rá, ta ni̱ xino̱ taan ra̱ nda̱ no̱ñó'o̱, ta ni̱ yu̱'ú nda̱'o ra.
40017007	Dá ni̱ na̱tuu yati Jesús noo̱ ndéi ra, dá ni̱ kani ndá'a̱ ná sata̱ rá, dá ni̱ kaa na̱ xí'ín rá: ―Ndakuei ndó, ta ná dá'a ni yu̱'ú ndo̱.
40017008	Dá tá ni̱ nda̱ne'e noo̱ rá, kúú sa̱ ko̱ó ka̱ va ta̱a ñoó ndíta xí'ín Jesús. Nda̱dá iin tó'ón míí vá ná íin noo̱ rá.
40017009	Ta no̱ó ko̱noo Jesús kua'a̱n na̱ ndi̱ka yúku̱ ñoó xí'ín ta̱a ñoó, dá ni̱ sa'anda na̱ choon noo̱ rá, ta kaá na̱: ―Ná dá'a ni nakani ndó xí'ín ni iin tó'ón ña̱yuu sa̱'á ña̱ ni̱ na'a̱ Ndios noo̱ ndo̱ nda̱ ná kasandaá kuu̱ nataki na̱ ni̱ nduu ta̱a ñayuú yó'o.
40017010	Dá ni̱ nda̱to̱'ón rá Jesús: ―¿Ndiva̱'a ká'a̱n ta̱a dána'a̱ ley Moisés ña̱ dinñó'ó ka̱ kánian kii profeta Elías, dá kasaa̱ na̱ dáka̱ki ñaá?
40017011	Dá ni̱ kaa Jesús xí'ín rá: ―Ndaa̱ va ká'a̱n ra̱ ña̱ dinñó'ó ka̱ kánian kii Elías ndeyíko̱ na̱ ndidaá ña̱'a.
40017012	Tído yu'u̱ ká'i̱n xí'ín ndó ña̱ sa̱ ni̱ kixi va Elías, ta ko̱ ní nákoni ta'on ñaá rá, chi̱ ni̱ kee ra xí'ín ná táto̱'on ki̱'o ni̱ ka'án mií rá. Ta dión ta'ani ko'o̱n ra̱ kee ra xí'ín na̱ ni̱ nduu ta̱a ñayuú yó'o ―ka̱á na̱.
40017013	Dá ni̱ ka̱ndaa̱ ini ta̱ xíonoo xí'ín ná ñóó ña̱ ká'a̱n na̱ sa'a̱ Juan, na̱ sa̱ da̱kódo̱ ndúta̱ ña̱yuu.
40017014	Tá ni̱ na̱xino̱ na̱ noo̱ ndéi ña̱yuu kuá'a̱ ñoó, dá ni̱ na̱tuu yati ñaá iin ta̱a, dá ni̱ sa̱ kuíi̱n xi̱tí rá noo̱ Jesús, dá ni̱ kaa ra̱ xí'ín ná:
40017015	―Tatá, ku'u̱ ini ní sa̱'á de̱'e ló'i̱, dá chi̱ ndó'o xi kue'e̱ xí'i̱ yi̱'í, ta ndó'o nda̱'o nío̱ xí, chi̱ kánkao nda̱'o xi noo̱ kéi̱ ñó'o̱, xí'ín noo̱ ñó'o ta̱kui̱í kée kue'e̱ ndó'o xi.
40017016	Ta ndákai xi̱ ni̱ ka̱sáa̱i̱ no̱ó ta̱a xíonoo xí'ín ní, dá nduva̱'a ñaá rá, tído ko̱ ní kándeé ta'on ra ―kaá ra̱.
40017017	Dá ni̱ kaa Jesús: ―¡Nandeé ka̱ vía̱n ña̱yuu ko̱ kándísa kúú ndo'ó, ta dó'ó nda̱'o ndó! ¿Ndidaa ka̱ ví kooi xí'ín ndó? Ta, ¿ndidaa ka̱ ví ki̱'o ndeé iníi̱ sa'a̱ ndo̱? Kane'e ndó tayií xaa̱n nakíi̱ ndo̱ ―kaá na̱.
40017018	Dá ni̱ sa'anda Jesús choon noo̱ espíritu kini nákaa̱ ini xi̱. Dá ni̱ ketaan kua'a̱n. Ta kúú iin ndée̱ vá ni̱ ndu̱va̱'a xi mií hora daá ñóó.
40017019	Dá ni̱ na̱tuu yati ta̱ xíonoo xí'ín ná noo̱ ná, dá ni̱ nda̱to̱'ón xoo ñaá rá: ―¿Ndiva̱'a ko̱ ní kándeé ndu'u̱ taó ndú espíritu kini ñoó?
40017020	Dá ni̱ kaa Jesús xí'ín rá: ―Chi̱ cháá vá ni̱ ka̱ndeé iní ndo̱ ña̱ nduva̱'a xi kee Ndios. Miía̱n ndaa̱ ná ka'i̱n xí'ín ndó ña̱ va̱'ará lú'u̱ kandeé iní ndo̱ Ndios táto̱'on ki̱'o leé ndíki̱ mostaza, dá kía̱n kuu va ka'a̱n ndo̱ xí'ín yúku̱ íin káa: “Kua'án ná kuiio̱n chí káa”; ta kúú dión vá kakuuan. Ta kúú ni iin ña̱'a o̱ kákuu ña̱ kuáchi̱ noo̱ ndo̱.
40017021	Tído o̱ kándeé ta'on ndó taó ndo̱ espíritu kini, ña̱ kée dión, tá ná o̱ káka̱ ndo̱ ña̱ mani̱ noo̱ Ndios, ta xía̱n nani o̱ káne'e ii̱ ndo̱ ―kaá na̱.
40017022	Ta nani ndéi na kuendá Galilea, dá ni̱ kaa Jesús xí'ín ta̱ xíonoo xí'ín ná: ―Ko'o̱n iin ta̱a naki̱'o ra na̱ ni̱ nduu ta̱a ñayuú yó'o noo̱ ndá'a̱ ta̱ xiní u'u̱ ñaá,
40017023	dá ka'ání ñaá rá. Tído ti̱xi kuu̱ óni̱, ta kúú nataki va na ―kaá na̱. Ta kúú ni̱ ku̱nda'í nda̱'o ini ra̱ sa̱'á ña̱ ni̱ ka'a̱n na̱ dión.
40017024	Tá ni̱ saa̱ na̱ ñoo Capernaum, dá ni̱ na̱tuu yati dao ta̱a kí'in ya̱'i sa'a̱ ve'e ño̱'o ká'ano noo̱ ió Pedro, dá ni̱ nda̱to̱'ón ñaá rá: ―¿Á ko̱ xí'o ta'on maestro ní di̱'ón sa'a̱ ve'e ño̱'o?
40017025	Dá ni̱ kaa Pedro: ―Jaa̱n, xí'o naa̱n. Tá ni̱ ndu̱'u Pedro ve'e, ta kúú yachi̱ va ni̱ nda̱to̱'ón ñaá Jesús: ―¿Ndi ká'án yo'ó, Simón? ¿Ndá noo̱ kí'in ya̱'i ta̱ né'e choon ñayuú yó'o sa'a̱ ñó'o̱? ¿Á no̱ó na̱ ñoo mií rá, o no̱ó na̱ ñoo tu̱kú dándáki ra?
40017026	Dá ni̱ kaa Pedro: ―No̱ó na̱ ñoo tu̱kú vá kí'in ya̱'i ra. Dá ni̱ kaa Jesús: ―Jaa̱n, chi̱ na̱ ñoo ra̱, ko̱ káni ta'an vaan chiya̱'i na.
40017027	Tído ná dá'a ni dár'u'u̱ yo̱ rá. Kua'án yú'u̱ ta̱ño'o̱, ta tiión ti̱yaká, ta kirí mií no̱ó ni̱ tiión, ta nandika̱ yú'u̱ ri̱. Ta ñoó nani̱'o̱n iin di̱'ón ka̱a. Ta kane'ón ña̱ kisón, dá ki̱'ón ña̱ noo̱ rá sa'a̱ yú'u̱ xí'ín sa'a̱ miíón ―kaá na̱. 18
40018001	Ta tiempo daá ñóó ni̱ na̱tuu yati ta̱ xíonoo xí'ín Jesús noo̱ ió na̱, dá ni̱ kaa ra̱ xí'ín ná: ―¿Ndá yoo kúú na̱ ndáya̱'i cháá ka̱ tein na̱ ñó'o ti̱xi ndá'a̱ Ndios?
40018002	Dá ni̱ kana Jesús iin tayií ló'o̱ íin ñoó ni̱ saa̱ xi̱ noo̱ ná. Dá ni̱ chi̱kani ñaá ná tein ta̱a xíonoo xí'ín ná ñóó.
40018003	Dá ni̱ kaa na̱: ―Miía̱n ndaa̱ ná ka'i̱n xí'ín ndó ña̱ tá ná o̱ náda̱on ndó mií ndó nduu ndó táto̱'on ki̱'o kúú takuálí, dá kía̱n ni iin kuu̱ o̱ ko̱ní ndo̱ ndu̱'u ndó ti̱xi ndá'a̱ Ndios.
40018004	Chi̱ ndi ndáa na̱ kénóo mií táto̱'on ki̱'o kúú takuálí, no̱ón vá kúú na̱ ndáya̱'i cháá ka̱ tein na̱ ñó'o ti̱xi ndá'a̱ Ndios.
40018005	Ta ndi ndáa miíó ña̱yuu ná natiin va̱'a iin takuálí ta káa táto̱'on ki̱'o káa tayií yó'o sa̱'á ña̱ kúú ná kuendá yu'u̱, dá kía̱n keei kuendá ña̱ mií váí ni̱ na̱tiin va̱'a na.
40018006	’Ta ndi ndáa mií ña̱yuu kándéé dáka'a̱n kue̱'é takuálí kándísa yu'u̱ ña̱ ya̱'a xi kee xi kua̱chi, no̱ón kúú na̱ va̱'a cháá ka̱ ná kandiko̱ yuu̱ molino diko̱ ná, ta ná dáke̱ta ñaá ná nda̱ ma̱á ini ta̱ño'o̱.
40018007	¡Nda'í kúu ví ña̱yuu ndéi ñayuú yó'o, chi̱ kua̱'á nda̱'o ña̱'a dáka'a̱n ñaá, dá ya̱'a na kee na ña̱ kini! Ta daá kuití ve̱i ña̱ dáka'a̱n ñaá ña̱ kee na kua̱chi. Tído ¡nda'í cháá ka̱ ví ndo'o na̱ dáka'a̱n kue̱'é dao ka̱ ña̱yuu, dá ya̱'a na kee na kua̱chi!
40018008	’Sa̱'á ño̱ó tá yá'a ndó kée ndó kua̱chi xí'ín ndá'a̱ ndo̱ o sa'a̱ ndo̱, dá kía̱n ka'anda ndo̱ iin xooa̱n, ta dákána ndóa̱n. Chi̱ va̱'a cháá ka̱ ví ña̱ ku̱'u ndó noo̱ ió Ndios xí'ín iin xoo ndá'a̱ ndo̱ o xí'ín iin xoo sa'a̱ ndo̱ o̱ du̱ú ka̱a̱n ko'o̱n ndo̱ xí'ín ndi nduú ndá'a̱ ndo̱ o ndi nduú sa'a̱ ndo̱ kaño'o ndó indayá noo̱ kéi̱ ñó'o̱, tá'a̱n ña̱ ni iin kuu̱ o̱ ndá'o̱.
40018009	Tá yá'a ndó kée ndó kua̱chi xí'ín nduchí nóó ndo̱, dá kía̱n taó ndo̱án, ta dákána ndóa̱n. Chi̱ va̱'a cháá ka̱ ví ña̱ ku̱'u ndó noo̱ ió Ndios xí'ín iin xoo nduchí nóó ndo̱ o̱ du̱ú ka̱a̱n ko'o̱n ndo̱ xí'ín ndi nduúa̱n kaño'o ndó indayá noo̱ kéi̱ ñó'o̱.
40018010	’O̱ sa̱ káñó'ó ndó ni iin tó'ón takuálí yó'o, chi̱ miía̱n ndaa̱ ká'i̱n xí'ín ndó ña̱ daá ndíta va ángel ndáka ñaá náki̱'o na kuendá sa'a̱ xí noo̱ tatái̱, na̱ ió induú,
40018011	chi̱ ni̱ ka̱sáa̱ na̱ ni̱ nduu ta̱a ñayuú yó'o nandukú ná ña̱yuu ni̱ kana xoo noo̱ Ndios, dá dáka̱ki ñaá ná.
40018012	’¿Ndi kée iin ta̱a ndáka iin ciento léko tá ni̱ nda̱ñó'ó iin rí, ká'án ndó? ¿Á ko̱ dánkoo ta'on ra komi̱ díko sa'o̱n komi̱ ka̱ ríón, dá ki'in ra ko'o̱n ra̱ yúku̱ nandukú rá kirí ni̱ nda̱ñó'ó ñoó?
40018013	Dá tá ni̱ na̱ní'i̱ rá ri̱, ná ka'a̱n ndaa̱i̱ xí'ín ndó ña̱ kádii̱ cháá ka̱ ini ra̱ sa'a̱ kiríóón o̱ du̱ú sa̱'á komi̱ díko sa'o̱n komi̱ kirí ko̱ ní ndáñó'ó ñoó.
40018014	Ta dión ta'ani ko̱ kóni̱ ta'on tatá yo̱ Ndios, na̱ ió induú, ña̱ ndañó'ó iin káa takuálí yó'o.
40018015	’Ta tá ni̱ ya̱'a iin káa ñani ndo̱ ni̱ kee na iin kua̱chi noo̱ ndo̱, kua'án ndo̱ dána̱ni ndó na̱ no̱ó ko̱ íin ndéi. Tá ni̱ na̱koni na̱ kua̱chi na, dá kía̱n nandei va̱'a tuku ndó.
40018016	Tído tá ko̱ kóni̱ na̱ nakoni na̱ kua̱chi ni̱ kee na, dá kía̱n kua'án ndo̱ kuaka ndó iin o uu̱ ka̱ ña̱yuu, dá chi̱ kaá ley ña̱ uu̱ o oni̱ ta̱a xínñó'ó ki̱'o kuendá sa'a̱ iin ña̱'a, dá kía̱n keyíko̱ choon.
40018017	Tído tá ko̱ ní kékuendá na̱ ña̱yuu ndáka ndó ni̱ sa'a̱n ndo̱, dá kía̱n naki̱'o ndó kuendá noo̱ ndidaá na̱ kándísa xí'ín ndó sa̱'á kua̱chi ni̱ kee na. Tá ni no̱ó na̱ kándísa ñoó ko̱ ní xíin na nakoni na̱ kua̱chi na, dá kía̱n ná kando̱o na kakuu na iin na̱ ko̱ ná'á Ndios, o iin na̱ kí'in ya̱'i sa'a̱ ñó'o̱ noo̱ ndo̱.
40018018	’Miía̱n ndaa̱ ná ka'i̱n xí'ín ndó ña̱ tá ná kadi ndo̱ dao choon no̱ó ña̱yuu ñayuú yó'o, kuiin va Ndios xí'ín ndó nda̱ induú. Ta tá ná ka'anda ndo̱ choon noo̱ dao ka̱ na̱ ñayuú yó'o, kuiin ta'ani Ndios xí'ín ndó nda̱ induú.
40018019	Ta nándió ko̱o tukui ká'i̱n xí'ín ndó ña̱ tá náki'in tá'an uu̱ ndo̱, ta iin no̱ó ni̱ nduu ña̱xintóni̱ ndo̱, ta kaka̱ ndo̱ ndi ndáa mií vá ña̱'a, dá kía̱n tatái̱ Ndios, na̱ ió induú, ki̱'o na ña̱ noo̱ ndo̱.
40018020	Dá chi̱ noo̱ nátaka uu̱ o oni̱ ña̱yuu ndéi na kéká'ano na yu'u̱, me̱'í na̱ ñoó iói̱.
40018021	Dá ni̱ na̱tuu yati Pedro noo̱ ná, dá ni̱ kaa ra̱: ―Tatá, ¿ndidaá ta'ándá kánian ku'u̱ ká'ano inii̱ sa'a̱ ñanii̱ tá yá'a na noo̱í? ¿Á nda̱ usa̱ ví ta'ándá?
40018022	Dá ni̱ kaa Jesús xí'ín rá: ―O̱ du̱ú usa̱ oon ni ta'ándá, kaá yu'u̱. Di'a nandió ko̱oón ku'u̱ ká'ano ino̱n sa'a̱ ná oni̱ diko uxi̱ ta'ándá. Ta keeón dión usa̱ ta'ándá.
40018023	’Ki̱'o dándáki Ndios ña̱yuu na̱ kíán táto̱'on ki̱'o kée iin rey tá ndékuendá ra̱ xí'ín ta̱ kéchóon noo̱ rá.
40018024	Iin kuu̱, dá ni̱ ka̱sá'á rá ndékuendá ra̱ xí'ín ra̱ tái̱ noo̱ rá. Kúú ni̱ kana ra iin ta̱a tái̱ uxi̱ mil di̱'ón plata noo̱ rá ni̱ saa̱ ra̱.
40018025	Ta ko̱ ní kándeé ta'on ra chiya̱'i ra di̱'ón tái̱ ra̱. Sa̱'á ño̱ó ni̱ sa'anda rey ñoó choon ña̱ ná di̱kó rá mií rá xí'ín ñadi'í ra̱, xí'ín de̱'e ra, xí'ín ndidaá ña̱ va̱'a ió noo̱ rá, dá ná naa̱ ña̱ tái̱ ra̱.
40018026	Dá ni̱ sa̱ kuíi̱n xi̱tí ta̱ kéchóon ñoó, dá ni̱ ka̱sá'á rá seí nda'í ra̱ noo̱ rey ñoó, ta kaá ra̱: “Tatá, kandati tóo ní yu'u̱, dá ná chiya̱'i ndi'ii ña̱ távi̱ noo̱ ní.”
40018027	Dá ni̱ ku'u̱ ini rey ñoó sa'a̱ rá. Ta kúú ni̱ da̱yáa̱ ñaá rá, dá ni̱ xi̱'o ká'ano ini ra̱ sa̱'á di̱'ón tái̱ ta̱a ñoó noo̱ rá.
40018028	’Tído tá ni̱ yaa̱ ta̱ ñoó kua'a̱n ra̱, ta kúú ñoó ni̱ na̱ki'in tá'an ra xí'ín iin ka̱ ta̱ kéchóon dáó xí'ín rá, ta tái̱ ta̱a yó'o iin ciento di̱'ón plata noo̱ mií rá. Dá ni̱ tiin ñaá rá, dá ni̱ ka̱sá'á dákua̱'ánó ñaá rá, dá kaá ra̱: “Chiya̱'i kíi̱ ña̱ távo̱n noo̱í.”
40018029	Dá ni̱ sa̱ kuíi̱n xi̱tí ta'ani ta̱a kéchóon dáó xí'ín rá ñóó, ni̱ ka̱sá'á seí nda'í ra̱ noo̱ rá, ta kaá ra̱: “Kandati tóo ní yu'u̱, dá ná chiya̱'i ndi'ii ña̱ távi̱ noo̱ ní.”
40018030	Tído ko̱ ní xíin ta'on ra kandati tóo ñaá rá. Di'a ni̱ sa'a̱n ra̱ ni̱ saki ra̱ choon sa̱'á ra̱ tái̱ noo̱ rá, dá ni̱ chi̱káa̱ ñaá rá ve'e ka̱a nda̱ ná chiya̱'i ndi'i ra ña̱ tái̱ ra̱ noo̱ rá.
40018031	Tá ni̱ xini dao ka̱ ta̱ kéchóon dáó xí'ín rá ña̱ dión ni̱ kee ra, kúú ni̱ tar'u'u̱ nda̱'o ini ra̱. Dá ni̱ sa'a̱n ra̱ ni̱ na̱kani ndi'i ra xí'ín rey ñoó sa'a̱ ndidaá ña̱ ni̱ kuu.
40018032	Dá ni̱ kana rey ñoó ta̱a ni̱ kee dión. Dá ni̱ kaa ra̱ xí'ín rá: “Ta̱ kéchóon kini nda̱'o kúú yo'ó. Dión ví kua̱'á di̱'ón tái̱ yo'ó no̱ói̱, tído ni̱ xi̱'o ká'ano va inii̱ sa̱'o̱n, dá chi̱ ni̱ seí nda'ávóo̱n noo̱í.
40018033	Ta, ¿ndiva̱'a ko̱ ní xi̱'o ká'ano ino̱n sa̱'á ta̱ kéchóon dáó xí'ón táto̱'on ki̱'o ni̱ xi̱'o ká'ano ini yu'u̱ sa̱'o̱n?”, kaá rey.
40018034	Ta ni̱ xido̱ nda̱'o ini rey ñoó. Sa̱'á ño̱ó ni̱ na̱ki̱'o ñaá rá noo̱ ndá'a̱ soldado ña̱ dándó'o ra nío̱ rá nda̱ ná chiya̱'i ndi'i ra di̱'ón tái̱ ra̱.
40018035	Ta dión ta'ani kee tatá yu'u̱, na̱ ió induú, xí'ín iin rá iin ndo'ó tá ná o̱ kú'u̱ ká'ano ndisa ini ndo̱ sa'a̱ ñani ndo̱ ―kaá Jesús. 19
40019001	Tá ni̱ ndi'i ni̱ ka'a̱n Jesús to̱'on yó'o, dá ni̱ keta na kuendá Galilea kua'a̱n na̱ kuendá Judea nda̱ iin ka̱ xoo yu̱ta Jordán.
40019002	Ta kúú kua̱'á nda̱'o ña̱yuu tákuei ñaá kua'a̱n na̱, ta ñoó ni̱ ndu̱va̱'a na ndidaá na̱ kú'u̱.
40019003	Dá ni̱ na̱tuu yati dao ta̱ fariseo noo̱ íin Jesús, dá ni̱ ka'án rá dátu̱ú ñaá rá, dá ni̱ nda̱to̱'ón ñaá rá: ―¿Á kuu dánkoo iin ta̱a ñadi'í ra̱ sa'a̱ ndi ndáa mií vá ña̱'a?
40019004	Dá ni̱ kaa Jesús xí'ín rá: ―¿Á ko̱ óon ta'on ka'i ndó ña̱ na̱ ni̱ ka̱va̱'a ñayuú yó'o nda̱ míí sa'a̱, “no̱ón kúú na̱ ni̱ ka̱va̱'a iin ta̱a xí'ín iin ñá'a̱”?
40019005	Dá ni̱ kaa na̱: “Kánian dánkoo ta̱a tatá ra̱ xí'ín naná ra̱, dá naki'in tá'an ra xí'ín ñadi'í ra̱, dá kía̱n nduu na nda̱ iin tó'ón vá.”
40019006	Ta ko̱ kúú ka̱ na̱ uu̱, nda̱dá iin tó'ón vá kúú ná. Ta mií Ndios kúú na̱ ni̱ da̱kí'in tá'an ñaá, sa̱'á ño̱ó ni iin tó'ón ña̱yuu ko̱ kánian ka'anda tá'an na ―ka̱á Jesús.
40019007	Dá ni̱ kaa ra̱ xí'ín ná: ―Tá ki̱'o dión kíán, ta ¿ndiva̱'a ni̱ sonó Moisés ña̱ kuu va ki̱'o iin ta̱a iin tuti noo̱ ñadi'í ra̱ ña̱ ká'a̱n ña̱ kóni̱ ra̱ ka'anda tá'an ra xí'án, ndi'i daá, dá kuu va dánkoo ñaá rá? ―kaá ra̱.
40019008	Dá ni̱ kaa Jesús xí'ín rá: ―Sa̱'á ña̱ káxí nda̱'o nío̱ ndo̱, sa̱'á ño̱ó ni̱ sonó Moisés ña̱ kuu ka'anda tá'an iin ta̱a xí'ín ñadi'í ra̱. Tído nda̱ míí sa'a̱ ñayuú yó'o ko̱ ní kaá ta'on Ndios ña̱ dión kee ra.
40019009	Sa̱'á ño̱ó ká'a̱n yu'u̱ ña̱ ndi ndáa mií vá ta̱a ni̱ da̱nkoo ñadi'í ra̱, xía̱n nani ko̱ kíán kua̱chi ña̱ ni̱ na̱tu̱uán xí'ín iin ka̱ ta̱a, ta ni̱ ta̱ndá'a̱ rá xí'ín iin ka̱ ñá'a̱, dá kía̱n ro̱ón kúú ra̱ yá'a kée kua̱chi xí'ín ñá'a̱ ñoó noo̱ Ndios. Ta ndi ndáa mií vá ta̱a ná tanda'a̱ xí'ín ñá'a̱ ni̱ ka̱ndo̱o ñoó, ro̱ón ta'ani kúú ra̱ yá'a kée kua̱chi xí'ín ñá'a̱ ñoó noo̱ Ndios.
40019010	Dá ni̱ kaa ta̱a xíonoo xí'ín ná: ―Tá dión ndó'o ta̱a xí'ín ñadi'í ra̱, dá kía̱n va̱'a ka̱a̱n ná dá'a ni tanda'a̱ yo̱.
40019011	Dá ni̱ kaa na̱ xí'ín rá: ―O̱ du̱ú ndidaá ta̱a kándía kee dión, sa̱va̱'a ra̱ ni̱ ni'i̱ tá'i̱ noo̱ Ndios vá kúú ra̱ kandeé iní kee dión.
40019012	Dá chi̱ dao ta̱a kúú ra̱ kándéé iní ndéi mií, dá chi̱ ki̱'o dión kúú rá nda̱ ni̱ kaki ra. Ta dao ka̱ ra̱ kándéé iní ndéi mií, dá chi̱ dao ta̱a ni̱ ndata̱ ñaá, dá ná dá'a ni katoó ra̱ na̱ ñá'a̱. Ta dao ka̱ ra̱ kándéé iní ndéi mií, dá chi̱ kándadí ra̱ na̱ ñá'a̱, chi̱ kóni̱ ra̱ ña̱ ndu̱'u cháá ka̱ ña̱yuu ti̱xi ndá'a̱ Ndios. Tá xí'o ndeé iní ndo̱ kandei mií ndó, dá kía̱n kee ndó dión ―kaá Jesús.
40019013	Ta ni̱ ndi'i, dá ndáka ña̱yuu dao takuálí ve̱i na noo̱ Jesús, dá ná chinóo na ndá'a̱ ná dini̱ xí, dá ná kaka̱ na̱ ña̱ mani̱ noo̱ Ndios sa'a̱ xí. Tído ni̱ ka̱sá'á ta̱a xíonoo xí'ín Jesús dána̱ni ra ña̱yuu ñoó sa̱'á ña̱ kée na dión.
40019014	Dá ni̱ kaa Jesús xí'ín rá: ―Konó ndó noo̱ takuálí xaa̱n ná kii xi noo̱ yú'u̱. Ná dá'a ni chituu ndó xi̱, dá chi̱ ña̱yuu kándéé iní tatá Ndios táto̱'on kándéé iní takuálí xaa̱n tatá xi̱, no̱ón kúú na̱ ñó'o ti̱xi ndá'a̱ Ndios ―kaá na̱.
40019015	Dá ni̱ chi̱nóo na ndá'a̱ ná dini̱ iin rá iin xi. Dá ni̱ xika̱ na̱ ña̱ mani̱ noo̱ Ndios sa'a̱ xí. Tá ni̱ ndi'i, dá ni̱ kee na kua'a̱n na̱.
40019016	Kúú ni̱ na̱tuu yati iin ta̱a noo̱ íin Jesús, dá ni̱ kaa ra̱ xí'ín ná: ―Maestro va̱'a kúú ní. Ta, ¿ndí ki̱án kánian keei, dá ni̱'í ña̱ kataki chíchíí?
40019017	Dá ni̱ kaa na̱ xí'ín rá: ―¿Ndiva̱'a ká'a̱n yo̱'ó ña̱ kúú yu'u̱ iin na̱ va̱'a? Ta ni iin tó'ón ña̱yuu ko̱ kúú na̱ va̱'a. Iin tó'ón dini̱ Ndios vá kúú na̱ va̱'a. Tído, tá kóno̱n ni̱'o̱n ña̱ kataki chíchón, dá kía̱n kánian keeón choon sa'ándá Ndios.
40019018	Dá ni̱ kaa ra̱ xí'ín ná: ―¿Ndi ndáa choon kánian keei? Dá ni̱ kaa Jesús xí'ín rá: ―O̱ sa̱ ka'ánóo̱n ndi̱i, ta o̱ sa̱ kéeón kua̱chi xí'ín iin ñá'a̱ ko̱ kúú ñadi'óo̱n, ta o̱ sa̱ kí'in kuí'ínón, ta o̱ sa̱ káva̱'ón ña̱ to̱'ón ka'o̱n,
40019019	ta koo ña̱ñó'ó noo̱ tatóo̱n xí'ín noo̱ nanóo̱n, ta ku'u̱ ino̱n sa̱'á ña̱yuu xi̱'ón táto̱'on ndó'ón xí'ín miíón.
40019020	Dá ni̱ kaa ta̱a ñoó: ―Nda̱ ló'o̱ vei ni̱ ka̱sá'á seídó'i ndidaá choon yó'o. ¿Á ió iin ka̱ ña̱'a kómani̱ keei?
40019021	Dá ni̱ kaa Jesús xí'ín rá: ―Tá kóno̱n kakuuón iin ta̱a ndaa̱ noo̱ Ndios, kua'án di̱kó ndí'ón ña̱'a ió noo̱o̱n, ta dasóo̱n di̱'ón ñoó no̱ó na̱ kúnda'í, dá kía̱n koo kuíkón chí induú, dá kía̱n kisón kanooón xí'ín yu'u̱.
40019022	Tá ni̱ sei̱do̱'o ra ña̱ dión ni̱ kaa Jesús, ta kúnda'í nda̱'o ni̱ kuu ini ra̱ ni̱ na̱ndió ko̱o ra kua'a̱n ra̱, chi̱ ta̱ kui̱ká nda̱'o kúú rá.
40019023	Dá ni̱ kaa Jesús xí'ín ta̱a xíonoo xí'ín ná: ―Miía̱n ndaa̱ ná ka'i̱n xí'ín ndó ña̱ kuáchi̱ nda̱'o kíán, dá ndu̱'u ña̱yuu kui̱ká ti̱xi ndá'a̱ Ndios.
40019024	Ta nándió ko̱o tukui ká'i̱n xí'ín ndó ña̱ kaon cháá ka̱ chika'anda iin camello yái̱ iin ión tu̱kú o̱ du̱ú ka̱ ña̱ ndu̱'u iin na̱ kui̱ká ti̱xi ndá'a̱ Ndios ―kaá na̱.
40019025	Tá ni̱ seídó'o ta̱ xíonoo xí'ín ná to̱'on yó'o, kúú ni̱ naá nda̱'o ini ra̱. Dá ni̱ nda̱to̱'ón rá Jesús: ―¿Ndá yoo ni̱'í ña̱ ka̱ki na, tá dáá?
40019026	Dá ni̱ na̱ndió ko̱o Jesús ni̱ sa̱ nde̱'é ná noo̱ rá, dá ni̱ kaa na̱ xí'ín rá: ―Ni iin tó'ón ta'on ña̱yuu o̱ kándeé kee dión, tído ndidaá tá'a̱n va ña̱'a kándéé Ndios kee na.
40019027	Dá ni̱ kaa Pedro xí'ín ná: ―Ndu'u̱ kúú ra̱ ni̱ da̱nkoo ndi'i ndidaá kúú ña̱'a ió noo̱ ndú, ta xíonoo ndu xí'ín mií ní, tatá. ¿Ndí ki̱án ki̱'o Ndios noo̱ ndú'u̱, tá dáá?
40019028	Dá ni̱ kaa Jesús xí'ín rá: ―Miía̱n ndaa̱ ná ka'i̱n xí'ín ndó ña̱ tá ná kasandaá kuu̱ ndesa̱á Ndios ndidaá ña̱'a, dá kako̱o na̱ ni̱ nduu ta̱a ñayuú yó'o noo̱ téi̱ noo̱ dándáki na noo̱ ndato téí náye'e̱ ndaa induú. Ta ndo'ó, na̱ sa̱ xi̱onoo xí'ín yu'u̱, nandei ta'ani ndó noo̱ ndin uxi̱ uu̱ téi̱ ndíta ñoó, dá keyíko̱ ndo̱ sa̱'á ña̱yuu ni̱ kii tein na̱ ve'e ndin uxi̱ uu̱ de̱'e ta̱ Israel.
40019029	Ta ndi ndáa miíó na̱ ni̱ da̱nkoo ve'e na, o ñani na̱, o ki̱'o na, o ku'u̱ na̱, o tatá na̱ o naná na̱, o ñadi'í na̱, o de̱'e na o ñó'o̱ ná sa'a̱ yú'u̱, na̱ yó'o kúú na̱ nani'i̱ nda̱ iin ciento cháá ka̱ ña̱'a noo̱ Ndios, ta ni'i̱ ta'ani na ña̱ kataki chíchí ná.
40019030	Tído kua̱'á nda̱'o ña̱yuu kúú no̱ó ñayuú yó'o, no̱ón di'a kúú na̱ kakuu noo̱ ndi'i kuií noo̱ Ndios. Ta na̱ kúú noo̱ ndí'i kuií no̱ó ña̱yuu ñayuú yó'o, no̱ón di'a kakuu na̱ kuita noo̱ noo̱ Ndios tiempo daá ñóó. 20
40020001	’Tá ki̱'o dándáki Ndios ña̱yuu na̱ kíán táto̱'on kée iin ta̱a xíti uva, chi̱ na'a nda̱'o ni̱ kee ra kua'a̱n ra̱ ndukú rá ta̱a kechóon noo̱ uva ra̱.
40020002	Dá tá ni̱ ni'i̱ ñaá rá, dá ni̱ ka̱ndo̱o ndaa̱ ra̱ xí'ín ta̱ kéchóon ñoó ña̱ chiya̱'i ñaá rá tá kuu̱. Dá ni̱ ta̱nda'á ñaá rá kua'a̱n ra̱ noo̱ chóon.
40020003	Dá ni̱ na̱ndió ko̱o tuku ra kua'a̱n ra̱ ndukú rá cháá ka̱ ta̱ kechóon noo̱ rá táto̱'on ka̱ ii̱n na'a. Dá ni̱ xini ra̱ ndéi oon dao ta̱a noo̱ yá'i ñoó.
40020004	Dá ni̱ kaa ra̱ xí'ín rá: “Kua'án ndo̱'ó kechóon ndó noo̱ káa uva yu'u̱, dá ná chiya̱'i va̱'i ndo̱'ó”, kaá ra̱ xí'ín ta̱a ñoó. Dá ni̱ kee ta̱a ñoó kua'a̱n ra̱ noo̱ chóon.
40020005	Táto̱'on dao nduú ni̱ ni'i̱ sato'o uva ñoó cháá ka̱ ta̱a ni̱ ka̱ndía ko'o̱n kechóon noo̱ uva ra̱. Ta nda̱ ka̱ oni̱ sa̱'ini ni̱ ni'i̱ rá cháá ka̱ ta̱a kechóon noo̱ uva ra̱.
40020006	Dá ni̱ kee tuku ra kua'a̱n ra̱ táto̱'on ka̱ o'o̱n sa̱'ini, ta ni̱ ni'i̱ túku ra dao ka̱ ta̱a ndéi oon. Dá ni̱ kaa ra̱ xí'ín rá: “¿Ndiva̱'a ndéi oon ndó iin níí kuu̱ víti?”
40020007	Dá ni̱ kaa ta̱a ñoó: “Dá chi̱ ko̱ íin ta'on xí'o choon kee ndu'u̱.” Dá ni̱ kaa sato'o uva ñoó xí'ín rá: “Kua'án ndo̱ noo̱ káa uvai̱ kechóon ndó, dá ná chiya̱'i va̱'i ndo̱.”
40020008	Tá ni̱ kuaá, dá ni̱ kaa sato'o uva ñoó xí'ín ta̱ dándáki ve'e ra: “Nditútí yo'ó ta̱ kéchóon káa, dá chiya̱'ávón ra̱ iin níí kuu̱. Ta dinñó'ó ka̱ chiya̱'ávón ta̱ ni̱ ka̱sáa̱ noo̱ ndí'í, dá chiya̱'ávón ta̱ ni̱ ka̱sáa̱ mií no̱ó.”
40020009	Dá ni̱ ka̱sáa̱ ta̱a ni̱ ka̱sá'á kéchóon táto̱'on ka̱ o'o̱n sa̱'ini ñoó, ta kúú iin níí vá kuu̱ ni̱ chi̱ya̱'i ñaá rá.
40020010	Tá nda̱ noo̱ ndí'í, dá ni̱ ka̱sáa̱ ta̱a ni̱ ku̱'u nda̱ na'a ñoó. Dá ni̱ ka'án rá ña̱ chiya̱'i ñaá rá cháá ka̱. Tído ni̱ chi̱ya̱'i ta'ani ñaá rá iin níí kuu̱ vá.
40020011	Dá tá ni̱ ni'i̱ rá ya̱'i ra, dá ni̱ ka̱sá'á rá ká'a̱n kuáchi̱ ra̱ noo̱ sato'o ñoó,
40020012	ta kaá ra̱: “Tá'a̱n ta̱a ni̱ ka̱sáa̱ nda̱ noo̱ ndí'í ñóó, iin tó'ón vá hora ni̱ ke̱chóon ra, tído, iin nóó vá ni̱ kana ya̱'i ndu'u̱ xí'ín rá, va̱'ará ni̱ ku̱'u ndu nda̱ na'a, ta ni̱ ndo'o nda̱'o ndu, ta ni̱ kei̱ ndu̱ ni̱ kee ká'a̱ni̱ iin níí ndii yaká.”
40020013	Dá ni̱ kaa sato'o ñoó xí'ín iin ta̱a ñoó: “Amigo, ko̱ ní ya̱'a ta'on yu'u̱ noo̱o̱n, dá chi̱ ni̱ chi̱ya̱'ii yo̱'ó iin níí kuu̱ táto̱'on ki̱'o ni̱ ka̱ndo̱o yó.
40020014	Sa̱'á ño̱ó, ki'in di̱'ón ña̱ kánian ni̱'o̱n, ta kua'a̱n nó'o̱n. Chi̱ ni̱ chi̱kaa̱ inii̱ ña̱ chiya̱'i ta̱ ni̱ ka̱sáa̱ noo̱ ndí'í yó'o táto̱'on ki̱'o ni̱ chi̱ya̱'ii yo̱'ó.
40020015	¿Á ko̱ ná'á ta'an voón ña̱ ió va íchi̱ yu'u̱ keei ña̱ ká'án miíí xí'ín di̱'ói̱n? ¿Á tá'u'u̱ va ino̱n sa̱'á ña̱ kúú yu'u̱ iin ta̱ va̱'a ini, nda̱ni?”, kaá ra̱.
40020016	Dá chi̱ ña̱yuu kúú no̱ó ñayuú yó'o, no̱ón di'a kúú na̱ kakuu noo̱ ndí'í kuií noo̱ Ndios. Ta na̱ kúú noo̱ ndí'í kuií no̱ó ña̱yuu ñayuú yó'o, no̱ón di'a kakuu na̱ nakui̱ta noo̱ noo̱ Ndios. Dá chi̱ kua̱'á nda̱'o ña̱yuu ni̱ na̱kana Ndios, tído cháá vá ná natiin ña̱ ka̱ki na.
40020017	Ta no̱ó ko̱kaa Jesús kua'a̱n na̱ íchi̱ kua'a̱n ñoo Jerusalén, dá ni̱ taó xóo na ndin uxi̱ uu̱ ta̱ xíonoo xí'ín ná tein ña̱yuu ñoó, dá ni̱ kaa na̱ xí'ín rá:
40020018	―Viti kía̱n ko̱kaa yó kua'a̱n yo̱ ñoo Jerusalén. Ta ñoó ko'o̱n iin ta̱a naki̱'o ra na̱ ni̱ nduu ta̱a ñayuú yó'o noo̱ ndá'a̱ ta̱ duti̱ sakua̱'a̱, xí'ín noo̱ ndá'a̱ ta̱ dána'a̱ ley. Dá kando̱o ra ña̱ kánian kuu na̱,
40020019	dá naki̱'o ñaá rá noo̱ ndá'a̱ ta̱ tu̱kú. Dá kedi̱ki ndaa ñaá rá, ta kani ñaá rá, ta chirkaa ñaá rá ndi̱ka iin cruz. Tído ti̱xi kuu̱ óni̱, kúú nataki va na ―kaá Jesús ká'a̱n na̱ sa'a̱ mií ná.
40020020	Dá ni̱ na̱tuu yati ñadi'í Zebedeo xí'ín ndi nduú de̱'án noo̱ Jesús. Dá ni̱ sa̱ kuíi̱n xi̱tíán noo̱ ná. Dá ni̱ ka'a̱n xí'ín ná ña̱ ná kee na iin ña̱ mani̱ xí'án.
40020021	Dá ni̱ nda̱to̱'ón ñaá Jesús: ―¿Ndí ki̱án kóno̱n keei xí'ón? Dá ni̱ kaaa̱n xí'ín ná: ―Konó ní ña̱ ná kandei ndi nduú de̱'i yó'o noo̱ koo ní dándáki ní. Iin xi ná koo xoo kuá'a ní, ta iin ka̱ xi̱ ná koo xoo íti ní.
40020022	Dá ni̱ kaa na̱: ―Ko̱ ná'á ta'on ndo'ó ndí ki̱án xíka̱ ndo̱. ¿Á ió ndo̱ ña̱ ko'o ndó kirá ova̱ ko'o yu'u̱? ¿Á ió ndo̱ ña̱ kodo̱ ndúta̱ ndo̱ táto̱'on ki̱'o kodo̱ ndúta̱ yu'u̱ xí'ín ña̱ ndo'i? Dá ni̱ kaa ra̱ xí'ín ná: ―Ió va ndu'u̱ ña̱ ndo'o ndu dión.
40020023	Dá ni̱ kaa Jesús xí'ín rá: ―Miía̱n ndaa̱ ndisa ko'o ndo'ó kirá ova̱ ko'o yu'u̱, ta kodo̱ ndúta̱ ta'ani ndó xí'ín ña̱ ndo'o naní ndó táto̱'on ki̱'o ndo'o yu'u̱. Tído ña̱ kandei ndó xoo kuá'a yu'u̱ o xoo íti yu'u̱, o̱ du̱ú choon sa'ándá yu'u̱ kíán. Chi̱ ñoó kúú noo̱ ni̱ kenduu tatái̱ Ndios kandei ña̱yuu ni̱ ka̱xi mií ná ―kaá Jesús.
40020024	Tá ni̱ sei̱do̱'o uxi̱ ka̱ ta̱a xíonoo xí'ín Jesús ña̱ ni̱ xika̱ ndi nduú ra̱ kúú ñani ñoó noo̱ ná, dá ni̱ ka̱ryíí rá xí'ín rá.
40020025	Dá ni̱ kana Jesús ndidaá rá, dá ni̱ kaa na̱ xí'ín rá: ―Sa̱ ná'á vá ndó táto̱'on ki̱'o kée ta̱ né'e choon dándáki ra ñoo ñó'o ñayuú yó'o, chi̱ kéndúsa̱ ra̱ xí'ín ña̱yuu kueídó'o ñaá ná. Ta ra̱ né'e choon ná'ano sa'ándá ra̱ choon no̱ó ña̱yuu ñó'o ti̱xi ndá'a̱ rá.
40020026	Tído ko̱ káni ta'an vaan kee ndó dión tein mií ndó. Chi̱ ndi ndáa ndo'ó kátoó kakuu iin ta̱a ndáya̱'i tein mií ndó, dá kía̱n kánian koni kuáchí di'a ndó noo̱ dao ka̱ ndo̱.
40020027	Ta ndi ndáa ndo'ó kátoó kakuu noo̱ tein mií ndó, dá kía̱n kánian koni kuáchí di'a ndó noo̱ dao ka̱ ndo̱,
40020028	ta kee ndó táto̱'on kée na̱ ni̱ nduu ta̱a ñayuú yó'o, chi̱ ko̱ ní kásaa̱ na̱, dá koni kuáchí ña̱yuu noo̱ ná. Di'a ni̱ ka̱sáa̱ na̱ koni kuáchí di'a na, ta naki̱'o na mií ná kuu na̱, dá di̱tá ná ndidaá ña̱yuu ti̱xi ndá'a̱ ña̱ kánian ndo'o na sa̱'á kua̱chi kée na ―kaá Jesús.
40020029	Dá ni̱ keta Jesús ñoo naní Jericó kua'a̱n na̱ xí'ín ta̱a xíonoo xí'ín na̱. Ta kua̱'á nda̱'o ña̱yuu tákuei ñaá kua'a̱n na̱.
40020030	Ta yu'ú íchi̱ no̱ó kua'a̱n na̱ ñoó ndéi uu̱ ta̱a ko̱ túu noo̱. Tá ni̱ sei̱do̱'o ra ña̱ yá'a Jesús kua'a̱n na̱ íchi̱ ñoó, dá ni̱ ka̱sá'á káyu'ú rá: ―¡Tatá, de̱'e na̱ ve'e rey David, ku'u̱ ini ní sa'a̱ ndú'u̱! ―kaá ra̱.
40020031	Ta dána̱ni ñaá ña̱yuu ñoó, dá ná kandei tádi̱ rá. Tído kúú ví'í ka̱ ví ndúndéé rá káyu'ú rá: ―¡Tatá, de̱'e na̱ ve'e rey David, ku'u̱ ini ní sa'a̱ ndú'u̱! ―ka̱á ra̱.
40020032	Dá ni̱ sa̱ tuu tóo Jesús, dá ni̱ kana ñaá ná, dá ni̱ kaa na̱ xí'ín rá: ―¿Ndí ki̱án kóni̱ ndo̱ keei xí'ín ndó?
40020033	Dá ni̱ kaa ra̱: ―Tatá, kóni̱ ndu̱ natu̱u noo̱ ndú.
40020034	Dá ni̱ ku'u̱ ini Jesús sa'a̱ rá. Dá ni̱ ka̱ko̱'on ndá'a̱ ná noo̱ rá. Kúú vití'ón vá ni̱ na̱tu̱uan. Ta kúú ni̱ kee ra tákuei ra Jesús kua'a̱n ra̱. 21
40021001	Kúú ni̱ ku̱yati na ñoo Jerusalén, chi̱ ni̱ kasa̱ndaá na̱ ñoo naní Betfagé, ña̱ nákaa̱ yati yúku̱ naní Olivos. Dá ni̱ sa'anda Jesús choon no̱ó uu̱ ta̱a xíonoo xí'ín ná,
40021002	ta kaá na̱ xí'ín rá: ―Kua'án ndo̱ ñoo ló'o̱ nákaa̱ chí noo̱ káa. Ta ñoó nani'i̱ ndo̱ noo̱ ndíko̱ iin burro di'í xí'ín de̱'e rí. Ta ndaxí ndó ri̱, dá kandaka ndó ri̱ kii ndó.
40021003	Tá ndáa na̱ ndato̱'ón ñaá: “¿Ndiva̱'a ndaxí ndó ri̱?”, dá kaa ndo̱ xí'ín ná. “Dá chi̱ xínñó'ó sato'o ndu̱ rí. Ndi'i daá, dá ná tanda'á ná ndu̱ kii ndu nandaka ndu ri̱”, kaa ndo̱ ―kaá na̱.
40021004	Ta dión ni̱ kuu, dá ni̱ xi̱nko̱o no̱ó ni̱ ka'a̱n profeta, chi̱ di'a ni̱ taa na:
40021005	Ka'a̱n ndo̱ xí'ín na̱ ndéi ñoo Sión, “Káa ve̱i rey ndo̱, ta nda'í nda̱'o ió ini na̱, ta kánóo na sata̱ iin burro ve̱i na, chi̱ sata̱ iin burro ló'o̱, de̱'e kirí xío ña̱ ve̱e, kánóo na ve̱i na.”
40021006	Dá ni̱ kee uu̱ ta̱ xíonoo xí'ín ná ñoó kua'a̱n ra̱. Ta ni̱ kee ra táto̱'on ni̱ sa'anda na̱ choon noo̱ rá,
40021007	chi̱ ndáka ra burro di'í ñoó xí'ín de̱'e rí ni̱ ka̱sáa̱ ra̱. Dá ni̱ chi̱kodó rá kotó ra̱ sata̱ ri̱. Dá ni̱ kaa Jesús kánóo na kua'a̱n na̱.
40021008	Dá ni̱ ka̱sá'á kua̱'á nda̱'o ña̱yuu chindei na kotó na̱ íchi̱ no̱ó ve̱i Jesús, ta dao ka̱ na̱ ni̱ sa'anda nda'á yíto̱, ta ni̱ chi̱ndei naa̱n íchi̱ noo̱ ya̱'a na ñoó.
40021009	Ta ndidaá ña̱yuu xió no̱ó kua'a̱n noo̱ Jesús xí'ín ña̱yuu tákuei ve̱i chí sata̱ káyu'ú ná kua'a̱n na̱: ―¡Ná natiin de̱'e na̱ ve'e rey David ña̱ñó'ó! ¡Na̱ ká'ano kúú na̱ ve̱i xí'ín choon sato'o yo̱ Ndios! Ná natiin Ndios ña̱ñó'ó nda̱ noo̱ ió na̱ noo̱ dikó ―kaá ña̱yuu ñoó.
40021010	Dá tá ni̱ ku̱'u na ñoo Jerusalén, kúú ni̱ naá nda̱'o ini na̱ ñoo ñoó, ta ndáto̱'ón tá'an na: ―¿Ndá yoo kúú ta̱a káa?
40021011	Dá ni̱ kaa ña̱yuu kua'a̱n xí'ín ná ñoó: ―Na̱ yó'o kúú Jesús, na̱ kúú profeta ni̱ kaa Ndios kasaa̱, na̱ ni̱ kii ñoo Nazaret, ña̱ nákaa̱ chí kuendá Galilea ―kaá na̱.
40021012	Dá tá ni̱ ku̱'u Jesús yé'é ño̱'o ká'ano Ndios, dá ni̱ taó ndí'i na ta̱ díkó xí'ín ta̱ xíin kua'a̱n ra̱ sata̱ vé'e. Ta ni̱ da̱kuéi na mesa noo̱ ndéi ta̱a náda̱on di̱'ón. Ta ni̱ sata ni'ini na téi̱ noo̱ ndéi ta̱ díkó paloma.
40021013	Dá kaá na̱ xí'ín rá: ―Di'a va kaá tuti ii̱ Ndios: “Ve'e yu'u̱ kúú ve'e noo̱ kánian nataka ña̱yuu ka'a̱n na̱ xí'íín.” Tído ndo'ó kúú na̱ ndéi kéean táto̱'on iin káo̱ ta̱ kui̱'íná ―kaá na̱.
40021014	Dá ni̱ ka̱sáa̱ na̱ ko̱ túu noo̱ xí'ín na̱ ko̱ ku̱ú kaka ini ve'e ño̱'o ká'ano ñoó. Dá ni̱ ndu̱va̱'a ñaá Jesús.
40021015	Tído ni̱ xido̱ nda̱'o ini ta̱ duti̱ sakua̱'a̱ xí'ín ta̱ dána'a̱ ley tá ni̱ xini ra̱ ndidaá ña̱ ná'ano ni̱ kee na, ta ni̱ seídó'o ra ña̱ xíta takuáchí, chi̱ kaá xi̱: “Ná natiin de̱'e na̱ ve'e rey David ña̱ñó'ó.”
40021016	Dá ni̱ kaa ra̱ xí'ín Jesús: ―¿Á ko̱ se̱ídó'o ta'on ní ndidaá ña̱ ká'a̱n takuáchí káa, ña̱ ko̱ kánian ka'a̱n xi̱? Dá ni̱ kaa Jesús xí'ín rá: ―Jaa̱n, seídó'o va yu'u̱ ña̱ xíta xi. ¿Á ko̱ óon ta'on ka'i ndó ña̱ ká'a̱n tuti ii̱ Ndios? Chi̱ di'a kaáa̱n: Ini yú'u̱ takuáchí xí'ín ini yú'u̱ taleé chíchí ni̱ chi̱káa̱ ní ña̱ kéká'ano ñaá xí.
40021017	Dá ni̱ da̱nkoo ñaá Jesús. Dá ni̱ keta na ñoo ñoó kua'a̱n na̱ ñoo Betania. Ta ñoó ni̱ sa̱ tuu na sa̱kuaá dáá ñóó.
40021018	Tá ni̱ tu̱u noo̱ iin ka̱ kuu̱, dá ni̱ na̱ndió ko̱o Jesús kua'a̱n na̱ ñoo Jerusalén. Dá nda'í ni̱ ka̱sá'á kuíko na.
40021019	Kúú ni̱ xini na̱ íin iin ta̱ño̱'ó yu'ú íchi̱ ñoó. Dá ni̱ na̱tuu yati na ni̱ sa̱ nde̱'é ná noo̱ ra̱, tído ko̱ ta̱'ón ti̱ño̱'ó íin noo̱ ra̱. Sa̱va̱'a ndá'a̱ óon va rá íin. Dá ni̱ kaa na̱ xí'ín rá: ―¡Ni iin kuu̱ ka̱ ná o̱ ko̱ní yo̱'ó kana kui̱'i noo̱o̱n! Ta kúú mií hora daá vá ni̱ ichi̱ ta̱ño̱'ó ñoó.
40021020	Tá ni̱ xini ta̱a xíonoo xí'ín ná ña̱ dión ni̱ ndo'o rá, ta kúú ni̱ naá vá iní ra̱, ta kaá ra̱: ―¿Ndiva̱'a kaon téí ni̱ ichi̱ ta̱ño̱'ó xaa̱n?
40021021	Dá ni̱ kaa Jesús xí'ín rá: ―Miía̱n ndaa̱ kuiti ná ka'i̱n xí'ín ndó, tá kándéé ká'ano ini ndo̱ Ndios, ta ko̱ nákani kuáchi̱ ini ndo̱, dá kía̱n o̱ du̱ú ña̱ yó'o oon ni kandeé ndó kee ndó xí'ín ta̱ño̱'ó yó'o. Di'a kandeé ndó ka'a̱n ndo̱ di'a xí'ín yúku̱ káa: “¡Kuxoo, ta kua'án dáke̱tón miíón ini ta̱ño'o̱!” Ta kúú dión vá koo.
40021022	Ta ndi ndáa mií vá ña̱'a ná kaka̱ ndo̱ noo̱ Ndios, tá kándéé ká'ano ini ndo̱ ná, ta kúú ni'i̱ ndisa va ndóa̱n.
40021023	Dá tá ni̱ na̱ndió ko̱o tuku Jesús yé'é ño̱'o ká'ano ñoó, kúú ni̱ na̱tuu yati dao ta̱ duti̱ sakua̱'a̱ xí'ín dao ta̱ sá'ano noo̱ nákaa̱ na̱ dána'a̱ na̱ no̱ó ña̱yuu. Dá ni̱ nda̱to̱'ón ñaá rá: ―¿Ndá choon né'e ní ña̱ nákaa̱ ní kée ní di'a? Ta, ¿ndá yoo ni̱ xi̱'o choon noo̱ ní ña̱ kée nía̱n?
40021024	Dá ni̱ kaa Jesús xí'ín rá: ―Ta ná ndato̱'ón ta'ani yu'u̱ ndo̱'ó sa'a̱ iin ña̱'a. Tá ni̱ ka̱ti̱'a ndó ni̱ na̱ndió né'e ndóa̱n, dá kía̱n kasto̱'on yu'u̱ xí'ín ndó ndá yoo ni̱ xi̱'o choon noo̱í, dá kéei ña̱ yó'o.
40021025	¿Ndá yoo ni̱ xi̱'o choon noo̱ Juan ña̱ sa̱ da̱kódo̱ ndúta̱ ná ña̱yuu? ¿Á Ndios ni̱ xi̱'oan o ta̱a? ―kaá na̱. Dá ni̱ ka̱sá'á rá ndátó'ón tá'an mií rá: ―Tá ná kaa yo̱ ña̱ Ndios ni̱ xi̱'oan, dá kaa ra̱ xí'á: “¿Ndiva̱'a ko̱ ní kándísa ndó ña̱ ni̱ da̱ná'a̱ ra̱, tá dáá?”
40021026	Tído o̱ kúu ta'on kaa yo̱ ña̱ ta̱a ni̱ xi̱'o ña, dá chi̱ yu'ú yo̱ ña̱yuu kuá'a̱ yó'o, dá chi̱ ndidaá vá ná kándísa ña̱ Juan ni̱ sa̱ kuu iin profeta.
40021027	Dá ni̱ kaá ra̱ xí'ín Jesús: ―Ko̱ ná'á ta'on ndu ndá yoo ni̱ xi̱'o choon noo̱ Juan. Dá ni̱ kaa Jesús xí'ín rá: ―Ta ni yu'u̱ o̱ kásto̱'on xí'ín ndó ndá yoo ni̱ xi̱'o choon noo̱í ña̱ kéei ndidaá ña̱ yó'o.
40021028	’Ta viti nata'í iní ndo̱ ña̱ ko'i̱n ka'i̱n xí'ín ndó. Ni̱ sa̱ io iin ta̱a, ta ni̱ sa̱ ndei uu̱ de̱'e ra. Iin kuu̱, dá ni̱ na̱tuu yati ra no̱ó de̱'e ra, ta kúú no̱ó, dá ni̱ kaa ra̱ xí'ín xí: “De̱'e ló'o̱, viti kía̱n kua'án yo̱'ó kechóon noo̱ uva yu'u̱.”
40021029	Dá ni̱ kaa xi̱: “O̱ kó'o̱n ta'oin.” Tído ni̱ ndi'i, dá ni̱ na̱ndikó iní xi̱. Dá ni̱ kee xi kua'a̱n xi̱ kechóon xi.
40021030	Dá ni̱ na̱tuu yati ta̱a ñoó noo̱ nákaa̱ iin ka̱ de̱'e ra, dá ni̱ sa'anda ra̱ choon noo̱ xí ña̱ ná ko'o̱n xi̱ kechóon xi. Dá ni̱ kaa xi̱ xí'ín rá: “Joon, vití'ón dá ko'i̱n, tatá”, kaá xi̱. Tído ko̱ ní sa'a̱n ta'on xi.
40021031	Ta, ¿ndi ndáa takuáchí yó'o ni̱ kee ña̱ kóni̱ tatá xi̱, ká'án ndo'ó? Dá ni̱ kaa ra̱: ―Ta kúú de̱'e kúú no̱ó ñoó. Dá ni̱ kaa Jesús xí'ín rá: ―Miía̱n ndaa̱ ná ka'i̱n xí'ín ndó ña̱ ta̱ kí'in ya̱'i sa'a̱ ñó'o̱, xí'ín na̱ ñá'a̱ díkó mií, no̱ón kúú na̱ ió cháá ka̱ ta̱ndeé iní ndu̱'u ti̱xi ndá'a̱ Ndios o̱ du̱ú ndo'ó.
40021032	Dá chi̱ ni̱ kii Juan noo̱ ndo̱'ó ni̱ da̱ná'a̱ na̱ iin íchi̱ ndaa̱, tído ko̱ ní kándísa ta'on ñaá ndó. Tído ta̱ kí'in ya̱'i sa'a̱ ñó'o̱ xí'ín na̱ ñá'a̱ díkó mií ni̱ ka̱ndísa ñaá ná. Ta va̱'ará ni̱ xini ndo̱ ni̱ kuu dión, tído ko̱ ní nándikó ta'on iní ndo̱ sa̱'á kua̱chi ndo̱, ta ko̱ ní sa'a̱n ta'on ndó kandísa ndó ña̱ ni̱ ka'a̱n na̱.
40021033	’Kueídó'o va̱'a ndó, ná ko'i̱n dákí'in tá'an tukui dao ña̱'a xí'ín to̱'on dána'i̱ noo̱ ndo̱. Ni̱ sa̱ io iin ta̱a, ta ni̱ da̱ndée ra yitó uva no̱ñó'o̱ rá. Ta ni̱ chi̱káa̱ ra̱ korráa̱n. Dá ni̱ ka̱va̱'a ra noo̱ ko'óní ndutá uva ñoó. Ta ni̱ ka̱va̱'a ra iin ve'e dikó noo̱ kanóo ra kandaa uva ñoó. Dá ni̱ di̱kó ndodó ra̱án noo̱ dao ka̱ ta̱a kéchóon. Dá ni̱ kee ra kua'a̱n xi̱ká rá.
40021034	Dá tá ni̱ xi̱nko̱o tiempo ña̱ ta'a̱nda̱ uva ñoó, dá ni̱ sa'anda ra̱ choon noo̱ dao mozo ra̱ ña̱ ná ko'o̱n ra̱ noo̱ ndéi ta̱ kéchóon ñoó natiin ra uva, kirí kánian ni'i̱ rá.
40021035	Tído tá ni̱ saa̱ mozo ñoó, dá ni̱ nda̱kuei ta̱ kéchóon noo̱ uva ñoó ni̱ kani ra iin ra, ta ni̱ sa'ání rá iin ka̱ ra̱, ta iin ka̱ ra̱ ni̱ chi̱yúú rá.
40021036	Dá ni̱ ta̱nda'á ta̱ kúú sato'o uva ñoó kua'a̱ cháá ka̱ mozo ra̱ kua'a̱n ra̱ o̱ du̱ú táto̱'on kúú ta̱ ni̱ ta̱nda'á rá ta'ándá mií no̱ó ñoó. Kúú ni̱ kendava̱'a tuku ta̱a kéchóon ñoó xí'ín rá táto̱'on ki̱'o ni̱ kee ra xí'ín ta̱ ni̱ sa'a̱n mií no̱ó ñoó.
40021037	Tá ni̱ ndi'i, dá ni̱ chi̱kaa̱ ini ta̱a kúú sato'o uva ñoó tanda'á rá de̱'e ra ko'o̱n xi̱, chi̱ di'a ni̱ ka'án rá: “Ndá ndi kuu koo va ña̱ñó'ó rá noo̱ xí.”
40021038	Dá ni̱ kee xi kua'a̱n xi̱. Tído, tá ni̱ xini ñaá ta̱a ñoó, dá ni̱ ka̱sá'á rá ndátó'ón kue'é ra̱: “Ta̱ káa kúú ra̱ natiin ndidaá kúú ñó'o̱ yó'o noo̱ tatá xi̱. Kó'o̱ ka'ání yo̱ xí, dá ná kando̱o ñó'o̱ yó'o noo̱ yo̱”, kaá ra̱.
40021039	Kúú ni̱ tiin ñaá rá, ta ni̱ taó ñaá rá sata̱ korrá noo̱ káa yitó uva ñoó. Ta kúú ñoó ni̱ sa'ání ñaá rá.
40021040	Ta, ¿ndí ki̱án kee ta̱a kúú sato'o uva ñoó xí'ín ta̱a kéchóon ñoó viti, ká'án ndó? ―kaá na̱.
40021041	Dá ni̱ kaa ra̱ xí'ín ná: ―Kasaa̱ ra̱, ta dánaá ndí'i ra ta̱a kini ñoó, ta ni o̱ kú'u̱ ini ra̱ sa'a̱ rá. Dá di̱kó ndodó ra̱ ñó'o̱ rá noo̱ dao ka̱ ta̱ kéchóon, tá'a̱n ra̱ miía̱n ndaa̱ naki̱'o uva kánian ni'i̱ sato'o uva ñoó.
40021042	Dá ni̱ kaa Jesús xí'ín rá: ―¿Á ko̱ óon ta'on ka'i ndó tuti ii̱ Ndios? Chi̱ di'a kaáa̱n: Tá'a̱n yuu̱ ni̱ ka̱ñó'ó ta̱a káva̱'a ve'e, ñoó di'a va ni̱ kasa̱ndaá kakuu yuu̱ tito̱. Dión ni̱ kee sato'o yo̱ Ndios xí'ín yuu̱ yó'o, sa̱'á ño̱ó iin ña̱'a ndato nda̱'o kíán noo̱ yo̱, kaáa̱n.
40021043	Sa̱'á ño̱ó ká'i̱n xí'ín ndó ña̱ ko'o̱n Ndios di̱tá ná ña̱ mani̱ ni̱ xi̱'o na noo̱ ndo̱ ña̱ kaño'o ndó ti̱xi ndá'a̱ ná, ta ko'o̱n na̱ naki̱'o naa̱n noo̱ dao ka̱ ña̱yuu, na̱ miía̱n ndaa̱ ndisa kee ña̱ kóni̱ na̱.
40021044	Tá ndi ndáa na̱ ná kankao sata̱ yuu̱ yó'o, kuachi ndi'i na. Ta na̱ kankao yuu̱ yó'o sata̱, no̱ón kúú na̱ tadi̱ ndi'i na keean ―kaá Jesús.
40021045	Tá ni̱ seídó'o ta̱ duti̱ sakua̱'a̱ ñoó xí'ín ta̱ fariseo ñoó to̱'on ni̱ da̱kí'in tá'an Jesús ni̱ ka'a̱n na̱, kúú ni̱ ka̱ndaa̱ ini ra̱ ña̱ ni̱ ka'a̱n na̱ sa'a̱ míí rá.
40021046	Sa̱'á ño̱ó ni̱ ka'án rá tiin ñaá rá kadi ra̱ ve'e ka̱a, tído yu'ú ra̱ ña̱yuu kuá'a̱ ñoó, chi̱ nákoni na̱ Jesús ña̱ kúú ná iin profeta. 22
40022001	Dá ni̱ na̱ndió ko̱o Jesús ni̱ da̱kí'in tá'an na dao ña̱'a xí'ín to̱'on dána'a̱ na̱, ta kaá na̱:
40022002	―Táto̱'on ki̱'o ni̱ kee iin rey ni̱ kee ra iin víko̱ ká'ano noo̱ tánda'a̱ de̱'e ra, ki̱'o dión kée Ndios dándáki na ña̱yuu na̱.
40022003	Dá ni̱ ta̱nda'á rey ñoó ta̱ kéchóon noo̱ rá kua'a̱n ra̱ kuaka ra ña̱yuu sa̱ ni̱ kana ra kii noo̱ koo víko̱ ve'e ra. Tído ni iin na ko̱ ní xíin ta'on saa̱.
40022004	Dá ni̱ xi̱'o ra choon noo̱ dao ka̱ ta̱ kéchóon noo̱ rá, ta ni̱ kaa ra̱ xí'ín rá: “Kua'án ndo̱ ka'a̱n ndo̱ xí'ín ña̱yuu ñoó ña̱ sa̱ io nduu va ña̱'a kasá'an na, chi̱ sa̱ ni̱ sa'ání váí toroi̱ xí'ín ndidaá kirí ndi̱'í ni̱ da̱nda'íi̱. Ta sa̱ ni̱ cho'o̱ vá rí. Ta ka'a̱n ndo̱ xí'ín ná ña̱ ná kii na, chi̱ sa̱ ió va víko̱ tánda'a̱”, kaá ra̱. Dá ni̱ kee ta̱ kéchóon ñoó kua'a̱n ra̱.
40022005	Tído ko̱ ní kékuendá ta'on ña̱yuu ñoó ña̱ ni̱ ka'a̱n ra̱ xí'ín ná. Dao na ni̱ kee kua'a̱n kuti, ta dao ka̱ na kua'a̱n naka'án nda'i̱,
40022006	ta dao ka̱ na̱ ni̱ nda̱kuei ni̱ kendava̱'a xí'ín ta̱ kéchóon ñoó, ta ni̱ sa'ání ñaá ná.
40022007	Tá ni̱ ni'i̱ tó'on rey ña̱ dión ni̱ kuu, kúú ni̱ ka̱ryíí nda̱'o ra. Dá ni̱ ta̱nda'á rá soldado ra̱ ni̱ sa'a̱n ra̱ ni̱ sa'ání ndí'i ra ña̱yuu kíni ñoó, ta ni̱ chi̱ñó'o̱ ra̱ ñoo na̱.
40022008	Dá ni̱ kaa ra̱ xí'ín dao ka̱ ta̱ kéchóon noo̱ rá: “Sa̱ ió nduu va víko̱ viti, tído ndidaá kúú na̱ ni̱ kanai kii, ndá ko̱ káni ta'an vaan kii na, nda̱ni.
40022009	Kua'án ndo̱ noo̱ náki'in tá'an íchi̱, ta kana ndó ndi ndáa mií vá ña̱yuu ni̱ xini ndo̱ ná kii na víko̱ tánda'a̱ yó'o”, kaá ra̱.
40022010	Dá ni̱ kee ta̱ kéchóon ñoó kua'a̱n ra̱ ndidaá ní íchi̱. Dá ni̱ da̱taká ra̱ ndidaá ña̱yuu ni̱ na̱ki'in tá'an xí'ín rá, mií ná kúú ná ña̱yuu kíni, o mií ná kúú ná ña̱yuu vá'a. Ta dión ni̱ kee ra, dá ni̱ chití ve'e noo̱ ió víko̱ tánda'a̱ ñoó.
40022011	’Dá tá ni̱ ku̱'u rey ñoó ni̱ sa̱ nde̱'é rá ndidaá na̱ ni̱ ka̱sáa̱ víko̱ ñoó, kúú ni̱ xini ra̱ nákaa̱ iin ta̱a ko̱ ndíxi dá'o̱n ndíi na̱ ñó'o víko̱ tánda'a̱.
40022012	Dá ni̱ kaa rey ñoó xí'ín rá: “Amigo, ¿ndi ni̱ kuu ni̱ ku̱'u yo'ó yó'o, ta ko̱ ta̱'ón dá'o̱n ndíxi na̱ ñó'o víko̱ tánda'a̱ ndísón?” kaá ra̱. Ta kúú tádi̱ óon íin ta̱a ñoó.
40022013	Dá ni̱ kaa rey ñoó xí'ín ta̱a dánduu ña̱'a noo̱ ió víko̱ ñoó: “Ko'oni ndo̱ sa̱'á ta̱a yó'o, xí'ín ndá'a̱ rá, ta taó ndo̱ rá sata̱ vé'e noo̱ íin naá, chi̱ ñoó kúú no̱ó ndei'i̱ ña̱yuu xí'ín ndirá noo̱ ná, ta kuchi tá'an no̱'o na”, kaá ra̱.
40022014	Ta viti, kana'á ndó ña̱ kua̱'á nda̱'o ña̱yuu ni̱ kana Ndios, tído cháá vá ná ni̱'í ña̱ ka̱ki na ―kaá Jesús.
40022015	Dá ni̱ kee ta̱ fariseo kua'a̱n ra̱. Dá ni̱ ka̱sá'á rá ndátó'ón kue'é ra̱ ndí ki̱án kee ra, dá dátu̱ú rá Jesús, dá ya̱'a na noo̱ ká'a̱n na̱.
40022016	Sa̱'á ño̱ó ni̱ ta̱nda'á rá dao ka̱ ta̱ xíonoo xí'ín mií rá, xí'ín ta̱ kúú kuendá Herodes kua'a̱n ra̱ noo̱ nákaa̱ Jesús. Tá ni̱ saa̱ ra̱, dá ni̱ kaa ra̱ xí'ín ná: ―Maestro, ná'á vá ndu'u̱ ña̱ kúú ní iin na̱ ndaa̱, ta dána'a̱ ndaa̱ ní íchi̱ Ndios. Ta ko̱ yu̱'ú ní ni iin tó'ón ña̱yuu, ta ko̱ né'e ní ta̱ndíni ndá yoo kúú iin rá iin ña̱yuu, á mií ná kúú ná na̱ ndáya̱'i o ko̱ó.
40022017	Sa̱'á ño̱ó, ¿ndi kaá mií ní? ¿Á va̱'a ni kée yó chíya̱'i yó sa'a̱ ñó'o̱ yo̱ no̱ó ra̱ kúú kuendá César o ko̱ó? ―kaá ra̱.
40022018	Tído ni̱ ka̱ndaa̱ va ini Jesús ña̱ kátoó ra̱ dátu̱ú ñaá rá. Dá ni̱ kaa na̱ xí'ín rá: ―¡Ta̱a uu̱ noo̱ vá kúú ndó! ¿Ndiva̱'a ndúkú ndó ña̱ ya̱'i noo̱ ká'i̱n?
40022019	Tei tóo ndó iin di̱'ón, tá'a̱n ña̱ chíya̱'i ndó sa'a̱ ñó'o̱ ndo̱, dá ná kande̱'á ―kaá na̱. Dá ni̱ xi̱'o tóo ra di̱'ón ka̱a ñoó noo̱ ná.
40022020	Dá ni̱ kaa na̱ xí'ín rá: ―¿Ndá na'áná kía̱n ndá'a̱ noo̱ di̱'ón yó'o? ¿Ta ndá kuu̱ kía̱n ndá'a̱ noo̱án yó'o?
40022021	Dá ni̱ kaa ra̱: ―Na'áná César kíán xí'ín kuu̱ rá. Dá ni̱ kaá Jesús xí'ín rá: ―Naki̱'o ndó ña̱ kúú ña̱'a César noo̱ rá, tá dáá, ta naki̱'o ndó ña̱ kúú ña̱'a Ndios noo̱ ná.
40022022	Tá ni̱ sei̱do̱'o ra ña̱ dión ni̱ ka'a̱n na̱, kúú ni̱ naá vá iní ra̱. Dá ni̱ da̱nkoo ñaá rá, dá ni̱ na̱ndió kuéi ra kua'a̱n ra̱.
40022023	Ta mií kuu̱ dáá ñóó ni̱ na̱tuu yati ta'ani dao ta̱ saduceo noo̱ Jesús. Ta ko̱ kándísa ta'on ra ña̱ nataki na̱ ni̱ xi'i̱.
40022024	Dá ni̱ kaa ra̱ xí'ín ná: ―Maestro, di'a kaá iin ley ni̱ taa Moisés: “Tá ni̱ xi'i̱ iin ta̱a, ta ni iin de̱'e yií ra̱ ko̱ ní sá io xí'ín ñadi'í ra̱, dá kía̱n kánian naki'in ñaá ñani ra̱ tanda'a̱ ra̱ xí'án, dá koo iin tayií naki'in kuu̱ ñani ra̱.”
40022025	Ta viti, ni̱ sa̱ ndei usa̱ ñani ñoo yó'o. Ta kúú ni̱ ta̱ndá'a̱ ta̱ kúú no̱ó ñoó. Ta kúú ni̱ xi'i̱ va ra, ta ko̱ ta̱'ón de̱'e yií ra̱ ni̱ sa̱ io xí'án. Sa̱'á ño̱ó ni̱ ta̱ndá'a̱ ñani ra̱ xí'án.
40022026	Tído ni̱ xi'i̱ ta'ani ta̱ kúú uu̱ ñoó, ta ko̱ ní sá io tuku de̱'e yií ra̱ xí'án. Ta ki̱'o dión ta'ani ni̱ ndo'o ta̱ kúú oni̱. Ta kúú ndin usa̱ ñani ñoó ni̱ ndo'o dión xí'ín ñá'a̱ ñoó.
40022027	Tá ni̱ ndi'i, dá ni̱ xi'i̱ ta'ani mií ñá'a̱ ñoó.
40022028	Sa̱'á ño̱ó, tá ná kasandaá kuu̱ nataki na̱ ni̱ xi'i̱, ¿ndi káa iin ta̱a ñoó kakuu yíi̱a̱n, chi̱ ndin usa̱ va ra ni̱ sa̱ kuu yíi̱a̱n?
40022029	Dá ni̱ kaa Jesús xí'ín rá: ―Ko̱ ná'á ta'on ndó ndí ki̱án ká'a̱n ndo̱, chi̱ ko̱ kékuendá ta'on ndó ña̱ ká'a̱n tuti ii̱ Ndios, ta ko̱ nákoni ndo̱ choon ká'ano ió noo̱ ndá'a̱ ná.
40022030	Chi̱ tá ná kasandaá kuu̱ nataki ña̱yuu ni̱ xi'i̱, o̱ kóo ka̱ ña̱ tanda'a̱ ná, ta o̱ kí'o ka̱ na̱ de̱'e na tanda'a̱ xí, dá chi̱ táto̱'on ki̱'o ndéi ángel induú, nda̱ ki̱'o dión vá kandei na.
40022031	Tído viti ná ko'i̱n kasto̱'in xí'ín ndó ña̱ miía̱n nataki na̱ ni̱ xi'i̱. ¿Á ko̱ óon ta'on ka'i ndó to̱'on ni̱ ka'a̱n mií Ndios, chi̱ di'a ni̱ kaa na̱:
40022032	“Yu'u̱ kúú Ndios noo̱ Abraham, ta yu'u̱ kúú Ndios noo̱ Isaac, ta yu'u̱ ta'ani kúú Ndios noo̱ Jacob”? Dión ni̱ kaa na̱, dá chi̱ ko̱ kúú ta'on na Ndios no̱ó na̱ ni̱ xi'i̱, di'a no̱ó na̱ ta̱kí vá kúú ná Ndios, chi̱ ndidaá vá ña̱yuu ndéi takí noo̱ ná.
40022033	Tá ni̱ seídó'o ña̱yuu ñoó to̱'on ni̱ da̱ná'a̱ Jesús, kúú ni̱ naá vá iní na̱, chi̱ va̱'a nda̱'o ni̱ ka'a̱n na̱.
40022034	Tá ni̱ seídó'o ta̱ fariseo ña̱ ni̱ tu̱ú ta̱ saduceo xí'ín ña̱ dána'a̱ ra̱ ni̱ kee Jesús, dá ni̱ ka̱sá'á rá ndátó'ón tá'an ra.
40022035	Ta iin ta̱ fariseo ñoó, tá'a̱n ra̱ ná'á va̱'a choon sa'ándá ley, ro̱ón kúú ra̱ ni̱ nda̱to̱'ón Jesús, dá korndodó ñaá rá, ta kaá ra̱:
40022036	―Maestro, ¿ndi káa iin choon ndáya̱'i cháá ka̱ noo̱ choon ni̱ sa'anda Ndios keeá?
40022037	Dá ni̱ kaa Jesús: ―“Koni̱ ndo̱ sato'o yo̱ Ndios xí'ín ndino'o ini nío̱ ndo̱, xí'ín ndino'o ini mií ndó, ta xí'ín ndidaá ña̱xintóni̱ ndo̱.”
40022038	Ña̱ yó'o kúú choon kúú no̱ó, ña̱ ndáya̱'i cháá ka̱ ni̱ sa'anda Ndios keeá.
40022039	Ta ña̱ kúú uu̱ kía̱n sa̱ kí'in tá'an xí'ín ña̱ yó'o, chi̱ di'a kaáa̱n: “Ku'u̱ ini ndo̱ sa̱'á ña̱yuu xi̱'ín ndó táto̱'on ki̱'o ndó'o ndó xí'ín míí ndó.”
40022040	Ta ndi nduú choon yó'o kúú míí sa'a̱ noo̱ ndidaá ka̱ choon sa'ándá ley, xí'ín ña̱ ni̱ ka'a̱n profeta ―kaá Jesús.
40022041	Ta ndíta tú'u ii̱ vá ta̱ fariseo. Dá ni̱ nda̱to̱'ón ñaá Jesús:
40022042	―¿Ndi kaá ndo̱ sa̱'á na̱ kúú Cristo, na̱ dáka̱ki ñaá? ¿Ndá tein na̱ ve'e kakuu na? Dá ni̱ kaa ra̱ xí'ín ná: ―Tein na̱ ve'e rey David.
40022043	Dá ni̱ kaa na̱ xí'ín rá: ―¿Ndiva̱'a ni̱ kaa rey David ña̱ Cristo ñoó kúú mií sato'o na̱, tá dáá? Chi̱ di'a ni̱ kaa na̱ ni̱ kee Espíritu ii̱ Ndios:
40022044	Di'a ni̱ kaa sato'o yo̱ Ndios xí'ín na̱ kúú sato'i̱: “Kako̱o yo'ó xoo kuá'a yu'u̱ nda̱ ná kasandaá kuu̱ nataán ndí'ii ta̱ xiní u'u̱ ñaá ti̱xi sa̱'o̱n.”
40022045	Yó'o ni̱ ka'a̱n mií David ña̱ sato'o na̱ kúú Cristo, sa̱'á ño̱ó, ¿ndiva̱'a ká'a̱n ndo̱ ña̱ kii Cristo tein na̱ ve'e rey David, tá dáá? ―kaá Jesús.
40022046	Ta ni ko̱ íin ta'on kándéé nandió né'e no̱ó ni̱ ka'a̱n na̱, ta ni ko̱ íin ka̱ ra̱ ní chíndaa̱ noo̱ ndato̱'ón ñaá rá nda̱ kuu̱ dáá ñóó. 23
40023001	Dá ni̱ ka'a̱n Jesús xí'ín ña̱yuu ñoó, ta ni̱ ka'a̱n ta'ani na xí'ín ta̱ xíonoo xí'ín ná, ta kaá na̱:
40023002	―Tá'a̱n ta̱ dána'a̱ ley xí'ín ta̱ fariseo ni̱ tiin ra choon ña̱ nakani ra ndi kóni̱ kaa choon sa'ándá ley Moisés.
40023003	Sa̱'á ño̱ó natiin va̱'a ndó ndidaá ña̱'a ká'a̱n ra̱, ta koo ini ndo̱ kueídó'o ndóa̱n, ta kee ndóa̱n. Tído o̱ sa̱ kée ndó táto̱'on ki̱'o kée ra, dá chi̱ va̱'ará dána'a̱ ra̱ ley, tído ko̱ kée ta'on ra choon sa'ándáa̱n.
40023004	Ta kua̱'á nda̱'o choon kuáchi̱ sa'ándá ra̱ no̱ó ña̱yuu, ta chíkodó rá ña̱ ve̱e doko̱ ná, tído ni lú'u̱ ko̱ nátuu ndá'a̱ mií rá chíndeé ñaá rá xí'án.
40023005	Tá kua'a̱n ra̱ kée ra ña̱ va̱'a, ta ndúkú rá kee ra ña̱ noo̱ ndidaá ña̱yuu, dá ná koni na̱ ña̱ kée ra. Ta káva̱'a ná'ano ra noo̱ ñó'o tuti ii̱ Ndios né'e ra xíonoo ra, ta kátoó ra̱ koo náni̱ ndíki̱ dá'o̱n karkuei yú'u̱ kotó ra̱.
40023006	Ta kátoó ra̱ kandei ra noo̱ téi̱ kúú no̱ó noo̱ ndéi ta̱ ndáya̱'i sásá'an ra noo̱ ió víko̱. Ta ini ve'e noo̱ ndítútí na̱ ñoo ra̱, kátoó ra̱ kandei ra téi̱ ndíta mií no̱ó.
40023007	Ta kátoó ra̱ ña̱ ndidaá ña̱yuu ná ka'a̱n ndisá'án xí'ín rá noo̱ xíonoo ra noo̱ yá'i, ta kátoó ra̱ ña̱ ka'a̱n na̱ xí'ín rá, “Maestro, maestro.”
40023008	’Tído ndo'ó, ná dá'a ni konó ndó chinaní ná ndo̱'ó maestro, dá chi̱ iin tó'ón vá kúú maestro ndo̱, ta no̱ón kúú Cristo, ta sa̱va̱'a ñani oon va kúú ndidaá ndó.
40023009	Ta o̱ sa̱ ká'a̱n ndo̱ tatá xí'ín ni iin ña̱yuu, chi̱ iin tó'ón dini̱ vá kúú tatá ndo̱, ta no̱ón kúú na̱ ió nda̱ induú.
40023010	Ta ná dá'a ni konó ndó ka'a̱n na̱ sato'o xí'ín ndó, dá chi̱ iin tó'ón dini̱ vá kúú sato'o ndo̱, ta no̱ón kúú Cristo.
40023011	Ta na̱ kúú no̱ó noo̱ ndo̱, no̱ón kúú na̱ kánian koni kuáchí di'a noo̱ ndo̱.
40023012	Dá chi̱ na̱ chíndaya̱'i mií, no̱ón di'a kúú na̱ kando̱o nóo. Ta na̱ kénóo mií, no̱ón di'a kúú na̱ kandaya̱'i kee Ndios.
40023013	’Tído, ¡nda'í kúu ví ndo'ó, ta̱ dána'a̱ ley, xí'ín ndo'ó, ta̱ fariseo! ¡Ndo'ó kúú ta̱a uu̱ noo̱! Dá chi̱ sadí ndo̱ no̱ó ña̱yuu ndu̱'u na ti̱xi ndá'a̱ Ndios, ta ni ko̱ ndúkú míí ndó ña̱ ndu̱'u ndó, di'a kétéin ndó no̱ó na̱ kóni̱ ndu̱'u ti̱xi ndá'a̱ ná.
40023014	¡Nda'í kúu ví ndo'ó, ta̱ dána'a̱ ley, xí'ín ndo'ó, ta̱ fariseo! ¡Ndo'ó kúú ta̱a uu̱ noo̱! Dá chi̱ ko̱ku'u ndó ve'e na̱ kuáa̱n kí'in kuí'íná ndó ña̱ né'e va̱'a na. Ta sa̱'á ña̱ kóni̱ ndo̱ ña̱ chindaya̱'i ña̱yuu ndo̱'ó, sa̱'á ño̱ó na'á nda̱'o xíka̱ ta'i̱ ndo̱. Ta sa̱'á ña̱ kée ndó dión, sa̱'á ño̱ó ndo'o naní cháá ka̱ nío̱ ndo̱.
40023015	¡Nda'í kúu ví ndo'ó, ta̱ dána'a̱ ley, xí'ín ndo'ó, ta̱ fariseo! ¡Ndo'ó kúú ta̱a uu̱ noo̱! Dá chi̱ kua'a̱n ndo̱ iin ka̱ xoo ta̱ño'o̱, ta xíonoo ndó iin níí kúú xíán, dá kandeé ndó kandísa iin ña̱yuu to̱'on ki̱'o kándísa mií ndó. Tá ni̱ ka̱ndeé ndó xí'ín ná, dá ndée ñaá ndó uu̱ cháá ka̱ ví ndée̱ de̱'e indayá o̱ du̱ú mií ndó.
40023016	’¡Nda'í kúú ví ndó, chi̱ tíin ndaa ndo̱ ña̱yuu va̱'ará ko̱ túu noo̱ ndo̱! Chi̱ kaá ndo̱ ña̱ tá ná nachina'á ná ve'e ño̱'o ká'ano yó, dá kía̱n ko̱ xínñó'ó ná kee na no̱ó ni̱ ka'a̱n na̱. Tído tá ná nachina'á ná oro ñó'o ve'e ño̱'o, dá kía̱n kánian dáxi̱nko̱o na no̱ó ni̱ ka'a̱n na̱, kaá ndo'ó.
40023017	¡Ta̱ xi̱xi, ta̱ ko̱ túu noo̱ kúú ndó! ¿Á ko̱ ná'á ta'on ndó ña̱ ndáya̱'i cháá ka̱ ve'e ño̱'o ñoó o̱ du̱ú oro ñó'o inia̱n, dá chi̱ mií ve'e ño̱'o kédaá xí'ín oro, sa̱'á ño̱ó kíán ña̱ ii̱?
40023018	Ta kaá ta'ani ndó ña̱ tá ná nachina'á ná noo̱ náa̱ noo̱ dóko̱ ná ña̱'a noo̱ Ndios, dá kía̱n ko̱ xínñó'ó ná kee na no̱ó ni̱ ka'a̱n na̱. Tído tá ná nachina'á ná ña̱ ni̱ doko̱ ná, dá kía̱n kánian dáxi̱nko̱o na no̱ó ni̱ ka'a̱n na̱, kaá ndo̱.
40023019	¡Ta̱ xi̱xi, ta̱ ko̱ túu noo̱ kúú ndó! ¿Á ko̱ ná'á ta'on ndó ña̱ ndáya̱'i cháá ka̱ noo̱ náa̱ ñoó o̱ du̱ú ña̱'a ni̱ doko̱ ná, dá chi̱ noo̱ náa̱ kía̱n kédaá xí'ín ña̱ ni̱ doko̱ ná, sa̱'á ño̱ó kíán ña̱ ii̱?
40023020	Dá chi̱ na̱ náchina'á noo̱ náa̱, no̱ón kúú na̱ náchina'á miíán xí'ín ndidaá ña̱'a ni̱ doko̱ ná kándodó noo̱án.
40023021	Ta dión ní, na̱ náchina'á ve'e ño̱'o, náchina'á ná miíán, ta nda̱ Ndios náchina'á ná, chi̱ mií ná kúú na̱ ió ñoó.
40023022	Ta na̱ náchina'á induú, no̱ón kúú na̱ náchina'á noo̱ téi̱ noo̱ ió Ndios dándáki na, ta náchina'á ta'ani na na̱ ió noo̱ téi̱ ñoó.
40023023	’¡Nda'í kúu ví ndo'ó, ta̱ dána'a̱ ley, xí'ín ndo'ó, ta̱ fariseo! ¡Ndo'ó kúú ta̱a uu̱ noo̱! Chi̱ xí'o ndó noo̱ Ndios uxi̱ ndu'ú mi̱no noo̱ iin iin ciento ndu'ú ña̱ kána no̱ñó'o̱ ndo̱, ta dión ta'ani kée ndó xí'ín yuku̱ anís xí'ín yuku̱ comino viti, tído dánkoo xoo ndó ña̱ kee ndó choon ndáya̱'i cháá ka̱ sa'ándá ley, dá chi̱ ko̱ kée ndó ña̱ ndaa̱, ta ko̱ kú'u̱ ini ndo̱ sa'a̱ dao ka̱ ña̱yuu, ta ko̱ kándéé iní ndo̱ Ndios. Ña̱ yó'o kía̱n kánian kee ndó, tído ná dá'a ni dánkoo xoo ndó ña̱ doko̱ ndo̱ ña̱'a noo̱ Ndios.
40023024	¡Ta̱ ndáka ña̱yuu kúú ndó, tído ko̱ túu ta'on noo̱ ndo̱! Chi̱ ndí'i ini ndo̱ dáxi̱xi ndó ta̱kui̱í, dá ná o̱ yá'a ti̱kaon ini ra̱, tído ni kuendá ko̱ xí'o ndó kokó ndó camello nákaa̱ ini ta̱kui̱í xí'i ndó.
40023025	’¡Nda'í kúu ví ndo'ó, ta̱ dána'a̱ ley, xí'ín ndo'ó, ta̱ fariseo! ¡Ndo'ó kúú ta̱a uu̱ noo̱! Chi̱ nákata ndó sa̱va̱'a sata̱ óon va vaso, xí'ín sata̱ ko'o̱, tído kándo̱o yakó vá inia̱n. Dión ta'ani kée ndó xí'ín mií ndó, dá chi̱ kúú ndó ña̱yuu kuí'íná, xí'ín ña̱yuu mañá.
40023026	¡Ndo'ó kúú ta̱ fariseo ko̱ túu noo̱! Dinñó'ó ka̱ nduvii ndó ini vaso xí'ín ini ko'o̱, dá kía̱n kando̱o vii ta'ani sata̱án.
40023027	’¡Nda'í kúu ví ndo'ó, ta̱ dána'a̱ ley, xí'ín ndo'ó, ta̱ fariseo xaa̱n! ¡Ndo'ó kúú ta̱a uu̱ noo̱! Chi̱ kúú ndó táto̱'on náo̱ ndi̱i, ña̱ luu ni̱ na̱ke'i ku̱xí. Luu ná'a̱ sata̱án, tído ndino'o lásá ndi̱i xí'ín ko̱ño te̱i̱'í ñó'o inia̱n.
40023028	Dión ta'ani ndó'o ndo'ó, dá chi̱ miía̱n ndaa̱ kée ndó mií ndó ña̱ kúú ndó ña̱yuu ndaa̱ no̱ó ña̱yuu, tído kómí ndó iin nío̱ to̱'ón, iin nío̱ kátoó kee ña̱ kini.
40023029	’¡Nda'í kúu ví ndo'ó, ta̱ dána'a̱ ley, xí'ín ndo'ó, ta̱ fariseo xaa̱n! ¡Ndo'ó kúú ta̱a uu̱ noo̱! Chi̱ káva̱'a ndó náo̱ sa̱á kaño'o lásá profeta ni̱ sa̱ ndei sa̱ na'á, ta ndúvii ndó noo̱ ñó'o lásá na̱ ni̱ sa̱ kuu ta̱ ndaa̱,
40023030	ta kaá ndo̱ ká'a̱n ndo̱: “Tá ni̱ sa̱ ndei yó tiempo ni̱ sa̱ ndei na̱ yatá ve'e yó, o̱ kí'in tá'an ta'on yó xí'ín ná kati̱ yó nii̱ na̱ ni̱ sa̱ kuu profeta, ní kúu”, kaá ndo̱.
40023031	Ta sa̱'á ña̱ kaá ndo̱ dión, mií vá ndó xí'o kuendá sa'a̱ mií ndó ña̱ kúú ndó de̱'e na̱ ni̱ sa'ání profeta.
40023032	Sa̱'á ño̱ó ndo'ó kúú ra̱ dáxi̱nko̱o choon ni̱ kee na̱ yatá ve'e ndó xí'ín profeta.
40023033	’¡Koo̱ vá kúú ndo'ó, na̱ ndéi tiempo viti, chi̱ de̱'e rí kúú ndó! ¿Ndi koo ka̱ki ndó, dá o̱ kó'o̱n ndo̱ ndo'o nío̱ ndo̱ indayá, ká'án ndó?
40023034	’Viti, dá ko'i̱n tanda'í dao ka̱ profeta, xí'ín ta̱ ndi̱chí, xí'ín ta̱ dána'a̱ noo̱ ndo̱. Tído ndakuei ndó ka'ání ndó dao na, ta dao ka̱ na̱ chirkuei ndó ndi̱ka cruz, ta dao ka̱ na̱ kani ndó ini ve'e noo̱ ndítútí ndó. Ta ñoo yó'o, ñoo káa karkuei ñaá ndó kanoo ndó kendava̱'a ndó xí'ín ná.
40023035	Dión, dá kandio ndó sa̱'á nii̱ ndidaá na̱ ni̱ sa̱ ndita ndaa̱ xí'ín Ndios, na̱ ni̱ sa'ání na̱ ve'e ndó, nda̱ Abel, xí'ín ndidaá ka̱ ta̱a ndaa̱ ni̱ sa̱ ndei nda̱ tiempo ni̱ sa̱ io Zacarías, de̱'e Berequías. Ta̱a yó'o kúú ra̱ ni̱ sa'ání na̱ ve'e ndó yé'é ño̱'o noo̱ kúú noo̱ náa̱ noo̱ dóko̱ ta̱ duti̱ ña̱'a noo̱ Ndios.
40023036	Ta ná ka'a̱n ndaa̱i̱ xí'ín ndó ña̱ ndidaá ña̱yuu ndéi tiempo viti ndo'o nío̱ ná sa'a̱ ndidaá ña̱ kini yó'o.
40023037	’¡Na̱ ñoo Jerusalén, na̱ ñoo Jerusalén, ndo'ó kúú na̱ sa'ání profeta, ta chíyúú ndó na̱ tánda'á Ndios ve̱i kasto̱'on xí'ín ndó! ¡Ndidaá ví ta'ándá ni̱ ka'án yu'u̱ ña̱ kía̱n nditútíí ndo̱'ó táto̱'on ki̱'o kée iin ti̱ño̱ó ndítútí rí de̱'e kuálí ri̱ nátaán va̱'a rí ti̱i ndixi̱ ri̱! Tído ko̱ ní xíin ta'on ndo'ó.
40023038	Sa̱'á ño̱ó kando̱o íí ve'e ndó viti,
40023039	dá chi̱ ká'i̱n xí'ín ndó ña̱ o̱ ko̱ní ka̱ ndo̱'ó yu'u̱ nda̱ rá ná kasandaá kuu̱ kaa ndo̱, “Na̱ ká'ano kúú na̱ ve̱i xí'ín choon Ndios, na̱ kúú sato'o yo̱” ―kaá Jesús. 24
40024001	Dá ni̱ keta Jesús yé'é ño̱'o ká'ano ñoó kua'a̱n na̱. Dá ni̱ na̱tuu yati ta̱a xíonoo xí'ín ná. Dá ni̱ da̱ná'a̱ ndá'a̱ rá ve'e ño̱'o ká'ano, ña̱ ñóchí nda̱'o ndáa yuu̱ ni̱ ka̱va̱'an.
40024002	Dá ni̱ kaa Jesús xí'ín rá: ―¿Á ñóchí nda̱'o káa ve'e ño̱'o ká'ano káa, xiní ndo̱? Miía̱n ndaa̱ ná ka'i̱n xí'ín ndó ña̱ ni iin tó'ón yuu̱ káa o̱ kándo̱o kandodó tá'an, chi̱ koon ndi'i vaan ―kaá na̱.
40024003	Dá ni̱ sa̱ ko̱o Jesús dini̱ yúku̱ naní Olivos. Dá ni̱ na̱tuu yati ta̱ xíonoo xí'ín ná. Dá ni̱ nda̱to̱'ón xoo ñaá rá, ta kaá ra̱: ―Kasto̱'on ní xí'ín ndu'u̱, ¿ndá oon koo dión, ta ndí ki̱án koo tá nandió ko̱o tuku ní kii ní ñayuú yó'o? Ta, ¿ndí ki̱án koo tá sa̱ kua'a̱n kasandaá kuu̱ noo̱ ndí'i?
40024004	Dá ni̱ kaa Jesús xí'ín rá: ―Kandaa ndo̱ mií ndó, dá ná o̱ dánda'í ñaá ni iin tó'ón ña̱yuu,
40024005	dá chi̱ kua̱'á nda̱'o ta̱a kasaa̱, ta kechóon ra kuu̱ yú'u̱, ta kaa ra̱: “Yu'u̱ kúú Cristo, na̱ dáka̱ki ñaá”, ta kandeé rá dánda'í ra̱ kua̱'á nda̱'o ña̱yuu.
40024006	Tá ni̱ ka̱ndaa̱ ini ndo̱ ña̱ sa'ání tá'an iin ñoo xí'ín iin ka̱ ñoo, ta ni̱ ni'i̱ tó'on ndó ña̱ naá tá'an dao ka̱ ñoo ñó'o xíká, tído ná dá'a ni yu̱'ú ndo̱, dá chi̱ ki̱'o dión káni vaan koo, tído ko̱ ñá'a̱ ta'on kasandaá kuu̱ noo̱ ndi'i.
40024007	’Chi̱ ndakuei dao nación na̱á tá'an xí'ín dao ka̱ nación, ta na̱á tá'an ta̱ né'e choon ndéi iin rá iin ñoo ná'ano. Ta yó'o rá yó'o va kasá'á koo tama̱, ta yó'o rá yó'o ta'ani kasá'á ni̱'i nda̱'o ta̱an.
40024008	Tá ni̱ ka̱sá'á kúu dión, dá kía̱n kana'á ndó ña̱ sa̱ ni̱ ka̱sá'á vá ta̱ndó'ó ndo'o ña̱yuu ndéi ñayuú yó'o.
40024009	’Ta naki̱'o na ndo̱'ó noo̱ ndá'a̱ ta̱ né'e choon, dá kendava̱'a ra xí'ín ndó, ta ka'ání rá ndo̱'ó. Ta koni u'u̱ ndidaá ña̱yuu ndo̱'ó sa̱'á ña̱ kúú ndó kuendá yu'u̱.
40024010	Ta kua̱'á nda̱'o ña̱yuu dánkoo ña̱ kándísa na yu'u̱ tiempo daá ñóó, ta kasá'á ná di̱kó tá'an na no̱ó ta̱ né'e choon, ta koni u'u̱ tá'an mií ná.
40024011	Ta kua̱'á nda̱'o profeta to̱'ón ndakuei, ta kandeé rá dánda'í ra̱ kua̱'á nda̱'o ña̱yuu.
40024012	Ta sa̱'á ña̱ ni̱ ndukini cháá ka̱ ña̱yuu, sa̱'á ño̱ó o̱ kú'u̱ ka̱ ini sátá'an na sa'a̱ ná, ta o̱ kóni̱ ka̱ na̱ Ndios.
40024013	Tído ndidaá na̱ ni̱ xi̱'o ndeé iní ni̱ sa̱ ndita ndaa̱ xí'íín nda̱ noo̱ ndi'i kuií, no̱ón kúú na̱ ni̱'í ña̱ ka̱ki na.
40024014	Ta miía̱n dána'a̱ na̱ kúú ña̱yuui̱ to̱'on va̱'a ña̱ ká'a̱n sa'a̱ ndi koo ndu̱'u ña̱yuu ti̱xi ndá'a̱ Ndios iin níí kúú ñayuú yó'o, dá kía̱n kueídó'o ña̱yuu ndéi ndidaá tá'a̱n ñoo sa'a̱ ñá, nda̱ daá ví, dá kasandaá kuu̱ noo̱ ndí'i.
40024015	’Tá ni̱ xini ndo̱ ña̱ ió ña̱ kini, ña̱ dáyako̱ noo̱ kúú no̱ó ii̱ ini ve'e ño̱'o ká'ano yo̱, tá'a̱n ña̱ ni̱ ka'a̱n profeta Daniel sa'a̱ ―ndo'ó, na̱ ká'i to̱'on yó'o, nata'í iní ndo̱ sa̱'án, dá kandaa̱ ini ndo̱―,
40024016	dá kía̱n ndidaá na̱ ndéi chí Judea ná kuino kíi̱ ná ko'o̱n na̱ dini̱ yúku̱.
40024017	Ta na̱ kándodó dini̱ vé'e kuu̱ dáá ñóó, ko̱ kánian ndu̱'u na ve'e na naki'in na ña̱'a na kane'e na ko'o̱n na̱.
40024018	Dá ri na̱ ñó'o yúku̱, ko̱ kánian nandió kuéi na no'o̱ na̱ naki'in na kotó na̱.
40024019	Tído nda'í kúu ví na̱ ñá'a̱ ñó'o de̱'e. Ta nda'í kúu ta'ani ví na̱ ndéi taleé chíchí kuu̱ dáá ñóó.
40024020	Kaka̱ ndo̱ ña̱ mani̱ noo̱ Ndios, dá ná dá'a ni ndo'o ndó dión tein yoo̱ vi̱xi, ni tein kuu̱ náni'i̱ ndée̱ yo̱.
40024021	’Chi̱ kuu̱ dáá ñóó kakuu iin kuu̱ noo̱ ndo'o naní nío̱ ña̱yuu. Chi̱ nda̱ ni̱ ka̱sá'á vá sa'a̱ ñayuú, ta nda̱ viti ko̱ óon ndo'o ña̱yuu táto̱'on ki̱'o ndo'o na tein kuu̱ dáá ñóó. Ta ni iin kuu̱ o̱ kóo ka̱ dión.
40024022	Tído tá ko̱ ní chítuu Ndios ta̱ndó'ó ve̱i koo tein kuu̱ dáá ñóó, dá kía̱n ndi'i va ña̱yuu ñoó naá. Tído sa̱'á ña̱ kú'u̱ ini Ndios sa̱'á ña̱yuu ni̱ ka̱xi mií ná, sa̱'á ño̱ó chituu na ta̱ndó'ó koo tein kuu̱ dáá ñóó.
40024023	’Sa̱'á ño̱ó tá kaa dao ña̱yuu xí'ín ndó: “Kande̱'é ndó, yó'o nákaa̱ Cristo, na̱ dáka̱ki ñaá”, o tá kaa na̱ xí'ín ndó “Kande̱'é ndó, chi̱ káa nákaa̱ na̱”, ná dá'a ni kandísa ndó.
40024024	Chi̱ ndakuei dao ta̱a to̱'ón, ta kaa ra̱ ña̱ mií rá kúú Cristo. Ta ndakuei ta'ani profeta to̱'ón. Ta kee ra ña̱ ndato, xí'ín ña̱ ná'ano, ta ki̱'o dión kee ra, dá kandeé rá dánda'í ra̱ ña̱yuu, ta kúú nda̱ ña̱yuu ni̱ ka̱xi mií Ndios ndukú rá dánda'í ra̱.
40024025	Sa̱ ni̱ da̱tí'ai ndo̱'ó tá ko̱ ñá'a̱ koo dión.
40024026	Sa̱'á ño̱ó tá kaa na̱ xí'ín ndó: “Kua'án ndo̱ kande̱'é ndó, chi̱ nákaa̱ na̱ kúú Cristo noo̱ kúú yukú i̱chí káa”, ná dá'a ni ko'o̱n ndo̱. Ta tá kaa na̱ xí'ín ndó: “Ini ve'e káa nákaa̱ na̱”, ná dá'a ni kandía ndó no̱ó ka'a̱n na̱.
40024027	Dá chi̱ táto̱'on ki̱'o xiní ndo̱ sá nduta̱ noo̱ xíno ndi̱ndii, ta kasandaá naye'e̱ nda̱ no̱ó ni̱ ke̱ta ña, ki̱'o dión koo tá nandió ko̱o na̱ ni̱ nduu ta̱a ñayuú yó'o kasaa̱ na̱.
40024028	Dá chi̱ ndeí kúú mií vá noo̱ kándu'u̱ ndi̱i, ñoó nditútí ti̱yo̱kó ñó'ó.
40024029	’Ta mií hora ni̱ ndi'i ni̱ sa̱ io ndidaá kúú ta̱ndó'ó tein kuu̱ dáá ñóó, dá nákuii̱n naá no̱ó ndi̱ndii, ta ni yoo̱ ka̱ o̱ tóo̱n. Dá kue̱i ti̱ñoo̱ ñó'o ndá induú káa, ta kidi ni'ini ndidaá ña̱'a ná'ano ñó'o induú.
40024030	Dá koo ña̱ ndato chí induú, ña̱ ná'a̱ ña̱ sa̱ ve̱i na̱ ni̱ nduu ta̱a ñayuú yó'o. Ta nda'í nda̱'o kuaki ña̱yuu ndéi iin rá iin ñoo ñó'o ñayuú yó'o, chi̱ koni na̱ ña̱ ve̱i na̱ ni̱ nduu ta̱a ñayuú yó'o tein viko̱, ta ndato naye'e̱ ndaa noo̱ kii na xí'ín ndidaá choon kómí ná.
40024031	Ta ka'anda na̱ choon noo̱ ángel ve̱i xí'ín ná xí'ín tachi̱ trompeta, dá ko'o̱n na̱ nditútí ná ndidaá kúú ña̱yuu ni̱ ka̱xi mií ná ndéi ndin komi̱ xoo tachi̱, dá náta'an na̱ ndidaá tá'a̱n xoo nditútí ñaá ná.
40024032	’Kane'e ndó kuendá táto̱'on ki̱'o kée ta̱ño̱'ó. Tá ni̱ ndu̱yúta̱ noo̱ ra̱, ta ve̱i nóma̱ yúta̱ kuálí ra̱, kúú sa̱ ná'á vá yó ña̱ sa̱ ni̱ ku̱yati yoo̱ koon dai̱.
40024033	Ta dión ta'ani, tá ni̱ xini ndo̱ kúu ndidaá ta̱ndó'ó yó'o, dá kía̱n kana'á ndó ña̱ sa̱ ni̱ ku̱yati kuu̱ nandió ko̱oi kasaa̱i̱.
40024034	’Miía̱n ndaa̱ kuiti ká'i̱n xí'ín ndó ña̱ o̱ ku̱ú ta'on ña̱yuu ndéi tiempo daá nda̱ ná koo ndidaá ña̱ yó'o.
40024035	Induú káa xí'ín no̱ñó'o̱ yó'o naá váán, tído to̱'on ká'i̱n, o̱ yá'a ta'an vaan.
40024036	’Tído ko̱ íin ta'on ná'á ndá kuu̱ kakian o ndá hora kooan, ta ni ángel ndéi induú ko̱ ná'á. Sa̱va̱'a iin tó'ón dini̱ míí vá tatá Ndios kúú na̱ ná'á.
40024037	’Ta táto̱'on ki̱'o ni̱ sa̱ kee ña̱yuu tiempo Noé, ki̱'o dión ta'ani kee na kuu̱ nandió ko̱o tuku na̱ ni̱ nduu ta̱a ñayuú yó'o kasaa̱ na̱.
40024038	Dá chi̱ tá ko̱ ñá'a̱ kasá'á koon dai̱ dée̱n, ndéi ña̱yuu sásá'an na, ta ndéi na xí'i na, ta ndéi na tánda'a̱ ná, ta ndéi na dárnda'a̱ ná de̱'e na nda̱ rá ni̱ kasa̱ndaá kuu̱ ni̱ ndu̱'u Noé ini barco.
40024039	Ta ko̱ ní xi̱'o ta'on ña̱yuu ñoó kuendá nda̱ ni̱ ka̱sá'á dai̱ dée̱n kóon ra. Ta kúú ni xi'i̱ ndi'i va na ni̱ kee rá. Ta dión ta'ani koo tá ná nandió ko̱o tuku na̱ ni̱ nduu ta̱a ñayuú yó'o kasaa̱ na̱.
40024040	’Tein kuu̱ dáá ñóó kaño'o uu̱ ta̱a kechóon ra yúku̱. Iin ra naki'in Ndios kane'e na ko'o̱n na̱, ta iin ka̱ ra̱ kando̱o.
40024041	Ta tein kuu̱ dáá ñóó ta'ani kaño'o uu̱ na̱ ñá'a̱ ndiko na. Iin na naki'in Ndios kane'e na ko'o̱n na̱, ta iin ka̱ na̱ kando̱o.
40024042	Sa̱'á ño̱ó kaño'o ini ndo̱, chi̱ ko̱ ná'á ta'on ndó ndá oon nandió ko̱o tuku sato'o ndo̱ kasaa̱ na̱.
40024043	’Ta kana'á ndó ña̱ tá ná kandaa̱ ini sato'o ve'e ndá hora kasaa̱ ta̱ kui̱'íná ve'e ra, dá kía̱n kandei nduu ra̱ kandaa ra̱án, ta o̱ kónó ta'on ra ku̱'u ta̱ kui̱'íná ki'in kuí'íná rá ña̱'a ñó'o ve'e ra.
40024044	Sa̱'á ño̱ó kandei nduu ta'ani mií ndó, chi̱ mií hora ko̱ ndáti va ndó, dá nandió ko̱o na̱ ni̱ nduu ta̱a ñayuú yó'o kasaa̱ na̱.
40024045	’¿Ndá yoo kúú iin ta̱ kéchóon ndaa̱, iin ta̱a ndísá'ano, ká'án ndó? Ro̱ón kúú ra̱ chikani na̱ kúú sato'o ra̱ ka'anda ra̱ choon noo̱ dao ka̱ ta̱ kéchóon ve'e na, dá ki̱'o ra ña̱'a kasá'an dao ka̱ ta̱ kéchóon ñoó.
40024046	Ndiká'án ví ta̱ kéchóon ñoó tá ná ndusaa̱ sato'o ra̱ natiin ñaá ná kée ra choon ni̱ ta'a̱nda̱ noo̱ rá.
40024047	Miía̱n ndaa̱ ná ka'i̱n xí'ín ndó ña̱ ki̱'o sato'o ra̱ choon ká'ano cháá ka̱ noo̱ rá ña̱ dándáki ra ndidaá ña̱ va̱'a ió noo̱ ná.
40024048	Tído tá ná kakuu ra iin ta̱ kéchóon kini, dá kía̱n nakani ini ra̱ ña̱ yó'o: “Kueé vá ndusaa̱ sato'i̱”,
40024049	ta kasá'á rá kani ra ta̱ kéchóon dáó xí'ín rá, ta kasá'á rá kasá'an ra, ta kasá'á rá ko'o ra xí'ín ta̱ xí'i,
40024050	ta kúú ndusaa̱ sato'o ta̱ kéchóon ñoó mií kuu̱ ko̱ ndáti ra, ta mií hora ko̱ ná'á rá.
40024051	Ta kúú dándó'o naní na̱ nío̱ rá, ta chikaa̱ ñaá ná noo̱ ñó'o ña̱yuu uu̱ noo̱, ta ñoó kuaki ra xí'ín ndirá noo̱ rá, ta ñoó kuchi tá'an no̱'o ra. 25
40025001	’Táto̱'on ni̱ ndo'o uxi̱ takuáchí di'í tákí, ki̱'o dión koo tá kasaa̱ Ndios dándáki na ña̱yuu na̱. Iin rá iin takuáchí di'í ñoó ni̱ ki'in candil xí, dá ni̱ kee xi kua'a̱n xi̱ natiin xi ta̱ kúú tono̱.
40025002	Ta o'o̱n takuáchí di'í ñoó kúú ta kaon ini, ta o'o̱n ka̱ xi̱ ñoó kúú takuáchí di'í oon nda̱'o ini.
40025003	Takuáchí di'í oon ini ñoó ni̱ ki'in xi candil xí né'e xi kua'a̱n xi̱, tído ko̱ ní kí'in xi cháá ka̱ sití kane'e xi ko'o̱n xi̱.
40025004	Tído takuáchí di'í kaon ini ñoó ni̱ ketí'a xi ni̱ da̱kútí xí ti̱ndo'o̱ xí xí'ín sití né'e xi kua'a̱n xi̱ xí'ín candil xí.
40025005	Ta sa̱'á ña̱ ni̱ kuee tono̱ ñoó, sa̱'á ño̱ó ni̱ ka̱sáa̱ ña̱ ma̱'ánó noo̱ xí, ta kúú ni̱ naá iní xi̱ ni̱ kidi̱ xi̱.
40025006	Ta ni̱ kudao ñoó, dá ni̱ ka̱yu'ú iin ta̱a: “Sa̱ ve̱i va tono̱. Ndakuei ndó natiin ndó ra̱.”
40025007	Dá ni̱ nda̱kuei ndidaá takuáchí di'í tákí ñoó, dá ni̱ kenduu xi̱ candil xí.
40025008	Dá ni̱ kaa takuáchí di'í oon ini ñoó xí'ín ra kaon ini: “Tei ndó cháá sití nani'i̱ ndú, dá chi̱ sa̱ kua'a̱n nda'o̱ ñó'o̱ candil ndu'u̱”, kaá xi̱.
40025009	Dá ni̱ kaa takuáchí di'í kaon ini ñoó: “Oon ni ví o̱ kéta ta'on sití ndu̱ tá ná kechóon ndi'i yó ra̱. Sa̱'á ño̱ó va̱'a ka̱a̱n kua'án ndo̱ kuiin ndó ra̱ no̱ó na̱ díkó rá kechóon ndó”, kaá xi̱.
40025010	Tído xía̱n nani kua'a̱n takuáchí di'í oon ini ñoó kuiin xi sití, kúú ni̱ ka̱sáa̱ vá tono̱ ñoó. Dá ni̱ ku̱'u takuáchí di'í ndéi nduu ñoó xí'ín tono̱ ini ve'e noo̱ ió víko̱. Dá ni̱ sadi na̱ yé'é.
40025011	Ni̱ ndi'i, dá ni̱ ndi̱sáa̱ dao ka̱ takuáchí di'í ñoó, dá kaá xi̱: “Tatá, tatá, konó ní yé'é ná ku̱'u ndu víko̱.”
40025012	Dá ni̱ kaa tono̱ ñoó xí'ín xí: “Miía̱n ndaa̱ ná ka'i̱n xí'ín ndó ña̱ ko̱ ná'á ta'on yu'u̱ ndá yoo kúú ndo'ó”, ni̱ kaa ra̱.
40025013	Sa̱'á ño̱ó kaño'o ini ndo̱, dá chi̱ ko̱ ná'á ta'on ndó ndá kuu̱ o ndá hora nandió ko̱o na̱ ni̱ nduu ta̱a ñayuú yó'o kasaa̱ na̱ ―kaa Jesús.
40025014	Dá ni̱ kaa ta'ani na: ―Táto̱'on ki̱'o dándáki Ndios ña̱yuu na̱ kíán táto̱'on ni̱ kee iin ta̱a ni̱ kana kua'a̱n xíká. Tído tá ko̱ ñá'a̱ ko'o̱n ra̱, dá ni̱ kana ra ta̱a kéchóon noo̱ rá. Dá ni̱ xi̱'o ra di̱'ón noo̱ rá, dá ná naka'án nda'i̱ ra̱ xí'án.
40025015	Ta noo̱ iin ra ni̱ xi̱'o ra o'o̱n di̱'ón ndáya̱'i, ta noo̱ iin ka̱ ra̱ ni̱ xi̱'o ra uu̱a̱n, ta noo̱ iin ka̱ ra̱ ni̱ xi̱'o ra iian. Dá chi̱ táto̱'on ki̱'o kaon va ra ni̱ ni'i̱ ráa̱n. Ndi'i, dá ni̱ kee ra kua'a̱n xi̱ká rá.
40025016	Dá ni̱ kee ta̱a ni̱ ni'i̱ o'o̱n di̱'ón ñoó kua'a̱n ra̱ naka'án nda'i̱ ra̱án. Ta ni̱ ka̱ndeé rá ni̱ na̱nóo o'o̱n ka̱ di̱'ón sata̱án.
40025017	Ta dión ta'ani ni̱ kee ta̱a ni̱ ni'i̱ uu̱ di̱'ón ñoó. Ni̱ ka̱ndeé rá ni̱ na̱nóo uu̱ ka̱ di̱'ón sata̱án.
40025018	Tído ta̱ ni̱ ni'i̱ iin tó'ón di̱'ón ñoó, ro̱ón kúú ra̱ ni̱ sa'a̱n ni̱ kaan iin yái̱ no̱ñó'o̱, ta ñoó ni̱ chi̱káa̱ de̱'é ra̱ di̱'ón sato'o ra̱.
40025019	’Tá ni̱ ya̱'a kua̱'á nda̱'o tiempo, dá ni̱ ndi̱sáa̱ sato'o ta̱ kéchóon ñoó. Dá ni̱ kana ñaá rá, dá ni̱ ndekuendá ra̱ xí'ín iin rá iin ra.
40025020	Dá ni̱ ka̱sáa̱ dinñó'ó ta̱a ni̱ ni'i̱ o'o̱n di̱'ón ñoó. Ta kúú né'e ra o'o̱n ka̱ di̱'ón, ta kaá ra̱: “Tatá, ni̱ xi̱'o ní o'o̱n di̱'ón no̱ói̱. Ta yó'o ióa̱n xí'ín o'o̱n ka̱ di̱'ón ni̱ ni̱'í sata̱án”, kaá ra̱.
40025021	Dá ni̱ kaa sato'o ra̱ xí'ín rá: “Va̱'a nda̱'o ni̱ keeón. Yo'ó kúú iin ta̱ kéchóon va̱'a, iin ra̱ kéchóon ndaa̱. Iin ta̱a ndaa̱ ni̱ sa̱ kuu yo'ó noo̱ choon ló'o̱ ni̱ xi̱'oi noo̱o̱n, ta viti ko'i̱n ki̱'oi iin choon ndáya̱'i cháá ka̱ noo̱o̱n. Kua'án ku̱'u koo dii̱o̱n xí'ín sato'o̱n viti”, kaá ra̱.
40025022	’Dá ni̱ ka̱sáa̱ ta'ani ta̱a ni̱ ni'i̱ uu̱ di̱'ón ñoó, dá ni̱ kaa ra̱: “Tatá, uu̱ di̱'ón ni̱ xi̱'o ní no̱ói̱. Ta yó'o ióa̱n xí'ín uu̱ ka̱ di̱'ón ni̱ ni̱'í sata̱án”, kaá ra̱.
40025023	Dá ni̱ kaa sato'o ra̱: “Va̱'a nda̱'o ni̱ keeón. Yo'ó kúú iin ta̱ kéchóon va̱'a, iin ra̱ kéchóon ndaa̱. Iin ta̱a ndaa̱ ni̱ sa̱ kuu yo'ó noo̱ choon ló'o̱ ni̱ xi̱'oi noo̱o̱n, ta viti ko'i̱n ki̱'oi iin choon ndáya̱'i cháá ka̱ noo̱o̱n. Kua'án ku̱'u koo dii̱o̱n xí'ín sato'o̱n viti”, kaá ra̱.
40025024	’Tído tá ni̱ ka̱sáa̱ ta'ani ta̱a ni̱ ni'i̱ iin di̱'ón ñoó, dá ni̱ kaa ra̱: “Tatá, ná'í ña̱ kúú ní iin ta̱a to̱ndó, ta dákée ní no̱ó ko̱ ní xíti ní, ta dátaká ní ña̱'a noo̱ ko̱ ní satá ní noni̱án.
40025025	Sa̱'á ño̱ó ni̱ yu̱'íi̱, ta ni̱ sa'i̱n ni̱ chi̱de̱'íi̱ di̱'ón ní ti̱xi ñó'o̱. Jó'on, yó'o ió ña̱ kúú di̱'ón ní”, ni̱ kaa ra̱.
40025026	Dá ni̱ kaa sato'o ra̱ xí'ín rá: “Yo'ó kúú iin ta̱ kéchóon kini, iin ta̱ kéchóon dúsá. Sa̱ ná'á vá yo'ó ña̱ kúú yu'u̱ ta̱ to̱ndó, ña̱ dákéei no̱ó ko̱ ní xítii, ta dátaká yu'u̱ ña̱'a no̱ó ko̱ ní satái̱ noni̱án.
40025027	Sa̱'á ño̱ó, ¿ndiva̱'a ko̱ ní sá'o̱n chikaa̱o̱n di̱'ón yu'u̱ banco, dá ná koo cháá sata̱án nani ndusaa̱i̱?”, kaá ra̱.
40025028	’Dá ni̱ kaa ra̱ xí'ín dao ka̱ ra̱: “Kuio ndaa ndo̱ di̱'ón né'e ta̱a xaa̱n, ta ki̱'o ndóa̱n no̱ó ra̱ kómí uxi̱ di̱'ón xaa̱n.
40025029	Dá chi̱ na̱ sa̱ ió ña̱'a noo̱, no̱ón kúú na̱ ni'i̱ cháá ka̱a̱n. Ta na̱ ko̱ó ña̱'a noo̱, di'a di̱tá ná lú'u̱ ña̱ kómí ná.
40025030	Ta chikaa̱ ndo̱ ta̱ ko̱ chóon xaa̱n noo̱ íin naá sata̱ vé'e. Káa kúú noo̱ kuaki ra xí'ín ndirá noo̱ ra̱, ta kuchi tá'an no̱'o ra.”
40025031	’Tá ná nandió ko̱o tuku na̱ ni̱ nduu ta̱a ñayuú yó'o kasaa̱ na̱, ndato naye'e̱ ndaa kii na xí'ín ndidaá ángel kéchóon noo̱ ná, dá kako̱o na noo̱ téi̱ ndato naye'e̱ noo̱ dándáki na,
40025032	dá nakui̱ta ña̱yuu ndéi ndidaá tá'a̱n ñoo noo̱ ná, dá kasá'á ná taó xóo na iin rá iin ña̱yuu ñoó táto̱'on kée ta̱a taó xóo ra léko tein kíti̱.
40025033	Ta ná chikata na kirí kúú léko xoo kuá'a na̱, ta xoo íti na̱ ná chikata na kirí kúú kíti̱.
40025034	Dá kaa na̱ kúú rey ñoó xí'ín na̱ ndíta xoo kuá'a na̱: “Nakíi̱ ndo̱'ó, na̱ ni̱ kemáni̱ tatái̱, chi̱ ndo'ó kúú na̱ ni̱ ni'i̱ tá'i̱ kandei ndó noo̱ dándáki yu'u̱, ña̱ kía̱n sa̱ daá ió nduu kandei ndó nda̱ míí sa'a̱ ñayuú.
40025035	Dá chi̱ tá ni̱ kuikoi, ta ni̱ xi̱'o ndó ña̱'a ni̱ sa̱sá'in; tá ni̱ ichi̱ inii̱, ta ni̱ xi̱'o ndó ta̱kui̱í ni̱ xi'ii; tá ni̱ xi̱onoo nda'ávíi̱, ta ni̱ na̱kuaka va̱'a ndó yu'u̱ ni̱ sa̱ ioi̱ ve'e ndó;
40025036	tá ni̱ sa̱ kaa vichíí, dá ni̱ xi̱'o ndó dá'o̱n ni̱ sa̱ ndixii; tá ni̱ sa̱ kú'i̱ ni̱ saa̱ ndo̱ ni̱ xito ni'ini ndó yu'u̱; tá ni̱ sa̱ káa̱i̱ ve'e ka̱a, dá ni̱ saa̱ ta'ani ndó ni̱ ka'a̱n ni'ini ndó noo̱ nákaa̱i̱”, kaa rey ñoó.
40025037	Dá kaa na̱ kúú ña̱yuu ndaa̱ ñoó xí'ín ná: “Tatá, ¿ndá oon ni̱ xini ndu̱ mií ní ña̱ kuíko ní, dá ni̱ xi̱'o ndu ña̱'a ni̱ sa̱sá'an ní? Ta, ¿ndá oon ni̱ xini ndu̱ mií ní ña̱ íchi̱ ini ní, dá ni̱ xi̱'o ndu ta̱kui̱í ni̱ xi'i ní?
40025038	Ta, ¿ndá oon ni̱ xini ndu̱ mií ní ña̱ xíonoo nda'í ní, dá ni̱ na̱kuaka va̱'a ndu mií ní? Ta, ¿ndá oon ni̱ xini ndu̱ mií ní káa vichí ní, dá ni̱ xi̱'o ndu dá'o̱n ni̱ sa̱ ndixi ní?
40025039	Ta, ¿ndá oon ni̱ xini ndu̱ ña̱ sa̱ kú'u̱ mií ní o ni̱ sa̱ káa̱ ní ve'e ka̱a, dá ni̱ saa̱ ndu̱ ni̱ xito ni'ini ndu mií ní?”, kaa na̱.
40025040	Dá kaá rey ñoó xí'ín ná: “Miía̱n ndaa̱ ná ka'i̱n xí'ín ndó ña̱ sa̱'á ña̱ ni̱ kee ndó dión xí'ín na̱ kúú ñanii̱, na̱ kuálí cháá ka̱ yó'o, sa̱'á ño̱ó kéei kuendá ña̱ mií yu'u̱ ni̱ kee ndó dión xí'íín.”
40025041	’Dá kaa na̱ xí'ín na̱ ndíta xoo íti na̱ ñoó: “Kuxoo ndó no̱ói̱, ndo'ó na̱ kúú ña̱yuu kíni. Kua'án ndo̱ kaño'o ndó tein ño'ó ita̱, ña̱ ni kuu̱ o̱ ndá'o̱, no̱ó sa̱ daá ió nduu kakaa̱ ña̱ u'u̱ xí'ín ndidaá ña̱ kini kéchóon noo̱án.
40025042	Dá chi̱ sa̱ kuikoi, ta ko̱ ní xi̱'o ta'on ndó ña̱'a kasá'in; ni̱ sa̱ íchi̱ inii̱, ta ko̱ ní xi̱'o ta'on ndó ta̱kui̱í ko'i;
40025043	ni̱ xi̱onoo nda'ávíi̱, ta ko̱ ní nákuaka va̱'a ndó yu'u̱, ni̱ sa̱ kaa vichíí, ta ko̱ ní xi̱'o ta'on ndó dá'o̱n kandixii, ni̱ sa̱ kú'i̱, ta ni̱ sa̱ káa̱i̱ ve'e ka̱a, ta ko̱ ní saa̱ ta'on ndó koto ni'ini ndó yu'u̱”, kaa na̱.
40025044	Dá kaa na̱ ndíta xoo íti na̱: “Tatá, ¿ndá oon ni̱ xini ndu'u̱ mií ní ña̱ ni̱ kuiko ní, ña̱ ni̱ ichi̱ ini ní, ña̱ ni̱ xi̱onoo nda'í ní, ña̱ sa̱ kaa vichí ní, ña̱ sa̱ kú'u̱ ní, ña̱ sa̱ káa̱ ní ve'e ka̱a, ta ko̱ ní saa̱ ndu̱ koto ni'ini ndu mií ní?”, kaa na̱.
40025045	Dá kaa rey ñoó xí'ín ná: “Miía̱n ndaa̱ ná ka'i̱n xí'ín ndó ña̱ sa̱'á ña̱ ko̱ ní kée ndó dión xí'ín na̱ kúú ñanii̱, na̱ kuálí cháá ka̱ yó'o, sa̱'á ño̱ó kéei kuendá ña̱ nda̱ yu'u̱ ko̱ ní ku'u̱ ini ndo̱ sa'a̱”, kaa na̱ xí'ín ná.
40025046	Sa̱'á ño̱ó ndidaá ña̱yuu kíni ñoó ko'o̱n ndo'o nío̱ ndidaá tá'a̱n kuu̱, ta ndidaá ña̱yuu ndaa̱ ñoó ni̱'í ña̱ kataki chíchí ná. 26
40026001	Tá ni̱ ndi'i ni̱ ka'a̱n Jesús ndidaá to̱'on yó'o, dá ni̱ kaa na̱ xí'ín ta̱ xíonoo xí'ín ná:
40026002	―Sa̱ ná'á vá ndó ña̱ kámani̱ uu̱ ka̱ kuu̱, dá koo víko̱ pascua, dá naki̱'o ra na̱ ni̱ nduu ta̱a ñayuú yó'o noo̱ ndá'a̱ ta̱ xiní u'u̱ ñaá, dá chirkaa ñaá rá ndi̱ka cruz ―kaá na̱.
40026003	Daá ñóó ni̱ na̱taka ndidaá ta̱ duti̱ sakua̱'a̱ xí'ín ta̱ dána'a̱ ley xí'ín ta̱ sá'ano ñoo ñoó yé'é ve'e ta̱ duti̱ kúú no̱ó naní Caifás.
40026004	Ta ñoó ni̱ nda̱tó'ón mañá ra̱ ndi koo kee ra, dá tiin ndakána ra Jesús, dá ka'ání ñaá rá,
40026005	ta kaá ra̱: ―Ná dá'a ni tiin yó ra̱ tein víko̱, dá chi̱ ndakuei ña̱yuu nakui̱na vaa̱ na̱ ki'in na sa'a̱ rá.
40026006	Tá nákaa̱ Jesús ñoo Betania noo̱ kúú ve'e Simón, tá'a̱n ra̱ ni̱ sa̱ ndo'o kue'e̱ téí'i̱,
40026007	dá ni̱ ka̱sáa̱ iin ñá'a̱ noo̱ nákaa̱ na̱ ñoó, ta né'án iin ti̱ndo'o̱ ni̱ ka̱va̱'a xí'ín yuu̱ dío̱n naní alabastro. Ta ni̱ chitíán ñó'o ndutá támi sá'a̱n, ta ndutá ya'i nda̱'o kúú rá. Ta kúú ni̱ kuei ndi'án ra̱ dini̱ Jesús noo̱ ió na̱ mesa.
40026008	Tá ni̱ xini ta̱a xíonoo xí'ín ná ña̱ ni̱ kee ñá'a̱ ñoó dión, kúú ni̱ xido̱ nda̱'o ini ra̱, dá ni̱ kaa ra̱: ―¿Ndiva̱'a ni̱ da̱naá óon ñá'a̱ káa ndutá támi sá'a̱n káa?
40026009	Ta va̱'a ka̱ ví ní di̱kó yó ra̱, chi̱ ndutá ya'i nda̱'o kúú rá, ta kando̱o di̱'ón ñoó chindeé yó na̱ kúnda'í, ní kúu ―kaá ra̱.
40026010	Tído ni̱ ka̱ndaa̱ va ini Jesús ña̱ ká'a̱n ra̱ dión, dá ni̱ kaa na̱ xí'ín rá: ―¿Ndiva̱'a dáta'án ndo̱ ñá'a̱ yó'o? Chi̱ ña̱ va̱'a va kía̱n ni̱ keeán xí'ín yu'u̱.
40026011	Chi̱ daá ndéi va ña̱yuu kúnda'í xí'ín ndo'ó, tído yu'u̱, o̱ kóo kuií ta'on yu'u̱ xí'ín ndó.
40026012	Chi̱ sa̱'á ña̱ ni̱ da̱kúchián yu'u̱ xí'ín ndúta̱ támi sá'a̱n yó'o, sa̱'á ño̱ó ni̱ kenduua̱n yikí ko̱ñoi̱ táto̱'on ki̱'o kooi ndu̱xii.
40026013	Miía̱n ndaa̱ ná ka'i̱n xí'ín ndó ña̱ ndeí kúú míí vá noo̱ dána'a̱ na̱ to̱'on va̱'a sa̱'í iin níí kúú ñayuú yó'o, nakani ta'ani na sa̱'á ña̱ ni̱ kee ñá'a̱ yó'o xí'ín yu'u̱, dá ná kaño'o ini ña̱yuu sa̱'á ña̱ ni̱ keeán ―ka̱á Jesús.
40026014	Dá ni̱ kee Judas Iscariote, tá'a̱n ra̱ nákaa̱ tein ndin uxi̱ uu̱ ta̱a xíonoo xí'ín Jesús, kua'a̱n ra̱ noo̱ ndéi ta̱ duti̱ sakua̱'a̱.
40026015	Tá ni̱ saa̱ ra̱, dá ni̱ kaa ra̱ xí'ín rá: ―¿Ndidaá ki̱'o ní noo̱ yú'u̱, dá ná naki̱'oi Jesús noo̱ ndá'a̱ ní? ―kaá ra̱. Dá ni̱ ka̱ndo̱o ta̱ duti̱ ñoó ña̱ ki̱'o ra oko̱ uxi̱ di̱'ón plata noo̱ rá.
40026016	Nda̱ kuu̱ dáá ni̱ ka̱sá'á Judas ndúkú rá ndi kee ra naki̱'o ra Jesús noo̱ ndá'a̱ rá.
40026017	Tá ni̱ kasa̱ndaá kuu̱ mií no̱ó, ña̱ kúú víko̱ noo̱ seí na̱ Israel pan, ña̱ ko̱ ní kí'in tá'an xí'ín ña̱ dákuita̱ ta̱chía̱n, dá ni̱ na̱tuu yati ta̱ xíonoo xí'ín Jesús noo̱ ná, dá ni̱ nda̱to̱'ón ñaá rá: ―¿Ndeí kóni̱ ní ko'o̱n ndu̱ kenduu ndu̱ ña̱ kadíni yó kuendá pascua?
40026018	Dá ni̱ kaa na̱ xí'ín rá: ―Kua'án ndo̱ ñoo ká'ano káa. Ta káa naki'in tá'an ndó xí'ín iin ta̱a, ta ka'a̱n ndo̱ xí'ín rá: “Di'a kaá maestro ndu'u̱: Sa̱ ni̱ kasa̱ndaá vá kuu̱ ndo'o nío̱í, ta saa̱i̱ ve'e ní kadínii kuendá víko̱ pascua xí'ín ta̱ xíonoo xí'íín”, kaa ndo̱ xí'ín rá ―kaá Jesús.
40026019	Dá ni̱ sa'a̱n ta̱a ñoó ni̱ kee ra choon ni̱ sa'anda Jesús noo̱ rá, ta ni̱ kenduu ra̱ ña̱ kadíni na kuendá víko̱ pascua.
40026020	Dá tá ni̱ kuaá kuu̱ dáá ñóó, dá ni̱ saa̱ Jesús ve'e ñoó ni̱ sa̱ ko̱o na mesa xí'ín ndin uxi̱ uu̱ ta̱a xíonoo xí'ín ná.
40026021	Ta tein sásá'an na ñoó, ni̱ kaa na̱ xí'ín rá: ―Miía̱n ndaa̱ ná ka'i̱n xí'ín ndó ña̱ iin mií vá ndo'ó ko'o̱n naki̱'o ñaá noo̱ ndá'a̱ ta̱a xiní u'u̱ ñaá ―kaá na̱.
40026022	Ta kúnda'í nda̱'o ni̱ kuu ini ra̱ sa̱'á ña̱ ni̱ ka'a̱n na̱ dión. Dá ni̱ kaa iin rá iin ra xí'ín Jesús: ―¿Á yu'u̱ kúúí, tatá?
40026023	Dá ni̱ kaa Jesús: ―Iin ta̱a dáke̱ta dáó ndá'a̱ xí'ín yu'u̱ ini ko'o̱, ro̱ón kúú ra̱ naki̱'o ñaá noo̱ ndá'a̱ ta̱a xiní u'u̱ ñaá.
40026024	Ta miía̱n ndaa̱ ndo'o na̱ ni̱ nduu ta̱a ñayuú yó'o táto̱'on ki̱'o ká'a̱n tuti ii̱ Ndios. Tído, ¡nda'í va ta̱a naki̱'o ñaá noo̱ ndá'a̱ ta̱ xiní u'u̱ ñaá! Va̱'a cháá ka̱ vía̱n ní xi̱o dá'a ni kaki ta̱a ñoó, ní kúu.
40026025	Dá ni̱ kaa Judas, tá'a̱n ra̱ ko'o̱n naki̱'o ñaá: ―¿Á yu'u̱ kúú ra̱ kee dión, maestro? Dá ni̱ kaa Jesús xí'ín rá: ―Jaa̱n, táto̱'on ni̱ ka'o̱n, ki̱'o dión kíán ―kaá na̱.
40026026	Ta tein noo̱ sásá'an na ñoó, dá ni̱ tiin Jesús pan. Dá ni̱ na̱ki̱'o na ndivé'e noo̱ Ndios sa̱'án. Dá ni̱ sa'anda dáó na̱án, dá ni̱ xi̱'o naa̱n no̱ó ta̱ xíonoo xí'ín ná. Dá ni̱ kaa na̱ xí'ín rá: ―Keí ndo̱án, chi̱ ña̱ xaa̱n kúú yikí ko̱ñoi̱.
40026027	Dá ni̱ tiin na copa. Dá ni̱ na̱ki̱'o na ndivé'e noo̱ Ndios sa'a̱ ra̱, dá ni̱ xi̱'o na ra̱ noo̱ ta̱ xíonoo xí'ín ná. Dá ni̱ kaa na̱ xí'ín rá: ―Ndidaá ní ndó ko'o lú'u̱ lú'u̱ vino xaa̱n,
40026028	chi̱ kirá xaa̱n kúú nii̱ yu'u̱, kirá dáxi̱nko̱o ña̱ ni̱ ka̱ndo̱o Ndios kee na xí'ín ña̱yuu na̱, chi̱ sa̱'á ña̱ kuita̱ ra̱, sa̱'á ño̱ó ndoo kua̱chi kua̱'á nda̱'o ña̱yuu.
40026029	Ká'i̱n xí'ín ndó ña̱ o̱ nándió ko̱o ka̱i̱ ko'i ndutá uva yó'o nda̱ ná kasandaá kuu̱, dá ko'o sa̱ái̱ ndutá uva xí'ín ndó noo̱ ió tatái̱ Ndios dándáki na ―kaá na̱.
40026030	Dá tá ni̱ ndi'i ni̱ keká'ano na Ndios xí'ín iin yaa, dá ni̱ kee na kua'a̱n na̱ dini̱ yúku̱ naní Olivos.
40026031	Dá ni̱ kaa Jesús xí'ín ta̱ xíonoo xí'ín ná: ―Ndidaá vá ndo'ó dánkoo ndava̱'a ñaá sa̱kuaá víti, dá chi̱ di'a kaá tuti ii̱ Ndios: “Dárkue'e̱ ka'í yu'u̱ ta̱ ndáka léko, ta kúú ndi ndi'i va léko kuita̱ noo ko'o̱n”, kaáa̱n.
40026032	Tído tá ni̱ ndi'i ni̱ na̱takii̱, dá kuió no̱ói̱ noo̱ ndo̱ ko'i̱n chí Galilea di'a, dá kasandaá ndo̱.
40026033	Dá ni̱ kaa Pedro: ―Va̱'ará ná dánkoo ndava̱'a ndidaá ta̱a yó'o mií ní, tído yu'u̱, o̱ kée ta'on yu'u̱ dión.
40026034	Dá ni̱ kaa na̱ xí'ín rá: ―Miía̱n ndaa̱ ná ka'i̱n xí'ón ña̱ sa̱kuaá víti, tá ko̱ ñá'a̱ ta'on kana chéli, kúú sa̱ oni̱ va ta'ándá ndato̱n sa'a̱ yú'u̱.
40026035	Dá ni̱ kaa Pedro: ―Va̱'ará ná kánian kuu nduúi̱ xí'ín ní, tído o̱ ndáta̱ ta'oin sa'a̱ ní ―kaá ra̱. Ta kúú dión ni̱ ka'a̱n ndidaá ka̱ ta̱ xíonoo xí'ín ná ñóó.
40026036	Dá ni̱ saa̱ Jesús xí'ín ta̱a xíonoo xí'ín ná noo̱ naní Getsemaní. Dá ni̱ kaa na̱ xí'ín rá: ―Yó'o ni kandei tóo ndó, dá ná ko'i̱n lú'u̱ ka̱ chí káa ka'i̱n xí'ín Ndios ―ka̱á na̱.
40026037	Dá ni̱ kee Jesús ndáka na Pedro xí'ín ndi nduú de̱'e Zebedeo kua'a̱n na̱ lú'u̱ ka̱ noo̱. Dá ni̱ kixian ni̱ ku̱nda'í nda̱'o ini Jesús, ta ni̱ ka̱sá'á ndó'o nda̱'o nío̱ ná.
40026038	Dá ni̱ kaa na̱ xí'ín ta̱a kua'a̱n xí'ín ná ñoó: ―Nda'í nda̱'o kúu inii̱. Sa̱ nda̱á ndi̱i va kúúí xiníi̱. Yó'o ni kandei tóo ndó, ta kaño'o dáó ini ndo̱ xí'ín yu'u̱ sa̱kuaá víti ―kaá na̱.
40026039	Dá ni̱ kee na kua'a̱n na̱ lú'u̱ ka̱ chí noo̱. Dá ni̱ sa̱ kuíi̱n xi̱tí ná, ta ni̱ xino̱ taan na̱ nda̱ no̱ñó'o̱. Dá ni̱ ka̱sá'á ná ká'a̱n na̱ xí'ín Ndios: ―Tatá miíi̱, tá kuu di̱tá ní ndirá ova̱, ña̱ kía̱n ve̱i ndo'i, dá kía̱n di̱tá nía̱n. Tído ná dá'a ni kakuuan táto̱'on ki̱'o kóni̱ yu'u̱. Ná kakuuan táto̱'on ki̱'o kóni̱ mií ní ―kaá na̱.
40026040	Dá ni̱ na̱ndió ko̱o na ni̱ ndi̱sáa̱ na̱ no̱ó ndéi ta̱a kua'a̱n xí'ín ná ñoó, kúú sa̱ kídi̱ va ra ndéi ra. Dá ni̱ kaa na̱ xí'ín Pedro: ―¿Á ko̱ xí'o ndeé ta'on ini ndo̱ kaño'o ini ndo̱, va̱'ará iin hora?
40026041	Kaño'o ini ndo̱, ta ka'a̱n ndo̱ xí'ín Ndios, dá ná dá'a ni kexíxi ña̱ kini xí'ín ndó. Chi̱ sa̱ ió nduu nío̱ ndo̱ kee ndó ña̱ kóni̱ Ndios, tído ña̱ kóni̱ ñíi̱ ndo̱ kía̱n chítuu ñaá ―kaá na̱.
40026042	Dá ni̱ na̱ndió ko̱o tuku na kua'a̱n na̱. Dá ni̱ ka̱sá'á ká'a̱n tuku na xí'ín Ndios: ―Tatá miíi̱, tá o̱ kúu di̱tá ní ndutá ova̱, ña̱ ve̱i ndo'i, dá kía̱n ná kakuuan táto̱'on ki̱'o kóni̱ mií ní ―kaá na̱.
40026043	Dá ni̱ na̱ndió ko̱o tuku na ni̱ ndi̱sáa̱ na̱ noo̱ ndéi ta̱a ñoó. Kúú sa̱ kídi̱ tuku va ra ndéi ra, chi̱ sa'ání nda̱'o ñaá ña̱ ma̱'ánó.
40026044	Dá ni̱ na̱ndió ko̱o tuku na ni̱ sa'a̱n na̱ ni̱ ka'a̱n na̱ xí'ín Ndios ta'ándá kúú oni̱, ta ni̱ ka'a̱n na̱ xí'ín ná táto̱'on ki̱'o ni̱ ka'a̱n na̱ dao ka̱ ta'ándá ñoó.
40026045	Dá ni̱ na̱ndió ko̱o tuku na ni̱ ndi̱sáa̱ na̱ noo̱ ndéi ta̱a kua'a̱n xí'ín ná ñoó, dá ni̱ kaa na̱ xí'ín rá: ―¡Kudi̱ ní ndó viti! ¡Ta nani'i̱ ndée̱ ndo̱ viti! Chi̱ sa̱ ni̱ kasa̱ndaá vá hora naki̱'o ra na̱ ni̱ nduu ta̱a ñayuú yó'o noo̱ ndá'a̱ ta̱a kómí kua̱chi.
40026046	¡Ndakuei kíi̱ ndo̱, ná ko'o̱! Kande̱'é ndó, chi̱ sa̱ kúyati ta̱a ve̱i naki̱'o yu'u̱ noo̱ ndá'a̱ ta̱ xiní u'u̱ ñaá ―kaá na̱.
40026047	Ká'a̱n i̱í vá Jesús íin na, kúú ni̱ ka̱sáa̱ va Judas, tá'a̱n ra̱ nákaa̱ tein ndin uxi̱ uu̱ ta̱a xíonoo xí'ín ná. Ta kua̱'á nda̱'o ta̱a ve̱i xí'ín rá. Dao ra né'e espada, dao ka̱ ra̱ né'e yíto̱. Chi̱ ve̱i ra xí'ín choon ni̱ sa'anda ta̱ duti̱ sakua̱'a̱, xí'ín ta̱ sá'ano ñoo.
40026048	Sa̱ ni̱ ka̱sto̱'on va Judas xí'ín ta̱a ñoó ndi kee ra, dá na'a̱ ra̱ ndá yoo kúú Jesús, chi̱ ni̱ kaa ra̱: ―Ta̱a ni̱ chitóí noo̱ ñoó, ro̱ón tiin ndó.
40026049	Ta kúú vití'ón ni̱ na̱tuu yati Judas noo̱ íin Jesús, dá ni̱ kaa ra̱ xí'ín ná: ―Nákaa̱ ní, maestro. Dá ni̱ chitó rá noo̱ ná.
40026050	Dá ni̱ kaa Jesús xí'ín rá: ―Amigo, ¿ndá choon va̱són? Ta kúú ni̱ na̱tuu yati ta̱a kua'a̱ ñoó ni̱ tiin ñaá rá.
40026051	Ta iin ta̱a ió xí'ín Jesús ñoó ni̱ taó rá espada ra̱. Ta kúú ni̱ chi̱tó'o̱n ra̱ do̱'o iin ta̱ kéchóon no̱ó ta̱ duti̱ kúú no̱ó.
40026052	Dá ni̱ kaa Jesús: ―Nachikaa̱ va̱'a espada xaa̱n no̱ó ni̱ sa̱ káa̱a̱n, dá chi̱ ta̱a tíin espada, xí'ín espada ta'ani kuu ra̱.
40026053	¿Á ko̱ ná'á ta'an voon ña̱ kuu va ka'i̱n xí'ín tatái̱, dá tanda'á ná uxi̱ uu̱ tu'u ángel kii na chindeé ná yu'u̱?
40026054	Tído tá ná kee yu'u̱ dión, dá kía̱n, ¿ndi koo, dá xi̱nko̱o noo̱ ká'a̱n tuti ii̱ Ndios? Chi̱ ká'a̱n ña̱ ki̱'o dión kánian ndo'i.
40026055	Dá ni̱ kaa na̱ xí'ín ta̱a kua'a̱ ñoó: ―¿Á ta̱ kui̱'íná vá kée ndó yu'u̱ kúúí, sa̱'á ño̱ó ve̱i ndó xí'ín espada xí'ín yíto̱ tiin ndó yu'u̱? Ta ndidaá kuu̱ vá ni̱ sa̱ káa̱i̱ xí'ín ndó yé'é ño̱'o sa̱ da̱ná'i̱ noo̱ ndo̱, ta ni ko̱ ní tíin ndó yu'u̱.
40026056	Tído ndidaá ña̱ yó'o kúu viti, dá ná xi̱nko̱o no̱ó ni̱ ka'a̱n profeta noo̱ tuti ii̱ Ndios ―kaá na̱. Ta kúú ndidaá vá ta̱ xíonoo xí'ín ná ni̱ da̱nkoo ndava̱'a ñaá, ta ni̱ xino ra kua'a̱n ra̱.
40026057	Ta ta̱a ni̱ tiin Jesús, ro̱ón kúú ra̱ ndáka ñaá kua'a̱n ve'e Caifás, ra̱ kúú duti̱ kúú no̱ó, chi̱ ñoó ni̱ ndi̱tútí ta̱a dána'a̱ ley Moisés xí'ín ta̱ sá'ano ñoo.
40026058	Ta Pedro, nda̱á xíká xíká tákaa ra kua'a̱n ra̱. Dá ni̱ saa̱ ra̱ ni̱ ku̱'u ra noo̱ kúú yé'é ve'e ta̱ duti̱ kúú no̱ó ñóó. Dá ni̱ sa̱ ko̱o ra ió ra̱ tein ta̱ ndaá yé'é ñoó, dá koni ra̱ ndi koo.
40026059	Ta ra̱ duti̱ sakua̱'a̱ ñoó xí'ín ta̱ sá'ano ñoó xí'ín ndidaá ka̱ ta̱ né'e choon ñoo Jerusalén ni̱ ndi̱tútí rá ndéi ra ndúkú rá ta̱ ka'a̱n to̱'ón sa'a̱ Jesús, dá kuu naki̱'o ñaá rá noo̱ nda'á ta̱ romano, dá ka'ání ñaá rá.
40026060	Tído ko̱ ní ni'i̱ ta'on ra iin kua̱chi ká'ano dákuío ra Jesús, va̱'ará kua̱'á nda̱'o ta̱a ni̱ na̱kui̱ta ni̱ ka'a̱n to̱'ón sa'a̱ ná. Tído tá ni̱ ndi'i, dá ni̱ nda̱kuei uu̱ ka̱ ta̱a ni̱ ka'a̱n kua̱chi ra sa'a̱ ná,
40026061	ta kaá ra̱: ―Di'a ta'ani ni̱ kaa ta̱a xaa̱n: “Ió choon noo̱ ndá'í ña̱ kía̱n nakani ndi'ii ve'e ño̱'o Ndios, ta ti̱xi kuu̱ óni̱ kandeé yu'u̱ nduva̱'i ña̱” ―ka̱á ra̱.
40026062	Dá ni̱ nda̱kuíi̱n ndichi mií ta̱ duti̱ kúú no̱ó ñoó. Dá ni̱ kaa ra̱ xí'ín ná: ―¿Ndiva̱'a ko̱ ká'o̱n chindeéón miíón? ¿Á ña̱ ndaa̱ kía̱n ká'a̱n kua̱chi ta̱a káa sa̱'o̱n o ko̱ó? ―ka̱á ra̱ xí'ín Jesús.
40026063	Tído tádi̱ óon va íin Jesús. Dá ni̱ na̱ndió ko̱o tuku ta̱ duti̱ kúú no̱ó ñóó ni̱ nda̱to̱'ón ñaá rá: ―Xí'ín kuu̱ Ndios ta̱kí sa'ándái̱ choon noo̱o̱n ña̱ kasto̱'on ndaa̱ xí'ín ndu'u̱. ¿Á yo'ó kúú Cristo, na̱ dáka̱ki ñaá? ¿Á yo'ó kúú de̱'e Ndios?
40026064	Dá ni̱ kaa Jesús xí'ín rá: ―Táto̱'on ki̱'o ká'a̱n ní, ki̱'o dión kíán. Ta ká'a̱n ta'ani yu'u̱ xí'ín ní ña̱ nda̱ kuu̱ víti koni ndo̱ na̱ ni̱ nduu ta̱a ñayuú yó'o nako̱o na xoo kuá'a tatá Ndios, noo̱ ió na̱ dándáki na. Ta koni ta'ani ndó kii na tein viko̱ tánee induú ―kaá na̱.
40026065	Ta kúú ni̱ ndatá ta̱ duti̱ kúú no̱ó ñóó kotó ra̱ sa̱'á ña̱ ni̱ xido̱ téí ini ra̱. Dá ni̱ kaa ra̱: ―¡Ni̱ ka'a̱n ndava̱'a ta̱a yó'o sa'a̱ Ndios! ¿Ndá choon kuu ka̱ yo̱ cháá ka̱ ta̱a ka'a̱n kua̱chi sa'a̱ rá? Chi̱ vití'ón kuií ni̱ seídó'o va mií ndó ña̱ ni̱ ka'a̱n ndava̱'a ta̱a yó'o sa'a̱ Ndios.
40026066	¿Ndí ki̱án náta'an ini ndo̱ keeá xí'ín rá? Dá ni̱ kaa dao ka̱ ta̱a ñoó: ―Kánian kuu va ra sa̱'á ña̱ ni̱ ka'a̱n ra̱ dión.
40026067	Dá ni̱ tu̱u ndaa di̱í dao ra noo̱ ná, ta dao ka̱ ra̱ ni̱ kani ñaá xí'ín yi̱kí, ta dao ka̱ ra̱ ni̱ koon da'a̱nda̱ noo̱ ná,
40026068	ta kaá ra̱ xí'ín ná: ―Tá miía̱n ndaa̱ kúúón Cristo, dá kía̱n nakoni ini kíi̱ ndi ndáa ndu'u̱ ni̱ kani ñaá.
40026069	Ta ió Pedro sata̱ vé'e noo̱ ndéi dao ka̱ ña̱yuu ñoó. Dá ni̱ na̱tuu yati iin ñá'a̱ kéchóon ve'e ñoó. Dá ni̱ kaaa̱n xí'ín rá: ―Xíonoo ta'ani yo'ó xí'ín Jesús, ta̱ kúú kuendá Galilea káa, ¿daá ko̱ó?
40026070	Tído ni̱ ndata̱ vá Pedro sa'a̱ Jesús noo̱ ndidaá ña̱yuu ndéi ñoó, ta kaá ra̱: ―Ko̱ ná'í nda̱ sa'a̱ ká'o̱n.
40026071	Dá ni̱ kee ra kua'a̱n ra̱ noo̱ kúú yé'é di'a. Dá ni̱ xini ñaá iin ka̱ ñá'a̱. Dá ni̱ kaaa̱n xí'ín dao ña̱yuu ndíta ñoó: ―Ta̱a káa ta'ani kúú kuendá Jesús, ta̱ ñoo Nazaret.
40026072	Ta kúú tuku va ni̱ ndata̱ rá sa'a̱ Jesús, ta kaá ra̱: ―Miía̱n ndaa̱ kuiti ko̱ ná'á ta'on yu'u̱ ta̱a ká'a̱n ní sa'a̱.
40026073	Ta kúú lú'u̱ ka̱ tóó, dá ni̱ na̱tuu yati dao ka̱ na̱ ndíta ñoó, dá ni̱ kaa na̱ xí'ín rá: ―Miía̱n ndaa̱ kuiti kuendá Jesús kúú yo'ó, dá chi̱ táto̱'on ká'a̱n ta̱ Galilea, ki̱'o dión ká'o̱n.
40026074	Dá ni̱ ka̱sá'á ká'a̱n ndava̱'a ra, ta kaá ra̱: ―Ná'á Ndios ña̱ ko̱ ná'á ta'on yu'u̱ ta̱a ká'a̱n ní sa'a̱ ñoó. Ta ni̱ ndi'i ni̱ ka'a̱n ra̱ dión, ta kúú ni̱ kana va chéli.
40026075	Dá ví ni̱ ndi̱sáa̱ ini ra̱ to̱'on ni̱ ka'a̱n Jesús xí'ín rá, chi̱ di'a ni̱ kaa na̱: “Tá ko̱ ñá'a̱ kana chéli, ta kúú sa̱ ndata̱ yo̱'ó sa̱'á yu'u̱ oni̱ ta'ándá”, kaá na̱. Dá ni̱ keta ra sata̱ vé'e, ta kúú nda'í nda̱'o ni̱ saki ra. 27
40027001	Tá ni̱ tu̱u noo̱, dá ni̱ nda̱tó'ón kue'é ta̱ duti̱ sakua̱'a̱, xí'ín ta̱ sá'ano ñoo ndi koo kee ra, dá naki̱'o ra Jesús noo̱ ndá'a̱ ta̱ né'e choon romano, dá ka'ání ñaá rá.
40027002	Dá ni̱ kató ñaá rá ndáka ra ni̱ saa̱ ra̱ ni̱ na̱ki̱'o ra noo̱ ndá'a̱ ta̱ né'e choon romano naní Pilato.
40027003	Kúú ni̱ ka̱ndaa̱ ini Judas, tá'a̱n ra̱ ni̱ na̱ki̱'o Jesús noo̱ nda'á ta̱a xiní u'u̱ ñaá, ña̱ sa̱ ni̱ ka̱ndo̱o ra̱ né'e choon ña̱ ka'ání rá Jesús. Kúú ni̱ na̱ndió né'e ra oko̱ uxi̱ di̱'ón plata no̱ó ta̱ duti̱ sakua̱'a̱ xí'ín ta̱ sá'ano, dá chi̱ ni̱ na̱ndikó iní ra̱ sa̱'á ña̱ ni̱ ya̱'a ra ni̱ kee ra,
40027004	dá kaá ra̱: ―Ni̱ kee yu'u̱ iin kua̱chi, dá chi̱ ni̱ na̱ki̱'o yu'u̱ iin ta̱a ko̱ó kua̱chi noo̱ ndo̱'ó. Dá ni̱ kaa ta̱ duti̱ ñoó: ―Ko̱ sa'ání ta'on ndu mií ndú. Kua̱chi mií vóón kíán.
40027005	Dá ni̱ ko'ono ni'ini ra di̱'ón plata ñoó noo̱ kúú yé'é ño̱'o ñoó. Dá ni̱ keta ra kua'a̱n ra. Ta kúú ñoó ni̱ sa'a̱n ra̱ ni̱ chi̱rkaa ra mií rá, dá ni̱ xi'i̱ ra̱.
40027006	Dá ni̱ ndi̱tútí ta̱ duti̱ sakua̱'a̱ ñoó di̱'ón ñoó, dá ni̱ kaa ra̱: ―O̱ kúu ta'on taán yo̱ di̱'ón yó'o no̱ó di̱'ón dóko̱ ña̱yuu noo̱ Ndios, dá chi̱ kíán ya̱'i sa'a̱ nii̱ ndi̱i.
40027007	Dá tá ni̱ ndi'i ni̱ nda̱tó'ón kueé ra̱, dá ni̱ xiin ra iin ñó'o̱ no̱ó ta̱ káva̱'a ki̱di, dá ná koo no̱ó ndu̱xi na̱ tu̱kú xí'i̱.
40027008	Sa̱'á ño̱ó nda̱ kuu̱ víti naní ñó'o̱ ñoó, no̱ñó'o̱ nii̱.
40027009	Dión, dá ni̱ xi̱nko̱o to̱'on ká'a̱n ña̱ ni̱ taa profeta Jeremías: “Ni̱ ki'in ra oko̱ uxi̱ di̱'ón plata, ña̱ ni̱ chi̱ya̱'i ra sa'a̱ ná táto̱'on ni̱ chi̱kaa̱ ini ta̱ ñoo Israel kakuu ya̱'i na,
40027010	ta xí'ín di̱'ón ñoó ni̱ xiin ra ñó'o̱ no̱ó ta̱a káva̱'a ki̱di. Dión ni̱ kaa sato'o yo̱ Ndios xí'ín yu'u̱.”
40027011	Tá ni̱ sa̱ kuíi̱n Jesús noo̱ Pilato, ra̱ dándáki ñoo ñó'o kuendá Judea ñoó, dá ni̱ nda̱to̱'ón ñaá rá: ―¿Á yo'ó kúú rey no̱ó na̱ Israel? Dá ni̱ kaa Jesús xí'ín rá: ―Ta dión kaá mií ní.
40027012	Ta va̱'ará dátai̱ kua̱chi ñaá ta̱ duti̱ sakua̱'a̱, xí'ín ta̱ sá'ano ñoo, tído ni iin tó'ón to̱'on ko̱ ní ka'a̱n na̱.
40027013	Dá ni̱ kaa tuku Pilato xí'ín ná: ―¿Á ko̱ se̱ídó'o ta'an voón ña̱ ki̱'o dión ví káva̱'a ra kua̱chi sa̱'o̱n? ―ka̱á ra̱.
40027014	Tído ni iin tó'ón to̱'on ko̱ ní ka'a̱n na̱. Sa̱'á ño̱ó kúú ni̱ naá vá iní Pilato.
40027015	Ta iin iin tein víko̱ pascua dáyaa̱ Pilato iin ta̱a nákaa̱ ve'e ka̱a, tá'a̱n ra̱ kándo̱o na̱ ñoo Israel sa'a̱.
40027016	Ta daá ñóó nákaa̱ iin ta̱a naní Barrabás ve'e ka̱a, ta iin níí kúú ká'a̱n na̱ sa'a̱ rá ña̱ kúú rá iin ta̱ kini.
40027017	Ta sa̱'á ña̱ ni̱ na̱taka kua̱'á ña̱yuu noo̱ Pilato, sa̱'á ño̱ó ni̱ nda̱to̱'ón ñaá rá: ―¿Ndá yoo dáyaa̱ yu'u̱, kóni̱ ndo̱? ¿Á Barrabás dáyaa̱i̱, o Jesús, tá'a̱n ra̱ chínaní ndó kúú Cristo?
40027018	Dión ni̱ kaa Pilato, chi̱ ni̱ ka̱ndaa̱ ini ra̱ ña̱ sa̱'á ña̱ u'u̱ iní vá ta̱ duti̱ ñoó, sa̱'á ño̱ó ni̱ na̱ki̱'o ra Jesús noo̱ ndá'a̱ rá.
40027019	Ta nda̱ noo̱ ió ra̱ sa'ándá ra̱ choon ñoó, ni̱ ta̱nda'á ñadi'í ra̱ choon ni̱ saa̱a̱n noo̱ rá, ta kaáa̱n: “Ná dá'a ni kendava̱'ón xí'ín ta̱a xaa̱n, chi̱ ta̱a ndaa̱ kúú rá. Dá chi̱ nda'í nda̱'o ni̱ sa̱níi̱ sa'a̱ rá ni̱ tu̱u noo̱ kuu̱ víti.”
40027020	Tído ni̱ ka̱sá'á ta̱ duti̱ sakua̱'a̱ xí'ín ta̱ sá'ano ñoo dáka'a̱n kue̱'é ra̱ ña̱yuu kuá'a̱ ñoó ña̱ ná kaka̱ na̱ ña̱ dáyaa̱ ra̱ Barrabás, ta ná ka'ání rá Jesús.
40027021	Dá ni̱ na̱ndió ko̱o tuku Pilato ni̱ nda̱to̱'ón rá ña̱yuu ñoó: ―¿Ndi káa iin ta̱a yó'o dáyaa̱i̱, kóni̱ ndo̱? Dá ni̱ kaa ña̱yuu kuá'a̱ ñoó: ―Dáyaa̱ ní Barrabás xaa̱n.
40027022	Dá ni̱ kaa Pilato xí'ín ná: ―¿Ndí ki̱án kóni̱ ndo̱ keei xí'ín Jesús yó'o, tá'a̱n ra̱ kaá ndo̱ kúú Cristo, tá dáá? Dá ni̱ kaa ña̱yuu kuá'a̱ ñoó: ―Chirkaa ní ra̱ ndi̱ka cruz.
40027023	Dá ni̱ kaa Pilato xí'ín ná: ―Ta, ¿ndí ki̱án kini ni̱ ya̱'a ta̱a yó'o ni̱ kee ra? Tído kúú ni̱'i cháá ka̱ ví ni̱ ka̱sá'á káyu'ú ña̱yuu kuá'a̱ ñoó: ―¡Chirkaa ní ra̱ ndi̱ka cruz!
40027024	Kúú ni̱ ka̱ndaa̱ ini Pilato ña̱ ko̱ kándeé ka̱ ra̱ ka'a̱n ra̱ xí'ín ña̱yuu kuá'a̱ ñoó, chi̱ di'a ni̱ na̱kui̱na vaa̱ cháá ka̱ ví ná. Sa̱'á ño̱ó ni̱ ki'in ra cháá ta̱kui̱í, ta ni̱ na̱kata ra ndá'a̱ rá noo̱ ndidaá na̱ ñoo Israel ñoó, dá ni̱ kaa ra̱ xí'ín ná: ―O̱ kándio kua̱chi ta'on yu'u̱ sa̱'á nii̱ ta̱a yó'o, chi̱ kúú rá iin ta̱a ndaa̱. Mií vá ndó kúú na̱ ná kandido kua̱chi sa'a̱ rá.
40027025	Dá ni̱ kaa ndidaá na̱ ñoo ñoó: ―Ndu'u̱ ná kandido kua̱chi sa̱'á nii̱ rá, ta nda̱ de̱'e ndu ná kandido kua̱chi sa'a̱ ra̱.
40027026	Dá ni̱ da̱yáa̱ Pilato Barrabás. Dá tá ni̱ ndi'i ni̱ kani soldado Jesús xí'ín chirrión, dá ni̱ na̱ki̱'o ñaá Pilato noo̱ ndá'a̱ rá, dá ná ko'o̱n ra̱ chirkaa ñaá rá ndi̱ka cruz.
40027027	Dá ni̱ na̱ki'in ñaá soldado kuendá Pilato ndáka ra kua'a̱n ra̱ nda̱ ma̱á ini ve'e chóon ta̱ romano. Dá ni̱ na̱da̱taká ra̱ ndidaá ka̱ soldado kúú kuendá ra̱, dá ni̱ kao̱ noo ra Jesús noo̱ íin na ñoó.
40027028	Dá ni̱ taó rá dá'o̱n ná. Dá ni̱ da̱kuí'ino ñaá rá iin dá'o̱n kua̱'á to̱ón.
40027029	Dá ni̱ chi̱nóo ra iin corona ni̱ ka̱va̱'a xí'ín ío̱n dini̱ ná. Ta ni̱ chi̱rnee ra iin ta̱ñi̱í ndá'a̱ xoo kuá'a na̱. Dá ni̱ ka̱sá'á sá kui̱ta xi̱tí rá noo̱ ná, dá kedi̱ki ñaá rá, dá kaá ra̱ xí'ín ná: ―Na̱ ká'ano kúú mií ní, na̱ kúú rey no̱ó na̱ Israel ―ka̱á ra̱.
40027030	Ta ni̱ tu̱u ndaa di̱í ñaá rá, ta ni̱ xi̱o ndaa ra̱ ta̱ñi̱í né'e na ñoó ni̱ koon ra dini̱ ná.
40027031	Tá ni̱ ndi'i ni̱ kedi̱ki ñaá rá, dá ni̱ di̱tá rá dá'o̱n ñoó. Dá ni̱ na̱da̱kuí'ino ñaá rá dá'o̱n míí ná. Dá ví ni̱ kee ra ndáka ñaá rá kua'a̱n ra̱ chirkaa ra ndi̱ka cruz.
40027032	Ta noo̱ ndáka ñaá rá kua'a̱n ra̱ ñoó, ni̱ na̱ki'in tá'an ra xí'ín iin ta̱a naní Simón, ta̱ kúú kuendá Cirene. Dá ni̱ kendúsa̱ ra̱ xí'ín ta̱a yó'o ña̱ ná kado̱kó ra̱ cruz ko'o̱n ra̱.
40027033	Dá ni̱ saa̱ ra̱ noo̱ naní Gólgota. To̱'on yó'o kóni̱ kaa yikí lásá dini̱ ndi̱i.
40027034	Dá ni̱ xi̱'o ra vino ni̱ daká tá'an xí'ín ndiró ova̱ ko'o Jesús. Dá tá ni̱ ndi'i ni̱ xirndodó ná ra̱, kúú ko̱ ní xíin ta'on na ko'o na ra̱.
40027035	Dá tá ni̱ ndi'i ni̱ chi̱rkaa ñaá rá ndi̱ka cruz, dá ni̱ sa̱ ndei ra ni̱ sa̱dikí ra̱ suerte xí'ín dá'o̱n ná, dá ná kande̱'á ndi ndáa dá'o̱n kánian ni'i̱ iin rá iin ra. Dión ni̱ kee ra, dá ni̱ xi̱nko̱o to̱'on ni̱ ka'a̱n profeta, chi̱ di'a ni̱ kaa na̱: “Ni̱ na̱ka'anda ra̱ dá'ámáí, chi̱ ni̱ sa̱dikí ra̱ suerte xí'án.”
40027036	Tá ni̱ ndi'i, dá ni̱ sa̱ ndei ra ndéi ra ndaá ra̱ Jesús.
40027037	Ta ni̱ kani ra iin tabla yati dini̱ cruz ñoó, ta ká'a̱n ndá sa'a̱ kía̱n tákaa na ñoó. Ta di'a kaáa̱n: “Ta̱a yó'o kúú Jesús, ta̱ kúú rey no̱ó na̱ ñoo Israel.”
40027038	Ta ni̱ chi̱rkuei ta'ani ra uu̱ ta̱ kui̱'íná ndi̱ka dao ka̱ cruz. Iin ra tákaa xoo kuá'a na̱, ta iin ka̱ ra̱ tákaa xoo íti na̱.
40027039	Ta ña̱yuu chíka'anda kua'a̱n no̱ó tákaa na ñoó kédi̱ki ndaa ñaá ná, ta kaó na̱ dini̱ ná kénóo na Jesús,
40027040	ta kaá na̱: ―Kaá yo̱'ó ña̱ nakani ndi'ón ve'e ño̱'o ká'ano yo̱, ta kúú ti̱xi oni̱ va kuu̱, kúú sa̱ nduva̱'a voón ña̱, kaáo̱n. Sa̱'á ño̱ó nda̱ni dáka̱ki miíón viti. Kua'án noo kíi̱ ndi̱ka cruz xaa̱n tá miía̱n ndaa̱ de̱'e Ndios kúúón.
40027041	Ta dión ta'ani kédi̱ki ñaá ta̱ duti̱ sakua̱'a̱ ñoó, xí'ín ta̱ dána'a̱ ley Moisés, xí'ín ta̱ fariseo ndíta ra, ta kaá ra̱:
40027042	―Dao ka̱ va ña̱yuu sa̱ ka̱ndeé rá sa̱ da̱káki ra, tído ko̱ kándéé ta'on ra dáka̱ki ra mií rá viti. Tá nda̱ rey yo̱ kúú rá, dá kía̱n ná noo kíi̱ rá ndi̱ka cruz káa, dá ná kandísa yó ra̱.
40027043	Ni̱ ka̱ndeé iní ta̱ káa Ndios, sa̱'á ño̱ó ná dáka̱ki ñaá Ndios viti tá miía̱n ndaa̱ kú'u̱ ini na̱ sa'a̱ rá, chi̱ kaá ra̱ ña̱ kúú rá de̱'e Ndios ―ka̱á ra̱ ndíta ra.
40027044	Ta kána̱'á ta'ani nda̱ uu̱ ta̱ kui̱'íná tákuei iin iin xoo díi̱n ná xí'ín ná.
40027045	Ta nda̱ ka̱xuu̱ kuu̱ dáá ñóó ni̱ na̱kuíi̱n naá iin níí kúú ñayuú nda̱ ka̱ oni̱ sa̱'ini.
40027046	Tá kua'a̱n kasandaá ka̱ oni̱ sa̱'ini, kúú ni̱'i nda̱'o ni̱ ka̱yu'ú Jesús, ta kaá na̱: ―Elí, Elí, ¿lama sabactani? ―to̱'on yó'o kía̱n kóni̱ kaa: Ndios miíi̱, Ndios miíi̱, ¿ndiva̱'a ni̱ da̱yáa̱ ndá'a̱ ní yu'u̱?
40027047	Tá ni̱ sei̱do̱'o dao ka̱ ta̱a ndíta ñoó ña̱ ni̱ kaa na̱ dión, dá ni̱ kaa ra̱: ―Kueídó'o ndó, chi̱ kána ra profeta Elías.
40027048	Ta kúú vití'ón ni̱ ka̱nkono iin ta̱a ni̱ sa'a̱n ra̱ ni̱ da̱ndáxi ra iin tá'í dá'o̱n xí'ín vino iá. Dá ni̱ so'oni ra̱án dini̱ iin ta̱ñi̱í. Dá ni̱ chi̱nee raa̱n yú'u̱ Jesús, dá ná ko'o na ra̱.
40027049	Dá ni̱ kaa dao ka̱ ña̱yuu ndíta ñoó: ―Ná dá'a ni kee ní díon. Ná kandati yó, ta ná kande̱'á á kasaa̱ Elías chindeé ñaá ná ―kaá na̱.
40027050	Ta kúú ni̱'i nda̱'o ni̱ ka̱yu'ú tuku Jesús, dá ni̱ na̱ki̱'o na mií ná ni̱ xi'i̱ na̱.
40027051	Ta kúú mií hora daá ñóó ni̱ ndata̱ dao dá'o̱n tákaa ndadí ini ve'e ño̱'o ká'ano. Ni̱ keean nda̱ yú'án ni̱no, ta kúú nda̱ yú'án nino̱ ni̱ xino̱ no̱ó ni̱ ndata̱ ñá. Ta kúú ni̱'i nda̱'o ni ta̱an, ta kúú ni̱ ndata̱ dao ña̱ kúú yuu̱ ndáá,
40027052	ta ni̱ nono̱ yé'é káo̱ noo̱ ñó'o ndi̱i, ta kúú kua̱'á nda̱'o ña̱yuu Ndios, na̱ ni̱ xi'i̱, ni̱ na̱taki.
40027053	Dá tá ni̱ ndi'i ni̱ na̱taki Jesús, dá ni̱ kuu ni̱ ka̱nkuei ña̱yuu ñoó ini káo̱ ñoó, dá ni̱ sa'a̱n na̱ ñoo Jerusalén, ña̱ kúú ñoo ii̱, ta ñoó ni̱ na'a̱ noo̱ ná no̱ó kua̱'á nda̱'o ña̱yuu.
40027054	Ta mií ta̱ dándáki soldado íin ra xí'ín dao ka̱ soldado ndaá ra̱ Jesús noo̱ tákaa na ndi̱ka cruz ñoó. Dá tá ni̱ xini ra̱ ña̱ ni̱ ta̱an xí'ín dao ka̱ ña̱'a ni̱ kuu, kúú ni̱ yu̱'ú nda̱'o ra, ta ni̱ kaa ra̱: ―Miía̱n ndaa̱ ndisa de̱'e Ndios ni̱ sa̱ kuu ta̱a yó'o ―kaá ra̱.
40027055	Ta xíká vá ndíta kua̱'á nda̱'o na̱ ñá'a̱ ndé'é ná ña̱ ni̱ ndo'o Jesús. Ta no̱ón kúú na̱ ni̱ xi̱onoo xí'ín Jesús nda̱ rá ni̱ ka̱sá'á ná kuendá Galilea xíonoo na, ta sa̱ chi̱ndeé ñaá ná.
40027056	Ta tein na̱ ñá'a̱ ñoó nákaa̱ María Magdalena, xí'ín María, naná Jacobo xí'ín José, xí'ín naná ta̱a kúú de̱'e Zebedeo.
40027057	Tá ni̱ kuaá kuu̱ dáá ñóó, dá ni̱ saa̱ iin ta̱a kui̱ká naní José, ta̱ ñoo Arimatea, ta sa̱ xi̱onoo ta'ani ra xí'ín Jesús.
40027058	Ta ni̱ sa'a̱n ra̱ noo̱ nákaa̱ Pilato, dá ni̱ xika̱ ra̱ ña̱ ná naki̱'o ra yikí ko̱ño Jesús noo̱ rá. Dá ni̱ sa'anda Pilato choon noo̱ soldado ra̱ ña̱ ná ko'o̱n ra̱ naki̱'o ra yikí ko̱ño Jesús noo̱ José ñoó.
40027059	Dá ni̱ saa̱ ra̱ ni̱ da̱nóo ñaá rá ndi̱ka cruz. Dá ni̱ na̱ki'in ñaá José, dá ni̱ na̱chi̱tuú ñaá rá xí'ín iin sábana ni̱ ndoo.
40027060	Dá ni̱ sa'a̱n ra̱ ni̱ chi̱káa̱ ñaá rá ini iin yái̱ sa̱á, ña̱ ni̱ kaan mií rá ndi̱ka káo̱. Dá tá ni̱ ndi'i ni̱ sadi ra̱ yu'ú yái̱ ñoó xí'ín iin yuu̱ chi̱ká'ano, dá ni̱ kee ra kua'a̱n ra̱.
40027061	Ta yu'ú yái̱ ñoó ni̱ ndo̱o María Magdalena xí'ín iin ka̱ María ñoó ndéi na.
40027062	Sa̱ ni̱ ya̱'a kuu̱ kénduu na̱ Israel ña̱'a kasá'an na. Tá ni̱ tu̱u noo̱ iin ka̱ kuu̱, dá ni̱ na̱taka ta̱ duti̱ sakua̱'a̱ xí'ín ta̱ fariseo noo̱ Pilato,
40027063	dá ni̱ kaa ra̱ xí'ín rá: ―Tatá, ni̱ ndi̱sáa̱ ini ndu̱ ña̱ sa̱ ká'a̱n ta̱ to̱'ón ñoó ña̱ ti̱xi kuu̱ óni̱, dá nataki ra̱, kaá ra̱ tá ko̱ ñá'a̱ kuu ra̱.
40027064	Sa̱'á ño̱ó ka'anda ní choon ña̱ ná kandaa va̱'a soldado ní yu'ú yái̱ noo̱ nákaa̱ ra̱ nda̱ ná kasandaá kuu̱ óni̱. Dá chi̱ oon ni ví kasaa̱ ta̱ sa̱ xi̱onoo xí'ín rá iin sa̱kuaá nataó kuí'íná ñaá rá, dá kaa ra̱ xí'ín na̱ ñoo ndu̱ ña̱ ni̱ na̱taki ra̱, dá kía̱n tu̱ú cháá ka̱ choon o̱ du̱ú ta'ándá mií no̱ó.
40027065	Dá ni̱ kaa Pilato xí'ín rá: ―Xaa̱n ndíta soldado. Kandaka ndó ra̱ kua'án ndo̱, ta nakui̱ta ra kandaa ra̱ yái̱ ndi̱i ñoó táto̱'on ki̱'o kóni̱ ndo̱ ―kaá ra̱.
40027066	Dá ni̱ sa'a̱n ra̱ ni̱ sadi toon ra yu'ú yái̱ ñoó, chi̱ ni̱ kani ra sello yé'án, ta ni̱ chi̱kata ra soldado ndíta ra ndaá ra̱án. 28
40028001	Tá ni̱ ya̱'a kuu̱ náni'i̱ ndée̱ na̱ Israel, na'a va̱'a kuu̱ mií no̱ó kásá'á sa'a̱ semana, dá ni̱ kee María Magdalena xí'ín iin ka̱ María ñoó kua'a̱n na̱ kande̱'é ná yái̱ no̱ó ni̱ ndu̱xi Jesús.
40028002	Ta kúú ni̱'i nda̱'o ni̱ ta̱an, dá chi̱ ni̱ na̱xino̱ iin ángel kéchóon noo̱ sato'o yo̱ Ndios ni̱ kii chí induú, dá ni̱ na̱tuu yati na no̱ó ni̱ ndu̱xi Jesús, dá ni̱ di̱tá ná yuu̱ ká'ano ñoó, dá ni̱ sa̱ ko̱o na ió na̱ sata̱án.
40028003	Táto̱'on ki̱'o náye'e̱ ndaa noo̱ sá kuii̱n tasa, ki̱'o dión ndato yé'e̱ na̱, ta kuxí kachi̱ dá'o̱n ná.
40028004	Ta kúú ni̱ yu̱'ú nda̱'o soldado ndíta ndaá yu'ú yái̱ ñoó ni̱ kee na, ta kúú ndéi̱ ni̱no oon ví rá ndíta ra, ta kéeá kuendá nda̱á ndi̱i va kúú rá ndíta ra.
40028005	Dá tá ni̱ saa̱ na̱ ñá'a̱ ñoó, dá ni̱ kaa ángel ñoó xí'ín ná: ―Ná dá'a ni yu̱'ú ndo̱, chi̱ sa̱ ná'á váí ña̱ ve̱i ndó nándukú ndó Jesús, na̱ ni̱ sa̱rkaa ndi̱ka cruz.
40028006	Tído ko̱ó ka̱ na̱ nákaa̱ yó'o. Sa̱ ni̱ na̱taki va na táto̱'on ki̱'o ni̱ sa̱ ká'a̱n na̱ xí'ín ndó. Nakíi̱ ndo̱ kande̱'é ndó no̱ó ni̱ sa̱ nóo na̱ kúú sato'o yo̱, dá koni ndo̱.
40028007	Kua'án kíi̱ ndo̱ kasto̱'on ndó xí'ín ndidaá ta̱a xíonoo xí'ín ná ña̱ ni̱ na̱taki va na. Ta kuió no̱ó na̱ ko'o̱n na̱ noo̱ rá chí Galilea di'a. Ta nda̱ ñoó ví, dá koni ñaá rá, kaa ndo̱ xí'ín rá. Choon yó'o ve̱i kasto̱'in xí'ín ndó ―kaá ángel ñoó.
40028008	Dá ni̱ ka̱nkuei na yu'ú yái̱ ñoó, ta kúú yu'ú nda̱'o na. Tído kádii̱ nda̱'o ta'ani ini na̱ taxí tá'an na kua'a̱n na̱ kasto̱'on na to̱'on sa̱á yó'o xí'ín ta̱ xíonoo xí'ín Jesús. Ta noo̱ taxí tá'an na kua'a̱n na̱ kasto̱'on na sa'a̱ to̱'on sa̱á yó'o xí'ín ta̱ xíonoo xí'ín ná,
40028009	kúú iin kuití vá ni̱ na'a̱ noo̱ Jesús no̱ó kua'a̱n na̱ ñoó, dá ni̱ kaa na̱: ―¿Á kúkueé ni ndó? Dá ni̱ na̱tuu yati na noo̱ íin Jesús, ta ni̱ nomi ni'ini na sa'a̱ ná, ta dión ni̱ sa̱ nda̱ño̱'o ñaá ná.
40028010	Dá ni̱ kaa Jesús xí'ín ná: ―Ná dá'a ni yu̱'ú ndo̱. Kua'án ndo̱ kasto̱'on ndó xí'ín ñani kuálíi̱ ña̱ ná ko'o̱n xi̱ chí Galilea di'a, ta ñoó koni xi̱ yu'u̱ ―kaá na̱.
40028011	Tá ni̱ ndi'i ni̱ kee na̱ ñá'a̱ ñoó kua'a̱n na̱, dá ni̱ kee ta̱ ndaá yu'ú yái̱ ñoó kua'a̱n ra̱ ñoo Jerusalén. Tá ni̱ saa̱ ra̱, dá ni̱ na̱ki̱'o ra kuendá no̱ó ta̱ duti̱ sakua̱'a̱ sa'a̱ ndidaá ña̱ ni̱ kuu ñoó.
40028012	Dá ni̱ kana ta̱ duti̱ kúú no̱ó ñoó ndidaá ta̱ sá'ano ñoo. Dá tá ni̱ ndi'i ni̱ nda̱tó'ón kue'é ra̱, dá ni̱ xi̱'o ra kua̱'á nda̱'o di̱'ón noo̱ soldado ñoó,
40028013	ta ni̱ kaa ra̱ xí'ín rá: ―Kaa ndo̱ xí'ín ña̱yuu ña̱ ñoó tádi̱ ni̱ kii ta̱ sa̱ xi̱onoo xí'ín rá, ta ni̱ taó kuí'íná rá yikí ko̱ño ra̱ né'e ra kua'a̱n ra̱ tein kídi̱ ndu̱, kaa ndo̱.
40028014	Tá ndá ndi kuu ni̱ ni'i̱ tó'on Pilato, o̱ sa̱ nákani ini ndo̱, chi̱ mií vá ndú ná'á ká'a̱n ndu̱ sa'a̱ ndo̱, dá ná dá'a ni ka'ání rá ndo̱ ―kaá ra̱ xí'ín soldado ñoó.
40028015	Dá ni̱ ki'in ra di̱'ón ñoó. Dá ni̱ kee ra táto̱'on ni̱ ta'a̱nda̱ choon noo̱ rá. Ta nda̱ kuu̱ víti ká'a̱n na̱ Israel ña̱ ni̱ na̱taó kuí'íná ñaá ta̱ ni̱ sa̱ xi̱onoo xí'ín ná.
40028016	Dá ni̱ kee ndin uxi̱ iin ta̱a xíonoo xí'ín Jesús kua'a̱n ra̱ iin yúku̱ íin chí kuendá Galilea táto̱'on ni̱ sa'anda na̱ choon noo̱ rá.
40028017	Tá ni̱ xini ra̱ Jesús, dá ni̱ sa̱ nda̱ño̱'o ñaá rá. Tído nákani kuáchi̱ ii̱ vá ini dao ra.
40028018	Dá ni̱ na̱tuu yati Jesús noo̱ rá, dá ni̱ kaa na̱ xí'ín rá: ―Ni̱ na̱tiin yu'u̱ ndidaá choon ña̱ dándákii induú xí'ín no̱ñó'o̱ yó'o.
40028019	Sa̱'á ño̱ó kua'án ndo̱ dána'a̱ ndo̱ no̱ó ña̱yuu ndéi ndidaá ñoo ñó'o ñayuú yó'o sa'a̱ yú'u̱, dá ná kakuu na kuendá yu'u̱. Ta dákodo̱ ndúta̱ ndo̱ ná xí'ín kuu̱ tatá Ndios, xí'ín kuu̱ de̱'e na, xí'ín kuu̱ Espíritu ii̱,
40028020	ta dána'a̱ ndo̱ noo̱ ná ná kee na ndidaá choon ni̱ sa'andai̱ noo̱ ndo̱. Ta kooi xí'ín ndó ndidaá tá'a̱n kuu̱, nda̱ noo̱ ndi'i kuií ñayuú yó'o. Dión ná koo. MRK - San Marcos
41001001	Di'a ni̱ ka̱sá'á to̱'on va̱'a sa'a̱ Jesucristo, na̱ kúú de̱'e Ndios.
41001002	Isaías ni̱ sa̱ kuu iin profeta, tá'a̱n na̱ sa̱ ka̱sto̱'on xí'ín ña̱yuu ña̱ ni̱ ka'a̱n mií Ndios xí'ín ná. Di'a kua'a̱n to̱'on ni̱ taa na: Ná ko'i̱n tanda'í iin ta̱a kuió no̱ó ko'o̱n noo̱ yo̱'ó kasto̱'on ra to̱'on yu'u̱ xí'ín ña̱yuu, dá ná kandei nduu na̱ kueídó'o na ña̱ kía̱n ko'o̱n ka'o̱n xí'ín ná.
41001003	Kayu'ú ta̱a ñoó noo̱ kúú yukú ichí: “Kandei nduu ndo̱ natiin ndó sato'o yo̱ Ndios, ta ná konó ndó iin ichí ndaa̱ noo̱ ná.”
41001004	Ta miía̱n ndaa̱ dión ni̱ kuu, chi̱ ni̱ ka̱sá'á iin ta̱a naní Juan dákodo̱ ndúta̱ ná ña̱yuu ini ta̱kui̱í iin xíán noo̱ kúú yukú i̱chí. Ta kásto̱'on na xí'ín ña̱yuu ña̱ ná nandikó iní na̱ sa'a̱ kua̱chi kée na, dá ná ki̱'o ká'ano ini Ndios sa̱'á kua̱chi na, dá ná kuu kodo̱ ndúta̱ ná.
41001005	Ta kua̱'á nda̱'o ña̱yuu ndéi ñoo Jerusalén xí'ín na̱ ndéi dao ka̱ ñoo kuálí ñó'o chí kuendá Judea ni̱ sa'a̱n na̱ ni̱ seídó'o na to̱'on dána'a̱ Juan. Ta ni̱ na'o̱ na̱ kua̱chi na noo̱ Ndios. Ta kúú ni̱ da̱kódo̱ ndúta̱ ñaá Juan ini yu̱ta naní Jordán.
41001006	Ta dá'o̱n ni̱ sa̱ ndixi Juan ni̱ ka̱va̱'a xí'ín ídi̱ camello. Ta iin cincho ñíi̱ sa̱ ndíko̱ ti̱i na. Ta sa̱ seí na̱ ti̱ka xí'ín ndu̱dí yukú.
41001007	Ta sa̱ ka̱sto̱'on na xí'ín ña̱yuu, ta kaá na̱ xí'ín ná: ―Sa̱tá yu'u̱ ve̱i iin na̱ ndáya̱'i cháá ka̱ o̱ du̱ú yu'u̱, chi̱ ni ko̱ káni vía̱n nakuii̱n ndei yu'u̱ ndaxíí yó'o̱ ndisa̱ ná.
41001008	Chi̱ yu'u̱ dákodo̱ ndúta̱ ñaá xí'ín ta̱kui̱í, tído no̱ón kúú na̱ dákodo̱ ndúta̱ ñaá xí'ín na̱ kúú Espíritu ii̱ Ndios ―kaá na̱.
41001009	Ta tein kuu̱ dáá ñóó ni̱ keta Jesús ñoo naní Nazaret, ña̱ nákaa̱ kuendá Galilea, kua'a̱n na̱ noo̱ nákaa̱ yu̱ta Jordán. Ta ñoó ni̱ da̱kódo̱ ndúta̱ ñaá Juan.
41001010	Tá ni̱ ke̱ta Jesús ini ta̱kui̱í, kúú ni̱ xini na̱ ni̱ nono̱ induú. Ta kúú ni̱ na̱xino̱ na̱ kúú Espíritu Ndios sata̱ ná, ta káa na̱ táto̱'on káa iin paloma.
41001011	Ta nda̱ induú tái̱ ni̱ ka'a̱n Ndios xí'ín Jesús: ―Yo'ó kúú de̱'e mani̱ yu'u̱. Ta náta'an nda̱'o inii̱ xiníi̱ yo̱'ó ―kaá na̱.
41001012	Tá ni̱ ndi'i ñoó, dá ndáka Espíritu Ndios Jesús kua'a̱n na̱ noo̱ kúú yukú ichí.
41001013	Ta uu̱ diko kuu̱ ni̱ sa̱ káa̱ na̱ ñoó. Ta ni̱ sa̱ káa̱ na̱ tein kirí víchi̱ dee̱n. Dá ni̱ xirndodó ñaá ña̱ u'u̱. Ta ni̱ ka̱sáa̱ dao ángel ni̱ kii noo̱ Ndios, ni̱ chi̱ndeé ná Jesús.
41001014	Tá ni̱ tiin ra Juan ni̱ sadi ra̱ ve'e ka̱a, dá ni̱ kee Jesús kua'a̱n na̱ chí kuendá Galilea kasto̱'on na sa'a̱ to̱'on va̱'a, ña̱ ká'a̱n sa'a̱ ndi kee ña̱yuu, dá ndu̱'u na ti̱xi ndá'a̱ Ndios,
41001015	ta kaá na̱: ―Sa̱ ni̱ kasa̱ndaá vá hora, sa̱ ni̱ ku̱yati va ña̱ ndu̱'u ña̱yuu ti̱xi ndá'a̱ Ndios. ¡Nandikó iní ndo̱ sa̱'á kua̱chi kée ndó, ta kandísa ndó xí'ín ndino'o ini ndo̱ to̱'on va̱'a Ndios! ―kaá na̱.
41001016	Ta noo̱ xíka Jesús kua'a̱n na̱ yú'u̱ ta̱ño'o̱ naní Galilea, ñoó ni̱ xini na̱ iin ta̱a naní Simón xí'ín ñani ra̱ Andrés. Ta ñó'o ra chíkaa̱ ra̱ ñóno̱ rá ini ta̱kui̱í, chi̱ kúú rá ta̱a tíin ti̱yaká.
41001017	Dá ni̱ kaa Jesús xí'ín rá: ―Ná kíi̱ ndo̱ ná ko'o̱ kanoo ndó xí'ín yu'u̱, dá ná dána'i̱ noo̱ ndo̱ taó ndó ña̱yuu tein kua̱chi na táto̱'on kée ndó taó ndó ti̱yaká ini ta̱kui̱í.
41001018	Ta kúú vití'ón vá ni̱ da̱nkoo ra ñóno̱ rá. Ta kúú ni̱ kee ra kua'a̱n ra̱ kanoo ra xí'ín Jesús.
41001019	Ta noo̱ xíka Jesús kua'a̱n na̱ cháá ka̱ chí noo̱ ñoó, kúú ni̱ xini na̱ nákaa̱ iin ta̱a naní Jacobo xí'ín ñani ra̱ Juan, ta kúú rá de̱'e ta̱ naní Zebedeo. Ta ñó'o ra ini barco nákoto ra̱ ñóno̱ rá.
41001020	Dá ni̱ kana ñaá ná. Dá ni̱ da̱nkoo ra tatá ra̱ Zebedeo ini barco xí'ín ndidaá ka̱ ni ta̱a kéchóon noo̱ tatá ra̱. Dá ni̱ kee ra kua'a̱n ra̱ kanoo ra xí'ín ná.
41001021	Dá ni̱ na̱sáa̱ Jesús ñoo Capernaum xí'ín ta̱a ñoó. Dá tá ni̱ kasa̱ndaá kuu̱ náni'i̱ ndée̱ na̱ Israel, dá ni̱ ku̱'u Jesús ini ve'e noo̱ nátaka na̱ ñoo ñoó. Dá ni̱ ka̱sá'á ná dána'a̱ na̱.
41001022	Kúú ni̱ naá vá iní ña̱yuu ñoó sa̱'á ña̱ dána'a̱ Jesús, chi̱ ko̱ kée na táto̱'on kée ta̱a dána'a̱ ley Moisés, dá chi̱ dána'a̱ na̱ táto̱'on ki̱'o kée iin na̱ né'e choon.
41001023	Ta ini ve'e ñoó nákaa̱ iin ta̱a nákaa̱ iin espíritu kini. Ta kúú ni̱'i nda̱'o ni̱ ka̱yu'ú espíritu kini ñoó, ta kaáa̱n:
41001024	―¿Ndi ki̱án ndó'o ní xí'ín ndu'u̱, Jesús, na̱ ñoo Nazaret? ¿Á ve̱i ní dánaá ní ndu'u̱? Sa̱ ná'á vá yu'u̱ ndá yoo kúú mií ní, chi̱ mií ní kúú na̱ ii̱ ni̱ kii noo̱ Ndios.
41001025	Dá ni̱ da̱náni ñaá Jesús, ta kaá na̱ xí'án: ―¡Kadi yú'o̱n! ¡Kua'án keta kíi̱ ini ta̱a xaa̱n!
41001026	Ta kúú vití'ón ni̱ sa'ání yi̱'í espíritu kini ta̱a ñoó. Ta kúú ni̱'i nda̱'o ni̱ ka̱yu'án, dá ni̱ ketaan kua'a̱n.
41001027	Ta kúú ni̱ naá vá iní ndidaá kúú ña̱yuu ñoó, dá ni̱ ka̱sá'á ná ndátó'ón tá'an ná: ―¿Ndi kua'a̱n vía̱n yó'o? Na̱ ndeé ka̱ vía̱n ká'ano ta̱ndeé iní sa̱á dána'a̱ ta̱a káa, chi̱ xí'ín choon kómí rá sa'ándá ra̱ choon noo̱ espíritu kini, ta kúú seídó'o ñaa̱n ―kaá na̱.
41001028	Ta kúú kaon nda̱'o ni̱ ka̱ndaa̱ ini ndidaá ña̱yuu ndéi ñoo kuálí ñó'o chí kuendá Galilea sa'a̱ ña̱ ndato ni̱ kee Jesús.
41001029	Tá ni̱ keta Jesús ve'e ñoó, dá ni̱ kee na kua'a̱n na̱ ve'e Simón xí'ín Andrés, ta ndáka ta'ani na Jacobo xí'ín Juan kua'a̱n na̱.
41001030	Ta kándu'u̱ xi̱do Simón noo̱ xíto, ta ka'í nda̱'o ndó'án kée kue'e̱ dáa̱. Dá ni̱ ka̱sto̱'on ña̱yuu xí'ín Jesús ña̱ kú'a̱n.
41001031	Dá ni̱ na̱tuu yati na noo̱ kándu'a̱n. Kúú ni̱ tiin na ndá'a̱n. Kúú ni̱ nda̱ne'e ñaá ná. Ta kúú vití'ón vá ni̱ ya̱'a kue'e̱ dáa̱ ñoó. Ta kúú ni̱ ka̱sá'á váán kénduua̱n ña̱ kasá'an na.
41001032	Sa̱ ni̱ keta va ndi̱ndii, ta sa̱ kua'a̱n kuaá vá kuu̱ dáá ñóó, dá ndáka ña̱yuu ndidaá na̱ kú'u̱ xí'ín na̱ ñó'o espíritu kini ni̱ ka̱sáa̱ na̱ noo̱ Jesús.
41001033	Sa̱'á ño̱ó ni̱ chití yé'é ve'e ñoó ni̱ na̱taka ndidaá na̱ ñoo ñoó.
41001034	Ta kúú kua̱'á nda̱'o ña̱yuu ndó'o iin rá iin kue'e̱ ni̱ ndu̱va̱'a na, ta kua̱'á nda̱'o espíritu kini ni̱ taó ná. Ta ko̱ sónó vá ná ña̱ ka'a̱n espíritu kini ñoó, chi̱ ná'á vá ñá ndá yoo kúú ná.
41001035	Ta na'a nda̱'o ni̱ nda̱ko̱o Jesús, chi̱ íin naá i̱í vá. Dá ni̱ keta na ñoo ñoó kua'a̱n na̱ iin xíán no̱ó ko̱ íin ndéi. Ta ñoó ni̱ ka'a̱n na̱ xí'ín tatá Ndios.
41001036	Dá ni̱ kee Simón xí'ín dao ka̱ ta̱ né'e tá'an xí'ín rá kua'a̱n ra̱ nandukú ñaá rá.
41001037	Dá tá ni̱ na̱ní'i̱ ñaá rá, dá ni̱ kaa ra̱ xí'ín ná: ―Ndidaá ña̱yuu nándukú ná mií ní.
41001038	Dá ni̱ kaa Jesús xí'ín rá: ―Ná ko'o̱ dao ka̱ xíán noo̱ yati yó'o, dá ná dána'a̱ ta'ani yu'u̱ no̱ó ña̱yuu ndéi ñoó, chi̱ sa̱'á choon yó'o ve̱i yu'u̱ ―kaá na̱.
41001039	Ta ni̱ xi̱onoo na iin níí kúú kuendá Galilea ni̱ da̱ná'a̱ na̱ ini ndidaá ve'e noo̱ nátaka na̱ Israel, ta ni̱ taó ná espíritu kini ñó'o ini ña̱yuu.
41001040	Kúú ni̱ ka̱sáa̱ iin ta̱a ndó'o kue'e̱ téí'i̱ ñíi̱ noo̱ Jesús. Kúú ni̱ sa̱ kuíi̱n xi̱tí rá noo̱ ná, dá ni̱ kaa ra̱ xí'ín ná: ―Tá kóni̱ ní, kuu va nduvii ní ñíi̱í ―kaá ra̱.
41001041	Ta sa̱'á ña̱ ni̱ ku'u̱ ini Jesús sa'a̱ rá, sa̱'á ño̱ó ni̱ chi̱nóo na ndá'a̱ ná sata̱ rá, dá ni̱ kaa na̱ xí'ín rá: ―Jaa̱n, kóni̱i̱. Ná nduvií ñíi̱o̱n.
41001042	Dá tá ni̱ ndi'i ni̱ ka'a̱n na̱, kúú vití'ón di'a ni̱ nda̱ñó'ó ni'ini kue'e̱ téí'i̱ ndó'o ra. Ta kúú ni̱ ka̱ndo̱o vii vá ñíi̱ rá.
41001043	Dá tá ko̱ ñá'a̱ tanda'á ñaá ná ko'o̱n ra̱, dá ni̱ sa'anda na̱ choon noo̱ rá,
41001044	ta kaá na̱ xí'ín rá: ―Kua'án, tído o̱ sa̱ nákanón xí'ín ni iin tó'ón ña̱yuu ña̱ ni̱ keei xí'ón. Di'a kua'án na'a̱ miíón no̱ó ta̱ duti̱. Ta kua'án doko̱ ña̱'a noo̱ Ndios sa̱'á ña̱ ni̱ ka̱ndo̱o viio̱n noo̱ ná, táto̱'on ki̱'o sa'ándá ley Moisés choon, dá ná kandaa̱ ini ra̱ ña̱ sa̱ ni̱ ndu̱viio̱n ―ka̱á na̱.
41001045	Tído ko̱ ní kée ta'on ta̱a ñoó táto̱'on ni̱ ta'a̱nda̱ choon noo̱ rá. Di'a ni̱ ka̱sá'á nákani va ra ña̱ ni̱ kee Jesús xí'ín rá kua'a̱n ra̱. Sa̱'á ño̱ó ko̱ ku̱ú ka̱ ku̱'u túu Jesús ni iin ka̱ ñoo. Nda̱dá yu'ú ñoo no̱ó ko̱ó ka̱ ña̱yuu ndéi va sa̱ káa̱ na̱. Ta va̱'ará ndeí kúú míí vá ndéi ña̱yuu, tído ve̱i na noo̱ nákaa̱ Jesús. 2
41002001	Tá ni̱ ya̱'a dao kuu̱, dá ni̱ na̱ndió ko̱o tuku Jesús ñoo Capernaum. Tá ni̱ ka̱ndaa̱ ini ña̱yuu ña̱ ni̱ ndi̱sáa̱ Jesús ve'e na,
41002002	kúú kua̱'á nda̱'o na ni̱ na̱taka ñoó. Ta ko̱ ní kéta ka̱ ve'e ñoó kaño'o na. Ta kúú nda̱ sata̱ vé'e ndíta ña̱yuu seídó'o na to̱'on dána'a̱ Jesús.
41002003	Dá ni̱ ka̱sáa̱ dao ka̱ ña̱yuu xí'ín iin ta̱a ni̱ na̱tií sa'a̱, ta yí'i ñaá komi̱ ta̱a ni̱ ka̱sáa̱ ra̱.
41002004	Tído ko̱ ní kúu ta'on ku̱'u ra xí'ín ta̱ kú'u̱ ñoó ini ve'e noo̱ nákaa̱ Jesús, chi̱ kua̱'á nda̱'o ña̱yuu ñó'o. Sa̱'á ño̱ó ni̱ da̱káa ñaá rá dini̱ vé'e. Dá ni̱ sonó rá iin yái̱. Dá ni̱ kuu ni̱ da̱nóo ra xi̱to kánóo ta̱ kú'u̱ ñoó ini ve'e noo̱ ió Jesús.
41002005	Tá ni̱ xini Jesús ña̱ kándéé ini ñaá rá, dá ni̱ kaa na̱ xí'ín ta̱ ko̱ ku̱ú kaka ñoó: ―De̱'e ló'o̱, sa̱ ni̱ ndoo va kua̱chón ―ka̱á na̱.
41002006	Ta kúú ñoó ndéi dao ta̱a dána'a̱ ley Moisés seídó'o ra. Dá ni̱ ka̱sá'á nákani kuáchi̱ ini ra̱:
41002007	“Ta, ¿ndiva̱'a ká'a̱n ta̱a káa dión? Ta̱a káa kúú ra̱ yá'a ká'a̱n ndava̱'a xí'ín Ndios. Chi̱ ni iin tó'ón ta'on ta̱a o̱ kúu dándóo kua̱chi ña̱yuu. Iin tó'ón dini̱ mií vá Ndios kúú na̱ kuu kee dión.”
41002008	Tído vití'ón di'a va ni̱ ka̱ndaa̱ ini Jesús ña̱ ki̱'o dión nákani ini ra̱. Dá ni̱ nda̱to̱'ón ñaá ná: ―¿Ndiva̱'a nákani ini ndo̱ dión?
41002009	¿Ndí ki̱án ko̱ ú'u̱ cháá ka̱ ka'i̱n xí'ín ta̱a ko̱ ku̱ú kaka yó'o, ká'án ndó? “Sa̱ ni̱ ndoo va kua̱chón”, o ka'i̱n xí'ín rá, “Ndakuii̱n ndichi, ta naki'in xi̱to̱n kane'e kua'a̱n nó'o̱n.”
41002010	Tído viti dá ná ko'i̱n dána'i̱ noo̱ ndo̱ ña̱ kómí ndisa na̱ ni̱ nduu ta̱a ña̱yuu yó'o choon ña̱ dándóo na kua̱chi kómí ña̱yuu ndéi ñayuú yó'o. Dá ni̱ kaa na̱ xí'ín ta̱ ni̱ na̱tií sa'a̱ ñoó:
41002011	―Ta ká'i̱n xí'ín yo̱'ó viti. Ndakuii̱n ndichi, ta naki'in xi̱to̱n, ta kua'án nó'o̱n ve'ón.
41002012	Ta kúú ni̱ na̱kuíi̱n ndichi ra̱. Dá ni̱ na̱ki'in ra xi̱to no̱ó ni̱ sa̱ nóo ra né'e ra ni̱ ki'in ra kua'a̱n ra̱ no̱ó ña̱yuu kuá'a̱ ñoó. Ta kúú ndidaá vá ná ni̱ naá iní. Ta kúú ni̱ ka̱sá'á ná kéká'ano na Ndios, ta kaá na̱ di'a: ―Ni iin kuu̱ ko̱ xi̱nío̱ iin ña̱'a ndato táto̱'on ni̱ xinio̱ kuu̱ víti ―kaá na̱.
41002013	Tá ni̱ ndi'i ni̱ kuu dión, dá ni̱ na̱ndió ko̱o tuku Jesús kua'a̱n na̱ yu'ú ta̱ño'o̱. Ta kúú kua̱'á nda̱'o ña̱yuu ni̱ na̱tuu yati ñaá. Dá ni̱ ka̱sá'á ná dána'a̱ na̱ noo̱ ná sá xíka na kua'a̱n na̱.
41002014	Ta noo̱ yá'a na kua'a̱n na̱ ñoó, kúú ni̱ xini na̱ ió iin ta̱a naní Leví, de̱'e ta̱ naní Alfeo, ta ió ra̱ kí'in ya̱'i ra sa̱'á ñó'o̱. Dá ni̱ kaa na̱ xí'ín rá: ―Nakíi̱, ná ko'o̱ kanoón xí'ín yu'u̱. Dá ni̱ na̱kuíi̱n ndichi ra̱. Dá ni̱ kee ra kua'a̱n ra̱ kanoo ra xí'ín ná.
41002015	Di'a ni̱ kuu tein noo̱ ió Jesús sásá'an na xí'ín Leví ñoó ini ve'e ra. Ta kua̱'á nda̱'o ta̱a kí'in ya̱'i sa̱'á ñó'o̱ xí'ín dao ka̱ ña̱yuu kaá ra̱ kómí kua̱chi ni̱ sa̱ ndei xí'ín Jesús. Ta ndéi ta'ani ta̱a xíonoo xí'ín ná, chi̱ kua̱'á nda̱'o ña̱yuu ndíko̱ ñaá.
41002016	Tá ni̱ xini ta̱ fariseo xí'ín dao ta̱a dána'a̱ ley Moisés ña̱ sásá'an dáó Jesús xí'ín ta̱ kí'in ya̱'i sa̱'á ñó'o̱, xí'ín ña̱yuu, tá'a̱n na̱ kaá ra̱ kúú na̱ kini ñoó, dá ni̱ kaa ra̱ xí'ín ta̱ xíonoo xí'ín Jesús: ―¿Ndi kua'a̱n ña̱ yó'o? ¿Ndiva̱'a sásá'an ri maestro ndo̱'ó xí'ín ta̱ kí'in ya̱'i sa̱'á ñó'o̱, xí'ín dao ka̱ ña̱yuu kómí kua̱chi yó'o? ―kaá ra̱.
41002017	Tá ni̱ seídó'o Jesús ña̱ ni̱ ka'a̱n ra̱ dión, dá ni̱ kaa na̱ xí'ín rá: ―Na̱ ió va̱'a ko̱ xínñó'ó ta'on na ta̱ ketátá ñaá. Sa̱va̱'a na̱ kú'u̱ va kúú na̱ xínñó'ó ñaá. Ta dión ta'ani yu'u̱, ko̱ véi ta'on yu'u̱ ná kanai na̱ ká'án ña̱ kúú ná ña̱yuu ndaa̱. Di'a ve̱i yu'u̱ kanai na̱ nákoni ña̱ kómí ná kua̱chi ―kaá na̱.
41002018	Iin kuu̱, dá ni̱ sa̱ ndei ta̱ sa̱ xi̱onoo xí'ín Juan, na̱ sa̱ da̱kódo̱ ndúta̱ ña̱yuu, ni̱ sa̱ ne'e ii̱ rá xí'ín ta̱ fariseo. Dá ni̱ ka̱sáa̱ dao ña̱yuu noo̱ nákaa̱ Jesús. Dá ni̱ nda̱to̱'ón ñaá ná: ―¿Ndiva̱'a ko̱ né'e ii̱ ta̱ xíonoo xí'ín mií ní táto̱'on né'e ii̱ ta̱ fariseo xí'ín ta̱ sa̱ xi̱onoo xí'ín Juan?
41002019	Dá ni̱ kaa Jesús xí'ín ná: ―¿Á ká'án ndó ña̱ kánian kane'e ii̱ ña̱yuu ni̱ na̱taka noo̱ ió vikó tánda'a̱ nani ió i̱í vá tono̱ xí'ín ná? Ko̱ó, chi̱ xía̱n nani ió i̱í tono̱ xí'ín ná, ta o̱ kúu ta'on kane'e ii̱ ná.
41002020	Tído kasandaá iin kuu̱, dá naki'in ra tono̱ kandaka ra ko'o̱n ra̱. Nda̱ daá ví, dá kía̱n kánian kane'e ii̱ ña̱yuu ñoó.
41002021	’Ta ko̱ íin ta'on nákoto no̱ó ni̱ ndata̱ iin do'o̱no̱ yatá xí'ín iin tá'í dá'o̱n sa̱á. Dá chi̱ tá ná nakata na do'o̱no̱ ñoó, ta kúú nati'in va dá'o̱n sa̱á ñóó, ta kúú ví'í ka̱ ví ndata̱ do'o̱no̱ yatá ñóó.
41002022	’Ta ko̱ íin ta'on taán vino sa̱á ini ñíi̱ yatá. Dá chi̱ tá ná kee na dión, dá kía̱n dáka'ándí vino sa̱á ñíi̱ yatá ñoó, ta kúú ndi'i vino ñoó kuita̱, ta kúú tu̱ú oon va ñíi̱ ñoó. Sa̱'á ño̱ó va̱'a cháá ka̱ ná taán yó vino sa̱á ini ñíi̱ sa̱á ―kaá Jesús.
41002023	Ta tein iin kuu̱ náni'i̱ ndée̱ na̱ Israel, chíka'anda Jesús kua'a̱n na̱ no̱ñó'o̱ noo̱ káa tirió. Kúú ni̱ ka̱sá'á ta̱ xíonoo xí'ín ná tó'on ra yoko tirió, ta seí ra̱ noni̱án kua'a̱n ra̱.
41002024	Dá ni̱ kaa ta̱ fariseo xí'ín Jesús: ―¿Ndiva̱'a kée ta̱ xíonoo xí'ín ní ña̱ ko̱ kánian kee ra tein kuu̱ náni'i̱ ndée̱ yo̱?
41002025	Dá ni̱ kaa Jesús xí'ín rá: ―¿Á ko̱ óon ta'on ká'i ndo'ó ña̱ ni̱ kee David tá sa̱ na'á tá nda'í ni̱ kuiko na xí'ín ta̱ sa̱ xi̱onoo xí'ín ná?
41002026	Chi̱ kaáa̱n ña̱ ni̱ ku̱'u na ve'e Ndios. Ta daá ñóó kúú ta̱a naní Abiatar duti̱ kúú no̱ó. Ta ni̱ seí David pan, ña̱ dóko̱ ta̱ duti̱ noo̱ Ndios, ña̱ ko̱ kánian keí ña̱yuu óon, chi̱ sa̱va̱'a ta̱ duti̱ kuu keí ñá. Ta nda̱ ta̱ xíonoo xí'ín David ñoó ni̱ xi̱'o na ni̱ seí.
41002027	Dá ni̱ kaa ta'ani Jesús xí'ín rá: ―Kuu̱ náni'i̱ ndée̱ yo̱ ni̱ ka̱va̱'an Ndios ña̱ kakuuan iin ña̱ va̱'a no̱ó ña̱yuu. Tído ko̱ ní káva̱'a ta'on Ndios ña̱yuu keká'ano na kuu̱ náni'i̱ ndée̱ yo̱ táto̱'on ki̱'o kée ndo'ó.
41002028	Ta viti kana'á ndó ña̱ ió choon noo̱ ndá'a̱ na̱ ni̱ nduu ta̱a ñayuú yó'o ña̱ dándáki na tein kuu̱ náni'i̱ ndée̱ yo̱ ―kaá Jesús ká'a̱n na̱ sa'a̱ mií ná. 3
41003001	Dá ni̱ ku̱'u tuku Jesús ini ve'e noo̱ nátaka na̱ Israel. Ta ñoó nákaa̱ iin ta̱a ni̱ na̱tií ndá'a̱.
41003002	Ta ndíta ta̱ fariseo nání rá Jesús, ná kande̱'á á nduva̱'a ñaá ná kuu̱ náni'i̱ ndée̱ ná. Dión, dá ni'i̱ rá ndí koo dátai̱ kua̱chi ra Jesús no̱ó ta̱ né'e choon.
41003003	Dá ni̱ kaa Jesús xí'ín ta̱a ni̱ na̱tií ndá'a̱ ñoó: ―Nakuii̱n ndichi, ta ka̱kuíi̱n me̱'í yó'o.
41003004	Dá ni̱ kaa na̱ xí'ín dao ka̱ ta̱a ñoó: ―¿Ndá ki̱án kuu kee yó kuu̱ náni'i̱ ndée̱ yo̱? ¿Á kee yó ña̱ va̱'a o á kee yó ña̱ kini? ¿Á dáka̱kió iin ña̱yuu o ka'ání yó ná? Ka'a̱n ndo̱ ná nde̱'á ―kaá na̱. Tído ni iin tó'ón rá ko̱ ní ká'a̱n.
41003005	Dá ni̱ kao̱ noo Jesús ni̱ sa̱ nde̱'é dee̱n ná ta̱a ndíta ñoó. Dá ni̱ kixia̱n ni̱ ku̱nda'í ini na̱ sa'a̱ rá, chi̱ káxí nda̱'o nío̱ rá. Dá ni̱ kaa na̱ xí'ín ta̱ kú'u̱ ndá'a̱ ñoó: ―Ná dákaa̱ ndá'o̱n xaa̱n. Tá ni̱ na̱da̱káa̱ ra̱ ndá'a̱ rá, kúú ni̱ ndu̱va̱'a vaan.
41003006	Dá ni̱ ka̱nkuei ta̱ fariseo ñoó kua'a̱n ra̱. Ta ni̱ ka̱sá'á ndátó'ón kue'é ra̱ xí'ín ra̱ kuendá rey Herodes ñoó ndi kee ra, dá ka'ání rá Jesús.
41003007	Dá ni̱ kee tuku Jesús kua'a̱n na̱ xí'ín ta̱ xíonoo xí'ín ná yu'ú ta̱ño'o̱. Ta kua̱'á nda̱'o ña̱yuu ndéi kuendá Galilea xí'ín na̱ ndéi ñoo kuálí ñó'o chí kuendá Judea tákuei sata̱ ná kua'a̱n na̱,
41003008	xí'ín na̱ ndéi ñoo ká'ano Jerusalén, xí'ín na̱ ndéi kuendá Idumea, xí'ín na̱ ndéi iin ka̱ xoo yu̱ta Jordán, xí'ín na̱ ndéi ñoo Tiro xí'ín na̱ ndéi ñoo Sidón, chi̱ sa̱'á ña̱ ni̱ ni'i̱ tó'on na sa̱'á ña̱'a ndato kée Jesús, sa̱'á ño̱ó kua̱'á nda̱'o ña̱yuu tákuei ñaá kua'a̱n na̱.
41003009	Ta kúú ni̱ ka'a̱n Jesús xí'ín ta̱ xíonoo xí'ín ná ña̱ ná kenduu ra̱ iin barco kakaa̱ na̱, dá ná o̱ dándútí ñaá ña̱yuu kuá'a̱ ñoó.
41003010	Chi̱ sa̱'á ña̱ ni̱ ndu̱va̱'a na kua̱'á ña̱yuu, sa̱'á ño̱ó ndidaá kúú na̱ kú'u̱ kátai̱ tá'an ve̱i sata̱ ná, dá kako̱'on na dá'o̱n Jesús, dá ná nduva̱'a na.
41003011	Ta tá ni̱ xini ñaá ña̱yuu ñó'o espíritu kini, ta kúú sa̱ kui̱ta xi̱tí ná noo̱ Jesús. Dá ni̱ ka̱sá'á káyu'ú espíritu kini ñoó, ta kaáa̱n: ―Mií ní kúú de̱'e Ndios.
41003012	Tído ni̱ sa'anda Jesús choon noo̱án ña̱ ná dá'a ni ka'a̱n ndá yoo kúú ná no̱ó ña̱yuu ñoó.
41003013	Ndi'i, dá ni̱ kaa Jesús dini̱ iin yúku̱ íin ñoó. Dá ni̱ kana na ndidaá kúú ta̱a ni̱ na̱ta'an ini na̱, ta ni̱ na̱tuu yati ra noo̱ ió na̱.
41003014	Dá tein ro̱ón ni̱ ka̱xi na uxi̱ uu̱ ta̱a kanoo xí'ín ná. Ta ta̱a yó'o kakuu ra̱ tanda'á Jesús ko'o̱n dána'a̱ to̱'on va̱'a no̱ó ña̱yuu,
41003015	ta koo ta'ani choon noo̱ ndá'a̱ rá ña̱ nduva̱'a ra na̱ kú'u̱, ta taó rá espíritu kini ñó'o ini ña̱yuu.
41003016	Iin ta̱a yó'o naní Simón. Ta ni̱ chi̱naní ñaá ná Pedro.
41003017	Ta iin ka̱ ra̱ kúú de̱'e Zebedeo naní Jacobo xí'ín ñani ra̱, ra̱ naní Juan. Ta ni̱ chi̱naní ñaá ná Boanerges. To̱'on yó'o kóni̱ kaa de̱'e ña̱ ka'ándí, chi̱ ni̱'i dini̱ rá.
41003018	Ta iin ka̱ ra̱ naní Andrés, xí'ín ra̱ naní Felipe, xí'ín ra̱ naní Bartolomé, xí'ín ra̱ naní Mateo, xí'ín ra̱ naní Tomás, xí'ín ra̱ naní Jacobo, ta̱ kúú de̱'e Alfeo, xí'ín ra̱ naní Tadeo, xí'ín ra̱ naní Simón, tá'a̱n ra̱ ni̱ sa̱ kuu kuendá ta̱ cananista,
41003019	xí'ín ra̱ naní Judas Iscariote, tá'a̱n ra̱ ni̱ kasa̱ndaá ni̱ na̱ki̱'o Jesús noo̱ ndá'a̱ ra̱ xiní u'u̱ ñaá. Tá ni̱ ndi'i ñoó, dá ni̱ ndu̱'u na ini iin ve'e.
41003020	Ta tuku va kua̱'á ña̱yuu ni̱ ndi̱tútí ñoó. Ta ni ko̱ nóno̱ vá Jesús kasá'an na xí'ín ta̱a xíonoo xí'ín ná.
41003021	Tá ni̱ ni'i̱ tó'on na̱ ve'e Jesús ña̱ ndó'o na, dá ni̱ kee na kua'a̱n na̱ nakua̱ka ñaá ná kandaka na no'o̱ na̱, dá chi̱ ni̱ na̱dana va na, ká'án ná.
41003022	Dá ni̱ kaa dao ta̱a dána'a̱ ley Moisés, tá'a̱n ra̱ ni̱ kii ñoo Jerusalén, ña̱ Beelzebú, tá'a̱n ña̱ kúú sato'o espíritu kini, ño̱ó vá kía̱n nákaa̱ ini Jesús, ta ño̱ó kía̱n xí'o choon noo̱ ná, sa̱'á ño̱ó kándéé ná taó na̱ espíritu kini ñó'o ini ña̱yuu, kaá ra̱.
41003023	Dá ni̱ kana Jesús ta̱a ni̱ ka'a̱n dión ñoó, dá ni̱ ka̱sá'á ná dákí'in tá'an na dao ña̱'a xí'ín ña̱ dána'a̱ na̱, ta kaá na̱ xí'ín rá: ―¿Ndi kee ví sato'o espíritu kini taó ñá miíán ini ña̱yuu, ká'án ndó?
41003024	Kana'á ndó ña̱ tá naá tá'an iin rey xí'ín ña̱yuu dándáki ra, dá kía̱n naá vá choon né'e ra.
41003025	Ta tá tá'a̱nda̱ tá'an ña̱yuu ndéi ini iin ve'e, dá kía̱n naá vá noo̱ ndéi na.
41003026	Ta ki̱'o dión ta'ani ndo'o ña̱ u'u̱ kúú no̱ó tá ná kasá'á na̱á tá'an xí'ín ña̱ kéchoon noo̱án. Chi̱ kasá'á ta'a̱nda̱ tá'an miíán, dá kía̱n o̱ káka ka̱ choon né'an, chi̱ sa̱ ni̱ kasa̱ndaá hora ña̱ kía̱n ndi'i noo̱án.
41003027	’Ta ni iin tó'ón ta̱a o̱ kúu ku̱'u ve'e iin ta̱a ndakí, ta taó rá ña̱'a ñó'o ve'e ra, tá dinñó'ó ka̱ ná o̱ kátó ñaá rá. Miía̱n ndúsa̱ kee ra dión xí'ín rá, dá kuu taó rá ña̱'a ñó'o ve'e ra.
41003028	Miía̱n ndaa̱ ná ka'i̱n xí'ín ndó ña̱ kuu va ku'u̱ ká'ano ini Ndios sa̱'á ndi ndáa mií vá kua̱chi kée ña̱yuu, ta sa'a̱ ndidaá kúú to̱'on kini ká'a̱n ndava̱'a na̱ sa'a̱ Ndios.
41003029	Tído ndi ndáa na̱ ya̱'a ká'a̱n ndava̱'a na sa'a̱ na̱ kúú Espíritu ii̱ Ndios, no̱ón kúú na̱ ni iin kuu̱ ta̱'ón o̱ kúu ku'u̱ ká'ano ini Ndios sa'a̱ ná. No̱ón kúú na̱ iin íchi̱ o̱ ndóo kua̱chi noo̱ Ndios ―kaá Jesús.
41003030	Dión ni̱ kaa na̱, dá chi̱ ni̱ kaa ta̱a ñoó ña̱ nákaa̱ espíritu kini ini na̱.
41003031	Dá ni̱ ka̱sáa̱ naná Jesús xí'ín ñani na̱. Ta ni̱ sa̱ kui̱ta na sata̱ vé'e. Dá ni̱ kaa na̱ xí'ín ña̱yuu ndéi ñoó ña̱ ná ka'a̱n na̱ xí'ín Jesús keta na sata̱ vé'e.
41003032	Dá ni̱ kaa ña̱yuu ndéi díi̱n Jesús ñoó xí'ín ná: ―Naná ní xí'ín ñani ní ndíta na sata̱ vé'e nándukú ná mií ní.
41003033	Dá ni̱ kaa Jesús xí'ín ná: ―Ná kasto̱'on ndaa̱i̱ xí'ín ndó ndá yoo kúú nanái̱, ta ndá yoo kúú ñanii̱ xí'ín ki̱'oi ―kaá na̱.
41003034	Ta kúú ni̱ sa̱ nde̱'é ná no̱ó ña̱yuu ndéi noo̱ ná ñóó. Dá ni̱ kaa na̱: ―Na̱ yó'o kúú nanái̱, kúú ñanii̱, kúú ki̱'oi.
41003035	Chi̱ ndidaá na̱ kée ña̱ kóni̱ Ndios, no̱ón kúú ñanii̱, kúú ki̱'oi, kúú nanái̱ ―kaá na̱. 4
41004001	Ni̱ ka̱sáa̱ tuku Jesús yu'ú ta̱ño'o̱, dá ni̱ ka̱sá'á ná dána'a̱ na̱ no̱ó ña̱yuu. Ta sa̱'á ña̱ ni̱ na̱taka kua̱'á nda̱'o na, sa̱'á ño̱ó ni̱ kaa Jesús ini barco, kirá kánóo no̱ó ta̱ño'o̱. Dá ni̱ sa̱ ko̱o na ió na̱ ini ra̱. Ta ndéi ña̱yuu ñoó yu'ú ta̱ño'o̱ seídó'o na.
41004002	Dá ni̱ ka̱sá'á Jesús dákí'in tá'an na dao ña̱'a xí'ín to̱'on dána'a̱ na̱, ta kaá na̱:
41004003	―Kueídó'o va̱'a ndó ña̱ ko'i̱n ka'i̱n xí'ín ndó. Iin ta̱a xíti ni̱ kee ra kua'a̱n ra̱ kuti ra tata no̱ñó'o̱ rá.
41004004	Ta sa̱'á ña̱ ni̱ koon ni'ini ra tata ñoó, sa̱'á ño̱ó dao ña ni̱ kue̱i yu'ú íchi̱. Ta kúú ni̱ ka̱sáa̱ laa, ta kúú ni̱ seí vá ría̱n.
41004005	Ta dao ka̱ tata ñoó ni̱ kue̱i tein yuu̱ noo̱ ndéi cháá ñó'o̱. Sa̱'á ño̱ó kúú yachi̱ va ni̱ xita̱a̱n, chi̱ ko̱ ní kuéi ta'on ña noo̱ kúú ño'ó ndéé.
41004006	Tído, tá ni̱ xi̱nko̱o ndi̱ndii, ta kúú ni̱ dii vaan. Ta sa̱'á ña̱ ko̱ó yo̱'an, sa̱'á ño̱ó ni̱ ichi̱ vaan.
41004007	’Ta kúú dao ka̱ tata ñoó ni̱ kue̱i tein ta̱'íón. Ta ni̱ sa'ano dáó ñá xí'ín ta̱'íón ñoó, sa̱'á ñoó ni̱ ku̱yatá váán ni̱ kee rá. Sa̱'á ño̱ó ko̱ ní xi̱'o ta'an vaan noni̱án.
41004008	’Ta kúú dao ka̱ tata ni̱ kue̱i noo̱ kúú ño'ó va̱'a. Kúú kua̱'á nda̱'o noni̱ ni̱ xi̱'oan, chi̱ ni̱ xita̱a̱n, ta ni̱ sa'ano va̱'an. Ta kúú ió dao tata ñoó ni̱ xi̱'o oko̱ uxi̱ noni̱. Ta dao ka̱a̱n ni̱ xi̱'o oni̱ diko noni̱. Ta dao ka̱a̱n ni̱ xi̱'o iin ciento noni̱ ―kaá Jesús.
41004009	Dá ni̱ kaa ta'ani na: ―¡Ndi ndáa ndo'ó ió do̱'o, ta kúú kueídó'o va̱'a ndó! ―kaá na̱.
41004010	Dá tá ni̱ ka̱ndo̱o iin tó'ón Jesús íin ná, dá ni̱ nda̱to̱'ón ñaá ta̱ xíonoo xí'ín ná xí'ín dao ka̱ ña̱yuu ndíta yati ñoó ndi dándáki to̱'on ni̱ na̱kani na xí'ín ná ñóó.
41004011	Dá ni̱ kaa Jesús: ―Noo̱ ndo̱'ó vá ni̱ xi̱'o Ndios ña̱ kandaa̱ ini ndo̱ ña̱ ná'á mií ná sa̱'á ndi kée na dándáki na. Tído no̱ó na̱ ko̱ ñá'a̱ ndu̱'u ti̱xi ndá'a̱ Ndios, dákí'in tá'an yu'u̱ dao ña̱'a xí'ín to̱'on dána'i̱, dá ná xi̱nko̱o noo̱ ká'a̱n tuti ii̱ Ndios, chi̱ di'a kaáa̱n:
41004012	“Ta va̱'ará ndidaá ka̱ vía̱n ndé'é ná, tído o̱ kándaa̱ ta'on ini na̱ ndi kóni̱ kaaa̱n. Ta va̱'ará ndidaá ka̱ vía̱n ná kueídó'o na, tído o̱ kátóni̱ ta'on ini na̱, dá ná dá'a ni nandió kuéi na noo̱ Ndios, dá kía̱n ná o̱ kí'o ká'ano ini na̱ sa'a̱ kua̱chi na.”
41004013	Dá ni̱ kaa ta'ani Jesús xí'ín rá: ―¿Á ko̱ ní kándaa̱ ta'on ini ndo̱ ndi dándáki ña̱ ni̱ na̱kanii xí'ín ndó? ¿Ndi kee ndó, dá kandaa̱ ini ndo̱ sa'a̱ cháá ka̱ ña̱'a dákí'in tá'in xí'ín to̱'on dána'i̱ noo̱ ndo̱, tá dáá?
41004014	’Ta̱a xíti tata ñoó kúú ta̱a xíonoo dána'a̱ to̱'on Ndios.
41004015	Ta yu'ú íchi̱ noo̱ ni̱ kue̱i dao tata ñoó kúú ña̱yuu seídó'o to̱'on Ndios. Tído tá ndí'i seídó'o naa̱n, ta kúú kásaa̱ ña̱ u'u̱, ta dítá váán to̱'on ni̱ seídó'o na.
41004016	Ta tein yuu̱ noo̱ ni̱ kue̱i dao ka̱ tata ñoó kúú ña̱yuu seídó'o to̱'on Ndios, ta mií hora seídó'o naa̱n, nátiin va̱'a naa̱n xí'a̱n kádii̱ iní na̱.
41004017	Tído ko̱ ta̱'ón yo̱'an ini nío̱ ná, sa̱'á ño̱ó ko̱ ndíta toon na xí'ín to̱'on Ndios. Chi̱ tá kásá'á ndo'o na ta̱ndó'ó, o tá kéndava̱'a ña̱yuu xí'ín ná sa̱'á ña̱ kándísa na to̱'on ñoó, ta kúú dánkoo na ña̱.
41004018	Ta tein ta̱'íón noo̱ ni̱ kue̱i dao ka̱ tata ñoó kúú ña̱yuu seídó'o to̱'on Ndios,
41004019	tído kásá'á ná ndí'i cháá ka̱ ini na̱ sa̱'á ña̱ ió ñayuú yó'o, ta kátoó na̱ koo kuíká ná. Ta ndí'i ta'ani ini na̱ sa̱'á dao ka̱ ña̱'a. Ta ndidaá ñóó kedaá xí'ín ná, dá kásá'á ná ku'ichi̱ ini na̱ xiní na̱ to̱'on Ndios, ta kúú ná táto̱'on iin tata ko̱ xí'o noni̱.
41004020	’Tído no̱ñó'o̱ va̱'a noo̱ ni̱ kue̱i dao ka̱ tata ñoó kúú ña̱yuu seídó'o to̱'on Ndios xí'ín ndino'o ini na̱, ta kándísa naa̱n. Dao no̱ón kúú táto̱'on tata, ña̱ ni̱ xi̱'o oko̱ uxi̱ noni̱. Ta dao ka̱ na̱ kúú táto̱'on tata, ña̱ ni̱ xi̱'o oni̱ diko noni̱. Ta dao ka̱ na̱ kúú táto̱'on tata, ña̱ ni̱ xi̱'o iin ciento noni̱, chi̱ kée na ña̱ kóni̱ Ndios ―kaá na̱.
41004021	Dá ni̱ da̱kí'in tá'an tuku Jesús iin ka̱ ña̱'a xí'ín to̱'on ni̱ da̱ná'a̱ na̱, ta kaá na̱: ―Tá né'e yó iin íti̱ tóo̱n, ¿á chikani ndei yó iin ki̱di noo̱án o chikani yóa̱n ti̱xi iin xi̱to? Ko̱ó, iin íti̱ tóo̱n kánian chinóo yó ra̱ iin noo̱ dikó, dá ná katoo̱n ra̱ iin níí kúú xíán.
41004022	Dá chi̱ ndidaá vá ña̱ dá'i noo̱ ndo̱ viti, kasandaá natu̱uan. Ta ndidaá vá ña̱'a ñó'o de̱'é viti, daí ña̱ natu̱uan.
41004023	Ta ndi ndáa ndo'ó ió do̱'o, ta kúú kueídó'o va̱'a ndó ―ka̱á na̱.
41004024	Dá ni̱ kaa ta'ani Jesús: ―Kueídó'o va̱'a ndó to̱'on ká'i̱n xí'ín ndó viti, chi̱ táto̱'on ki̱'o kaon ió nduu ndo̱ natiin ndóa̱n, ki̱'o dión ki̱'o Ndios ña̱ noo̱ ndo̱, ta ki̱'o cháá ka̱ na̱án noo̱ ndo̱ o̱ du̱ú ña̱ ni̱ seídó'o ndó,
41004025	dá chi̱ na̱ ni̱ na̱tiin ndisa to̱'on na, no̱ón kúú na̱ ni'i̱ cháá ka̱ ña̱ kandaa̱ ini na̱. Tído na̱ ko̱ ní nátiin to̱'on na, no̱ón kúú na̱ nandodó di'a va lú'u̱ ña̱ ni̱ seídó'o na.
41004026	Dá ni̱ kaa ta'ani Jesús: ―Táto̱'on ki̱'o dándáki Ndios ña̱yuu na̱ kíán táto̱'on ndó'o iin tata ni̱ chi'i iin ta̱a no̱ñó'o̱ rá,
41004027	chi̱ sa̱kuaá kídi̱ ta̱a ñoó, ta na'a ndáko̱o ra. Ta nduú ñoó ka'ándí noo̱ tata ñoó, ta sá sá'anoan kua'a̱n. Tído ko̱ kándaa̱ ta'on ini ra̱ ndi kuu sá'anoan.
41004028	Dá chi̱ mií vá ñó'o̱ ñoó dákuá'ano ña. Dinñó'ó xíta̱a̱n kíán yuku̱, dá xínko̱o yokoa̱n, dá chítí yokoa̱n xí'ín noni̱.
41004029	Dá tá ni̱ chi̱chian, dá kua'a̱n ra̱ ka'anda ra̱án, chi̱ ni̱ kasa̱ndaá kuu̱ nataán vá'a raa̱n ―kaá na̱.
41004030	Dá ni̱ kaa tuku Jesús: ―¿Ndí ki̱án dáó kúú xí'ín to̱'on kée Ndios dándáki na ña̱yuu na̱, ká'án ndó? Ta, ¿ndá ki̱án dákí'in tá'in xí'án, dá kandaa̱ ini ndo̱ sa̱'án?
41004031	Kíán táto̱'on iin tata naní mostaza, ña̱ kúú tata pálí cháá ka̱ noo̱ dao ka̱ tata chí'i yó no̱ñó'o̱ yo̱.
41004032	Tído tá ni̱ xita̱a̱n, ta kúú sá'ano ná'ano cháá ka̱a̱n o̱ du̱ú dao ka̱ yuku̱. Ta ná'ano nda̱'o ndá'án, sa̱'á ño̱ó kúu káva̱'a laa táka̱ ri̱ ti̱xi káti̱án ―kaá na̱.
41004033	Ta ki̱'o dión ni̱ da̱kí'in tá'an Jesús kua̱'á nda̱'o ña̱'a xí'ín to̱'on ni̱ da̱ná'a̱ na̱, ki̱'o kándaa̱ ini ña̱yuu ñoó.
41004034	Ta ko̱ ní dána'a̱ ta'on na tá ko̱ ní sá dákí'in tá'an na dao ña̱'a xí'ín to̱'on dána'a̱ na̱. Tído tá ni̱ kana xoo mií ná kua'a̱n na̱, dá ni̱ na̱kani na xí'ín ta̱ xíonoo xí'ín ná ndi dándáki ña̱ ni̱ da̱ná'a̱ na̱.
41004035	Tá ni̱ kuaá kuu̱ dáá ñóó, dá ni̱ kaa Jesús xí'ín ta̱ xíonoo xí'ín ná: ―Ná ko'o̱ chika'anda yo̱ iin ka̱ xoo yu'ú ta̱ño'o̱.
41004036	Tá ni̱ ndi'i ni̱ ka'a̱n ta̱a xíonoo xí'ín ná ndisá'án xí'ín ña̱yuu kuá'a̱ ñoó, dá ni̱ kaa ra ini barco noo̱ nákaa̱ na̱. Ta ni̱ sa̱rkuei dao ka̱ barco noo̱ ñó'o cháá ka̱ ña̱yuu kua'a̱n na̱ noo̱ kua'a̱n Jesús.
41004037	Ta kúú noo̱ kua'a̱n na̱ ñoó ni̱ ka̱sá'á vá kána tachi̱ dée̱n. Sa̱'á ño̱ó ni̱ ka̱sá'á ko̱kee ta̱kui̱í ini barco ñoó. Ta kúú sa̱ kua'a̱n kutí vá ini ra̱ xí'ín ta̱kui̱í.
41004038	Ta kúú kándu'u̱ Jesús kídi̱ na̱ ini ra̱ noo̱ nónó chí sata̱ di'a ra. Ta yí'i iin dá'o̱n dini̱ ná kándu'u̱ ná. Dá ni̱ da̱ndóto ñaá ta̱ xíonoo xí'ín ná ñóó, dá kaá ra̱: ―¡Maestro! ¿Á ko̱ sa'ání ta'on ni mií ní ña̱ kuuo̱?
41004039	Dá ni̱ nda̱kuíi̱n ndichi Jesús. Dá ni̱ sa'anda na̱ choon no̱ó tachi̱ xí'ín ta̱ño'o̱, ta kaá na̱: ―¡Katuu! Tádi̱ kooón. Ta kúú ni̱ sa̱ tuu va tachi̱, ta ni̱ na̱káa̱ tádi̱ vá ta̱ño'o̱.
41004040	Dá ni̱ kaa na̱ xí'ín ta̱a ñoó: ―Ta, ¿ndiva̱'a yu'ú téí ndo̱? ¿Á ko̱ kándéé ta'on iní ndo̱ yu'u̱, nda̱ni?
41004041	Kúú ni̱ yu̱'ú nda̱'o ra. Dá ni̱ ka̱sá'á rá ndátó'ón tá'an rá: ―¿Ndá yoo ví kúú na̱ yó'o, chi̱ nda̱ tachi̱ xí'ín ta̱ño'o̱ seídó'o choon sa'anda na̱? ―kaá ra̱. 5
41005001	Dá ni̱ saa̱ na̱ iin ka̱ xoo ta̱ño'o̱ noo̱ kúú kuendá Gadara di'a.
41005002	Dá tá ni̱ noo na barco ñoó, dá ni̱ keta iin ta̱a ñó'o espíritu kini ini káo̱ no̱ó ñó'o ndi̱i ve̱i ra ni'i̱ ñaá rá.
41005003	Dá chi̱ ini káo̱ noo̱ ñó'o ndi̱i ñoó ió ra̱. Ta ni iin tó'ón ña̱yuu ko̱ kándeé ko'oni ñaá ná, ta ni cadena ko̱ kándeé kandiko̱ ra̱,
41005004	chi̱ sa̱ kua'a̱ vá ta'ándá so'óní na̱ sa'a̱ rá xí'ín ndá'a̱ rá xí'ín cadena, xí'ín ka̱a viti. Tído vaá óon va kándéé rá dákuáchi ra cadena ñoó, ta sa'ándá ra̱ ka̱a ñoó, chi̱ ndakí nda̱'o ra. Ta ni iin tó'ón ña̱'a kée ña̱yuu ko̱ kándeé xí'ín rá.
41005005	Ta nduú ñoó xíonoo ra dini̱ yúku̱ káyu'ú rá xí'ín tein káo̱ ndi̱i ñoó, ta dárkue'e̱ ra̱ mií rá xí'ín yuu̱.
41005006	Ta kúú xíká vá ni̱ xini ra̱ ña̱ ve̱i Jesús. Ta kúú ni̱ ka̱nkono ra ni̱ saa̱ ra̱ ni̱ sa̱ kuíi̱n xi̱tí rá noo̱ ná.
41005007	Ta kúú ni̱'i nda̱'o ni̱ ka̱yu'ú espíritu kini nákaa̱ ini ra̱, ta kaáa̱n: ―¿Ndi ki̱án ndó'o ní xí'ín yu'u̱, Jesús, mií ní na̱ kúú de̱'e Ndios ndáya̱'i? ¡Noo̱ míí Ndios seí nda'íi̱ noo̱ ní ña̱ ná dá'a ni dándó'o naní ní yu'u̱!
41005008	Dión ni̱ kaáa̱n, chi̱ di'a ni̱ kaa Jesús xí'án: ―¡Espíritu kini, dáyaa̱ ta̱a xaa̱n!
41005009	Dá ni̱ nda̱to̱'ón ñaá Jesús: ―¿Ndi nanón? Dá ni̱ kaa espíritu kini ñoó: ―Legión naníí, chi̱ kua̱'á nda̱'o kúú ndu'u̱.
41005010	Dá ni̱ seí nda'í ña̱ noo̱ Jesús ña̱ ná dá'a ni tanda'á ñaá ná ko'a̱n iin ka̱ xíán.
41005011	Ta yati yúku̱ íin ñoó ñó'o kua̱'á nda̱'o kochí sásá'an rí.
41005012	Dá ni̱ seí nda'í espíritu kini ñoó noo̱ Jesús: ―Konó ní ná ko'o̱n ndu̱ ndu̱'u ndu ini kochí káa ―kaáa̱n.
41005013	Dá ni̱ sonó Jesús noo̱án. Dá ni̱ ka̱nkuei espíritu kini ñó'o ini ta̱a ñoó. Dá ni̱ sa'a̱n ni̱ ndu̱'an ini kochí ñoó. Ta kúú rí táto̱'on uu̱ mil. Kúú ni̱ taxí tá'an ndi ndi'i rí kua'a̱n ri̱ yu'ú da'o̱. Dá ni̱ kue̱i ndava̱'a rí ini ta̱ño'o̱ ñoó. Ta kúú ni̱ ka̱ndaa ri̱, dá ni̱ xi'i̱ ri̱.
41005014	Dá ni̱ kee ndidaá ta̱a ndáka kochí ñoó taxí tá'an ra kua'a̱n nó'o̱ ra̱ kasto̱'on ra xí'ín ña̱yuu ndéi ñoo ra̱, xí'ín na̱ ndéi yúku̱ sa'a̱ ña̱ ni̱ kuu dión. Dá ni̱ ka̱nkuei ña̱yuu ñoó kua'a̱n na̱ kande̱'é ná ndi ki̱án ni̱ kuu.
41005015	Tá ni̱ saa̱ ña̱yuu ñoó noo̱ íin Jesús, dá ni̱ xini na̱ ña̱ ió ta̱a sa̱ ndo'o nío̱ ni̱ sa̱ kee kua̱'á nda̱'o espíritu kini ñoó. Ta kúú sa̱ ndíxi va ra dá'o̱n ió ra̱. Ta sa̱ iin ta̱a ió va̱'a kúú rá. Ta kúú ni̱ yu̱'ú nda̱'o na.
41005016	Ta ña̱yuu ni̱ xini ña̱ ni̱ kuu dión kúú na̱ ni̱ na̱kani xí'ín dao ka̱ ña̱yuu ña̱ ni̱ ndo'o ta̱a ni̱ sa̱ ño'o espíritu kini ñoó xí'ín ña̱ ni̱ ndo'o kochí ñoó.
41005017	Dá ni̱ ka̱sá'á ná seí nda'í na̱ noo̱ Jesús ña̱ ná ko'o̱n na̱ iin ka̱ xíán.
41005018	Tá kua'a̱n Jesús kaa na ini barco ñoó, dá ni̱ seí nda'í ta̱a ni̱ sa̱ ño'o espíritu kini ñoó noo̱ ná ña̱ ná konó ná ko'o̱n ra̱ xí'ín ná.
41005019	Tído ko̱ ní xíin ta'on na. Dá ni̱ kaa na̱ xí'ín rá: ―Nandió ko̱ón kua'án nó'o̱n ve'ón noo̱ ndéi tá'ón, ta nakanón xí'ín ná sa'a̱ ndidaá ña̱ ná'ano ni̱ kee sato'o yo̱ Ndios xí'ón, ta nakani ta'ánón xí'ín ná táto̱'on ki̱'o ni̱ ku'u̱ ini na̱ sa̱'o̱n ―ka̱á na̱.
41005020	Dá ni̱ na̱ki'in ra kua'a̱n nó'o̱ rá. Ta kúú ni̱ ka̱sá'á rá nákani ra sa̱'á ña̱ ndato ni̱ kee Jesús xí'ín rá no̱ó ña̱yuu ndéi kuendá Decápolis. Ta ndidaá na̱ ni̱ seídó'o ña̱ ni̱ na̱kani ra, kúú ni̱ naá nda̱'o iní na̱.
41005021	Dá ni̱ chi̱ka'anda Jesús xí'ín ta̱a xíonoo xí'ín ná kua'a̱n na̱ iin ka̱ xoo ta̱ño'o̱. Ta kúú sa̱ kua̱'á nda̱'o ña̱yuu ni̱ na̱taka ndéi yu'ú ta̱ño'o̱ ñoó. Tá ni̱ noo Jesús ini barco, dá ni̱ sa̱ kuíi̱n na̱ íin na yu'ú ta̱ño'o̱ ñoó.
41005022	Dá ni̱ ka̱sáa̱ iin ta̱a naní Jairo, tá'a̱n ra̱ dándáki ve'e noo̱ nátaka na̱ Israel ndéi ñoo ñoó. Tá ni̱ xini ra̱ Jesús, kúú ni̱ sa̱ kuíi̱n xi̱tí rá noo̱ ná.
41005023	Dá ni̱ ka̱sá'á rá seí nda'í ra̱ noo̱ ná, ta kaá ra̱: ―Sa̱ xí'i̱ va de̱'e di'íi̱. Nakíi̱ ní ná ko'o̱ chinóo ní ndá'a̱ ní sata̱ xí, dá ná nduva̱'a xi, dá ná o̱ ku̱ú xi.
41005024	Dá ni̱ kee Jesús kua'a̱n na̱ xí'ín rá. Ta kua̱'á nda̱'o ña̱yuu ni̱ kee kua'a̱n xí'ín ná, ta dándútí ná Jesús kua'a̱n na̱.
41005025	Ta tein ña̱yuu kuá'a̱ ñoó nákaa̱ iin ñá'a̱ ndó'o kue'e̱ tái̱ nii̱, ta sa̱ ni̱ xi̱no uxi̱ uu̱ kuia̱ ndó'án dión.
41005026	Ta sa̱ ndo'o nda̱'o níma̱n, chi̱ noo̱ kua̱'á nda̱'o ta̱a kétátá ni̱ sa'a̱n. Ta sa̱ ni̱ da̱ndí'i vaán di̱'ón né'e va̱'án ni̱ chi̱ya̱'avián ra̱ kétátá ñoó. Tído ni iin tó'ón ta'on ra ko̱ ní kándeé nduva̱'án. Ví'í ka̱ ví ndó'án.
41005027	Tído tá ni̱ ka̱ndaa̱ inia̱n ña̱ kándéé Jesús nduva̱'a na na̱ kú'u̱, dá ni̱ ndu̱ndééán ni̱ ku̱'án tein ña̱yuu kuá'a̱ ñoó. Dá ni̱ na̱tuu yatián sata̱ Jesús, ta kúú ni̱ ka̱ko̱'on ndá'a̱n dá'o̱n ná.
41005028	Dión ni̱ keeán, dá chi̱ ni̱ na̱kani inia̱n ña̱ sa̱va̱'a rá dá'o̱n óon Jesús ná kako̱'án, ta kúú nduva̱'a vaán.
41005029	Ta kúú vití'ón di'a va ni̱ na̱tuu nii̱ ñoó. Ta kúú ni̱ ka̱ndaa̱ inia̱n ña̱ ni̱ ndu̱va̱'a vaán no̱ó kue'e̱ ndó'án.
41005030	Ta kúú ni̱ ka̱ndaa̱ va ini Jesús ña̱ ni̱ ndu̱va̱'a iin ña̱yuu ni̱ kee ndée̱ ná. Dá ni̱ na̱ndió ko̱o na ni̱ sa̱ nde̱'é ná no̱ó ña̱yuu kuá'a̱ ve̱i sata̱ ná ñoó. Dá ni̱ nda̱to̱'ón ñaá ná: ―¿Ndá yoo ni̱ ka̱ko̱'on ndá'a̱ dá'a̱ma̱í?
41005031	Dá ni̱ kaa ta̱ xíonoo xí'ín ná ñóó: ―Ndé'é vá mií ní, dión ví ña̱yuu kuá'a̱ ve̱i yó'o dándútí ñaá. Sa̱'á ño̱ó, ¿ndiva̱'a ndáto̱'ón ní ndá yoo ni̱ ka̱ko̱'on ndá'a̱ ñaá?
41005032	Tído ni̱ sa̱ nde̱'é va̱'a Jesús noo̱ ndidaá ña̱yuu ñoó, dá ná kande̱'á ndá yoo ni̱ ka̱ko̱'on ñaá.
41005033	Sa̱ ná'á vá ñá'a̱ ñoó ña̱ ni̱ ndu̱va̱'án sa̱'á ña̱ ni̱ ka̱ko̱'án dá'o̱n Jesús. Ta va̱'ará yu'úa̱n, ta ndéi̱ ni̱noán, tído ni̱ sa'a̱n ni̱ sa̱ kuíi̱n xi̱tíán noo̱ ná, ta ni̱ na̱kani ndaa̱a̱n xí'ín ná ña̱ ni̱ keeán.
41005034	Dá ni̱ kaa Jesús xí'án: ―De̱'e di'íi̱, ni̱ ndu̱va̱'ón sa̱'á ña̱ kándéé inóo̱n yu'u̱. Ta viti, kua'án nó'o̱n ve'ón xí'a̱n ió va̱'a inóo̱n, chi̱ ni̱ ndu̱va̱'ón no̱ó kue'e̱ ni̱ sa̱ ndo'ón.
41005035	Ta kúú ká'a̱n i̱íó Jesús íin na, kúú sa̱ ni̱ ka̱sáa̱ va dao ta̱a ni̱ kii ve'e Jairo, tá'a̱n ra̱ dándáki ve'e noo̱ nátaka na̱ ñoo ñoó. Dá ni̱ kaa ra̱ xí'ín Jairo ñoó: ―Sa̱ ni̱ xi'i̱ va de̱'e di'í ní. Ná dá'a ka̱ ní dáta'án ní maestro xaa̱n.
41005036	Tá ni̱ seídó'o Jesús ña̱ ni̱ ka'a̱n ra̱ dión, dá ni̱ kaa na̱ xí'ín Jairo: ―O̱ sa̱ yú'óo̱n. Sa̱va̱'a yu'u̱ kandeé inóo̱n ―kaá na̱.
41005037	Ta kúú ko̱ ní sónó ta'on Jesús noo̱ dao ka̱ ña̱yuu ña̱ ko'o̱n na̱ xí'ín ná ve'e ta̱a ñoó, sa̱va̱'a Pedro xí'ín Jacobo xí'ín ñani ra̱ naní Juan va ndáka na kua'a̱n na̱.
41005038	Dá tá ni̱ saa̱ na̱ ni̱ ku̱'u na ve'e Jairo, kúú ni̱ xini na̱ ña̱ nína vaa̱ nda̱'o ña̱yuu ndéí'i̱ na̱ ndéi na, ta nda'í káyu'ú ná sa'a̱ tadi'í ñoó.
41005039	Dá ni̱ kaa Jesús xí'ín ná: ―¿Ndiva̱'a nína vaa̱ téí ndo̱? Ta, ¿ndiva̱'a ndéí'i̱ téí ndo̱ ndéi ndó? Chi̱ ko̱ ní xí'i̱ ta'on xi, kídi̱ va xi ―kaá na̱.
41005040	Tído ni̱ saki̱ ndaa va ñaá ña̱yuu ñoó. Dá ni̱ sa'anda Jesús choon ña̱ ná kankuei ndidaá ná sata̱ vé'e. Dá ni̱ kana na tatá tadi'í ñoó xí'ín naná xi̱ xí'ín ndin oni̱ ka̱ ta̱a ndáka na kua'a̱n na̱ ñoó. Dá ni̱ ku̱'u na noo̱ kándu'u̱ xí.
41005041	Dá ni̱ tiin Jesús ndá'a̱ xí. Dá ni̱ kaa na̱: ―Talita, cumi ―ka̱á na̱. To̱'on yó'o kóni̱ kaa: Di'í ló'o̱, ká'i̱n xí'ón, ndako̱o.
41005042	Ta kúú vití'ón di'a vá ni̱ nda̱ko̱o xi. Ta kúú ni̱ ka̱sá'á xíka xi xíonoo xi. Ta uxi̱ uu̱ kuia̱ ió xi. Tá ni̱ xini ña̱yuu ñoó, kúú ni̱ naá nda̱'o iní na̱.
41005043	Tído ni̱ sa'anda Jesús choon no̱ó na̱ ve'e xi ná o̱ sa̱ nákani na xí'ín ni iin tó'ón ña̱yuu sa̱'á ña̱ ni̱ kuu dión. Dá ni̱ kaa na̱ xí'ín ná ña̱ ná ki̱'o na ña̱'a kasá'an xi. 6
41006001	Dá ni̱ keta Jesús ñoo ñoó, dá ni̱ kee na kua'a̱n nó'o̱ ná ñoo mií ná, ta tákuei ñaá ta̱a xíonoo xí'ín ná kua'a̱n ra̱.
41006002	Tá ni̱ kasa̱ndaá kuu̱ náni'i̱ ndée̱ na̱ Israel, dá ni̱ ku̱'u na ini ve'e noo̱ nátaka na̱ ñoo ñoó. Dá ni̱ ka̱sá'á ná dána'a̱ na̱. Ta ndéi kua̱'á nda̱'o ña̱yuu seídó'o ñaá ná, ta ni̱ naá vá ini na̱ ndé'é ñaá ná, ta kaá na̱: ―¿Ndeí ni̱ ka̱ti̱'a ta̱a káa ña̱ dána'a̱ ra̱? ¿Ndeí ni̱ ni'i̱ ta̱ káa ña̱ ndi̱chí ná'á rá, xí'ín ña̱ kándéé rá kée ra ña̱ ndato xí'ín ña̱yuu?
41006003	¿Á o̱ du̱ú ta̱ túxí yíto̱ vá kúú ra̱ káa, chi̱ de̱'e María kúú rá, ta ñani ra̱ kúú Jacobo xí'ín José, xí'ín Judas, xí'ín Simón viti? ¿Á o̱ du̱ú ki̱'o ra̱ káa ndéi tein yó yó'o? ―kaá ña̱yuu ñoó. Sa̱'á ño̱ó ko̱ ní nákoni ñaá ná.
41006004	Dá ni̱ kaa Jesús: ―Ndeí kúú mií vá ió ña̱ñó'ó ña̱yuu noo̱ ndu'u̱, na̱ kúú profeta. Tído na̱ ñoo mií ndú, xí'ín na̱ kúú tá'an ndu, xí'ín na̱ ve'e ndu, no̱ón di'a kúú na̱ káñó'ó ñaá ―kaá na̱.
41006005	Sa̱'á ño̱ó ko̱ ní kúu ta'on kee na ña̱'a ná'ano xí'ín na̱ ñoo mií ná, sa̱va̱'a sata̱ dao na̱ kú'u̱ vá ni̱ chi̱nóo na ndá'a̱ ná, dá ni̱ ndu̱va̱'a na.
41006006	Kúú ni̱ naá vá iní Jesús xiní na̱, chi̱ ko̱ ní xíin ta'on na̱ ñoo mií ná kandísa ñaá ná. Dá ni̱ kee na kua'a̱n na̱. Dá ni̱ ka̱sá'á ná xíonoo na dána'a̱ na̱ dao ka̱ ñoo ñó'o yati ñoó.
41006007	Tá ni̱ ndi'i, dá ni̱ kana na ndin uxi̱ uu̱ ta̱a xíonoo xí'ín ná ñóó. Dá ni̱ ka̱sá'á ná tánda'á ná uu̱ rá uu̱ ra̱ kua'a̱n ra̱ kanoo ra dána'a̱ ra̱. Ta ni̱ xi̱'o na choon noo̱ rá ña̱ kandeé rá taó rá espíritu kini ñó'o ini ña̱yuu.
41006008	Ta ni̱ kaa ta'ani na xí'ín rá: ―Ni iin ña̱'a o̱ sa̱ kóo ini ndo̱ kane'e ndó ko'o̱n ndo̱ íchi̱. Sa̱va̱'a iin tó'ón yíto̱, kirá katuu va ndó, kane'e ndó ko'o̱n ndo̱. O̱ sa̱ káne'e ndó léka̱ ndo̱, ni pan, ta ni di̱'ón o̱ sa̱ káne'e ndó ko'o̱n ndo̱.
41006009	Sa̱va̱'a ndisa̱ yí'i ndó kayi'i ndó ko'o̱n ndo̱, ta ná dá'a ni kane'e ndó iin ka̱ kotó nada̱on ndó ―kaá na̱.
41006010	Dá ni̱ kaa ta'ani na xí'ín rá: ―Ta ndi ndáa mií vá ve'e ni̱ saa̱ ndo̱ ni̱ ku̱'u ndó, sa̱va̱'a ñoó ni kandei ndó nda̱ ná kasandaá kuu̱ kankuei ndó ko'o̱n ndo̱ iin ka̱ ñoo.
41006011	Tído tá ni̱ saa̱ ndo̱ iin ñoo no̱ó ko̱ ní xíin na natiin va̱'a na ndo̱'ó, ta ko̱ ní xíin na kueídó'o na to̱'on dána'a̱ ndo̱, dá kía̱n tá kua'a̱n ndo̱ kankuei ndó ñoo ñoó, kidi ni'ini ndó ño̱ya̱ká íin sa'a̱ ndo̱, ta ño̱ó kía̱n ná'a̱ ña̱ ko̱ náta'an ini Ndios xiní na̱ na̱ ñoo ñoó. Miía̱n ndaa̱ ná ka'i̱n xí'ín ndó ña̱ tá ná kasandaá kuu̱ keyíko̱ Ndios sa'a̱ ndidaá ña̱yuu, dá kía̱n ka'í cháá ka̱ ndo'o na̱ ñoo ñoó o̱ du̱ú ña̱yuu kíni ni̱ sa̱ ndei ñoo Sodoma xí'ín ñoo Gomorra ―kaá na̱.
41006012	Dá ni̱ kee ra kua'a̱n ra̱. Dá ni̱ ka̱sá'á rá kásto̱'on ra xí'ín ña̱yuu ña̱ ná nandikó iní na̱ sa'a̱ kua̱chi kée na.
41006013	Ta kúú kua̱'á nda̱'o espíritu kini ni̱ taó rá, ta ni̱ chi̱kodó rá sití dini̱ kua̱'á na̱ kú'u̱, dá ni̱ ndu̱va̱'a na.
41006014	Kúú ni̱ ni'i̱ tó'on rey Herodes sa'a̱ Jesús, dá chi̱ ndeí kúú míí vá ká'a̱n ña̱yuu sa'a̱ ná. Chi̱ dao ña̱yuu ñoó kaá di'a: “Ni̱ na̱taki va Juan, na̱ sa̱ da̱kódo̱ ndúta̱ ña̱yuu, ta no̱ón kúú Jesús, sa̱'á ño̱ó kándéé ná kée na ña̱'a ndato.”
41006015	Ta dao ka̱ na̱ kaá ña̱ profeta Elías kúú ná. Ta dao ka̱ na̱ ka̱á ña̱ kúú ná iin profeta, o ndá ndi kuu kúú ná iin profeta ni̱ sa̱ io sa̱ na'á, kaá na̱.
41006016	Tído tá ni̱ seídó'o rey Herodes ñoó ña̱ ká'a̱n na̱ dión, dá ni̱ kaa ra̱: ―Ta̱a yó'o kúú Juan, tá'a̱n ra̱ ni̱ sa'anda yu'u̱ diko̱. Tído ni̱ na̱taki va ra.
41006017	Dión ni̱ kaa Herodes, chi̱ mií rá ni̱ sa'anda choon, dá ni̱ tiin soldado Juan. Dá ni̱ so'oni ñaá rá xí'ín cadena. Dá ni̱ chi̱káa̱ ñaá rá ve'e ka̱a, chi̱ ki̱'o dión kóni̱ Herodías, ñá ni̱ sa̱ kuu ñadi'í ñani ra̱ naní Felipe, tído ni̱ na̱ki'in ñaá rá kakuuán ñadi'í ra̱.
41006018	Ta sa̱'á ña̱ ni̱ kaa Juan xí'ín rá ña̱ kua̱chi ká'ano kíán ña̱ ió ra̱ xí'ín ñadi'í ñani ra̱,
41006019	sa̱'á ño̱ó ni̱ xini u'u̱ ñaá Herodías, ta kóni̱a̱n ka'ání ñaáán. Tído ko̱ ní'i̱ ta'an vaán ndí keeán, dá ná kuu Juan,
41006020	dá chi̱ yu'ú va Herodes ka'ání ñaá rá, chi̱ ná'á vá rá ña̱ ta̱ ndaa̱, ta̱ kéchóon noo̱ Ndios kúú ná. Sa̱'á ño̱ó ndaá vá ñaá rá noo̱ Herodías. Ta va̱'ará ni̱ kutúú iní ra̱ ni̱ kee to̱'on ni̱ ka'a̱n na̱, tído kátoó ra̱ kueídó'o ñaá rá.
41006021	Ta tein víko̱ ni̱ na̱xi̱no Herodes kuia̱ rá, dá ni̱ ni'i̱ Herodías ndí keeán, dá kuu Juan. Chi̱ ni̱ na̱taka ta̱a dándáki xí'ín Herodes, xí'ín ta̱a sa'ándá choon noo̱ soldado, xí'ín ndidaá ta̱a ndáya̱'i ni̱ kii chí kuendá Galilea, ta ndéi ra sásá'an ra xí'ín Herodes.
41006022	Ta kúú ñoó ni̱ ku̱'u de̱'e di'í Herodías. Dá ni̱ sa̱rsá'á xí. Ta kúú ni̱ na̱ta'an ini Herodes ni̱ kee xi, ta ni̱ na̱ta'an ta'ani ini ndidaá ta̱ ndéi sásá'an xí'ín rá ñóó. Dá ni̱ kaa rey Herodes ñoó xí'ín xí: ―Tá ná kako̱n ndí ku̱ú míí váa̱n kóno̱n noo̱í viti, ta kúú ki̱'o vei ña̱ noo̱o̱n ―kaá ra̱.
41006023	Dá ni̱ xi̱'o ra to̱'on ra noo̱ xí, ta kaá ra̱: ―Miía̱n ndaa̱ ndisa ki̱'oi ndidaá mií vá ña̱'a xíko̱n noo̱í, chi̱ iói̱ ki̱'oi nda̱ iin ñe'e noo̱ dándákii noo̱o̱n ―kaá ra̱.
41006024	Dá ni̱ keta xi kankono xi kua'a̱n xi̱ ndato̱'ón xí naná xi Herodías: ―¿Ndí ki̱án kaka̱i̱ viti? Dá ni̱ kaa naná xi: ―Kua'án kako̱n dini̱ Juan, ta̱ sa̱ da̱kódo̱ ndúta̱ ña̱yuu ―kaáa̱n.
41006025	Dá kánkono xi ni̱ ndu̱'u tuku xi noo̱ ió rey Herodes. Dá ni̱ kaa xi̱ xí'ín rá: ―Vití'ón kuií kóni̱ yu'u̱ ña̱ ki̱'o ní iin ko'o̱ ná kakaa̱ dini̱ Juan, ta̱ sa̱ da̱kódo̱ ndúta̱ ña̱yuu, noo̱í.
41006026	Kúú ni̱ ku̱nda'í nda̱'o ini ra̱, tído sa̱'á ña̱ ni̱ xi̱'o ra to̱'on ra noo̱ xí, ta sa̱'á ña̱ ni̱ seídó'o ta̱a ndéi xí'ín rá ña̱ ni̱ ka'a̱n ra̱ dión, sa̱'á ño̱ó ko̱ ní kúu ta'on kaa ra̱ ña̱ ko̱ó.
41006027	Ta kúú vití'ón ni̱ sa'anda ra̱ choon noo̱ soldado ra̱ ña̱ ná ko'o̱n ra̱ ka'anda ra̱ diko̱ Juan, ta ná kane'e ra dini̱ ná kii ra.
41006028	Dá ni̱ sa'a̱n ta̱a ñoó ni̱ sa'anda ra̱ diko̱ Juan noo̱ nákaa̱ na̱ ini ve'e ka̱a. Dá ni̱ chi̱káa̱ ra̱ dini̱ ná ini iin ko'o̱ né'e raa̱n ni̱ ka̱sáa̱ ra̱. Dá ni̱ xi̱'o raa̱n noo̱ tadi'í ñoó. Dá ni̱ xi̱'o xia̱n noo̱ naná xi Herodías.
41006029	Tá ni̱ ni'i̱ tó'on ta̱ xíonoo xí'ín Juan ña̱ ni̱ xi'i̱ na̱, dá ni̱ sa'a̱n ra̱ ni̱ na̱ki'in ra yikí ko̱ño na̱. Ta né'e raa̱n ni̱ sa'a̱n ra̱ ni̱ da̱ndúxi ra.
41006030	Dá ni̱ na̱ki'in tá'an tuku ta̱a xíonoo xí'ín Jesús xí'ín míí ná. Dá ni̱ ka̱sá'á rá nákani ra xí'ín ná sa'a̱ ndidaá kúú ña̱ ni̱ kee ra, xí'ín sa'a̱ ndidaá ña̱ ni̱ da̱ná'a̱ ra̱ no̱ó ni̱ sa'a̱n ra̱.
41006031	Dá ni̱ kaa na̱ xí'ín rá: ―Nakíi̱ ndo̱, ná ko'o̱ iin ka̱ xíán nani'i̱ ndée̱ yo̱ no̱ó ko̱ íin ndéi. Dión ni̱ kaa na̱, dá chi̱ kúú kua'a̱n, kúú ve̱i kúu kua̱'á nda̱'o ña̱yuu kásaa̱ na̱ noo̱ Jesús, sa̱'á ño̱ó ko̱ nóno̱ vá ná kasá'an na.
41006032	Dá ni̱ kaa na xí'ín ta̱a xíonoo xí'ín ná ini iin barco, dá ni̱ kanxoo na kua'a̱n na̱ iin xíán no̱ó ko̱ íin ndéi.
41006033	Tído kua'a̱ vá ña̱yuu ni̱ xini ña̱ kua'a̱n na̱, ta ni̱ na̱koni va na Jesús. Ta kúú ni̱ kee ña̱yuu ndéi ndidaá kúú ñoo ñó'o yati ñoó xíka sá'á ná kua'a̱n na̱ ni'i̱ ñaá ná. Ta kúú sa̱ ndéi di'a va ña̱yuu ñoó ndáti na tá ni̱ saa̱ Jesús.
41006034	Dá tá ni̱ keta Jesús ini barco ñoó, kúú ni̱ xini na̱ ña̱ kua̱'á nda̱'o ña̱yuu ndéi ndáti ñaá. Ta kúú ni̱ ku'u̱ nda̱'o ini na̱ sa'a̱ ná, chi̱ ndéi na táto̱'on ndéi léko, kirí ko̱ íin ndáka, ki̱'o dión ndéi na. Dá ni̱ ka̱sá'á Jesús dána'a̱ na̱ kua̱'á nda̱'o ña̱'a no̱ó ña̱yuu kuá'a̱ ñoó.
41006035	Dá tá ni̱ ini, dá ni̱ na̱tuu yati ñaá ta̱ xíonoo xí'ín ná. Dá ni̱ kaa ra̱ xí'ín ná: ―Ko̱ ta̱'ón ve'e ndíta yati yó'o, ta sa̱ ni̱ ini va.
41006036	Ka'anda ní choon no̱ó ña̱yuu yó'o ña̱ ná ko'o̱n na̱ ve'e túu ndíta káa xí'ín ñoo kuálí túu ñó'o káa, dá ná kuiin na ña̱'a keí ná, chi̱ ko̱ ta̱'ón ña̱'a keí ná yó'o.
41006037	Dá ni̱ kaa Jesús xí'ín rá: ―Ki̱'o ni mií ndó ña̱'a ná kasá'an na. Dá ni̱ kaa ra̱: ―¿Á kóni̱ ní ña̱ ko'o̱n ndu̱ kuiin ndu pan xí'ín di̱'ón, ki̱'o ní'i̱ ña̱yuu kéchóon na uu̱ ciento kuu̱, dá ki̱'o ndua̱n noo̱ ná kasá'an na?
41006038	Dá ni̱ kaa Jesús: ―¿Ndidaá pan né'e va̱'a ndó? Kua'án ndo̱ kande̱'é ndó. Dá ni̱ sa'a̱n ra̱ ni̱ sa̱ nde̱'é rá. Dá ni̱ kaa ra̱ xí'ín ná: ―O'o̱n kúú pan, ta uu̱ kúú ti̱yaká ―kaá ra̱.
41006039	Dá ni̱ sa'anda Jesús choon ña̱ ná kande̱i tá tu'u tá tu'u na̱ noo̱ i̱tá kuíi̱ ñoó.
41006040	Dá ni̱ sa̱ nde̱i ña̱yuu ñoó. Táto̱'on iin ciento kúú iin iin tu'u na̱, ta dao ka̱ tu'u kúú uu̱ diko uxi̱.
41006041	Dá ni̱ tiin Jesús ndin o'o̱n pan xí'ín ndin nduú ti̱yaká ñóó. Dá ni̱ na̱ne'e noo̱ ná chí induú. Dá ni̱ na̱ki̱'o na ndivé'e noo̱ Ndios. Dá ni̱ sa'anda na̱ pan ñoó. Dá ni̱ xi̱'o naa̱n no̱ó ta̱ xíonoo xí'ín ná. Dá ni̱ dasá ráa̱n noo̱ iin rá iin ña̱yuu ñoó. Dión ta'ani ni̱ kee na xí'ín ndin nduú ti̱yaká ñóó.
41006042	Dá ni̱ sa̱sá'an ndidaá ña̱yuu ñoó nda̱ ni̱ ndi̱noo va̱'a ini na̱.
41006043	Tá ni̱ ndi'i, dá ni̱ da̱kútí ta̱ xíonoo xí'ín Jesús uxi̱ uu̱ ti̱yika̱ xí'ín tá'í pan, xí'ín tá'í ti̱yaká ña̱ ni̱ ka̱ndo̱o noo̱ ni̱ sa̱sá'an ña̱yuu ñoó.
41006044	Ta o'o̱n mil ni̱ sa̱ kuu ta̱a ni̱ sa̱sá'an ni̱ kee Jesús.
41006045	Tá ni̱ ndi'i, dá ni̱ sa'anda Jesús choon no̱ó ta̱a xíonoo xí'ín ná ña̱ ná kaa ra ini barco, ta ná chika'anda ra ko'o̱n ra̱ no̱ó ta̱ño'o̱, dá ná saa̱ ra̱ ñoo naní Betsaida. Dá ni̱ ka̱ndo̱o Jesús ni̱ ka'a̱n na̱ ndisá'án xí'ín ña̱yuu kuá'a̱ ñoó.
41006046	Tá ni̱ ndi'i ni̱ ka'a̱n na̱ ndisá'án, dá ni̱ kee na kua'a̱n na̱ dini̱ iin yúku̱ íin ñoó ka'a̱n na̱ xí'ín Ndios.
41006047	Tá sa̱ ni̱ kuaá vá, ta kúú du̱ú ni̱ ta'i̱ dáo ió barco noo̱ ñó'o ta̱a xíonoo xí'ín ná ñoó kua'a̱n ra̱ no̱ó ta̱ño'o̱. Ta kúú nákaa̱ iin tó'ón i̱í vá Jesús no̱ñó'o̱.
41006048	Kúú ni̱ xini na̱ ña̱ ndó'o nío̱ rá dákáka ndá'a̱ rá barco ñoó, chi̱ kána nda̱'o tachi̱ chí xoo no̱ó kua'a̱n ra̱. Dá tá ni̱ kundikí, kúú ni̱ ku̱yati Jesús no̱ó kua'a̱n ra̱, chi̱ xíka sá'á ná kua'a̱n na̱ no̱ó ta̱kui̱í ñoó, ta sá yá'a na kua'a̱n na̱ chí noo̱.
41006049	Tído tá ni̱ xini ra̱ ña̱ xíka Jesús kua'a̱n na̱ no̱ó ta̱kui̱í ñóó, dá ni̱ ka'án rá ña̱ kúú ná iin í'íná. Sa̱'á ño̱ó ni̱'i nda̱'o ni̱ ka̱yu'ú rá,
41006050	chi̱ ndidaá vá rá ni̱ xini ñaá, ta kúú ni̱ yu̱'ú nda̱'o ra. Dá ni̱ kaa Jesús xí'ín rá: ―Ndeé koo ini ndo̱. O̱ sa̱ yu'ú ndo̱, dá chi̱ mií vá yu'u̱ kúúí ―ka̱á na̱.
41006051	Dá ni̱ kaa na ini barco noo̱ ñó'o ra ñoó. Ta kúú ni̱ sa̱ tuu vá tachi̱ ñoó. Kúú ni̱ naá vá iní ra̱, ta ni̱ yu̱'ú ra̱,
41006052	dá chi̱ ko̱ kándaa̱ i̱í vá ini ra̱ ndi dándáki ña̱ ndato ni̱ kee na ni̱ da̱ndukua'a̱ ná pan ñoó, chi̱ ndadí i̱í vá ña̱xintóni̱ rá.
41006053	Dá tá ni̱ ndi'i ni̱ chi̱ka'anda na̱ no̱ó ta̱ño'o̱, dá ni̱ saa̱ na̱ noo̱ kúú kuendá Genesaret. Dá ni̱ so'oni na̱ barco yu'ú ta̱ño'o̱.
41006054	Tá ni̱ ka̱nkuei na ini barco ñoó, ta kúú ndidaá ña̱yuu ndéi ñoó ni̱ na̱koni ñaá.
41006055	Ta kúú ni̱ taxí tá'an ña̱yuu ñoó iin rá iin ñoo ni̱ sa'a̱n na̱ ni̱ na̱ki'in na ña̱yuu kú'u̱ kándodó noo̱ xíto né'e na ni̱ saa̱ na̱ no̱ó ni̱ ka̱ndaa̱ ini na̱ nákaa̱ Jesús.
41006056	Ta ndeí kúú míí vá noo̱ kásandaá Jesús, ñoo kuálí o ñoo ná'ano o yukú ichí kíán, ta kúú chíndei ña̱yuu ñoó na̱ kú'u̱ ná yu'ú íchi̱, ta seí nda'í na̱ noo̱ Jesús ña̱ ná konó ná dáko'o̱n ndá'a̱ ná yu'ú kotó na̱. Ta kúú ndidaá vá na̱ ni̱ da̱kó'o̱n ndá'a̱ yu'ú kotó na̱ ni̱ ndu̱va̱'a. 7
41007001	Kúú ni̱ na̱tuu yati ta̱ fariseo xí'ín dao ta̱a dána'a̱ ley Moisés noo̱ Jesús. Ta ta̱a yó'o kúú ra̱ ni̱ kii ñoo Jerusalén.
41007002	Kúú ni̱ xini ra̱ ña̱ ko̱ ní nákata ta'on ta̱a xíonoo xí'ín Jesús ndá'a̱ rá xí'ín ña̱ñó'ó, dá kasá'an ra. Chi̱ ko̱ ní kée ra táto̱'on ki̱'o ni̱ da̱ná'a̱ ta̱ sá'ano ñoo ra̱ tá sata̱. Sa̱'á ño̱ó ni̱ da̱tái̱ kua̱chi ñaá rá,
41007003	dá chi̱ ta̱ fariseo xí'ín ndidaá ka̱ na̱ Israel tíin toon na táto̱'on ni̱ sa̱ kee ta̱ sá'ano ñoo na̱ tá sata̱, chi̱ dinñó'ó kánian nakata na ndá'a̱ ná xí'ín ña̱ñó'ó, dá kasá'an na.
41007004	Ta dión ta'ani kée na tá ndúsaa̱ na̱ sá'a̱n na̱ noo̱ yá'i, chi̱ ko̱ sásá'an ta'on na tá ná o̱ nákata na ndá'a̱ ná xí'ín ña̱ñó'ó. Ta ió kua̱'á ka̱ ví ña̱'a kée na táto̱'on ni̱ da̱ná'a̱ ta̱ sá'ano ñoo na̱, chi̱ nákata ta'ani na vaso na̱ xí'ín ña̱ñó'ó, xí'ín ti̱ndo'o̱ ná, xí'ín ko'o̱ ka̱a na̱, xí'ín ki̱di na̱.
41007005	Sa̱'á ño̱ó ni̱ nda̱to̱'ón ta̱ fariseo xí'ín ta̱ dána'a̱ ley Moisés ñoó Jesús, ta kaá ra̱: ―¿Ndiva̱'a ko̱ kée ta̱ xíonoo xí'ín mií ní táto̱'on ni̱ da̱ná'a̱ ta̱ sá'ano ñoo yo̱ tá sata̱? Chi̱ ko̱ nákata ra ndá'a̱ rá xí'ín ña̱ñó'ó, dá kasá'an ra.
41007006	Dá ni̱ kaa Jesús xí'ín rá: ―Ta̱a uu̱ noo̱ vá kúú ndo'ó. Ndaa̱ va ni̱ ka'a̱n profeta Isaías sa'a̱ ndo̱'ó, chi̱ di'a ni̱ taa na: Tá'a̱n ña̱yuu ndéi viti kéká'ano na yu'u̱ xí'ín yú'u̱ óon va na, tído xí'ín nío̱ ná, ko̱ kóni̱ ta'on na yu'u̱.
41007007	Ko̱ ndáya̱'i ta'on ña̱ ndáño̱'o na yu'u̱, dá chi̱ ña̱ dána'a̱ na̱ kúú ña̱ ni̱ ndaki ini ña̱xintóni̱ ta̱a va, ta ká'a̱n na̱ ña̱ choon ni̱ sa'anda Ndios kíán.
41007008	Chi̱ ndo̱'ó kúú na̱ dánkoo xoo choon sa'ándá Ndios, ta ndí'i cháá ka̱ ini ndo̱ kée ndó choon sa'ándá ta̱a, chi̱ ndí'i nda̱'o ini ndo̱ nákata ndó ti̱ndo'o̱ ndo̱, xí'ín vaso ndo̱, ta ndí'i ta'ani ini ndo̱ kée ndó cháá ka̱ ña̱'a kua'a̱n táto̱'on kua'a̱n ña̱ yó'o.
41007009	Dá ni̱ kaa ta'ani na: ―Chi̱ dánkoo xoo ndó choon sa'ándá Ndios, ta ndí'i cháá ka̱ ini ndo̱ kée ndó choon ni̱ ndaki ini mií ndó.
41007010	Dá chi̱ di'a kaá ley Moisés: “Koo ña̱ñó'ó ndó noo̱ tatá ndo̱ xí'ín noo̱ naná ndo̱”, ta “Ndi ndáa mií vá ña̱yuu ni̱ ya̱'a ni̱ ka'a̱n ndava̱'a xí'ín tatá na̱ o xí'ín naná na̱, na̱ yó'o kúú na̱ kánian kuu.”
41007011	Tído ndo'ó kúú ra̱ ká'a̱n ña̱ kuu va ka'a̱n iin ña̱yuu xí'ín tatá na̱, xí'ín naná na̱: “O̱ kúu ta'on chindeéí mií ní xí'ín ña̱'a né'e va̱'i, chi̱ sa̱ ni̱ ka'i̱n ña̱ ki̱'oi ña̱ noo̱ Ndios.”
41007012	Ta ndo'ó kúú ra̱ ká'a̱n ña̱ ndi ndáa na̱ ká'a̱n dión, no̱ón kúú na̱ ko̱ káni ka̱a̱n ña̱ chindeé ná tatá na̱ xí'ín naná na̱.
41007013	Ta dión kée ndó dátu̱ú ndó choon ni̱ sa'anda Ndios xí'ín ña̱ ni̱ ndaki ini mií ndó. Ta kua̱'á ka̱ ví ña̱'a kua'a̱n táto̱'on kua'a̱n ña̱ yó'o kía̱n kée ndó ―kaá Jesús xí'ín rá.
41007014	Dá ni̱ na̱ndió ko̱o Jesús ni̱ kana na ña̱yuu kuá'a̱ ñoó, dá ni̱ kaa na̱: ―Kueídó'o va̱'a ndó ña̱ ko'i̱n ka'i̱n xí'ín ndó, dá katóni̱ va̱'a ini ndo̱.
41007015	Ni iin ña̱'a seí ndo̱ ko̱ dáyako̱ ñaá noo̱ Ndios, chi̱ ña̱ kini kánkuei nío̱ ndo̱, ño̱ó vá kía̱n dáyako̱ ndo̱'ó noo̱ Ndios.
41007016	Ta ndi ndáa ndo'ó ió do̱'o, dá kía̱n kueídó'o va̱'a ndó ―kaá na̱.
41007017	Dá ni̱ kana xoo na tein ña̱yuu kuá'a̱ ñoó. Dá ni̱ ku̱'u na ini iin ve'e. Dá ni̱ nda̱to̱'ón ñaá ta̱a xíonoo xí'ín ná ndi dándáki to̱'on ni̱ da̱kí'in tá'an na ni̱ ka'a̱n na̱ xí'ín ña̱yuu ñoó.
41007018	Dá ni̱ kaa na̱ xí'ín rá: ―¿Á dión ta'ani ko̱ kátóni̱ ta'on ini ndo̱'ó? ¿Á ko̱ kándaa̱ ta'on ini ndo̱ ña̱ ni iin ña̱'a seí ña̱yuu ko̱ dáyako̱ ñaá noo̱ Ndios?
41007019	Dá chi̱ o̱ du̱ú nío̱ ná ko̱kee ña̱'a seí na̱. Ini ti̱xi va na kua'a̱n. Ta kúú tá ni̱ ndi'i, dá kua'a̱n na̱ sata̱ vé'e tatá náa̱n. Dión ni̱ kaa Jesús, dá ná kandaa̱ ini ra̱ ña̱ ni iin ña̱'a seí yo̱ ko̱ dáyako̱ ñaá noo̱ Ndios.
41007020	Ta ni̱ kaa ta'ani Jesús xí'ín rá: ―Ña̱ kini kánkuei ini nío̱ ña̱yuu, ño̱ó vá kía̱n dáyako̱ ñaá noo̱ Ndios.
41007021	Dá chi̱ nda̱ ma̱á ini nío̱ vá ná ve̱i ña̱ kini nákani ini na̱ kee na, dá kee na kua̱chi xí'ín na̱ ko̱ kúú ñadi'í na̱ o yíi̱ ná, ta kée na ña̱ ka'an noo̱ xí'ín ñíi̱ ná, ta sa'ání ná ña̱yuu,
41007022	ta kí'in kuí'íná ná ña̱'a, ta kátoó na̱ ña̱'a ió noo̱ dao ka̱ na̱, ta ió ña̱ xíxi ini na̱, ta ndúkú ná ña̱ dánda'í na̱ dao ka̱ ña̱yuu, ta ni lú'u̱ ví ko̱ chítuu ini na̱ kée na ña̱ kini, ta u'u̱ ini na̱, ta ndéine'e tá'an na, ta chíndaya̱'i na mií ná, ta kúú ná na̱ ko̱ xíka'an noo̱.
41007023	Ta ndidaá ña̱ yó'o kía̱n kánkuei nda̱ ma̱á nío̱ ná, ta dáyako̱ ñaá noo̱ Ndios.
41007024	Dá ni̱ keta Jesús ñoo ñoó, dá ni̱ kee na kua'a̱n na̱ xí'ín ta̱a xíonoo xí'ín ná chí kuendá ñoo Tiro xí'ín ñoo Sidón. Tá ni̱ saa̱ na̱ ñoó, dá ni̱ ku̱'u na ini iin ve'e, chi̱ ko̱ kóni̱ ta'on na ña̱ kandaa̱ ini ña̱yuu ña̱ ni̱ ka̱sáa̱ na̱ ñoo ñoó. Tído ko̱ ní kúu ta'on chide̱'é na̱,
41007025	dá chi̱ yachi̱ vá ni̱ ka̱ndaa̱ ini iin ñá'a̱ ña̱ ió na̱ ñoó. Ta nákaa̱ iin espíritu kini ini de̱'e di'áa̱n. Ta kúú ni̱ ka̱sáa̱a̱n noo̱ nákaa̱ Jesús, kúú ni̱ sa̱ kuíi̱n xi̱tíán noo̱ ná.
41007026	Ta kúúán iin ñá'a̱ ká'a̱n to̱'on griego, chi̱ iin ñoo nákaa̱ chí kuendá Sirofenicia di'a kúú ñooa̱n. Dá ni̱ seí nda'í ña̱ noo̱ Jesús ña̱ ná taó ná espíritu kini nákaa̱ ini de̱'e di'áa̱n.
41007027	Dá ni̱ kaa Jesús xí'án: ―Konó ná kasá'an takuálí nda̱ ná ndinoo va̱'a ini xi̱, dá chi̱ ko̱ vá'a ta'on kuio ndaa yo̱ pan noo̱ ndá'a̱ xí, ta ki̱'o yóa̱n no̱ó ti̱na.
41007028	Dá ni̱ kaa ñá'a̱ ñoó xí'ín ná: ―Ndaa̱ ká'a̱n ní, tatá. Tído seí va ti̱na yúchi̱ pan, ña̱ kuéi ti̱i mesa kée takuálí.
41007029	Dá ni̱ kaa Jesús xí'án: ―Va̱'a ni̱ ka'o̱n, sa̱'á ño̱ó kua'án nó'o̱ ve'ón viti, dá chi̱ sa̱ ni̱ keta va espíritu kini ña̱ ni̱ sa̱ káa̱ ini de̱'e di'óo̱n kua'a̱n ―kaá na̱.
41007030	Dá ni̱ keeán kua'a̱n nó'a̱n. Tá ni̱ na̱sáa̱a̱n ve'án, kúú sa̱ kándu'u̱ va̱'a va de̱'e di'áa̱n noo̱ xíto, chi̱ sa̱ ni̱ keta va espíritu kini ña̱ ni̱ sa̱ káa̱ ini xi̱ kua'a̱n.
41007031	Dá ni̱ keta Jesús no̱ñó'o̱ kuendá ñoo Tiro di'a. Dá ni̱ chi̱ka'anda na̱ ñoo Sidón xí'ín ñoo ñó'o chí kuendá Decápolis kua'a̱n na̱. Dá ni̱ na̱sáa̱ na̱ yu'ú ta̱ño'o̱ naní Galilea.
41007032	Ta ñoó ndáka dao ña̱yuu iin ta̱a ko̱ tái̱ do̱'o, ta̱ ká'a̱n tata̱ ni̱ saa̱ na̱. Dá ni̱ seí nda'í na̱ noo̱ Jesús ña̱ ná chinóo na ndá'a̱ ná dini̱ rá, dá ná nduva̱'a ra.
41007033	Dá ni̱ taó xóo Jesús ta̱a yó'o no̱ó ko̱ó ña̱yuu ndéi. Dá ni̱ tuu na dini̱ ndá'a̱ ná yái̱ do̱'o ra. Dá ni̱ da̱ndáxi na dini̱ ndá'a̱ ná xí'ín ta̱di̱í na̱, dá ni̱ da̱kó'o̱n na̱án noo̱ yáa̱ ta̱a ñoó.
41007034	Dá ni̱ na̱nde̱'é ná chí induú, kúú ni̱ saka̱ ini na̱. Dá ni̱ kaa na̱: ―¡Efata! ―To̱'on yó'o kóni̱ kaa: ¡Nono̱ viti!
41007035	Kúú vití'ón vá ni̱ na̱tai̱ do̱'o ra, ta ni̱ ke̱xoo ña̱ kedaá xí'ín yáa̱ rá, ta kúú ni̱ na̱ka'a̱n va̱'a va ra.
41007036	Dá ni̱ sa'anda Jesús choon no̱ó ña̱yuu ñoó ña̱ ná o̱ sa̱ kóo ini na̱ ka'a̱n na̱ xí'ín ni iin tó'ón ña̱yuu sa̱'á ña̱ ndato ni̱ kee na xí'ín ta̱a ñoó. Ta va̱'ará ndidaá ka̱ ví ni̱ sa'anda na̱ choon no̱ó ña̱yuu ñoó ña̱ ná o̱ sa̱ ká'a̱n na̱, tído ví'í ka̱ ví ni̱ dasá tó'on ñaá ña̱yuu ñoó.
41007037	Ta kúú ni̱ naá va iní ña̱yuu ñoó xiní na̱ ña̱ ni̱ kee Jesús dión, dá kaá na̱: ―Va̱'a nda̱'o kée na ndidaá ña̱'a. Chi̱ kándéé ná nátai̱ do̱'o ña̱yuu ko̱ tái̱ do̱'o, ta nda̱ na̱ kúú ñí'i̱ kándéé ná ná ka'a̱n ―ka̱á na̱. 8
41008001	Ta tein kuu̱ dáá ñóó ni̱ ndi̱tútí kua̱'á nda̱'o ña̱yuu. Ta ko̱ ta̱'ón ña̱'a kasá'an na. Dá ni̱ kana Jesús ta̱a xíonoo xí'ín ná. Dá ni̱ kaa na̱ xí'ín rá:
41008002	―Kú'u̱ nda̱'o inii̱ sa̱'á ña̱yuu yó'o, chi̱ sa̱ ni̱ xi̱no oni̱ kuu̱ ndéi na xí'ín yu'u̱, ta ni ko̱ó ka̱ ña̱'a kasá'an ná.
41008003	Tído tá ná tanda'í na̱ no'o̱ na̱ ve'e na tá ko̱ ñá'a̱ kasá'an na, oon ni ví kuu yi̱'í na̱ íchi̱, chi̱ xíká nda̱'o ni̱ kii dao na.
41008004	Dá ni̱ kaa ta̱ xíonoo xí'ín ná ñoó: ―¿Ndeí ki'in yó kua̱'á pan ki̱'o yó keí ña̱yuu kua'a̱ káa, chi̱ yukú ichí vá kía̱n yó'o?
41008005	Dá ni̱ nda̱to̱'ón ñaá Jesús: ―¿Ndidaá pan né'e ndó? Dá ni̱ kaa ra̱: ―Usa̱ kíán.
41008006	Dá ni̱ sa'anda Jesús choon ña̱ ná kande̱i ña̱yuu ñoó no̱ñó'o̱. Dá ni̱ tiin na ndin usa̱ pan ñoó. Dá ni̱ na̱ki̱'o na ndivé'e noo̱ Ndios. Dá ni̱ sa'anda na̱án. Dá ni̱ xi̱'o naa̱n no̱ó ta̱ xíonoo xí'ín ná ñóó. Dá ni̱ dasá ráa̱n noo̱ iin rá iin ña̱yuu kuá'a̱ ñoó.
41008007	Ta né'e ta'ani ra cháá ti̱yaká. Ta kúú ni̱ na̱ki̱'o ta'ani Jesús ndivé'e noo̱ Ndios sa'a̱ ri̱. Dá ni̱ xi̱'o na ri̱ no̱ó ta̱ xíonoo xí'ín ná ñóó. Dá ni̱ dasá rá ri̱ no̱ó ña̱yuu kuá'a̱ ñoó.
41008008	Dá ni̱ sa̱sá'an ndidaá ná nda̱ no̱ó ni̱ ndi̱noo va̱'a ini na̱. Tá ni̱ ndi'i ni̱ sa̱sá'an na, dá ni̱ da̱kútí ta̱ xíonoo xí'ín Jesús usa̱ ti̱yika̱ xí'ín ña̱ ni̱ ka̱ndo̱o no̱ó ni̱ sa̱sá'an na.
41008009	Táto̱'on komi̱ mil ni̱ sa̱ kuu ña̱yuu ni̱ sa̱sá'an ñoó. Dá ni̱ ka'a̱n Jesús ndisá'án xí'ín ña̱yuu kuá'a̱ ñoó.
41008010	Dá ni̱ kaa na ini barco xí'ín ta̱a xíonoo xí'ín ná. Dá ni̱ ki'in na kua'a̱n na̱. Dá ni̱ kasa̱ndaá na̱ iin ka̱ xoo ta̱ño'o̱ noo̱ kúú kuendá Dalmanuta.
41008011	Kúú ni̱ ka̱sáa̱ dao ta̱ fariseo. Dá ni̱ ka̱sá'á rá ndátó'ón ndichí ra̱ Jesús, chi̱ ni̱ xika̱ ra̱ ña̱ kee na iin ña̱ ndato chí induú, dá korndodó ñaá rá, dá ná kande̱'á á miía̱n ndaa̱ ni̱ kii na noo̱ Ndios.
41008012	Dá kúú konó oon ví ni̱ kixia̱n ni̱ saka̱ ini na̱. Dá ni̱ kaa na̱ xí'ín rá: ―¿Ndiva̱'a xíka̱ na̱ ndéi tiempo viti ña̱ keei iin ña̱ ndato? Miía̱n ndaa̱ ná ka'i̱n xí'ín ndó ña̱ o̱ kée ta'on yu'u̱ ni iin ña̱ ndato no̱ó ndo̱'ó ―kaá na̱.
41008013	Dá ni̱ da̱nkoo na ta̱a ñoó, dá ni̱ kaa tuku na ini barco xí'ín ta̱ xíonoo xí'ín ná. Dá ni̱ kee na kua'a̱n na̱ iin ka̱ xoo ta̱ño'o̱.
41008014	Tído ni̱ na̱ndodó vá ta̱ xíonoo xí'ín Jesús kane'e ra pan ko'o̱n ra̱. Sa̱va̱'a iin tó'ón dini̱ vá pan nákaa̱ né'e ra kua'a̱n ra̱ ini barco ñoó.
41008015	Dá ni̱ sa'anda Jesús choon noo̱ rá, ta kaá na̱ xí'ín rá: ―Kandaa ndo̱ mií ndó xí'ín ña̱ dákuita̱ ta̱chí pan, ña̱ kéchóon ta̱ fariseo xí'ín ta̱ kuendá rey Herodes ―kaá na̱.
41008016	Kúú ni̱ ka̱sá'á ndátó'ón tá'an mií rá: ―Sa̱'á ña̱ ko̱ ní sá ne'e yó pan kixió, sa̱'á ño̱ó ká'a̱n na̱ dión xí'á ―kaá ra̱.
41008017	Kúú ni̱ ka̱ndaa̱ va ini Jesús ña̱ ni̱ ka'a̱n ra̱ dión. Dá ni̱ kaa na̱ xí'ín rá: ―¿Ndiva̱'a ndátó'ón ndó sa'a̱ pan ve̱i ndó? ¿Á ko̱ kándaa̱ i̱í vá ini ndo̱, ta á ko̱ kátóni̱ ta'on ini ndo̱? ¿Á ndadí i̱í vá ña̱xintóni̱ ndo̱?
41008018	Ió noo̱ ndo̱, tído, ¿á ko̱ túu ta'an vaan? Ta ió do̱'o ndó, tído, ¿á ko̱ tái̱ ta'an vaan? ¿Á ko̱ ndúsaa̱ ta'on ini ndo̱ ña̱ ni̱ keei?
41008019	Chi̱ tá ni̱ sa'anda yu'u̱ pan ni̱ seí ndin o'o̱n mil ta̱a ñoó, ¿ndidaá ti̱yika̱ ni̱ da̱kútí ndó xí'ín yúchi̱ pan ña̱ ni̱ ka̱ndo̱o ñoó? Dá ni̱ kaa ra̱: ―Uxi̱ uu̱ ra̱.
41008020	Dá ni̱ kaa tuku Jesús xí'ín rá: ―Ta, ¿ndidaá ti̱yika̱ ni̱ da̱kútí ndó xí'ín yúchi̱ usa̱ pan ni̱ xi̱'o yu'u̱ ni̱ seí ndin komi̱ mil ña̱yuu ñoó? Dá ni̱ kaa ra̱: ―Usa̱ ra̱.
41008021	Dá ni̱ kaa na̱ xí'ín rá: ―¿Á ko̱ kándaa̱ i̱í ví ini ndo̱, tá dáá? ―kaá na̱.
41008022	Tá ni̱ saa̱ Jesús xí'ín ta̱a xíonoo xí'ín ná ñoo naní Betsaida, kúú ni̱ ka̱sáa̱ ña̱yuu xí'ín iin ta̱a ko̱ túu noo̱. Dá ni̱ seí nda'í na̱ noo̱ Jesús ña̱ ná kako̱'on ndá'a̱ ñaá ná.
41008023	Dá ni̱ tiin Jesús ndá'a̱ rá, dá ndáka ñaá ná kua'a̱n na̱ nda̱ noo̱ kúú yu'ú ñoo ñoó. Dá ni̱ tu̱u ndaa na̱ ta̱di̱í na̱ nduchí nóó ra̱. Dá ni̱ chi̱nóo na ndá'a̱ ná dini̱ rá. Dá ni̱ nda̱to̱'ón ñaá ná: ―¿Á sa̱ ni̱ na̱tu̱u cháá noo̱o̱n viti?
41008024	Dá ni̱ na̱nde̱'é rá, dá ni̱ kaa ra̱: ―Xiní vai ta̱a káa, tído táto̱'on ndáa yíto̱ vá, ki̱'o dión ndáa ra xíonoo ra, xiníi̱.
41008025	Dá ni̱ chi̱nóo tuku Jesús ndá'a̱ ná sata̱ nduchí nóó ra̱. Dá tá ni̱ na̱nde̱'é tuku ra, kúú sa̱ ni̱ na̱tu̱u va̱'a noo̱ rá. Sa̱ ndidaá kúú vá ña̱'a ndato xiní va̱'a ra, kaá ra̱.
41008026	Dá ni̱ sa'anda Jesús choon noo̱ rá, ta kaá na̱: ―Ná dá'a ni ndu̱'ón ñoo káa, ta o̱ sa̱ nákanón xí'ín ni iin tó'ón ña̱yuu ndéi ñoó ña̱ ni̱ keei xí'ón ―kaá na̱.
41008027	Dá ni̱ kee Jesús kua'a̱n na̱ xí'ín ta̱a xíonoo xí'ín ná ñoo kuálí ñó'o yati ñoo Cesarea Filipo. Ta íchi̱ no̱ó kua'a̱n na̱ ñoó, kúú ni̱ nda̱to̱'ón ñaá Jesús, ta kaá na̱ xí'ín rá: ―¿Ndá yoo kúú yu'u̱, kaá ña̱yuu ñoó?
41008028	Dá ni̱ kaa ta̱ xíonoo xí'ín ná: ―Dao na̱ kaá ña̱ kúú ní Juan, na̱ sa̱ da̱kódo̱ ndúta̱ ña̱yuu. Ta dao ka̱ na̱ ka̱á ña̱ kúú ní profeta Elías. Ta dao ka̱ na̱ ka̱á ña̱ kúú ní iin ka̱ profeta.
41008029	Dá ni̱ nda̱to̱'ón tuku ñaá Jesús, ta kaá na̱: ―Ta ndo'ó viti, ¿ndá yoo kúú yu'u̱, kaá ndo̱'ó? Dá ni̱ kaa Pedro xí'ín ná: ―Mií ní kúú Cristo, na̱ dáka̱ki ñaá.
41008030	Tído ni̱ sa'anda Jesús choon no̱ó ta̱ xíonoo xí'ín ná ña̱ ná o̱ sa̱ kóo ini ra̱ ka'a̱n ra̱ xí'ín ni iin tó'ón ña̱yuu ndá yoo kúú ná.
41008031	Dá ni̱ ka̱sá'á Jesús dána'a̱ na̱ no̱ó ta̱ xíonoo xí'ín ná ña̱ kánian ndo'o naní nío̱ na̱ ni̱ nduu ta̱a ñayuú yó'o, chi̱ kuñó'ó ñaá ta̱ sá'ano ñoo, xí'ín ta̱ duti̱ sakua̱'a̱, xí'ín ta̱a dána'a̱ ley Moisés, ta kánian kuu na̱. Tído tá ná ya̱'a oni̱ kuu̱, dá nataki na̱.
41008032	Yó'o kía̱n ni̱ ka'a̱n ndaa̱ Jesús táto̱'on ndo'o mií ná cháá ka̱ chí noo̱. Dá ni̱ taó xóo ñaá Pedro. Dá ni̱ ka̱sá'á dána̱ni ñaá rá sa̱'á ña̱ ni̱ ka'a̱n na̱ dión.
41008033	Tído ni̱ na̱ndió ko̱o Jesús ni̱ sa̱ nde̱'é ná noo̱ ndíta dao ka̱ ta̱ xíonoo xí'ín ná. Dá ni̱ da̱náni na Pedro, ta kaá na̱ xí'ín rá: ―Kua'án kuxoo noo̱í, dá chi̱ kéeón táto̱'on kée ña̱ u'u̱, chi̱ ko̱ nákani ino̱n sa̱'á ña̱ kóni̱ Ndios, di'a nákani ino̱n táto̱'on ki̱'o nákani ini ta̱a va ―kaá na̱.
41008034	Dá ni̱ kana Jesús ta̱a xíonoo xí'ín ná, xí'ín dao ka̱ ña̱yuu ñoó, dá ni̱ kaa na̱ xí'ín ná: ―Ndi ndáa ndo̱'ó ká'án kanoo xí'ín yu'u̱, dá kía̱n kánian dánkoo ndó ña̱ kóni̱ mií ndó, ta natiin ndó cruz, ña̱ kía̱n ió ndo̱ kuu ndo̱ sa̱'í, ta ndiko̱ ndo̱ yu'u̱, ná ko'o̱.
41008035	Chi̱ ndi ndáa na̱ kóni̱ dáka̱ki na mií ná ñayuú yó'o, no̱ón kúú na̱ kuu di'a. Tído ndi ndáa na̱ xí'o mií ña̱ kuu na̱ sa'a̱ yú'u̱, o sa'a̱ to̱'on va̱'a dána'i̱, no̱ón kúú na̱ ni'i̱ ña̱ ka̱ki na.
41008036	Dá chi̱, ¿ndi ki̱án va̱'a ni'i̱ ña̱yuu tá ná kandeé ná ni'i̱ ná ndidaá ña̱ kui̱ká ió ñayuú yó'o, ta naá vá ná noo̱ Ndios?
41008037	Ta, ¿ndí ki̱án kúú ña̱'a ndáya̱'i cháá ka̱ tá o̱ du̱ú ña̱ ni'i̱ ná ña̱ kataki chíchí ná, ká'án ndó?
41008038	’Ta ndi ndáa ña̱yuu ná xíka'an noo̱ sa̱'á yu'u̱ o sa̱'á to̱'in no̱ó ña̱yuu kini, no̱ó ña̱yuu kómí kua̱chi ndéi tiempo yó'o, dá kía̱n kaka'an ta'ani no̱ó na̱ ni̱ nduu ta̱a ñayuú yó'o sa'a̱ ña̱yuu ñoó tá ná kasandaá kuu̱ nandió ko̱o na xí'ín ndidaá ndée̱ ndato ni̱ xi̱'o tatá Ndios noo̱ ná, xí'ín ndidaá ángel kéchóon noo̱ ná ―kaá na̱. 9
41009001	Dá ni̱ kaa ta'ani Jesús xí'ín rá: ―Miía̱n ndaa̱ ná ka'i̱n xí'ín ndó ña̱ ió dao ndo'ó, na̱ ndíta yó'o, o̱ ku̱ú ta'on ndó nda̱ ná koni ndo̱ ndi ki̱'o dándáki Ndios xí'ín ndidaá kúú choon né'e ná ―kaá na̱.
41009002	Tá ni̱ ya̱'a iño̱ kuu̱, dá ni̱ kee Jesús ndáka na Pedro, xí'ín Jacobo, xí'ín Juan kua'a̱n na̱ dini̱ iin yúku̱ dikó íin ñoó. Ta ñoó ni̱ na̱da̱on na táto̱'on káa na no̱ó ta̱a ñoó.
41009003	Kúú ni̱ na̱ye'e̱ ndaa dá'o̱n ná. Ta kúú ni̱ ndu̱ku̱xí kachi̱án táto̱'on ki̱'o ndé'é yi'o̱. Ta ni iin ña̱yuu nákata dá'o̱n ndéi ñayuú yó'o ko̱ kándeé ta'on dándúkuxía̱n táto̱'on ki̱'o ndato kuxí ni̱ nduu dá'o̱n Jesús.
41009004	Dá ni̱ na'a̱ noo̱ profeta Elías xí'ín Moisés, ta ndíta na ndátó'ón ná xí'ín Jesús.
41009005	Dá ni̱ kaa Pedro xí'ín Jesús: ―Va̱'a kúú ndéi ndu'u̱ yó'o, maestro. Ná kava̱'a ndu oni̱ ti̱ya'ó. Iian ná koo mií ní, ta iian ná koo Moisés, ta iin ka̱a̱n ná koo Elías.
41009006	Dión ni̱ kaa ra̱, chi̱ ko̱ ná'á ta'on ra ndí ki̱án ká'a̱n ra̱ sa̱'á ña̱ ni̱ yu̱'ú ra̱.
41009007	Kúú ni̱ na̱xino̱ iin viko̱. Ta kúú ni̱ chi̱káti̱án noo̱ ndíta na. Ta tein viko̱ ñoó ni̱ ka'a̱n tachi̱ Ndios: ―Ta yó'o kúú de̱'e mani̱ yu'u̱. Kueídó'o ndó to̱'on ká'a̱n xi̱ ―kaá na̱.
41009008	Tá ni̱ na̱nde̱'é tuku ra, kúú sa̱ ko̱ó ka̱ va ta̱a ñoó ndíta. Nda̱dá iin tó'ón míí vá Jesús íin.
41009009	Ta noo̱ ko̱noo na kua'a̱n na̱ ndi̱ka yúku̱ ñoó, dá ni̱ sa'anda Jesús choon no̱ó ta̱a ni̱ sa'a̱n xí'ín ná ñoó ña̱ ná o̱ sa̱ kóo ini ra̱ nakani ra xí'ín ni iin tó'ón ña̱yuu sa̱'á ña̱ ni̱ xini ra̱ dini̱ yúku̱ ñoó nda̱ ná kasandaá kuu̱ nataki na̱ ni̱ nduu ta̱a ñayuú yó'o.
41009010	Sa̱'á ño̱ó ko̱ ní nákani ta'on ra sa̱'án. Dá ni̱ ka̱sá'á ndátó'ón míí rá kua'a̱n ra̱ ndi kua'a̱n ña̱ ni̱ ka'a̱n Jesús ña̱ nataki na̱.
41009011	Dá ni̱ nda̱to̱'ón ñaá rá: ―¿Ndiva̱'a ká'a̱n ta̱a dána'a̱ ley Moisés ña̱ dinñó'ó ka̱ kánian kii profeta Elías, dá kasaa̱ na̱ dáka̱ki ñaá?
41009012	Dá ni̱ kaa Jesús xí'ín rá: ―Ndaa̱ va ña̱ dinñó'ó ka̱ kánian kii Elías ndeyíko̱ na̱ ndidaá ña̱'a. Ta, ¿á ko̱ ná'á ta'on ndó ña̱ ká'a̱n ta'ani tuti ii̱ Ndios ña̱ kánian ndo'o nda̱'o nío̱ na̱ ni̱ nduu ta̱a ñayuú yó'o, ta kenóo nda̱'o ñaá ña̱yuu?
41009013	Tído yu'u̱ kúú na̱ ka̱á ña̱ sa̱ ni̱ kixi va Elías, ta ni̱ kee ra xí'ín ná táto̱'on ki̱'o ni̱ ka'án rá kee ra, chi̱ ki̱'o dión ká'a̱n tuti ii̱ Ndios sa'a̱ ná ―ka̱á Jesús.
41009014	Tá ni̱ na̱xino̱ na̱ no̱ó ni̱ ka̱ndo̱o dao ka̱ ta̱a xíonoo xí'ín ná, kúú ni̱ xini na̱ kua̱'á nda̱'o ña̱yuu ndíta noo̱ ndéi ra. Ta ndíta ta'ani dao ta̱a dána'a̱ ley Moisés dándichi̱ ñaá rá.
41009015	Tá ni̱ xini ña̱yuu ñoó ña̱ ve̱i Jesús, kúú ni̱ naá vá iní na̱ ndé'é ñaá ná. Dá ni̱ kee na taxí tá'an na kua'a̱n na̱ ka'a̱n na̱ ndisá'án xí'ín ná.
41009016	Dá ni̱ nda̱to̱'ón Jesús ta̱a xíonoo xí'ín ná: ―¿Ndá sa'a̱ dándichi̱ tá'an ndó xí'ín ta̱a dána'a̱ ley Moisés káa?
41009017	Dá ni̱ kaa iin ta̱a nákaa̱ tein ña̱yuu kuá'a̱ ñoó xí'ín ná: ―Maestro, yó'o né'i de̱'i ni̱ ka̱sáa̱i̱, dá chi̱ nákaa̱ espíritu kini ini xi̱, ta ni̱ ka̱ndo̱o ñí'i̱ xi̱ kéean.
41009018	Ndeí kúú míí vá noo̱ nákaa̱ xi̱, ta tíin ñaá espíritu kini yó'o, ta dánkao ñaáán nda̱ no̱ñó'o̱, ta kánkuei chi'i̱o̱n yú'u̱ xí, ta chíchi tá'an no̱'o xi, ta kúyito xi̱ kéean. Sa̱ ni̱ seí nda'ávíi̱ no̱ó ta̱a xíonoo xí'ín ní ña̱ ná taó ráa̱n, tído ko̱ ní kándeé ta'on ra ―kaá ra̱.
41009019	Dá ni̱ kaa Jesús xí'ín ta̱a xíonoo xí'ín ná: ―¡Nandeé ka̱ vía̱n ña̱yuu ko̱ kándísa kúú ndo'ó! ¿Ndidaá ka̱ ví kooi xí'ín ndó, dá kandeé ini ndo̱ yu'u̱? Ta, ¿ndidaá ka̱ ví ki̱'o ndeé inii̱ sa'a̱ ndo̱? Kane'e ndó xi̱ ná kii ndó ―kaá na̱.
41009020	Dá né'e ña̱yuu ñoó tayií ló'o̱ ñoó ni̱ ka̱sáa̱ na̱ noo̱ íin Jesús. Dá tá ni̱ xini espíritu kini ñoó Jesús, ta kúú ni̱ sa'ání yi̱'í va ñaáán, ta kúú ni̱ ka̱nkao xi nda̱ no̱ñó'o̱ ni̱ keean, ta ni̱ da̱ndió tuú ñaáán. Ta kúú kánkuei chi'i̱o̱n yú'u̱ xí.
41009021	Dá ni̱ nda̱to̱'ón Jesús tatá xi: ―¿Ndá oon ni̱ ka̱sá'á ndó'o xi dión? Dá ni̱ kaa ra̱: ―Nda̱á leé va xi ni̱ ka̱sá'á ndó'o xi dión.
41009022	Ta kua̱'á nda̱'o ta'ándá dánkao ñaá espíritu kini yó'o noo̱ kéi̱ ñó'o̱, no̱ó ta̱kui̱í viti, dá chi̱ ka'ání ñaáán kóni̱a̱n. Tá kandeé ní nduva̱'a ní xi̱, dá kía̱n ku'u̱ ini ní sa̱'á ndu'u̱, ta chindeé ní ndu'u̱.
41009023	Dá ni̱ kaa Jesús: ―Ná dá'a ni ka'o̱n, “tá kandeé ní nduva̱'a ní xi̱”, chi̱ ndidaá vá ña̱'a kuu kee yu'u̱ xí'ín ña̱yuu kándéé iní ñaá.
41009024	Kúú ni̱ ka̱yu'ú tatá xi: ―Kándéé iníi̱ mií ní. Ta chindeé ní yu'u̱ ná kandeé cháá ka̱ iníi̱ mií ní ―kaá ra̱.
41009025	Tá ni̱ xini Jesús ña̱ ni̱ ka̱sá'á nátaka kua̱'á nda̱'o ña̱yuu, dá ni̱ sa'anda na̱ choon noo̱ espíritu kini ñoó, ta kaá na̱: ―¡Espíritu kini, espíritu kéñí'i̱, espíritu kédó'ó! ¡Yu'u̱ sa'ándá choon noo̱o̱n! ¡Kua'án keta kíi̱ ini tayií xaa̱n! ¡Ta o̱ sa̱ nándió ko̱o ka̱o̱n ndu̱'ón ini xi̱! ―kaá na̱ xí'án.
41009026	Dá ni̱ ka̱yu'ú kó'óán. Ta kúú tuku va ni̱ sa'ání yi̱'í ñaáán. Dá ví ni̱ ketaan kua'a̱n ini xi̱. Ta kúú táto̱'on kándu'u̱ iin ndi̱i, ki̱'o dión ni̱ na̱ndú'u̱ xí ni̱ kee espíritu kini ñoó. Sa̱'á ño̱ó kua̱'á nda̱'o ña̱yuu ñoó ká'a̱n ña̱ ni̱ xi'i̱ va xi.
41009027	Dá ni̱ tiin Jesús ndá'a̱ xí. Dá ni̱ nda̱ne'e ñaá ná. Ta kúú ni̱ na̱kuíi̱n ndichi xi.
41009028	Tá ni̱ ndi'i, dá ni̱ ku̱'u Jesús ini iin ve'e íin ñoó. Dá ni̱ nda̱to̱'ón ñaá ta̱a xíonoo xí'ín ná: ―¿Ndiva̱'a ko̱ ní kándeé ndu'u̱ taó ndú espíritu kini ñoó?
41009029	Dá ni̱ kaa Jesús xí'ín rá: ―Tá ná o̱ káka̱ ndo̱ ña̱ mani̱ noo̱ Ndios, ta ná o̱ káne'e ii̱ ndo̱, dá kía̱n o̱ kándeé ta'on ndó taó ndóa̱n, chi̱ ña̱ kini nda̱'o kíán ―kaá na̱.
41009030	Dá ni̱ keta Jesús xí'ín ta̱a xíonoo xí'ín ná ñoó, dá ni̱ kee na kua'a̱n na̱ chí kuendá Galilea di'a. Ta ko̱ kóni̱ ta'on Jesús ña̱ kandaa̱ ini dao ka̱ ña̱yuu ndeí ko'o̱n na̱,
41009031	chi̱ kóni̱ na̱ dána'a̱ na̱ sa̱va̱'a no̱ó ta̱a xíonoo xí'ín ná ñoó, ta di'a ni̱ kaa na̱ xí'ín rá: ―Ko'o̱n iin ta̱a naki̱'o ra na̱ ni̱ nduu ta̱a ñayuú yó'o noo̱ ndá'a̱ ta̱ tu̱kú, dá ka'ání ñaá rá. Tído ti̱xi kuu̱ óni̱, ta kúú nataki va na ―kaá na̱.
41009032	Tído ko̱ kátóni̱ ta'on ini ra̱ ndiva̱'a ká'a̱n na̱ dión, chi̱ yu'ú ra̱ ndato̱'ón ñaá rá.
41009033	Dá ni̱ saa̱ na̱ ñoo ká'ano naní Capernaum. Ta noo̱ ndéi na ini iin ve'e, dá ni̱ nda̱to̱'ón Jesús ta̱a xíonoo xí'ín ná: ―¿Ndá sa'a̱ ndátó'ón kuáchi̱ ndo̱ ve̱i ndó íchi̱ ñoó? ―kaá na̱.
41009034	Tído ni iin tó'ón rá ko̱ ní ka'a̱n, dá chi̱ no̱ó ve̱i ra íchi̱ ñoó ndátó'ón kuáchi̱ ra̱ sa'a̱ ndi ndáa ra kúú ta̱a ndáya̱'i cháá ka̱ tein mií rá.
41009035	Dá ni̱ sa̱ ko̱o Jesús. Dá ni̱ kana na ta̱ xíonoo xí'ín ná ñóó. Dá ni̱ kaa na̱ xí'ín rá: ―Ndi ndáa ndo'ó kátoó kakuu ta̱a kandaya̱'i kuiin noo̱, dá kía̱n kasandaá ndo̱ kakuu ndó na̱ íin sata̱ kuií, ta koni kuáchí ndó noo̱ ndidaá ka̱ na̱ ―ka̱á na̱.
41009036	Dá ni̱ tiin Jesús ndá'a̱ iin tayií ló'o̱. Dá ni̱ chi̱kani ñaá ná no̱ó ta̱a xíonoo xí'ín ná ñóó. Dá ni̱ nda̱ne'e ndaa ñaá ná. Dá ni̱ kaa na̱:
41009037	―Ndi ndáa miíó ña̱yuu natiin va̱'a iin ta ló'o̱ táto̱'on kúú ta yó'o sa̱'á ña̱ kúú ná kuendá yu'u̱, dá kía̱n nda̱ mií vá yu'u̱ ni̱ na̱tiin va̱'a na. Ta na̱ ni̱ na̱tiin va̱'a yu'u̱, nda̱ tatá Ndios ni̱ na̱tiin na, chi̱ mií ná ni̱ ta̱nda'á yu'u̱ ve̱ii ñayuú yó'o ―kaá na̱.
41009038	Dá ni̱ kaa Juan xí'ín ná: ―Maestro, ni̱ xini ndu'u̱ iin ta̱a taó espíritu kini xí'ín kuu̱ mií ní. Tído ko̱ xíonoo ta'on ra xí'ín yó, sa̱'á ño̱ó ni̱ chi̱tuu va ndu'u̱ ra̱.
41009039	Dá ni̱ kaa Jesús xí'ín rá: ―Ná dá'a ni chituu ndó ra̱, dá chi̱ ndi ndáa miíó ña̱yuu kée ña̱ ndato xí'ín kuu̱ yú'u̱, no̱ón kúú na̱ o̱ kúu ta'on ka'a̱n ndava̱'a na sa̱'í.
41009040	Chi̱ na̱ ko̱ na̱á xí'á, no̱ón kúú na̱ ndíta xoo yó.
41009041	Ta ndi ndáa miíó ña̱yuu naki̱'o, va̱'ará iin yáxi̱ ló'o̱ ta̱kui̱í ná ko'o ndó sa'a̱ ña̱ kúú ndó kuendá yu'u̱, na̱ kúú Cristo, ta kúú miía̱n ndaa̱ kuiti ká'i̱n xí'ín ndó ña̱ nandió né'e Ndios ña̱ va̱'a noo̱ ná ―kaá Jesús. Dá ni̱ kaa ta'ani Jesús:
41009042	―Ndi ndáa mií vá ña̱yuu ni̱ ka̱ndeé ni̱ da̱ká'a̱n kue̱'é takuálí kándísa yu'u̱ ña̱ ná ya̱'a xi kee xi kua̱chi, no̱ón kúú na̱ va̱'a cháá ka̱ ná kandiko̱ yuu̱ molino diko̱ ná, ta ná dáke̱ta ñaá ná ini ta̱ño'o̱.
41009043	Tá yá'a ndó kée ndó kua̱chi xí'ín ndá'a̱ ndo̱, dá kía̱n ka'anda ndo̱ iin xooan. Chi̱ va̱'a cháá ka̱ ví ña̱ ku̱'u ndó noo̱ ió Ndios xí'ín iin xoo ndá'a̱ ndo̱, ta o̱ du̱ú ka̱a̱n ko'o̱n ndo̱ xí'ín ndin nduú xoo ndá'a̱ ndo̱ indayá noo̱ kéi̱ ñó'o̱, tá'a̱n ña̱ ni iin kuu̱ o̱ ndá'o̱,
41009044	noo̱ ñó'o ti̱ku̱dí seí ñaá, kirí ko̱ xí'i̱, dá ri ñó'o̱ kei̱ ñoó, ni iin kuu̱ o̱ ndá'o̱ ña̱.
41009045	Tá yá'a ndó kée ndó kua̱chi xí'ín sa'a̱ ndo̱, dá kía̱n ka'anda ndo̱ iin xooan. Chi̱ va̱'a cháá ka̱ ña̱ ku̱'u ndó xí'ín iin xoo sa'a̱ ndo̱ noo̱ ió Ndios, ta o̱ du̱ú ka̱a̱n ko'o̱n ndo̱ xí'ín ndin nduú xoo sa'a̱ ndo̱ indayá noo̱ kéi̱ ñó'o̱, tá'a̱n ña̱ ni iin kuu̱ o̱ ndá'o̱,
41009046	noo̱ ñó'o ti̱ku̱dí seí ñaá, kirí ko̱ xí'i̱, dá ri ñó'o̱ kéi̱ ñoó, ni iin kuu̱ o̱ ndá'o̱ ña̱.
41009047	Ta tá yá'a ndó kée ndó kua̱chi xí'ín iin nduchí nóó ndo̱, dá kía̱n taó ndóa̱n. Chi̱ va̱'a cháá ka̱ ña̱ ku̱'u ndó xí'ín iin xoo nduchí nóó ndo̱ noo̱ ió Ndios dándáki na, ta o̱ du̱ú ka̱a̱n ko'o̱n ndo̱ xí'ín ndin nduú nduchí nóó ndo̱ indayá,
41009048	noo̱ ñó'o ti̱ku̱dí seí ñaá, kirí ko̱ xí'i̱, dá ri ñó'o̱ kéi̱ ñoó, ni iin kuu̱ o̱ ndá'o̱ ña̱.
41009049	’Chi̱ ndidaá vá ña̱yuu kando̱o vii kee ñii̱ xí'ín ñó'o̱, ta ndidaá ña̱'a dóko̱ ná noo̱ Ndios kando̱o vii kee ñii̱.
41009050	Ta iin ña̱ va̱'a kúú ñii̱, tído tá ni̱ ndi'i ña̱ o'o̱va̱a̱n, ¿ndi koo keeá, dá ke'o'o̱va̱ tuku yóa̱n? Cho'on ini ndo̱ kechóon va̱'a ndó táto̱'on kéchóon va̱'a ñii̱, dá koni ndo̱ kandei va̱'a ndó xí'ín iin ndó xí'ín iin ka̱ ndo̱ ―kaá Jesús. 10
41010001	Dá ni̱ keta Jesús ñoo ñoó kua'a̱n na̱ xí'ín ta̱ xíonoo xí'ín ná. Dá ni̱ ya̱'a na noo̱ kúú kuendá Judea. Dá ni̱ kasa̱ndaá na̱ iin ka̱ xoo yu̱ta naní Jordán. Ta ñóó ni̱ na̱taka tuku ña̱yuu noo̱ Jesús. Dá ni̱ da̱ná'a̱ tuku na táto̱'on ki̱'o kée na.
41010002	Dá ni̱ na̱tuu yati dao ta̱ fariseo noo̱ íin na, dá ni̱ ka'án rá dátu̱ú ñaá rá no̱ó ña̱yuu ñoó. Sa̱'á ño̱ó ni̱ nda̱to̱'ón ñaá rá: ―¿Á kuu dánkoo iin ta̱a ñadi'í ra̱?
41010003	Dá ni̱ kaa Jesús xí'ín rá: ―¿Ndí ni̱ sa'anda Moisés choon noo̱ ndo̱ sa̱'á ña̱ yó'o?
41010004	Dá ni̱ kaa ta̱ fariseo xí'ín ná: ―Ni̱ sonó vá Moisés ña̱ kuu va ki̱'o iin ta̱a iin tuti noo̱ ñadi'í ra̱ ña̱ ká'a̱n ña̱ kóni̱ ra̱ ka'anda tá'an ra xí'án. Ndi'i daá, dá kuu va dánkoo ñaá rá.
41010005	Dá ni̱ kaa Jesús: ―Sa̱'á ña̱ káxí nda̱'o nío̱ ndo̱, sa̱'á ño̱ó ni̱ sonó Moisés noo̱ ndo̱ ña̱ kuu kee ndó dión,
41010006	tído nda̱ míí sa'a̱, tá kuu̱ ni̱ ka̱va̱'a Ndios ndidaá ña̱'a, “nda̱ daá vá ni̱ ka̱va̱'a na iin ta̱a xí'ín iin ñá'a̱”.
41010007	“Sa̱'á ño̱ó kánian dánkoo ta̱a tatá ra̱ xí'ín naná ra̱, dá naki'in tá'an ra xí'ín ñadi'í ra̱,
41010008	dá kía̱n nduu na nda̱dá iin tó'ón vá.” Ta ko̱ kúú ka̱ na̱ uu̱, nda̱dá iin tó'ón vá kúú ná.
41010009	Ta mií Ndios kúú na̱ ni̱ da̱kí'in tá'an ñaá, sa̱'á ño̱ó ni iin tó'ón ña̱yuu ko̱ kánian ka'anda tá'an na ―ka̱á na̱.
41010010	Dá tá ni̱ ndi̱sáa̱ na̱ ve'e noo̱ ndéi na, dá ni̱ nda̱to̱'ón ñaá ta̱ xíonoo xí'ín ná ndi kóni̱ kaa ña̱ ni̱ ka'a̱n na̱.
41010011	Dá ni̱ kaa Jesús xí'ín rá: ―Ndi ndáa miíó ta̱a ni̱ da̱nkoo ñadi'í ra̱, ta ni̱ ta̱ndá'a̱ rá xí'ín iin ka̱ ñá'a̱, ro̱ón kúú ra̱ yá'a kée kua̱chi xí'ín iin ka̱ ñá'a̱ ñoó noo̱ Ndios.
41010012	Ta ndi ndáa mií vá ñá'a̱ ni̱ da̱nkoo yíi̱a̱n, ta ni̱ ta̱ndá'a̱n xí'ín iin ka̱ ta̱a, dá kía̱n yá'a ta'anián kéeán kua̱chi xí'ín iin ka̱ ta̱a ñoó noo̱ Ndios ―kaá na̱.
41010013	Ta ndáka ña̱yuu ñoó takuálí ve̱i na noo̱ Jesús, dá ná chinóo na ndá'a̱ ná dini̱ xí. Tído ni̱ ka̱sá'á ta̱a xíonoo xí'ín ná dána̱ni ra ña̱yuu ñoó.
41010014	Ta ko̱ ní náta'an ta'on ini Jesús tá ni̱ xini na̱ ña̱ kée ra dión. Dá ni̱ kaa na̱ xí'ín rá: ―Konó ndó noo̱ takuálí xaa̱n ná kii xi noo̱ yú'u̱. Ná dá'a ni chituu ndó xi̱, dá chi̱ ña̱yuu kándéé ini tatá Ndios táto̱'on kándéé ini takuálí xaa̱n tatá xi̱, no̱ón kúú na̱ ñó'o ti̱xi ndá'a̱ Ndios.
41010015	Miía̱n ndaa̱ ná ka'i̱n xí'ín ndó ña̱ ndi ndáa na̱ ko̱ kándía ña̱ dándáki ñaá Ndios táto̱'on ki̱'o kándía takuálí ña̱ dándáki ñaá tatá xi̱, no̱ón kúú na̱ o̱ ko̱ní ndu̱'u na ti̱xi ndá'a̱ Ndios ―ka̱á Jesús.
41010016	Dá ni̱ nomi na takuálí ñoó. Dá ni̱ chi̱nóo na ndá'a̱ ná dini̱ xí. Dá ni̱ xika̱ na̱ ña̱ mani̱ noo̱ Ndios sa'a̱ xí.
41010017	Dá ni̱ na̱ki'in tuku Jesús íchi̱ kua'a̱n na̱, dá kánkono iin ta̱a ni̱ saa̱ ra̱ ni̱ sa̱ kuíi̱n xi̱tí rá noo̱ ná. Dá ni̱ kaa ra̱ xí'ín ná: ―Maestro va̱'a kúú ní. Ta, ¿ndí ki̱án kánian kee yu'u̱, dá ni̱'í ña̱ kataki chíchíí?
41010018	Dá ni̱ kaa Jesús xí'ín rá: ―¿Ndiva̱'a ká'a̱n yo̱'ó ña̱ kúú yu'u̱ iin na̱ va̱'a? Ta ni iin tó'ón ña̱yuu ko̱ kúú na̱ va̱'a. Sa̱va̱'a iin tó'ón dini̱ Ndios vá kúú na̱ va̱'a.
41010019	“Sa̱ ná'á vá yo'ó ndi kua'a̱n choon ni̱ sa'anda Ndios: o̱ sa̱ kéeón kua̱chi xí'ín iin ñá'a̱, ñá ko̱ kúú ñadi'óo̱n, ta o̱ sa̱ ka'ánóo̱n ndi̱i, ta o̱ sa̱ kí'in kuí'ínón, ta o̱ sa̱ ká'o̱n ña̱ to̱'ón, ta o̱ sa̱ dánda'ávóo̱n ña̱yuu, ta koo ña̱ñó'ó noo̱ tatóo̱n xí'ín noo̱ nanóo̱n” ―kaá na̱.
41010020	Dá ni̱ kaa ta̱a ñoó: ―Nda̱ ló'o̱ vei ni̱ ka̱sá'á seídó'i ndidaá choon yó'o, maestro.
41010021	Dá ni̱ ku'u̱ ini Jesús sa'a̱ rá, dá ni̱ kaa na̱ xí'ín rá: ―Nda̱dá iin tó'ón vá ña̱'a kómani̱ keeón viti, tá dáá. Kua'án di̱kó ndi'ón ña̱'a ió noo̱o̱n. Ta dasón di̱'ón ñoó no̱ó na̱ kúnda'í, dá kía̱n kono̱n koo kui̱kón chí induú. Dá kisón kanoón xí'ín yu'u̱.
41010022	Tá ni̱ seídó'o ra ña̱ ni̱ ka'a̱n Jesús, kúú nda̱á nda'í va ni̱ kuu ini ra̱, dá ni̱ nda̱kuíi̱n ra̱ kua'a̱n ra̱ xí'a̱n kúnda'í ini ra̱, chi̱ ta̱ kui̱ká nda̱'o kúú rá.
41010023	Dá ni̱ na̱nde̱'é Jesús noo̱ ndidaá ña̱yuu ni̱ kao̱ noo ndíta ñoó. Dá ni̱ kaa na̱ xí'ín ta̱ xíonoo xí'ín ná ñóó: ―¡Nandeé ka̱ ví kuáchi̱ kíán, dá ndu̱'u na̱ kómí ña̱ kui̱ká ti̱xi ndá'a̱ Ndios!
41010024	Ni̱ naá vá iní ta̱ xíonoo xí'ín ná tá ni̱ sei̱do̱'o ra ña̱ ni̱ ka'a̱n na̱ dión. Tído ni̱ na̱ndió ko̱o tuku Jesús ni̱ ka'a̱n na̱: ―¡Nandeé ka̱ ví kuáchi̱, dá ndu̱'u na̱ kándéé téí iní ña̱ kui̱ká ná ti̱xi ndá'a̱ Ndios!
41010025	Kaon cháá ka̱ chika'anda iin camello yái̱ iin ión tu̱kú o̱ du̱ú ña̱ ndu̱'u iin na̱ kui̱ká ti̱xi ndá'a̱ Ndios ―kaá na̱.
41010026	Tá ni̱ seídó'o ra to̱'on yó'o, kúú ka'í ka̱ ví ni̱ naá iní ra̱. Dá ni̱ ka̱sá'á ndáto̱'ón tá'an ra: ―¿Ndá yoo ni̱'í ña̱ ka̱ki na, tá dáá? ―kaá ra̱.
41010027	Dá ni̱ na̱nde̱'é ñaá Jesús, dá ni̱ kaa na̱ xí'ín rá: ―Ni iin tó'ón ta'on ña̱yuu o̱ kándeé kee dión, sa̱va̱'a Ndios kúú na̱ kándeé kee dión, dá chi̱ ndidaá tá'a̱n va ña̱'a kándeé ná kee na.
41010028	Dá ni̱ kaa Pedro xí'ín ná: ―Kande̱'é ní, chi̱ ndu'u̱ kúú ra̱ ni̱ da̱nkoo ndi'i ndidaá kúú ña̱'a ió noo̱ ndú, ta xíonoo ndu xí'ín mií ní.
41010029	Dá ni̱ kaa Jesús: ―Miía̱n ndaa̱ ná ká'i̱n xí'ín ndó, ndi ndáa miíó na̱ ni̱ da̱nkoo ve'e na, o ñani na̱, o ki̱'o na, o ku'u̱ na̱, o tatá na̱ xí'ín naná na̱, o de̱'e na, o ñó'o̱ ná sa'a̱ yú'u̱ o sa'a̱ to̱'on va̱'a dána'i̱,
41010030	no̱ón kúú na̱ nani'i̱ iin ciento ka̱ ña̱'a tiempo viti sa̱'á ña̱ ni̱ da̱nkoo na, chi̱ ni'i̱ ná kua̱'á ka̱ ve'e, xí'ín kua̱'á ka̱ ñani, xí'ín kua̱'á ka̱ ki̱'o, xí'ín kua̱'á ka̱ ku'u̱, xí'ín kua̱'á ka̱ naná, xí'ín kua̱'á ka̱ de̱'e, xí'ín kua̱'á ka̱ ñó'o̱, va̱'ará ndo'o naní nío̱ ná kee dao ña̱yuu. Tído cháá ka̱ chí noo̱, dá natiin na ña̱ kataki chíchí ná.
41010031	Tído kua̱'á nda̱'o ña̱yuu kúú no̱ó ñayuú yó'o, no̱ón di'a kúú na̱ kakuu noo̱ ndí'i kuií noo̱ Ndios. Ta na̱ kúú noo̱ ndí'i kuií noo̱ ña̱yuu ñayuú yó'o, no̱ón di'a kakuu na̱ nakuita no̱ó noo̱ Ndios tiempo daá ñóó.
41010032	Dá ni̱ kee Jesús ko̱kaa na kua'a̱n na̱ íchi̱ kua'a̱n ñoo Jerusalén, ta xió no̱ó na̱ kua'a̱n na̱ no̱ó ta̱ xíonoo xí'ín ná. Ta naá vá iní ra̱ kua'a̱n ra̱ xí'ín ná, ta tákuei yu'ú ñaá rá kua'a̱n ra̱. Dá ni̱ taó xóo tuku Jesús ndin uxi̱ uu̱ ta̱a ñoó tein dao ka̱ ña̱yuu ñoó. Dá ni̱ ka̱sá'á ná nákani na xí'ín rá sa̱'á ndí ki̱án ndo'o na:
41010033	―Kande̱'é ndó, chi̱ viti kía̱n ko̱kaa yó kua'a̱n yo̱ ñoo Jerusalén. Ta ko'o̱n iin ta̱a naki̱'o ra na̱ ni̱ nduu ta̱a ñayuú yó'o noo̱ ndá'a̱ ta̱ duti̱ sakua̱'a̱, xí'ín noo̱ ndá'a̱ ta̱a dána'a̱ ley Moisés. Ta ro̱ón kúú ra̱ kando̱o ña̱ kánian kuu na̱. Dá naki̱'o ñaá rá noo̱ ndá'a̱ ta̱ tu̱kú.
41010034	Dá kedi̱ki ndaa ñaá rá, ta kani ñaá rá, ta tuu ndaa di̱í ñaá rá, dá ka'ání ñaá rá. Tído ti̱xi kuu̱ óni̱, dá nataki na̱ ―kaá na̱.
41010035	Dá ni̱ na̱tuu yati Jacobo xí'ín Juan, ra̱ kúú de̱'e Zebedeo, noo̱ íin Jesús. Dá ni̱ kaa ra̱ xí'ín ná: ―Maestro, kóni̱ ndu'u̱ ña̱ kee ní iin ña̱ mani̱ xíka̱ ndu'u̱ noo̱ ní.
41010036	Dá ni̱ nda̱to̱'ón ñaá Jesús: ―¿Ndí ki̱án keei xí'ín ndó, kóni̱ ndo̱?
41010037	Dá ni̱ kaa ra̱ xí'ín ná: ―Konó ní ná kande̱i ndu díi̱n ní noo̱ ndato téí náye'e̱ ndaa noo̱ koo ní dándáki ní. Iin ndu'u̱ ná koo xoo kuá'a ní, ta iin ka̱ ndu̱ ná koo xoo íti ní.
41010038	Dá ni̱ kaa Jesús xí'ín rá: ―Ko̱ ná'á ta'on ndó ndí ki̱án xíka̱ ndo̱. ¿Á ió ndo̱'ó ña̱ ko'o ndó kirá ova̱ ko'o yu'u̱? ¿Á ió ta'ani ndó ña̱ kodo̱ ndúta̱ ndo̱ táto̱'on ki̱'o kodo̱ ndúta̱ yu'u̱ xí'ín ña̱ ndo'i?
41010039	Dá ni̱ kaa ra̱ xí'ín ná: ―Ió vá ndu'u̱ ña̱ ndo'o ndu dión. Dá ni̱ kaa na̱ xí'ín rá: ―Miía̱n ndaa̱ ndisa ko'o ndo'ó kirá ova̱ ko'o yu'u̱, ta kodo̱ ndúta̱ ta'ani ndó xí'ín ña̱ ndo'o naní nío̱ ndo̱ táto̱'on ki̱'o ndo'o yu'u̱.
41010040	Tído ña̱ kande̱i ndó xoo kuá'a yu'u̱ o xoo íti yu'u̱, o̱ du̱ú choon sa'ándá yu'u̱ kíán. Chi̱ ño̱ó kía̱n ki̱'o Ndios no̱ó na̱ ni̱ ka̱xi mií ná kande̱i ñoó ―kaá na̱.
41010041	Dá tá ni̱ sei̱do̱'o uxi̱ ka̱ ta̱a ñoó ña̱ ni̱ xika̱ Jacobo xí'ín Juan noo̱ Jesús, kúú ni̱ ka̱ryíí nda̱'o ra xí'ín rá.
41010042	Dá ni̱ kana Jesús ndidaá rá, dá ni̱ kaa na̱ xí'ín rá: ―Sa̱ ná'á vá ndó táto̱'on ki̱'o kée ta̱ né'e choon dándáki ra ñoo ñó'o ñayuú yó'o, chi̱ kéndúsa̱ ra̱ xí'ín ña̱yuu kueídó'o ñaá ná. Ta ra̱ né'e choon ná'ano, sa'ándá ra̱ choon no̱ó ña̱yuu ñó'o ti̱xi ndá'a̱ rá.
41010043	Tído ko̱ káni ta'an vaan kee ndó dión tein mií ndó. Chi̱ ndi ndáa ndo'ó kátoó kakuu iin ta̱a ndáya̱'i tein mií ndó, dá kía̱n kánian koni kuáchí di'a ndó noo̱ dao ka̱ ndo̱.
41010044	Ta ndi ndáa ndo'ó kátoó kakuu noo̱, dá kía̱n kánian koni kuáchí di'a ndó noo̱ ndidaá ka̱ ndo̱.
41010045	Chi̱ ko̱ ní kásaa̱ ta'on na̱ ni̱ nduu ta̱a ñayuú yó'o ña̱ koni kuáchí di'a ña̱yuu noo̱ ná. Di'a ni̱ ka̱sáa̱ na̱ koni kuáchí di'a na no̱ó ña̱yuu, ta naki̱'o na mií ná kuu na̱, ta dión, dá di̱tá ná ndidaá ña̱yuu ti̱xi ndá'a̱ ña̱ kánian ndo'o na sa̱'á kua̱chi kée na ―kaá Jesús.
41010046	Dá ni̱ saa̱ na̱ iin ñoo naní Jericó. Dá tá ni̱ keta na ñoo ñoó kua'a̱n na̱ xí'ín ta̱ xíonoo xí'ín ná, kúú kua̱'á nda̱'o ña̱yuu tákuei kua'a̱n sata̱ ná. Ta ió iin ta̱a ko̱ túu noo̱ naní Bartimeo, ra̱ kúú de̱'e ra̱ naní Timeo. Ta yu'ú íchi̱ ñoó ió ra̱ sáti ra.
41010047	Tá ni̱ sei̱do̱'o ra ña̱ ve̱i Jesús, na̱ ñoo Nazaret, kúú ni̱ ka̱sá'á káyu'ú rá: ―¡Jesús, de̱'e na̱ ve'e rey David, ku'u̱ ini ní sa̱'í!
41010048	Ta kúú kua̱'á nda̱'o ña̱yuu ni̱ ka̱sá'á dána̱ni ñaá ná, dá ná kutádi̱ rá, ká'án ná. Tído ni̱'i cháá ka̱ ni̱ ka̱sá'á káyu'ú rá: ―¡De̱'e na̱ ve'e rey David, ku'u̱ ini ní sa̱'í!
41010049	Dá ni̱ sa̱ tuu tóo Jesús, dá ni̱ sa'anda na̱ choon no̱ó ña̱yuu ñoó ña̱ ná ka'a̱n na̱ xí'ín ta̱a ñoó saa̱ ra̱ noo̱ ná. Dá ni̱ kaa ña̱yuu ñoó xí'ín rá: ―Ndeé koo ino̱n, ta nakuii̱n ndichi, chi̱ kána Jesús káa yo̱'ó ko'o̱n.
41010050	Dá ni̱ da̱kána ra kotó ra̱. Kúú ni̱ na̱kuii̱n ndichi ra̱. Dá ni̱ kee ra kua'a̱n ra̱ noo̱ íin Jesús.
41010051	Dá ni̱ nda̱to̱'ón ñaá ná: ―¿Ndí ki̱án kóno̱n keei xí'ón? Dá ni̱ kaa ta̱ ko̱ túu noo̱ ñoó: ―Maestro, kóni̱i̱ ña̱ natu̱u noo̱í.
41010052	Dá ni̱ kaa Jesús xí'ín rá: ―Kua'án viti, chi̱ sa̱'á ña̱ kándéé ino̱n yu'u̱, sa̱'á ño̱ó ni̱ ndu̱va̱'ón. Ta kúú vití'ón di'a ni̱ na̱tu̱u noo̱ rá. Ta kúú ni̱ kee ra tákaa ra Jesús kua'a̱n ra̱. 11
41011001	Kúú ni̱ ku̱yati na ñoo Jerusalén, chi̱ sa̱ ni̱ kasa̱ndaá yati na ñoo naní Betfagé xí'ín ñoo naní Betania. Ta ñoó kúú noo̱ né'e tá'an yati xí'ín iin yúku̱ naní Olivos. Dá ni̱ sa'anda Jesús choon no̱ó uu̱ ta̱ xíonoo xí'ín ná,
41011002	ta kaá na̱ xí'ín rá: ―Kua'án ndo̱ ñoo ló'o̱ nákaa̱ chí noo̱ káa. Tá ni̱ saa̱ ndo̱ ni̱ ku̱'u ndó káa, dá nani'i̱ ndo̱ noo̱ ndíko̱ iin burro, kirí ko̱ ñá'a̱ kandodó ná. Tá ni̱ na̱ní'i̱ ndo̱ rí, dá ndaxí ndó ri̱ kandaka ndó kii ndó.
41011003	Tá ndáa na̱ ndáto̱'ón ñáá: “¿Ndiva̱'a ndáxí ndó ri̱?”, dá kaa ndo̱ xí'ín ná: “Dá chi̱ xínñó'ó sato'o ndu̱ rí, ndi'i daá, dá tanda'á ná ndu̱ kii ndu ndaka ndu ri̱”, kaa ndo̱ ―ka̱á Jesús xí'ín rá.
41011004	Dá ni̱ kee ra kua'a̱n ra̱. Ta kúú ni̱ na̱ní'i̱ rá noo̱ ndíko̱ burro ñoó yati yé'é ve'e íin yu'ú íchi̱ ñoó. Dá ni̱ ndaxí rá ri̱.
41011005	Tá ni̱ xini dao ña̱yuu ndíta ñoó, dá ni̱ nda̱to̱'ón ñaá ná: ―¿Ndiva̱'a ndáxí ndó burro xaa̱n?
41011006	Dá ni̱ kaa ra̱ táto̱'on ki̱'o ni̱ ka'a̱n Jesús xí'ín rá. Dá ni̱ sonó vá ná né'e ra burro ñoó kua'a̱n ra̱.
41011007	Ta ndáka ra ri̱ ni̱ saa̱ ra̱ noo̱ ió Jesús, dá ni̱ chi̱kodó rá kotó ra̱ sata̱ ri̱. Dá ni̱ kaa Jesús kanóo na kua'a̱n na̱.
41011008	Dá ni̱ ka̱sá'á kua̱'á nda̱'o ña̱yuu chíndei na kotó na̱ me̱'í íchi̱ no̱ó ve̱i Jesús ñoó. Ta dao ka̱ na̱ ni̱ sa'anda ndá'a̱ yíto̱, dá ni̱ chi̱ndei naa̱n íchi̱ no̱ó ya̱'a na ñoó.
41011009	Ta ña̱yuu xió no̱ó kua'a̱n noo̱ Jesús xí'ín ña̱yuu tákuei ve̱i chí sata̱ ná ni̱ ka̱sá'á káyu'ú ná: ―¡Ná natiin Ndios ña̱ñó'ó! ¡Na̱ ká'ano kúú na̱ yó'o, chi̱ ve̱i na xí'ín choon sato'o yo̱ Ndios!
41011010	¡Na̱ ká'ano kúú na̱ yó'o, chi̱ ve̱i na dándáki na ñoo yo̱ táto̱'on ni̱ da̱ndáki ñaá rey David tá sa̱ na'á! ¡Ná natiin Ndios ña̱ñó'ó nda̱ noo̱ ió na̱ noo̱ dikó! ―ka̱á ña̱yuu ñoó.
41011011	Dá ni̱ ku̱'u Jesús ñoo Jerusalén. Dá ni̱ sa'a̱n na̱ ve'e ño̱'o ká'ano. Tá ni̱ ndi'i ni̱ sa̱ nde̱'é ná ndidaá ña̱'a ió ñoó, dá ni̱ kee na kua'a̱n na̱ ñoo naní Betania xí'ín ndin uxi̱ uu̱ ta̱a xíonoo xí'ín ná, chi̱ sa̱ ni̱ ini va.
41011012	Tá ni̱ tu̱u noo̱ iin ka̱ kuu̱ ñoó, dá ni̱ ka̱nkuei na ñoo Betania kua'a̱n na̱. Dá nda'í ni̱ ka̱sá'á kuíko Jesús.
41011013	Ta kúú ni̱ xini xíká vá ná íin iin ta̱ño̱'ó, ta ndato kuíi̱ íin ndá'a̱ ra̱. Dá ni̱ kee na kua'a̱n na̱ noo̱ íin rá, ná kande̱'á á íin ti̱ño̱'ó keí ná. Tído tá ni̱ saa̱ na̱ ni̱ sa̱ nde̱'é ná, kúú ko̱ ta̱'ón ti̱ño̱'ó íin noo̱ ra̱. Sa̱va̱'a ndá'a̱ óon va rá íin, chi̱ ko̱ ñá'a̱ ta'on kasandaá yoo̱ kuiin rí.
41011014	Dá ni̱ kaa Jesús xí'ín ta̱ño̱'ó ñoó: ―¡Ni iin kuu̱ ka̱ ná o̱ ke̱í ni iin tó'ón ña̱yuu kui̱'i yo̱'ó! Ta kúú ni̱ seídó'o va ta̱ xíonoo xí'ín ná ña̱ dión ni̱ kaa na̱.
41011015	Tá ni̱ ndi'i, dá ni̱ na̱sáa̱ na̱ ñoo Jerusalén. Dá ni̱ ku̱'u na yé'é ve'e ño̱'o ká'ano. Dá ni̱ ka̱sá'á ná taó ndí'i na ta̱ díkó xí'ín ta̱ xíin kua'a̱n ra̱ sata̱ vé'e. Kúú ni̱ da̱kuéi na ndidaá mesa noo̱ ndéi ta̱a náda̱on di̱'ón. Kúú ni̱ sata ni'ini na téi̱ kándí'i ta̱a ndéi díkó paloma.
41011016	Kúú ko̱ ní sónó ta'on na ña̱ chika'anda ni iin tó'ón ña̱yuu ini yé'é ve'e ño̱'o ñoó xí'ín ña̱'a né'e na kua'a̱n na̱.
41011017	Ta kúú ñoó ni̱ ka̱sá'á Jesús dána'a̱ na̱ no̱ó ña̱yuu ñoó, ta kaá na̱: ―¿Á ko̱ ndúsaa̱ ta'on ini ndo̱ ña̱ di'a va kaá tuti ii̱ Ndios: “Ve'e yu'u̱ kúú iin ve'e noo̱ kánian nataka ña̱yuu ndéi iin níí kúú ñayuú, dá ka'a̱n na̱ xí'ín yu'u̱”, kaáa̱n? Tído ndo'ó kúú na̱ ndéi kéean táto̱'on iin káo̱ ta̱ kui̱'íná ―kaá na̱.
41011018	Tá ni̱ ni'i̱ tó'on ta̱a dána'a̱ ley Moisés xí'ín ta̱ duti̱ sakua̱'a̱ ña̱ ni̱ kee na dión, dá ni̱ ka̱sá'á rá ndúkú rá ndi kee ra, dá ka'ání ñaá rá. Tído yu'ú ra̱, chi̱ ndidaá kúú vá ña̱yuu ñoó ni̱ naá iní seídó'o na ña̱ dána'a̱ Jesús.
41011019	Dá tá ni̱ kuaá kuu̱ dáá ñóó, dá ni̱ keta Jesús ñoo Jerusalén kua'a̱n na̱ xí'ín ta̱a xíonoo xí'ín ná.
41011020	Tá ni̱ tu̱u noo̱ iin ka̱ kuu̱, dá ni̱ ya̱'a yati na noo̱ íin ta̱ño̱'ó ñóó, kúú ni̱ xini ta̱a xíonoo xí'ín ná ña̱ nda̱ yo̱'o ví rá ni̱ ichi̱.
41011021	Dá ni̱ ndu̱sáa̱ ini Pedro ña̱ ni̱ ka'a̱n Jesús xí'ín yíto̱ ñoó. Dá ni̱ kaa ra̱: ―Maestro, káa chi̱, ta̱ño̱'ó, kirá ni̱ da̱tái̱ chi'an mií ní káa, ni̱ ichi̱ va rá.
41011022	Dá ni̱ kaa Jesús xí'ín rá: ―Kandeé ká'ano iní ndo̱ Ndios.
41011023	Miía̱n ndaa̱ kuiti ná ka'i̱n xí'ín ndó; ndi ndáa ndo'ó ni̱ kuu va ná ka'a̱n xí'ín yúku̱ káa: “Kuxoo, ta kua'án dáke̱tón miíón ini ta̱ño'o̱ káa”, ta torá ko̱ nákani kuáchi̱ ini ndo̱, ta kándísa ndaa̱ ndo̱ ña̱ ki̱'o dión koo, dá kía̱n kasandaá ndisa va ña̱ ni̱ ka'a̱n ndo̱.
41011024	Sa̱'á ño̱ó ká'i̱n ña̱ ndidaá kúú vá ña̱'a ná kaka̱ ndo̱ noo̱ Ndios, ta kándeé ká'ano ini ndo̱ ná, ta kúú ni'i̱ ndisa va ndóa̱n.
41011025	Tído tá tein ká'a̱n ndo̱ xí'ín Ndios, ku'u̱ ká'ano ini ndo̱ sa'a̱ ña̱yuu naá tá'an xí'ín ndó, dá kía̱n nda̱ tatá ndo̱ Ndios, na̱ ió induú, ki̱'o ká'ano ta'ani ini na̱ sa̱'á kua̱chi mií ndó.
41011026	Chi̱ tá ná o̱ kú'u̱ ká'ano ini ndo̱ sa̱'á ña̱yuu ñoó, dá kía̱n ni tatá Ndios, na̱ ió induú, o̱ kú'u̱ ká'ano ta'on ini sa̱'á kua̱chi mií ndó ―kaá Jesús.
41011027	Dá ni̱ ka̱sáa̱ tuku Jesús xí'ín ta̱a xíonoo xí'ín ná ñoo Jerusalén. Dá ni̱ ka̱sá'á ná xíonoo na noo̱ íin ve'e ño̱'o ká'ano ñoó. Dá ni̱ na̱tuu yati ta̱ duti̱ sakua̱'a̱, xí'ín ta̱ dána'a̱ ley Moisés xí'ín ta̱ sá'ano ñoo.
41011028	Dá ni̱ nda̱to̱'ón rá Jesús: ―¿Ndá choon né'e ní ña̱ nákaa̱ ní kée ní di'a? Ta, ¿ndá yoo ni̱ xi̱'o choon yó'o noo̱ ní ña̱ kee nía̱n? ―kaá ra̱.
41011029	Dá ni̱ kaa Jesús xí'ín rá: ―Ta ná ndato̱'ón ta'ani yu'u̱ ndo̱'ó sa'a̱ iin ña̱'a. Tá ni̱ ka̱ti̱'a ndó ni̱ na̱ndió né'e ndóa̱n, dá kasto̱'on yu'u̱ xí'ín ndó ndá yoo ni̱ xi̱'o choon noo̱í ña̱ kéei ña̱ yó'o.
41011030	¿Ndá yoo ni̱ xi̱'o choon noo̱ Juan ña̱ sa̱ da̱kódo̱ ndúta̱ ná ña̱yuu? ¿Á Ndios ni̱ xi̱'oan, o ta̱a? Ka'a̱n ndo̱ ná kande̱'á ―kaá na̱.
41011031	Dá ni̱ ka̱sá'á ndátó'ón tá'an mií rá ndíta ra: ―Tá ná kaa yo̱ ña̱ Ndios ni̱ xi̱'o ñaá, dá kía̱n kaa ra̱ xí'á: “¿Ndiva̱'a ko̱ ní kándísa ndó ña̱ ni̱ da̱ná'a̱ ra̱, tá dáá?”
41011032	Tído, o̱ kúu ta'on kaa yo̱ ña̱ ta̱a ni̱ xi̱'o ñaá. Dión ni̱ kaa ra̱, chi̱ yu'ú ra̱ kée ña̱yuu kuá'a̱ ñoó. Chi̱ ndidaá vá no̱ón kándísa ña̱ miía̱n ndaa̱ ndisa Juan ni̱ sa̱ kuu iin profeta ni̱ ta̱nda'á Ndios ni̱ kii.
41011033	Dá ni̱ kaa ra̱ xí'ín Jesús: ―Ko̱ ná'á ta'on ndu'u̱ ndá yoo ni̱ xi̱'o choon noo̱ Juan. Dá ni̱ kaa na̱ xí'ín rá: ―Ta ni yu'u̱ o̱ kásto̱'on ta'on xí'ín ndó ndá yoo ni̱ xi̱'o choon noo̱í ña̱ kéei ndidaá ña̱ yó'o ―kaá na̱. 12
41012001	Dá ni̱ ka̱sá'á Jesús dákí'in tá'an na dao ña̱'a xí'ín to̱'on dána'a̱ na̱, ta kaá na̱: ―Iin kuu̱ ni̱ da̱ndée iin ta̱a yitó uva no̱ñó'o̱ rá. Ta ni̱ chi̱káa̱ ra̱ korráa̱n. Dá ni̱ ka̱va̱'a ra noo̱ ko'óní ndúta̱ uva ñoó. Ta ni̱ ka̱va̱'a ta'ani ra iin ve'e dikó noo̱ kanóo ra̱ kandaa uva ñoó. ’Dá ni̱ di̱kó ndodó ra̱án noo̱ dao ka̱ ta̱a kéchóon. Dá ni̱ kee ra kua'a̱n xíká rá.
41012002	Dá tá ni̱ xi̱nko̱o tiempo ta'a̱nda̱ uva ñoó, dá ni̱ sa'anda ra̱ choon noo̱ iin mozo ra̱ ña̱ ná ko'o̱n ra̱ noo̱ ndéi ta̱ kéchóon ñoó natiin ra uva, kirí kánian ni'i̱ rá.
41012003	Tído tá ni̱ saa̱ mozo ñoó, dá ni̱ nda̱kuei ta̱ kéchóon noo̱ uva ñoó ni̱ kani ñaá rá. Ta ni iin ña̱'a ko̱ ní xi̱'o ra kane'e mozo ñoó no'o̱ ra̱.
41012004	Dá ni̱ na̱ndió ko̱o tuku sato'o ñoó ni̱ sa'anda ra̱ choon noo̱ iin ka̱ mozo ra̱ kua'a̱n ra̱. Tído tá ni̱ saa̱ ra̱ noo̱ ndéi ta̱ kéchóon ñoó, dá ni̱ nda̱kuei tuku ra ni̱ kani ñaá rá xí'ín yuu̱, ta ni̱ da̱rkue'e̱ ra̱ dini̱ rá, ta ni̱ nde̱ine'e ñaá rá.
41012005	Dá ni̱ na̱ndió ko̱o tuku sato'o ñoó ni̱ sa'anda ra̱ choon noo̱ iin ka̱ mozo kua'a̱n ra̱. Tído tá ni̱ saa̱ ra̱, dá ni̱ sa'ání ñaá ta̱ kéchóon ñoó. Ndi'i daá, dá ni̱ sa'anda sato'o ñoó choon noo̱ kua'a̱ ka̱ mozo kua'a̱n ra̱. Tído dao ra ni̱ kani ra, ta dao ka̱ ra̱ ni̱ sa'ání rá.
41012006	’Ta nda̱dá iin tó'ón vá ña̱yuu kámani̱ chinda'á rá ko'o̱n. Ta yó'o kúú iin tó'ón dini̱ de̱'e mani̱ rá. Kúú ni̱ sa'anda ra̱ choon noo̱ xí kua'a̱n xi̱, chi̱ di'a ni̱ kaa ra̱: “Ndá ndi kuu koo va ña̱ñó'ó rá no̱ó de̱'i”, kaá ra̱.
41012007	Tído tá ni̱ saa̱ xi̱, ta kúú ni̱ ka̱sá'á ndátó'ón kue'é ta̱ kéchóon ñoó: “Ta̱a káa kúú ra̱ natiin ndidaá kúú ñó'o̱ yó'o noo̱ tatá xi̱. Kó'o̱ ka'ání yó xi̱, dá ná kando̱o ndi'i ñó'o̱ yó'o noo̱ mií yó”, kaá ra̱.
41012008	Dá ni̱ tiin ñaá rá. Ta kúú ni̱ sa'ání ñaá rá. Dá ni̱ da̱kána ñaá rá nda̱ sata̱ korrá noo̱ káa yitó uva ñóó.
41012009	Ta, ¿ndí ki̱án kee sato'o uva ñoó viti, ká'án ndó? Kasaa̱ ra̱, dá ka'ání ndí'i ra ta̱ kéchóon ñoó, dá di̱kó ndodó ra̱ ñó'o̱ noo̱ káa yitó uva ñóó noo̱ dao ka̱ ta̱ kéchóon.
41012010	’¿Á ko̱ óon ta'on ka'i ndó tuti ii̱ Ndios? Chi̱ di'a kaáa̱n: Ta yuu̱ ni̱ ka̱ñó'ó ta̱ káva̱'a ve'e, ño̱ó di'a va ni̱ kasa̱ndaá kakuu yuu̱ tito̱.
41012011	Dión ni̱ kee sato'o yo̱ Ndios xí'ín yuu̱ ñoó. Sa̱'á ño̱ó iin ña̱'a ndato nda̱'o kíán noo̱ yo̱.
41012012	Dá ni̱ ka'án ta̱ né'e choon ñoó tiin ra Jesús kadi ra̱ ve'e ka̱a, chi̱ ni̱ ka̱ndaa̱ va ini ra̱ ña̱ sa'a̱ mií vá rá ni̱ na̱kani na to̱'on yó'o. Tído yu'ú va ra kée ña̱yuu kuá'a̱ ñoó. Sa̱'á ño̱ó ni̱ da̱nkoo ra Jesús, dá ni̱ kee ra kua'a̱n ra̱.
41012013	Tá ni̱ ndi'i, dá ni̱ ta̱nda'á rá dao ka̱ ta̱ fariseo xí'ín dao ka̱ ta̱ kuendá Herodes ña̱ ná ko'o̱n ra̱ noo̱ Jesús, ta nandukú rá ña̱ dátu̱ú ñaá rá, dá ná ya̱'a na noo̱ ka'a̱n na̱.
41012014	Dá tá ni̱ saa̱ ra̱ noo̱ nákaa̱ Jesús, dá ni̱ kaa ra̱ xí'ín ná: ―Maestro, ná'á vá ndu'u̱ ña̱ kúú ní iin na̱ ndaa̱. Ta ko̱ yu̱'ú ní ni iin tó'ón ña̱yuu, chi̱ ko̱ né'e ní ta̱ndíni ndá yoo kúú iin rá iin ña̱yuu, á ndáya̱'i na o ko̱ó. Di'a dána'a̱ ndaa̱ ní íchi̱ Ndios noo̱ ndidaá ña̱yuu. Sa̱'á ño̱ó, ¿ndi kaá mií ní? ¿Á va̱'a ni kée yó chíya̱'i yó sa'a̱ ñó'o̱ yo̱ no̱ó ra̱ kúú kuendá César o ko̱ó? ―kaá ra̱.
41012015	Tído ni̱ ka̱ndaa̱ va ini Jesús ña̱ kúú rá ta̱a uu̱ noo̱, ta kátoó ra̱ dátu̱ú ñaá rá. Dá ni̱ kaa na̱ xí'ín rá: ―¿Ndiva̱'a ndúkú ndó ña̱ ya̱'i no̱ó to̱'on ká'i̱n? Tei tóo ndó iin di̱'ón, ña̱ chíya̱'i ndó sa'a̱ ñó'o̱ ndo̱, dá ná kande̱'á.
41012016	Dá ni̱ xi̱'o tóo ra iin di̱'ón ka̱a noo̱ ná. Dá ni̱ kaa na̱ xí'ín rá: ―¿Ndá na'áná kía̱n ndá'a̱ noo̱ di̱'ón yó'o? Ta, ¿ndá kuu̱ kía̱n ndá'a̱ noo̱án yó'o? Dá ni̱ kaa ra̱: ―Na'áná César kíán xí'ín kuu̱ rá.
41012017	Dá ni̱ kaa Jesús xí'ín rá: ―Naki̱'o ndó ña̱ kúú ña̱'a César noo̱ rá, tá dáá, ta naki̱'o ndó ña̱ kúú ña̱'a Ndios noo̱ ná. Ta kúú ni̱ naá vá ini ta̱a ñoó sa̱'á ña̱ ni̱ ka'a̱n na̱ dión.
41012018	Dá ni̱ ka̱sáa̱ dao ta̱ saduceo noo̱ Jesús. Ta ko̱ kándísa ta'on ra ña̱ nataki na̱ ni̱ xi'i̱. Dá ni̱ nda̱to̱'ón ñaá rá:
41012019	―Maestro, di'a kaá iin ley ni̱ taa Moisés: “Tá ni̱ xi'i̱ iin ta̱a, ta ko̱ ní sá io de̱'e yií ra̱ xí'ín ñadi'í ra̱, dá kía̱n kánian naki'in ñaá ñani ra̱ tanda'a̱ rá xí'án, dá kía̱n koo iin de̱'e yií naki'in kuu̱ ñani ra̱.”
41012020	Ta viti, ni̱ sa̱ ndei usa̱ ñani. Ta kúú ni̱ ta̱ndá'a̱ ta̱ kúú no̱ó ñoó, tído ni̱ xi'i̱ va ra, ta ko̱ ta̱'ón de̱'e yií ra̱ ní sá io xí'ín ñadi'í ra̱.
41012021	Sa̱'á ño̱ó ni̱ ta̱ndá'a̱ ñani ra̱ xí'án. Tído ni̱ xi'i̱ ta'ani ta̱ kúú uu̱ ñoó, ta ko̱ ní sá io tuku de̱'e yií ra̱ xí'án. Ta kúú dión ta'ani ni̱ ndo'o ta̱ kúú oni̱.
41012022	Ta dión ta'ani ni̱ ndo'o ndin usa̱ ñani ñoó, chi̱ ni̱ xi'i̱ ndi'i ra, ta ni iin ra ko̱ ní sá io de̱'e yií xí'án. Tá ni̱ ndi'i, dá ni̱ xi'i̱ ta'ani mií ñá'a̱ ñoó.
41012023	Sa̱'á ño̱ó, tá ná kasandaá kuu̱ nataki na̱ ni̱ xi'i̱, ¿ndi káa iin ta̱a ñoó kakuu yíi̱ ñá'a̱ ñoó, chi̱ ndin usa̱ va ra ni̱ sa̱ kuu yíi̱a̱n? ―kaá ra̱.
41012024	Dá ni̱ kaa Jesús xí'ín rá: ―Ko̱ ná'á ta'on ndó ndí ki̱án ká'a̱n ndo̱, chi̱ ko̱ kékuendá ta'on ndó ña̱ ká'a̱n tuti ii̱ Ndios, ta ni ko̱ nákoni ta'on ndó choon ká'ano ió noo̱ ndá'a̱ ná.
41012025	Dá chi̱ tá ná kasandaá kuu̱ nataki ña̱yuu ni̱ xi'i̱, o̱ kóo ka̱ ña̱ tanda'a̱ ná, ta o̱ kí'o ka̱ na̱ de̱'e di'í na̱ tanda'a̱ xí, dá chi̱ táto̱'on ki̱'o ndéi ángel induú, nda̱ ki̱'o dión vá kandei na.
41012026	Tído viti ná ko'i̱n kasto̱'in xí'ín ndó ña̱ miía̱n ndaa̱ nataki na̱ ni̱ xi'i̱. ¿Á ko̱ óon ta'on ka'i ndó to̱'on ni̱ taa Moisés? Chi̱ tein kéi̱ yitó táka̱ ló'o̱ ñoó, dá ni̱ kaa Ndios di'a xí'ín ná: “Yu'u̱ kúú Ndios noo̱ Abraham, ta yu'u̱ kúú Ndios noo̱ Isaac, ta yu'u̱ ta'ani kúú Ndios noo̱ Jacob.”
41012027	Dión ni̱ kaa na̱, dá chi̱ ko̱ kúú ta'on na Ndios no̱ó na̱ ni̱ xi'i̱, di'a no̱ó na̱ takí vá kúú ná Ndios, chi̱ ndidaá vá ña̱yuu ndéi takí noo̱ ná. Sa̱'á ño̱ó yá'a nda̱'o ndo'ó sa̱'á ña̱ ko̱ kándísa ndó ña̱ nataki na̱ ni̱ xi'i̱ ―kaá na̱.
41012028	Dá ni̱ na̱tuu yati iin ta̱a dána'a̱ ley Moisés, ta ni̱ sei̱do̱'o ra ña̱ ni̱ ka'a̱n Jesús xí'ín ta̱ saduceo ñoó. Kúú ni̱ ka̱tóni̱ ini ra̱ ña̱ va̱'a nda̱'o ni̱ na̱ndió né'e na ña̱ ni̱ nda̱to̱'ón ñaá rá sa̱'á na̱ ni̱ xi'i̱. Sa̱'á ño̱ó ni̱ nda̱to̱'ón ñaá rá: ―¿Ndi káa iin choon ndáya̱'i cháá ka̱ noo̱ ndidaá ka̱ choon ni̱ sa'anda Ndios keeá?
41012029	Dá ni̱ kaa Jesús xí'ín rá: ―Choon ndáya̱'i cháá ka̱ noo̱ ndidaá ka̱ choon ni̱ sa'anda Ndios keeá kía̱n kaáa̱n di'a: “Kueídó'o ndo'ó, na̱ ñoo Israel. Ndios, na̱ kúú sato'o yo̱, iin tó'ón dini̱ mií vá ná kúú Ndios.
41012030	Koni̱ ndo̱ sato'o yo̱ Ndios xí'ín ndino'o nío̱ ndo̱, xí'ín ndino'o ini mií ndó, xí'ín ndidaá ña̱xintóni̱ ndo̱, ta xí'ín ndidaá kúú ndée̱ ndo̱.” Ña̱ yó'o kúú choon ndáya̱'i cháá ka̱ ni̱ sa'anda Ndios keeá.
41012031	Ta ña̱ kúú uu̱ kía̱n sá kí'in tá'an xí'ín ña̱ yó'o, chi̱ di'a kaáa̱n: “Ku'u̱ ini ndo̱ sa̱'á ña̱yuu xi̱'ín ndó táto̱'on ki̱'o ndó'o ndó xí'ín mií ndó.” Ta ko̱ó ka̱ choon ndáya̱'i cháá ka̱ noo̱ ndin nduú choon yó'o ―kaá na̱.
41012032	Dá ni̱ kaa ta̱a dána'a̱ ley Moisés ñoó xí'ín ná: ―Va̱'a nda̱'o ni̱ ka'a̱n ní, maestro. Ndaa̱ kuití ni̱ ka'a̱n ní ña̱ iin tó'ón dini̱ vá kúú Ndios. Ta ko̱ó ka̱ iin ka̱ Ndios, sa̱va̱'a iin tó'ón dini̱ miíó ná kúú ná.
41012033	Ta ndáya̱'i cháá ka̱ ña̱ koni̱ yo̱ Ndios xí'ín ndino'o nío̱ yo̱, xí'ín ndidaá ña̱xintóni̱ yo̱, xí'ín ndino'o ini miíá, xí'ín ndidaá kúú ndée̱ yo̱, ta ku'u̱ ini yo̱ sa̱'á ña̱yuu xi̱'ín yó táto̱'on ki̱'o ndó'o yó xí'ín mií yó. Ta ña̱ yó'o kía̱n ndáya̱'i cháá ka̱ o̱ du̱ú ndidaá ka̱ ña̱'a dákei̱ yo̱ noo̱ Ndios, o ndidaá ka̱ ña̱'a dóko̱ yo̱ noo̱ ná ―ka̱á ra̱.
41012034	Tá ni̱ seídó'o Jesús ña̱ va̱'a nda̱'o yíko̱ ni̱ ka'a̱n ra̱, dá ni̱ kaa na̱ xí'ín rá: ―Nda̱dá cháá vá kámani̱, ta kuu ndu̱'u yo'ó ti̱xi ndá'a̱ Ndios ―kaá na̱. Ta kúú ni iin tó'ón ka̱ ra̱ ko̱ ní xi̱'o ndeé iní natuu ndato̱'ón rá Jesús sa'a̱ dao ka̱ ña̱'a.
41012035	Nákaa̱ Jesús dána'a̱ na̱ yé'é ve'e ño̱'o ká'ano ñoó, dá ni̱ kaa na̱ xí'ín ña̱yuu ñoó: ―¿Ndiva̱'a dána'a̱ ta̱a dána'a̱ ley Moisés ña̱ tein na̱ ve'e rey David kixi Cristo, na̱ dáka̱ki ñaá?
41012036	Chi̱ di'a va ni̱ kaa mií David tá ni̱ na̱kutí ná xí'ín Espíritu ii̱ Ndios: Di'a ni̱ kaa sato'o yo̱ Ndios xí'ín na̱ kúú sato'i̱: “Kako̱o yo'ó xoo kuá'a yu'u̱ nda̱á ná kasandaá kuu̱ nataán ndí'ii ta̱ xiní u'u̱ ñaá ti̱xi sa̱'o̱n.”
41012037	Mií David kaá ña̱ sato'o na̱ kúú Cristo, sa̱'á ño̱ó, ¿ndiva̱'a dána'a̱ ra̱ ña̱ kii Cristo tein na̱ ve'e na, tá dáá? ―kaá Jesús. Kádii̱ nda̱'o ini ña̱yuu kuá'a̱ ñoó ndéi na seídó'o na ña̱ dána'a̱ Jesús.
41012038	Dá ni̱ kaa ta'ani Jesús noo̱ dána'a̱ na̱ no̱ó ña̱yuu ñoó: ―Koo ini ndo̱ kandaa ndo̱ mií ndó no̱ó ta̱a dána'a̱ ley Moisés, dá chi̱ kátoó ra̱ kandixi ra da'ón náni̱, ta kóni̱ ra̱ ña̱ ka'a̱n ña̱yuu ndisá'án xí'ín rá xí'ín ña̱ñó'ó noo̱ xíonoo ra noo̱ yá'i.
41012039	Ta kátoó ta'ani ra kandei ra noo̱ téi̱ kúú no̱ó ini ve'e noo̱ nátaka na̱ ñoo yo̱, ta kátoó ta'ani ra kandei ra téi̱ kúú no̱ó noo̱ ndéi ta̱ ndáya̱'i sásá'an ra noo̱ ió víko̱.
41012040	Ta xío ndaa ra̱ ve'e na̱ kuáa̱n. Ta sa̱'á ña̱ kóni̱ ra̱ ña̱ ka'a̱n va̱'a ña̱yuu sa'a̱ rá, sa̱'á ño̱ó na'á xíka̱ ta'i̱ rá noo̱ Ndios. Ta̱ yó'o kúú ra̱ ya'i nda̱'o chiya̱'i ra noo̱ Ndios sa̱'á ña̱ kée ra dión ―kaá na̱.
41012041	Ió Jesús yati noo̱ taán ña̱yuu di̱'ón ini sato̱, ña̱ dóko̱ ná noo̱ Ndios ini yé'é ño̱'o ká'ano ñoó, ta ndé'é ná ndi kée iin rá iin ña̱yuu ñoó taán na̱ di̱'ón ñoó. Ta kua̱'á nda̱'o na̱ kui̱ká taán kua̱'á nda̱'o di̱'ón.
41012042	Dá ni̱ ka̱sáa̱ ta'ani iin ña'á kuáa̱n kúnda'í. Ta kúú ni̱ taáán uu̱ di̱'ón ka̱a kuálí. Kúú cháá nda̱'o ndáya̱'i ña.
41012043	Dá ni̱ kana Jesús ta̱ xíonoo xí'ín ná, dá ni̱ kaa na̱ xí'ín rá: ―Miía̱n ndaa̱ ná ka'i̱n xí'ín ndó ña̱ ña'á kuáa̱n kúnda'í káa ni̱ taán kua'a̱ cháá ka̱ di̱'ón noo̱ ndidaá ka̱ ña̱yuu káa,
41012044	dá chi̱ ndidaá na̱ káa ni̱ taán ña̱ kándo̱o noo̱ vá ná. Tído ñá'a̱ káa, va̱'ará kúnda'í vía̱n, ni̱ taán ndí'án ña̱ né'e va̱'án katakia̱n ―ka̱á na̱. 13
41013001	Tá ni̱ keta Jesús yé'é ve'e ño̱'o ká'ano ñoó, dá ni̱ kaa iin ta̱a xíonoo xí'ín ná: ―Maestro, kande̱'é ní, ki̱'o dión ví ná'ano yuu̱ káa, ta ki̱'o dión ví ñóchí káa ve'e ño̱'o ká'ano káa.
41013002	Dá ni̱ kaa Jesús xí'ín rá: ―¿Á ñóchí nda̱'o káa ve'e ño̱'o ká'ano káa, xinóo̱n? Tído kana'ón ña̱ ni iin tó'ón yuu̱ káa o̱ kándo̱o kandodó tá'an, chi̱ koon ndi'i vaan ―kaá na̱.
41013003	Dá ni̱ sa̱ ko̱o Jesús ndi̱ka yúku̱ naní Olivos chí xoo noo̱ túu íin ve'e ño̱'o ká'ano ñoó. Dá ni̱ nda̱to̱'ón xoo ñaá Pedro xí'ín Jacobo xí'ín Juan xí'ín Andrés:
41013004	―Kasto̱'on ní xí'ín ndu'u̱ ndá oon koo dión. Ta, ¿ndí ki̱án koo tá kua'a̱n xi̱nko̱o ndidaá ña̱ yó'o?
41013005	Dá ni̱ kaa Jesús xí'ín rá: ―Kandaa ndo̱ mií ndó, dá ná o̱ dánda'í ñaá ni iin tó'ón ña̱yuu.
41013006	Chi̱ kua̱'á nda̱'o ta̱a kasaa̱, ta kechóon ra kuu̱ yú'u̱, ta kaa ra̱: “Yu'u̱ kúú Cristo, na̱ dáka̱ki ñaá.” Ta kua̱'á nda̱'o ña̱yuu kandeé rá dánda'í ra̱.
41013007	Tá ni̱ ka̱ndaa̱ ini ndo̱ ña̱ sa'ání tá'an iin ñoo xí'ín iin ka̱ ñoo, ta ni̱ ni'i̱ tó'on ndó ña̱ naá tá'an dao ka̱ ñoo ñó'o xíká, tído ná dá'a ni yu̱'ú ndo̱, dá chi̱ ki̱'o dión káni vaan koo, tído ko̱ ñá'a̱ ta'on kasandaá kuu̱ noo̱ ndí'í.
41013008	Chi̱ ndakuei dao nación na̱á tá'an xí'ín dao ka̱ nación, ta kasá'á na̱á tá'an ta'ani ta̱ né'e choon ndéi iin rá iin ñoo ná'ano. Ta yó'o yó'o va kasá'á ni̱'i nda̱'o ta̱an. Ta yó'o rá yó'o ta'ani kasá'á koo tama̱. Ta ña̱ yó'o kía̱n koo, dá kasá'á ndo'o cháá ka̱ nío̱ ña̱yuu ndéi ñayuú yó'o.
41013009	’Tído ndo'ó, kandaa ndo̱ mií ndó, chi̱ kasá'á ña̱yuu naki̱'o na ndo̱'ó noo̱ ndá'a̱ ta̱ né'e choon. Ta kani na ndo̱'ó ini ve'e noo̱ nátaka na̱. Ta kandaka na ndo̱'ó ko'o̱n na̱ no̱ó ta̱ né'e choon ná'ano, no̱ó ta̱ kúú rey viti sa̱'á ña̱ kúú ndó kuendá yu'u̱. Dión koo, dá ni'i̱ ndo̱ ki̱'o ndó kuendá sa'a̱ yú'u̱ no̱ó ta̱ né'e choon ná'ano.
41013010	Tído miía̱n ndúsa̱ kánian kanoo ña̱yuu dána'a̱ na̱ to̱'on va̱'a sa'a̱ yú'u̱ iin níí kúú ñayuú dinñó'ó ka̱, dá kasandaá kuu̱ noo̱ ndí'í.
41013011	Tído, tá ndáka na ndo̱'ó ni̱ saa̱ na̱ ni̱ na̱ki̱'o na no̱ó ta̱ né'e choon, o̱ sa̱ ndí'i ini ndo̱ sa̱'á to̱'on ka'a̱n ndo̱, ta o̱ sa̱ nákani ini ndo̱. Sa̱va̱'a to̱'on ni'i̱ ndo̱ noo̱ Ndios, ño̱ó oon va kía̱n ka'a̱n ndo̱. Chi̱ o̱ du̱ú mií ta'on ndó ka'a̱n. Espíritu ii̱ Ndios va kúú na̱ ka'a̱n.
41013012	’Ta iin ñani naki̱'o ra ñani mií rá no̱ó ta̱ né'e choon, dá ka'ání ñaá rá. Ta dión ta'ani kee na̱ kúú tatá xí'ín de̱'e ra. Ta ndakuei ta'ani dao de̱'e na̱á ra̱ xí'ín tatá ra̱, dá ka'ání ñaá rá.
41013013	Chi̱ kasá'á koni u'u̱ ndidaá ña̱yuu ndo̱'ó sa̱'á ña̱ kúú ndó kuendá yu'u̱. Tído ndidaá na̱ ni̱ xi̱'o ndeé iní ni̱ sa̱ ndita ndaa̱ xí'íi̱n nda̱ noo̱ ndí'í kuií, no̱ón kúú na̱ ni'i̱ ña̱ ka̱ki na.
41013014	’Tá ni̱ xini ndo̱ ió ña̱ kini dáyako̱ ñaá, ña̱ ni̱ ka'a̱n profeta Daniel sa'a̱, noo̱ ko̱ kánian kooan, dá kía̱n na̱ ndéi chí Judea ná kuino kíi̱ ná ko'o̱n na̱ nda̱ dini̱ yúku̱. (Ndi ndáa ndo'ó, na̱ ká'i ña̱ yó'o, nata'í iní ndo̱ sa̱'án, dá kandaa̱ ini ndo̱.)
41013015	Ta na̱ kándodó dini̱ vé'e kuu̱ dáá ñóó, ko̱ kánian ndu̱'u na ve'e na naki'in na ña̱'a na kane'e na ko'o̱n na̱.
41013016	Dá ri na̱ ñó'o yúku̱, ko̱ kánian nandió kuéi na no'o̱ na̱ naki'in na kotó na̱.
41013017	Ta, ¡nda'í kúu ví na̱ ñá'a̱ ñó'o de̱'e, ta nda'í kúu ta'ani ví na̱ ndéi taleé chíchí tein kuu̱ dáá ñóó!
41013018	Kaka̱ ndo̱ ña̱ mani̱ noo̱ Ndios, dá ná dá'a ni ndo'o ndó dión tein yoo̱ vi̱xi.
41013019	Chi̱ kuu̱ dáá kakuu iin kuu̱ noo̱ ndo'o naní nío̱ ña̱yuu. Dá chi̱ nda̱ ni̱ ka̱sá'á vá sa'a̱ ñayuú, ta nda̱ viti ko̱ óon ta'on ndo'o ña̱yuu táto̱'on ki̱'o ndo'o na tein kuu̱ dáá ñóó. Ta ni iin kuu̱ ka̱ o̱ kóo dión.
41013020	Tído tá ko̱ ní chítuu sato'o yo̱ Ndios ta̱ndó'ó ve̱i koo tein kuu̱ dáá ñóó, dá kía̱n ndi'i va ña̱yuu ñoó na̱á. Tído sa̱'á ña̱ kú'u̱ ini na̱ sa̱'á ña̱yuu ni̱ ka̱xi mií ná, sa̱'á ño̱ó chituu na ta̱ndó'ó koo tein kuu̱ dáá ñóó.
41013021	’Tá ka'a̱n iin ña̱yuu xí'ín ndó: “Kande̱'é ndó, yó'o nákaa̱ Cristo, na̱ dáka̱ki ñaá”, o tá kaa na̱ xí'ín ndó: “Kande̱'é ndó, chi̱ káa nákaa̱ na̱”, ná dá'a ni kandía ndó.
41013022	Chi̱ ndakuei dao ta̱a to̱'ón, ta kaa ra̱ ña̱ mií rá kúú Cristo. Ta ndakuei ta'ani profeta to̱'ón. Ta kee ra ña̱'a ndato, xí'ín ña̱'a ná'ano, dá dánda'í ra̱ ña̱yuu. Ta kúú nda̱ ña̱yuu ni̱ ka̱xi mií Ndios ndukú rá dánda'í ra̱.
41013023	Sa̱'á ño̱ó kaon koo ndó, chi̱ sa̱ ni̱ da̱tí'ai ndo̱'ó tá ko̱ ñá'a̱ koo dión.
41013024	Dá ni̱ kaa ta'ani Jesús: ―Tein kuu̱ dáá ñóó, tá ni̱ ndi'i ni̱ sa̱ io ta̱ndó'ó ká'ano ñoó, dá nakuiin naá ndi̱ndii, ta ni yoo̱ ka̱ o̱ tóo̱n.
41013025	Dá kue̱i ti̱ñoo̱ ñó'o induú káa, ta kidi ni'ini ña̱ ná'ano ñó'o induú.
41013026	Dá ví koni ndo̱ na̱ ni̱ nduu ta̱a ñayuú yó'o kii na tein viko̱, ta ndato naye'e̱ ndaa na̱ noo̱ kii na xí'ín ndidaá choon kómí ná.
41013027	Ta ka'anda na̱ choon noo̱ ángel ve̱i xí'ín ná ko'o̱n na̱ nakuaka na ndidaá kúú ña̱yuu ni̱ ka̱xi mií ná ndéi ndin komi̱ xoo tachi̱, chi̱ ko'o̱n na̱ noo̱ xíká cháá ka̱ noo̱ kúú no̱ñó'o̱ yó'o, ta ko'o̱n ta'ani na noo̱ kúú noo̱ xíká cháá ka̱ induú dá nditútí ná noo̱ Jesús.
41013028	’Kane'e ndó kuendá táto̱'on kée ta̱ño̱'ó. Tá ni̱ ndu̱yúta̱ noo̱ ra̱, ta ve̱i nóma̱ yúta̱ kuálí ra̱, kúú sa̱ ná'á vá yó ña̱ sa̱ ni̱ ku̱yati yoo̱ koon dai̱.
41013029	Ta dión ta'ani, tá ni̱ xini ndo̱ ni̱ ka̱sá'á kúu ta̱ndó'ó yó'o, dá kía̱n kana'á ndó ña̱ sa̱ ni̱ ku̱yati va kuu̱ nandió ko̱oi kasaa̱i̱.
41013030	’Miía̱n ndaa̱ kuiti ná ka'i̱n xí'ín ndó ña̱ o̱ ku̱ú ta'on ña̱yuu ndéi tiempo daá nda̱ ná koo ndidaá ña̱ yó'o.
41013031	Induú káa xí'ín no̱ñó'o̱ yó'o naá váán. Tído to̱'on ká'i̱n, o̱ yá'a ta'an vaan.
41013032	’Tído ni ko̱ íin ta'on ná'á ndá kuu̱ kakian, o ndá hora kooan, ta ni ángel ndéi induú ko̱ ná'á, ta ni na̱ kúú de̱'e Ndios ko̱ ná'á, chi̱ iin tó'ón dini̱ míí vá tatá Ndios kúú na̱ ná'á.
41013033	Sa̱'á ño̱ó kaño'o ini ndo̱, ta ka'a̱n ndo̱ xí'ín Ndios, chi̱ ko̱ ná'á ta'on ndó ndá oon koo dión.
41013034	’Chi̱ kíán táto̱'on ki̱'o ndó'o iin ta̱a kua'a̱n xi̱ká. Tá ko̱ ñá'a̱ kana ra ko'o̱n ra̱, dá ni̱ da̱nkoo tóo ra ve'e ra noo̱ ndá'a̱ ta̱a kéchóon noo̱ rá. Dá ni̱ xi̱'o ra choon noo̱ iin rá iin ra. Dá ni̱ sa'anda ta'ani ra choon no̱ó ta̱a ndaá yé'é rá ña̱ ná kaño'o ini ra̱.
41013035	Ki̱'o dión ta'ani kaño'o ini ndo̱, chi̱ ko̱ ná'á ta'on ndó ndá oon nandió ko̱o tuku na̱ kúú sato'o ndo̱ kasaa̱ na̱. Chi̱ oon ni ví kasaa̱ na̱ tá ni̱ kuaá, o kasaa̱ na̱ dao ñoó, o kasaa̱ na̱ tá ni̱ kana chéli, o kasaa̱ na̱ tá ni̱ tu̱u noo̱.
41013036	Chi̱ iin ndakána va kasaa̱ na̱, sa̱'á ño̱ó kaño'o ini ndo̱, dá kía̱n ná dá'a ni natiin na ndo̱'ó ndéi ndó kídi̱ ndo̱.
41013037	Ña̱ ká'i̱n xí'ín ndo'ó yó'o, ká'i̱n xí'ín ndidaá kúú ña̱yuu ña̱ ná kaño'o ini na̱ ―kaá Jesús. 14
41014001	Ta kómani̱ vá uu̱ ka̱ kuu̱, dá koo víko̱ pascua, dá seí na̱ Israel pan ko̱ ní kí'in tá'an xí'ín ña̱ dákuita̱ ta̱chí ñaá. Kúú ni̱ ka̱sá'á ndátó'ón mañá ndidaá ta̱ duti̱ sakua̱'a̱ xí'ín ta̱a dána'a̱ ley Moisés ndi koo kee ra, dá tiin ra Jesús, dá ná ka'ání ñaá ta̱ né'e choon.
41014002	Dá ni̱ kaa ra̱: ―Ná dá'a ni tiin yó ra̱ tein víko̱, dá chi̱ ndakuei ña̱yuu nakui̱na vaa̱ na̱ ki'in na sa'a̱ rá ―kaá ra̱.
41014003	Ta nákaa̱ Jesús ñoo Betania noo̱ kúú ve'e iin ta̱a naní Simón, tá'a̱n ra̱ ni̱ sa̱ ndo'o kue'e̱ téí'i̱. Ta noo̱ ió Jesús mesa, kúú ni̱ ka̱sáa̱ iin ñá'a̱, ta né'án iin ti̱ndo'o̱ ló'o̱ ni̱ ka̱va̱'a xí'ín yuu̱ dío̱n naní alabastro. Ta ñoó ñó'o ndutá támi sá'a̱n naní nardo. Ta ndutá ya'i nda̱'o kúú rá. Ta kúú ni̱ ta'ávíán diko̱ ti̱ndo'o̱ ñoó, dá ni̱ kuei ndi'án ra̱ dini̱ Jesús.
41014004	Ta kúú ni̱ xido̱ nda̱'o ini dao ta̱a ndéi ñoó, dá ni̱ ka̱sá'á rá ndátó'ón tá'an mií rá ndéi ra: ―¿Ndiva̱'a dánaá oon ñá'a̱ káa ndutá támi sá'a̱n káa?
41014005	Ta va̱'a ka̱ ví ní di̱kó yó ra̱, chi̱ ya'i rá táto̱'on ki̱'o ní'i̱ iin ña̱yuu kéchóon na oni̱ ciento kuu̱, dá chindeé yó na̱ kúnda'í xí'ín di̱'ón ñoó, ní kúu ―kaá ra̱. Sa̱'á ño̱ó ni̱ ka̱sá'á rá dána̱ni ra ñá'a̱ ñoó.
41014006	Dá ni̱ kaa Jesús xí'ín rá: ―O̱ sa̱ dána̱ni ndó ñá'a̱ yó'o. ¿Ndiva̱'a dáta'án ndo̱án? Chi̱ ña̱ va̱'a va kía̱n ni̱ keeán xí'ín yu'u̱.
41014007	Chi̱ daá ndéi va ña̱yuu kúnda'í xí'ín ndo'ó, ta kuu va chindeé ndó na̱ ndá hora ká'án mií ndó. Tído yu'u̱, o̱ kóo kuií ta'oin xí'ín ndó.
41014008	Ñá'a̱ yó'o kúú ñá xí'o ndi'i táto̱'on ki̱'o sáa̱ ndée̱a̱n noo̱í, chi̱ ni̱ kuei ñá ndutá támi sá'a̱n dini̱í, ta ki̱'o dión ni̱ kenduua̱n yikí ko̱ñoi̱ táto̱'on ki̱'o kooi ndu̱xii.
41014009	Miía̱n ndaa̱ ná ka'i̱n xí'ín ndó ña̱ ndeí kúú míí vá noo̱ dána'a̱ na̱ to̱'on va̱'a sa̱'í iin níí kúú ñayuú yó'o, nakani ta'ani na ña̱ ni̱ kee ñá'a̱ yó'o xí'ín yu'u̱, dá ná kaño'o ini ña̱yuu sa̱'á ña̱ ni̱ keeán ―ka̱á Jesús.
41014010	Dá ni̱ kee Judas Iscariote, tá'a̱n ra̱ nákaa̱ tein ndin uxi̱ uu̱ ta̱a xíonoo xí'ín Jesús, kua'a̱n ra̱ di̱kó rá Jesús no̱ó ta̱ duti̱ sakua̱'a̱.
41014011	Tá ni̱ sei̱do̱'o ta̱ duti̱ ñoó ña̱ ni̱ ka'a̱n Judas xí'ín rá, kúú ni̱ kadii̱ nda̱'o ini ra̱. Dá ni̱ ka̱ndo̱o ra ña̱ ki̱'o ra di̱'ón noo̱ rá. Dá ni̱ ka̱sá'á ndúkú Judas ndí koo kee ra, dá naki̱'o ra Jesús noo̱ ndá'a̱ ro̱ón.
41014012	Tá ni̱ kasa̱ndaá kuu̱ mií no̱ó, ña̱ kúú víko̱ noo̱ seí na̱ Israel pan, tá'a̱n ña̱ ko̱ ní kí'in tá'an xí'ín ña̱ dákuita̱ ta̱chía̱n, ta sa'ání na̱ léko kuendá víko̱ pascua, dá ni̱ nda̱to̱'ón ñaá ta̱ xíonoo xí'ín Jesús: ―¿Ndeí kóni̱ ní ko'o̱n ndu'u̱ kenduu ndu̱ ña̱ kadíni yó kuendá pascua?
41014013	Dá ni̱ sa'anda na̱ choon no̱ó uu̱ ta̱ xíonoo xí'ín ná ñóó, ta kaá na̱ xí'ín rá: ―Kua'án ndo̱ ñoo ká'ano káa. Ta káa naki'in tá'an ndó xí'ín iin ta̱a ndío yoo ñó'o ta̱kui̱í kua'a̱n ra̱. Ta kúú karkuei ndó ra̱ ko'o̱n ndo̱.
41014014	Dá tá ni̱ saa̱ ra̱ ni̱ ndu̱'u ra ini ve'e, dá kaa ndo̱ xí'ín ta̱a kúú sato'o ve'e ñoó: “Di'a kaá maestro ndu'u̱: ¿Ndi káa iin cuarto ki̱'o ní noo̱ kadínii̱ kuendá víko̱ pascua xí'ín ta̱ xíonoo xí'íín?” kaa ndo̱ xí'ín rá.
41014015	Dá ná dána'a̱ ra̱ iin cuarto ká'ano kánóo dikó, ta sa̱ ió nduu vaan. Ta ñoó kenduu ndo̱ ña̱'a ná kadíni yó ―kaá Jesús.
41014016	Dá ni̱ kee uu̱ ta̱a ñoó kua'a̱n ra̱. Dá tá ni̱ saa̱ ra̱ ñoo ñoó, kúú ni̱ ndo'o ra táto̱'on káa rá ió ña̱ ni̱ ka'a̱n Jesús xí'ín rá. Ta ñoó ni̱ kenduu ra̱ ña̱ kadíni na kuendá víko̱ pascua.
41014017	Dá tá ni̱ kuaá ñóó, dá ni̱ ka̱saa̱ Jesús xí'ín ndin uxi̱ uu̱ ta̱ xíonoo xí'ín ná ve'e ñoó.
41014018	Dá ni̱ sa̱ ndei na mesa. Ta tein sásá'an na ñoó, dá ni̱ kaa Jesús: ―Miía̱n ndaa̱ ná ka'i̱n xí'ín ndó ña̱ iin mií vá ndo'ó, ta̱ sásá'an dáó xí'ín yu'u̱, naki̱'o ñaá noo̱ ndá'a̱ ta̱a xiní u'u̱ ñaá ―kaá na̱.
41014019	Dá ni̱ ka̱sá'á kúnda'í nda̱'o ini ra̱. Dá ni̱ kaa iin rá iin ra xí'ín ná: ―¿Á yu'u̱ kúúí, tatá?
41014020	Dá ni̱ kaa Jesús: ―Iin ta̱a nákaa̱ tein ndin uxi̱ uu̱ ndo̱ kúú rá. Tá'a̱n ra̱ dáke̱ta dáó ndá'a̱ xí'ín yu'u̱ ini ko'o̱, ro̱ón kúú rá.
41014021	Ta miía̱n ndaa̱ ndo'o na̱ ni̱ nduu ta̱a ñayuú yó'o táto̱'on ki̱'o ká'a̱n tuti ii̱ Ndios. Tído nda'í va ta̱a naki̱'o ñaá noo̱ ndá'a̱ ta̱a xiní u'u̱ ñaá. Va̱'a cháá ka̱ vía̱n ní xi̱o dá'a ni kaki ta̱a ñoó, ní kúu ―kaá na̱.
41014022	Ta tein noo̱ sásá'an na ñoó, dá ni̱ tiin Jesús pan. Dá ni̱ na̱ki̱'o na ndivé'e noo̱ Ndios. Dá ni̱ sa'anda dao naa̱n, dá ni̱ xi̱'o naa̱n no̱ó ta̱a ñoó. Dá ni̱ kaa na̱ xí'ín rá: ―Keí ndo̱án, chi̱ ña̱ xaa̱n kúú yikí ko̱ñoi̱.
41014023	Dá ni̱ tiin na copa. Dá tá ni̱ ndi'i ni̱ na̱ki̱'o na ndivé'e noo̱ Ndios, dá ni̱ xi̱'o na ra̱ no̱ó ta̱ xíonoo xí'ín ná, ta ndidaá vá rá ni̱ xi'i lú'u̱ lú'u̱ ra̱.
41014024	Dá ni̱ kaa na̱ xí'ín rá: ―Ndúta̱ xaa̱n kúú nii̱ yu'u̱, kirá dáxi̱nko̱o ña̱ ni̱ ka̱ndo̱o Ndios kee na xí'ín ña̱yuu na̱, ta kuita̱ ra̱ sa̱'á kua̱chi kua̱'á ña̱yuu.
41014025	Miía̱n ndaa̱ ná ka'i̱n xí'ín ndó ña̱ o̱ nándió ko̱o ka̱i̱ ko'i ndutá uva yó'o nda̱ ná kasandaá kuu̱, dá ko'o sa̱ái̱ ndutá uva noo̱ ió Ndios dándáki na.
41014026	Dá tá ni̱ ndi'i ni̱ keká'ano na Ndios xí'ín iin yaa, dá ni̱ kee na kua'a̱n na̱ dini̱ yúku̱ naní Olivos.
41014027	Dá ni̱ kaa Jesús xí'ín ta̱ xíonoo xí'ín ná: ―Ndidaá vá ndo'ó dánkoo ndava̱'a ñaá sa̱kuaá víti, dá chi̱ di'a kaá tuti ii̱ Ndios: “Dárkue'e̱ ka'í yu'u̱ ta̱a ndáka léko, ta kúú ndi ndi'i va léko kuita̱ no̱ó ko'o̱n.”
41014028	Tído tá ni̱ ndi'i ni̱ na̱takii̱, dá kuió no̱ói̱ noo̱ ndo̱ ko'i̱n chí Galilea di'a, dá kasandaá ndo̱ ―kaá na̱.
41014029	Dá ni̱ kaa Pedro: ―Va̱'ará ná dánkoo ndava̱'a ndidaá ta̱a yó'o mií ní, tído yu'u̱, o̱ kée ta'oin dión.
41014030	Dá ni̱ kaa Jesús xí'ín rá: ―Miía̱n ndaa̱ ná ka'i̱n xí'ón ña̱ sa̱kuaá víti, tá ko̱ ñá'a̱ ta'on kana chéli ta'ándá kúú uu̱, ta kúú sa̱ oni̱ va ta'ándá ndato̱n sa̱'á yu'u̱.
41014031	Ta kúú ni̱ ndu̱ndéé Pedro ka'a̱n ra̱, ta kaá ra̱: ―Va̱'ará ná kánian kuu nduúi̱ xí'ín ní, tído o̱ ndáta̱ ta'oin sa'a̱ ní ―kaá ra̱. Ta kúú ki̱'o dión ta'ani ni̱ kaa ndidaá ka̱ ta̱ xíonoo xí'ín ná ñóó.
41014032	Ni̱ ndi'i, dá ni̱ saa̱ na̱ noo̱ naní Getsemaní. Dá ni̱ kaa Jesús xí'ín ta̱ xíonoo xí'ín ná: ―Yó'o ni kandei tóo ndó, dá ná ko'i̱n ka'i̱n xí'ín Ndios, dá kasaa̱i̱ ―ka̱á na̱.
41014033	Dá ni̱ kee Jesús ndáka na Pedro xí'ín Jacobo xí'ín Juan kua'a̱n na̱. Dá ni̱ kixia̱n ni̱ ku̱nda'í nda̱'o ini Jesús, ta ni̱ ka̱sá'á ndó'o nda̱'o nío̱ ná.
41014034	Dá ni̱ kaa na̱ xí'ín rá: ―Nda'í nda̱'o kúu inii̱. Sa̱ nda̱á ndi̱i va kúúí xiníi̱. Yó'o ni kandei tóó ndó, ta kaño'o ini ndo̱ ―kaá na̱.
41014035	Dá ni̱ kee Jesús kua'a̱n na̱ lú'u̱ ka̱ chí noo̱. Dá ni̱ sa̱ kuíi̱n xi̱tí ná, ta ni̱ xino̱ ví taan na̱ nda̱ no̱ñó'o̱. Dá ni̱ xika̱ na̱ noo̱ Ndios ña̱ tá ná kuu, dá ná o̱ yá'a na ña̱ ve̱i ndo'o na ñoó.
41014036	Ta di'a kua'a̱n ña̱ ni̱ kaa na̱: ―Tatá ló'o̱ miíi̱, ndidaá kúú vá ña̱'a kuu kee mií ní. Di̱tá ní yu'u̱ noo̱ ndutá ova̱, ña̱ kúú ña̱ ndo'o nío̱í. Tído ná dá'a ni kakuuan táto̱'on ki̱'o kóni̱ yu'u̱. Ná kakuuan táto̱'on ki̱'o kóni̱ mií ní ―kaá na̱.
41014037	Tá ni̱ na̱ndió ko̱o na ni̱ ndi̱sáa̱ na̱ noo̱ ndéi ndin oni̱ ta̱a kua'a̱n xí'ín ná ñoó, kúú sa̱ kídi̱ va ra ndéi ra. Dá ni̱ kaa na̱ xí'ín Simón Pedro: ―Simón, ¿á kídi̱ vóón? ¿Á ko̱ xi̱'o ndeé ta'on inóo̱n kaño'o inóo̱n, va̱'ará iin hora?
41014038	Kaño'o ini ndo̱, ta ka'a̱n ndo̱ xí'ín Ndios, dá ná dá'a ni kexíxi ña̱ kini xí'ín ndó. Chi̱ sa̱ ió nduu nío̱ ndo̱ kee ndó ña̱ kóni̱ Ndios. Tído ña̱ kóni̱ ñíi̱ ndo̱ kía̱n chituu ñaá ―kaá na̱.
41014039	Dá ni̱ sa'a̱n tuku na ni̱ ka'a̱n na̱ xí'ín Ndios táto̱'on ki̱'o ni̱ ka'a̱n na̱ xí'ín ná ta'ándá mií no̱ó.
41014040	Dá tá ni̱ ndi̱sáa̱ na̱ noo̱ ndéi oni̱ ta̱a ñoó, kúú sa̱ kídi̱ tuku va ra ndéi ra, chi̱ sa'ání nda̱'o ñaá ña̱ ma̱'ánó. Ta ko̱ ní'i̱ vá rá ndí ki̱án ka'a̱n ra̱ xí'ín ná.
41014041	Ta kúú ta'ándá kúú oni̱ ni̱ ndi̱sáa̱ Jesús ni̱ sa'a̱n na̱ ni̱ ka'a̱n na̱ xí'ín Ndios. Dá ni̱ kaa na̱ xí'ín ta̱a ñoó: ―¡Kudi̱ ndo̱ viti! ¡Ta nani'i̱ ndée̱ ndo̱ viti! Cháá dión ka̱ ni ná kakia̱n kudi̱ ndo̱, chi̱ sa̱ ni̱ kasa̱ndaá va hora ña̱ naki̱'o ra na̱ ni̱ nduu ta̱a ñayuú yó'o noo̱ ndá'a̱ ta̱a kómí kua̱chi.
41014042	¡Ndakuei ndó, ná ko'o̱ viti! Chi̱ sa̱ kúyati ta̱a ve̱i naki̱'o yu'u̱ noo̱ ndá'a̱ ta̱ kómí kua̱chi ―kaá na̱.
41014043	Kúú ká'a̱n i̱í vá Jesús íin na, kúú sa̱ ni̱ ka̱sáa̱ va Judas, iin ra̱ kúú kuendá ndin uxi̱ uu̱ ta̱ xíonoo xí'ín ná. Ta kua̱'á nda̱'o ta̱a ve̱i xí'ín rá. Dao ra né'e espada, ta dao ka̱ ra̱ né'e yíto̱. Chi̱ ve̱i ra xí'ín choon ni̱ sa'anda ta̱ duti̱ sakua̱'a̱, xí'ín ta̱a dána'a̱ ley Moisés, xí'ín ta̱ sá'ano ñoo.
41014044	Sa̱ ni̱ ka̱sto̱'on va Judas xí'ín ta̱a ñoó ndi kee ra dána'a̱ ra̱ ndá yoo kúú Jesús, chi̱ di'a ni̱ kaa ra̱: ―Ta̱a ni̱ chitóí noo̱ ñoó, ro̱ón kúú tiin ndó kandaka ndó ko'o̱n ndo̱, ta kandaa va̱'a ndó ra̱ ―kaá ra̱.
41014045	Dá tá ni̱ na̱tuu yati Judas noo̱ íin Jesús, dá ni̱ kaa ra̱ xí'ín ná: ―Nákaa̱ ní, maestro. Dá ni̱ chitó rá noo̱ ná.
41014046	Dá ni̱ na̱tuu ta̱a kua'a̱ ñoó ni̱ tiin ra Jesús.
41014047	Ta kúú iin ta̱a íin xí'ín Jesús ni̱ taó rá espada ra̱. Ta kúú ni̱ chi̱tó'o̱n ra̱ do̱'o iin ta̱a kéchóon no̱ó ta̱ duti̱ kúú no̱ó.
41014048	Dá ni̱ kaa Jesús xí'ín ta̱a kua'a̱ ñoó: ―¿Á ta̱ kui̱'íná vá kée ndó yu'u̱ kúúí, sa̱'á ño̱ó ve̱i ndó xí'ín espada xí'ín yíto̱ tiin ndó yu'u̱?
41014049	Ta ndidaá kuu̱ vá ni̱ sa̱ káa̱i̱ xí'ín ndó yé'é ño̱'o ká'ano sa̱ da̱ná'i̱ noo̱ ndo̱, ta ko̱ ní tíin ta'on ndó yu'u̱. Tído ndidaá ña̱ yó'o kúu viti, dá ná xi̱nko̱o to̱'on ká'a̱n tuti ii̱ Ndios ―kaá na̱.
41014050	Ta kúú ndidaá vá ta̱ xíonoo xí'ín ná ni̱ da̱nkoo ndava̱'a ñaá, ta ni̱ xino ra kua'a̱n ra̱.
41014051	Ta sata̱ ña̱yuu kuá'a̱ ñoó tákaa iin tayií kua'a̱n xi. Ta sa̱va̱'a iin sábana va ndíxi xi kua'a̱n xi̱. Kúú ni̱ tiin ta'ani ñaá rá.
41014052	Tído ni̱ da̱yáa̱ xi̱ sábana ñoó. Ta kúú nda̱á ni̱ ka̱nkono vichí xí kua'a̱n xi̱.
41014053	Dá né'e ra Jesús ni̱ saa̱ ra̱ noo̱ ió mií ta̱ duti̱ kúú no̱ó. Dá ni̱ na̱taka ta'ani ndidaá kúú ta̱ duti̱ sakua̱'a̱, xí'ín ta̱ sá'ano ñoo, xí'ín ta̱a dána'a̱ ley Moisés.
41014054	Ta Pedro, nda̱á xíká xíká tákaa ra kua'a̱n ra. Dá ni̱ saa̱ ra̱ ni̱ ku̱'u ra noo̱ kúú yé'é ve'e ta̱ duti̱ kúú no̱ó ñóó. Dá ni̱ sa̱ ko̱o ra ió ra̱ noo̱ ndéi ta̱a ndaá yé'é ñóó, chi̱ ndéi ra nádaa̱ rá noo̱ kéi̱ ñó'o̱.
41014055	Ta ra̱ duti̱ sakua̱'a̱ ñoó xí'ín ndidaá ka̱ ta̱ né'e choon ndéi ra ndúkú rá ta̱a ka'a̱n kua̱chi sa'a̱ Jesús, dá kuu naki̱'o ñaá rá noo̱ ndá'a̱ ta̱ romano, dá ka'ání ñaá rá. Tído ko̱ ní ní'i̱ ta'on ra ndí ki̱án kakuu kua̱chi na.
41014056	Chi̱ kua̱'á nda̱'o ta̱a ni̱ ka̱va̱'a ña̱ to̱'ón ni̱ ka'a̱n ra̱ sa'a̱ Jesús. Tído ko̱ ní náki'in tá'an ta'on to̱'on, ña̱ ni̱ ka'a̱n ra̱ sa'a̱ ná.
41014057	Dá ni̱ nda̱kuei dao ka̱ ta̱a ndúkú rá kua̱chi ka'a̱n ra̱ sa'a̱ Jesús, ta kaá ra̱:
41014058	―Ndu'u̱ kúú ra̱ ni̱ seídó'o ña̱ ni̱ kaa ta̱a xaa̱n di'a: “Ko'i̱n nakani ndi'ii ve'e ño̱'o ká'ano yó, ña̱ ni̱ ka̱va̱'a ndá'a̱ ta̱a. Ta kúú ti̱xi oni̱ kuu̱, ta kúú kava̱'i iin ka̱ ve'e ño̱'o sa̱á, tído o̱ du̱ú ña̱ káva̱'a ndá'a̱ ta̱a kakian” ―kaá ra̱.
41014059	Tído ko̱ ní náki'in tá'an ta'on ña̱ ni̱ ka'a̱n ra̱ sa'a̱ ná.
41014060	Dá ni̱ nda̱kuíi̱n ndichi mií ta̱ kúú duti̱ kúú no̱ó me̱'í noo̱ ndéi ra ñoó. Dá ni̱ nda̱to̱'ón rá Jesús: ―¿Ndiva̱'a ko̱ ká'o̱n chindeéón miíón? ¿Á ña̱ ndaa̱ kía̱n ká'a̱n kua̱chi ta̱a káa sa̱'o̱n o ko̱ó?
41014061	Tído tádi̱ óon va íin Jesús, ni iin to̱'on ko̱ ní ka'a̱n na̱. Dá ni̱ na̱ndió ko̱o tuku mií ta̱ duti̱ kúú no̱ó ñóó ni̱ nda̱to̱'ón ñaá rá: ―¿Á yo'ó kúú Cristo, na̱ dáka̱ki ñaá? ¿Á de̱'e Ndios, na̱ ii̱, kúú yo'ó?
41014062	Dá ni̱ kaa na̱ xí'ín rá: ―Jaa̱n, ñaá kúú yu'u̱, ta koni ndo̱ na̱ ni̱ nduu ta̱a ñayuú yó'o nako̱o na xoo kuá'a Ndios noo̱ ió na̱ dándáki na. Ta koni ta'ani ndó na̱ kii na tein viko̱ tánee induú ―kaá na̱.
41014063	Dá ni̱ ndatá ta̱ duti̱ kúú no̱ó ñóó dá'o̱n ndíxi ra sa̱'á ña̱ ni̱ xido̱ ini ra̱. Dá ni̱ kaa ra̱: ―¿Ndá choon kuu ka̱ yo̱ cháá ka̱ ta̱a ka'a̱n kua̱chi sa'a̱ rá?
41014064	Chi̱ sa̱ ni̱ seídó'o vá míí ndó ña̱ ni̱ ka'a̱n ndava̱'a ra sa'a̱ Ndios. ¿Ndí ki̱án náta'an ini ndo̱ keeá xí'ín rá viti? ―kaá ra̱. Dá ni̱ ka̱ndo̱o ndidaá ta̱a ndéi ñoó ña̱ kánian kuu Jesús sa̱'á ña̱ ni̱ ka'a̱n na̱ dión.
41014065	Dá ni̱ ka̱sá'á túu ndaa di̱í ñaá dao ra. Ta ni̱ da̱dá'i ra noo̱ ná xí'ín iin dá'o̱n, dá ni̱ kani ñaá rá, ta kaá ra̱ xí'ín ná: ―Nakoni ini ndi ndá yoo ni̱ kani ñaá ―kaá ra̱. Ta nda̱ ra̱ ndíta ndaá yé'é ñoó ni̱ kani da'a̱nda̱ noo̱ ná.
41014066	Ta yé'é ve'e nino̱ ñoó ió i̱í vá Pedro. Dá ni̱ ka̱sáa̱ iin ñá'a̱ kéchóon noo̱ mií ta̱ duti̱ kúú no̱ó ñoó.
41014067	Dá tá ni̱ xinia̱n ió Pedro nádaa̱ rá noo̱ kéi̱ ñó'o̱ ñoó, kúú ni̱ sa̱ nde̱'é va̱'a ñaáán, dá ni̱ kaaa̱n xí'ín rá: ―Xíonoo ta'ani yo'ó xí'ín Jesús, ta̱ ñoo Nazaret, ¿daá ko̱ó?
41014068	Tído ni̱ ndata̱ vá rá, ta kaá ra̱: ―Ko̱ ná'á ta'on yu'u̱ ta̱a ñoó, ta ni ko̱ kándaa̱ ta'on inii̱ ndá sa'a̱ ká'o̱n xí'íín. Dá ni̱ kee ra kua'a̱n ra̱ chí noo̱ kúú yé'é di'a. Tá ni̱ saa̱ ra̱ ñoó, ta kúú ni̱ kana va chéli.
41014069	Ta kúú ni̱ xini tuku va ñá'a̱ ñoó noo̱ íin Pedro. Dá ni̱ ka̱sá'á ká'a̱n xí'ín dao ka̱ ña̱yuu ndíta ñoó: ―Ta̱a yó'o kúú kuendá Jesús.
41014070	Ta kúú tuku va ni̱ ndata̱ rá. Ta lú'u̱ ka̱ tóó, kúú ni̱ ka'a̱n dao ka̱ ña̱yuu ndíta ñoó xí'ín rá: ―Miía̱n ndaa̱ kuiti kuendá Jesús kúú yo'ó, chi̱ ta̱ kuendá Galilea ta'ani kúúón. Dá chi̱ táto̱'on ká'a̱n ro̱ón, dión ká'o̱n.
41014071	Dá ni̱ ka̱sá'á ká'a̱n ndava̱'a Pedro, ta kaá ra̱: ―Ná'á Ndios ña̱ ko̱ ná'á ta'on yu'u̱ ta̱a ká'a̱n ndo̱ sa'a̱ ñoó ―kaá ra̱.
41014072	Ta kúú ni̱ kana va chéli ta'ándá kúú uu̱. Dá ví ni̱ ndi̱sáa̱ ini ra̱ to̱'on ni̱ ka'a̱n Jesús xí'ín rá, chi̱ di'a ni̱ kaa na̱: “Tá ko̱ ñá'a̱ kana chéli ta'ándá kúú uu̱, ta kúú sa̱ ndata̱ yo̱'ó sa̱'á yu'u̱ oni̱ ta'ándá”, kaá na̱. Tá ni̱ ndi̱sáa̱ ini ra̱ to̱'on yó'o, kúú nda'í nda̱'o ni̱ saki ra. 15
41015001	Dá tá ni̱ tu̱u noo̱, sa̱ ni̱ ka̱ndo̱o va ta̱ duti̱ sakua̱'a̱, xí'ín ta̱ sá'ano ñoo, xí'ín ta̱a dána'a̱ ley Moisés xí'ín ndidaá ka̱ ní ta̱ né'e choon ndi ki̱'o kee ra xí'ín Jesús. Dá ni̱ kató ñaá rá ndáka ra ni̱ saa̱ ra̱ ni̱ na̱ki̱'o ra no̱ó ta̱ né'e choon romano naní Pilato.
41015002	Dá ni̱ nda̱to̱'ón Pilato Jesús: ―¿Á yo'ó kúú rey no̱ó na̱ Israel? Dá ni̱ kaa Jesús xí'ín rá: ―Tá dión kaá mií ní ―kaá na̱.
41015003	Ta ndéi ta̱ duti̱ sakua̱'a̱ dátai̱ kua̱chi ñaá rá sa̱'á kua̱'á nda̱'o ña̱'a.
41015004	Dá ni̱ nda̱to̱'ón tuku ñaá Pilato ñoó, ta kaá ra̱: ―¿Á ni iin ña̱'a o̱ ká'a̱n yo̱'ó chindeéón miíón? Ta dión ví kua̱'á ña̱'a dátai̱ kua̱chi ñaá ta̱a káa.
41015005	Ta va̱'ará dión ni̱ kaa ra̱, tído ni iin to̱'on ko̱ ní ka'a̱n Jesús. Sa̱'á ño̱ó ni̱ naá vá iní ra̱.
41015006	Tein iin iin víko̱ pascua dáyaa̱ Pilato iin ta̱a nákaa̱ ve'e ka̱a, tá'a̱n ra̱ kándo̱o na̱ ñoo Israel sa'a̱.
41015007	Daá ñóó nákaa̱ iin ta̱a naní Barrabás ve'e ka̱a, ta ñó'o ta'ani dao ka̱ ta̱a kí'in tá'an xí'ín rá sa'ání rá ndi̱i. Ro̱ón kúú ta̱a ni̱ nda̱kuei ni̱ na̱á xí'ín ta̱ né'e choon romano.
41015008	Dá ni̱ ka̱sáa̱ kua̱'á nda̱'o ña̱yuu noo̱ Pilato. Dá ni̱ ka̱sá'á xíka̱ na̱ noo̱ rá ña̱ ná dáyaa̱ ra̱ iin ta̱a nákaa̱ ve'e ka̱a, táto̱'on ki̱'o kée ra tein iin rá iin víko̱ pascua.
41015009	Dá ni̱ kaa ra̱ xí'ín ña̱yuu ñoó: ―¿Á kóni̱ ndo̱ ña̱ dáyaa̱i̱ na̱ kúú rey no̱ó na̱ Israel yó'o?
41015010	Dión ni̱ kaa ra̱ chi̱ ni̱ ka̱ndaa̱ va ini ra̱ ña̱ sa̱'á ña̱ u'u̱ ini vá ta̱ duti̱ sakua̱'a̱ ñoó, sa̱'á ño̱ó ni̱ na̱ki̱'o ñaá rá noo̱ ndá'a̱ rá.
41015011	Tído ni̱ da̱ká'a̱n kue̱'é ta̱ duti̱ sakua̱'a̱ ñoó ña̱yuu kuá'a̱ ñoó, dá ni̱ xika̱ na̱ ña̱ va̱'a cháá ka̱ Barrabás ná dáyaa̱ ra̱.
41015012	Dá ni̱ nda̱to̱'ón ñaá Pilato, ta kaá ra̱: ―¿Ndí ki̱án kóni̱ ndo̱ kee yu'u̱ xí'ín ta̱a chínaní ndó kúú rey no̱ó na̱ Israel yó'o, tá dáá?
41015013	Dá ni̱ ka̱yu'ú ña̱yuu kuá'a̱ ñoó: ―¡Chirkaa ní ra̱ ndi̱ka cruz!
41015014	Dá ni̱ kaa Pilato: ―¿Ndí ki̱án kini ni̱ ya̱'a ta̱a yó'o ni̱ kee ra? Tído kúú ni̱'i cháá ka̱ ví ni̱ ka̱sá'á káyu'ú ña̱yuu kuá'a̱ ñoó: ―¡Chirkaa ní ra̱ ndi̱ka cruz!
41015015	Ta sa̱'á ña̱ kóni̱ Pilato kando̱o va̱'a ra no̱ó ña̱yuu kuá'a̱ ñoó, sa̱'á ño̱ó ni̱ da̱yáa̱ ra̱ Barrabás. Dá tá ni̱ ndi'i ni̱ kani soldado Jesús xí'ín chirrión, dá ni̱ na̱ki̱'o ñaá Pilato noo̱ ndá'a̱ rá, dá ná ko'o̱n ra̱ chirkaa ñaá rá ndi̱ka cruz.
41015016	Dá ni̱ na̱ki'in ñaá soldado ndáka ra kua'a̱n ra̱ nda̱ ma̱á ini ve'e chóon ta̱ romano. Dá ni̱ na̱da̱taká ra̱ ndidaá ka̱ soldado kúú kuendá ra̱.
41015017	Dá ni̱ da̱kuí'ino ñaá rá iin dá'o̱n kua'á to̱ón, ta ni̱ chi̱nóo ra iin corona ni̱ ka̱va̱'a xí'ín ío̱n dini̱ ná.
41015018	Dá ni̱ ka̱sá'á rá kée ra ña̱ kéká'ano ñaá rá: ―Na̱ ká'ano kúú mií ní, na̱ kúú rey no̱ó na̱ Israel ―ka̱á ra̱.
41015019	Ta ni̱ kani ra iin ta̱ñi̱í dini̱ ná, ta ni̱ tu̱u ndaa di̱í ñaá rá. Ta ni̱ sa̱ kui̱ta xi̱tí rá noo̱ ná kée ra ña̱ kéká'ano ñaá rá.
41015020	Tá ni̱ ndi'i ni̱ kedi̱ki ndaa ñaá rá, dá ni̱ di̱tá rá dá'o̱n kua'á to̱ón ndíxi na ñoó. Dá ni̱ na̱da̱kuí'ino ñaá rá dá'o̱n míí ná. Dá ví ni̱ taó ñaá rá ndáka ra kua'a̱n ra̱ chirkaa ra ndi̱ka cruz.
41015021	Ta noo̱ ndáka ñaá rá kua'a̱n ra̱, ñoó ni̱ na̱ki'in tá'an ra xí'ín iin ta̱a naní Simón, ta̱ kuendá Cirene. Ta de̱'e ra naní Alejandro xí'ín Rufo. Ta̱ yó'o kúú ra̱ ko̱ndii ni̱ sa'a̱n yúku̱. Kúú ni̱ kendúsa̱ soldado xí'ín rá ña̱ ná kado̱kó ra̱ cruz Jesús ko'o̱n ra̱.
41015022	Ta ndáka ñaá rá ni̱ saa̱ ra̱ iin xíán noo̱ naní Gólgota. To̱'on yó'o kóni̱ kaa yikí lásá dini̱ ndi̱i.
41015023	Ñoó, dá ni̱ xi̱'o ra vino ni̱ da̱taká tá'an xí'ín ndutá ova̱ ko'o Jesús, tído ko̱ ní xíin ta'on na ko'o na ra̱.
41015024	Dá tá ni̱ ndi'i ni̱ chi̱rkaa ñaá rá ndi̱ka cruz, dá ni̱ sa̱ ndei ra ni̱ sa̱dikí ra̱ suerte xí'ín dá'o̱n ná, dá ná kande̱'á ndi ndáa dá'o̱n kánian ni'i̱ iin rá iin ra.
41015025	Táto̱'on ka̱ ii̱n dataa̱n ni̱ chi̱rkaa ra Jesús ndi̱ka cruz.
41015026	Ta ndá'a̱ iin tabla dini̱ cruz ñoó, ta ká'a̱n ndá sa'a̱ kía̱n tákaa na ñoó. Ta di'a kaáa̱n: “Ta̱a yó'o kúú rey no̱ó na̱ Israel.”
41015027	Dá ni̱ chi̱rkuei ta'ani ra uu̱ ta̱ kui̱'íná ndi̱ka dao ka̱ cruz. Iin ra tákaa xoo kuá'a na̱, ta iin ka̱ ra̱ tákaa xoo íti na̱.
41015028	Ta xí'ín ña̱ yó'o dá ni̱ xi̱nko̱o noo̱ ká'a̱n tuti ii̱ Ndios, chi̱ di'a kaáa̱n: “Ni̱ na̱da̱kí'in tá'an dáó ñaá rá xí'ín ta̱ kómí kua̱chi.”
41015029	Ta ña̱yuu chíka'anda kua'a̱n noo̱ tákaa Jesús ñoó kédi̱ki ñaá ná, ta kaó na̱ dini̱ ná kénóo na Jesús, ta kaá na̱: ―¡Maáki̱ ri̱! Kaá yo̱'ó ña̱ nakani ndi'ón ve'e ño̱'o ká'ano Ndios. Ta kúú ti̱xi oni̱ va kuu̱ nduva̱'ón ña̱, kaáo̱n.
41015030	Ño̱ó nda̱ni, dáka̱ki miíón viti. Kua'án noo kíi̱ ndi̱ka cruz xaa̱n ná kande̱'á.
41015031	Ta dión ta'ani kédi̱ki ñaá ta̱ duti̱ sakua̱'a̱ xí'ín ta̱a dána'a̱ ley Moisés, ta ndátó'ón rá ndíta rá: ―Dao ka̱ va ña̱yuu sa̱ ka̱ndeé rá sa̱ da̱káki ra, tído ko̱ kándeé ta'on ra dáka̱ki ra mií rá viti.
41015032	¡Kaá ra̱ ña̱ kúú rá Cristo, na̱ dáka̱ki ñaá! ¡Ta kaá ra̱ ña̱ kúú rá rey no̱ó na̱ ñoo yo̱! ¡Ná noo kíi̱ rá ndi̱ka cruz káa, dá ná nakoni yo̱ rá, dá ná kandísa yó ra̱! ―ka̱á ra̱ ndíta ra. Ta kána̱'á ta'ani nda̱ uu̱ ta̱a tákuei iin iin xoo díi̱n ná ñóó xí'ín ná.
41015033	Tá ni̱ kasa̱ndaá ka̱xuu̱, dá ni̱ na̱kuíi̱n naá iin níí kúú ñayuú nda̱ ka̱ oni̱ sa̱'ini.
41015034	Dá tá ni̱ kasa̱ndaá ka̱ oni̱ ñoó, kúú ni̱'i nda̱'o ni̱ ka̱yu'ú Jesús, ta kaá na̱: ―Eloi, Eloi, ¿lama sabactani? ―To̱'on yó'o kía̱n kóni̱ kaa: Ndios miíi̱, Ndios miíi̱, ¿ndiva̱'a ni̱ da̱yáa̱ ndá'a̱ ní yu'u̱?
41015035	Tá ni̱ sei̱do̱'o dao ka̱ ta̱a ndíta ñoó ña̱ ni̱ ka'a̱n na̱ dión, dá ni̱ kaa ra̱: ―Kueídó'o ndó, chi̱ kána ra profeta Elías.
41015036	Kúú ni̱ ka̱nkono iin ta̱a ni̱ sa'a̱n ra̱ ni̱ da̱ndáxi ra iin tá'í dá'o̱n xí'ín vino iá. Dá ni̱ so'oni ra̱án dini̱ iin ta̱ñi̱í. Dá ni̱ chi̱rnee raa̱n yú'u̱ Jesús, dá ná ko'o na ra̱. Dá ni̱ kaa ra̱: ―Ná dá'a ni kee ndo dión. Ná kandati yó, dá ná kande̱'á á kasaa̱ Elías dánóo ñaá ná ―kaá ra̱.
41015037	Ta kúú ni̱'i nda̱'o ni̱ ka̱yu'ú Jesús, dá ni̱ xi'i̱ na̱.
41015038	Ta kúú mií dáá vá ni̱ ndata̱ dao dá'o̱n tákaa ndadí ini ve'e ño̱'o ká'ano. Ni̱ keean nda̱ yú'a̱n ni̱no, ta kúú nda̱ yú'a̱n nino̱ ni̱ xino̱ no̱ó ni̱ ndata̱ ñá.
41015039	Ta mií ta̱a dándáki soldado íin noo̱ tákaa Jesús ñoó. Kúú ni̱ xini ra̱ táto̱'on ni̱ ka̱yu'ú ná tá ni̱ xi'i̱ na̱, dá ni̱ kaa ra̱: ―¡Miía̱n ndaa̱ ndisa de̱'e Ndios ni̱ sa̱ kuu ta̱a yó'o!
41015040	Ta xíká vá ndíta dao na̱ ñá'a̱ ndé'é ná ña̱ ni̱ ndo'o Jesús. Ta tein no̱ón nákaa̱ María Magdalena, xí'ín María naná José xí'ín Jacobo, ta̱ ló'o̱ cháá ka̱. Nákaa̱ ta'ani iin ka̱ ñá'a̱ naní Salomé.
41015041	Ta na̱ ñá'a̱ yó'o kúú na̱ ni̱ sa̱ xi̱onoo xí'ín Jesús, ta sa̱ chi̱ndeé ñaá ná tá ni̱ sa̱ io na̱ chí kuendá Galilea. Ta ndéi kua'a̱ ta'ani dao ka̱ na̱ ñá'a̱ tákuei Jesús ni̱ saa̱ na̱ ñoo Jerusalén.
41015042	Sa̱ ni̱ ini va kuu̱ dáá, ña̱ kía̱n mií kuu̱ kénduu na̱ Israel ña̱'a keí ná taa̱n, chi̱ sa̱ kua'a̱n kasandaá va kuu̱ náni'i̱ ndée̱ ná.
41015043	Ió iin ta̱a naní José, ta kúú rá ta̱ ñoo Arimatea. Ta kúú rá iin ta̱a ndáya̱'i tein ta̱ né'e choon no̱ó na̱ Israel. Ta ndáti ta'ani ra ña̱ kasaa̱ Ndios dándáki na ñayuú yó'o. Ro̱ón kúú ra̱ ni̱ xi̱'o ndeé iní ni̱ ku̱'u ra noo̱ nákaa̱ Pilato. Dá ni̱ xika̱ ra̱ noo̱ Pilato ña̱ ná naki̱'o ra yikí ko̱ño Jesús noo̱ rá.
41015044	Kúú ni̱ naá vá iní Pilato tá ni̱ ka̱ndaa̱ ini ra̱ ña̱ sa̱ ni̱ xi'i̱ va Jesús. Dá ni̱ kana ra ta̱ dándáki soldado ñoó. Dá ni̱ nda̱to̱'ón ñaá rá, á ndaa̱ ña̱ sa̱ ni̱ xi'i̱ va na.
41015045	Dá ni̱ kaa ta̱ dándáki soldado ñoó ña̱ sa̱ ni̱ xi'i̱ va na. Dá ni̱ sa'anda Pilato choon ña̱ ná naki̱'o ra yikí ko̱ño Jesús noo̱ José.
41015046	Dá ni̱ sa'a̱n José ñoó ni̱ xiin na iin sábana sa̱á. Dá ni̱ da̱nóo ra yikí ko̱ño Jesús ndi̱ka cruz. Dá ni̱ na̱chi̱tuú ñaá rá xí'ín sábana ñoó. Dá ni̱ sa'a̱n ra̱ ni̱ chi̱káa̱ ñaá rá ini iin yái̱ ká'ano ni̱ ka̱va̱'a ndi̱ka iin káo̱. Dá ni̱ da̱kui̱ó tuú ra̱ iin yuu̱ chi̱ká'ano ni̱ sadi ra̱ yé'án.
41015047	Ta ni̱ xini va María Magdalena xí'ín María naná José no̱ó ni̱ chi̱káa̱ ñaá rá. 16
41016001	Tá ni̱ ya̱'a kuu̱ náni'i̱ ndée̱ na̱ Israel, dá ni̱ sa'a̱n María Magdalena, xí'ín Salomé, xí'ín María naná Jacobo ni̱ xiin na ndutá támi sá'a̱n kane'e na ko'o̱n na̱ chi'i na yikí ko̱ño Jesús, ká'án ná.
41016002	Ta na'a va̱'a kuu̱ mií no̱ó kásá'á sa'a̱ semana, dá ni̱ kee na kua'a̱n na̱ yái̱ noo̱ nákaa̱ yikí ko̱ño Jesús. Ta kúú du̱ú ni̱ xi̱nko̱o va ndi̱ndii.
41016003	Ta kúú ndátó'ón ná kua'a̱n na̱ íchi̱ ñoó, ta kaá na̱: ―¿Ndá yoo ví ni'i̱ yo̱ di̱tá yuu̱ ndadí yú'u̱ yái̱ ñoó?
41016004	Tído tá ni̱ saa̱ yati na, kúú ni̱ xini va na ña̱ sa̱ ni̱ ku̱xoo va yuu̱ ká'ano ni̱ sa̱ ndadi yú'u̱ yái̱ ñoó.
41016005	Dá tá ni̱ ku̱'u na inia̱n, kúú ni̱ xini na̱ ió iin tayií chí xoo kuá'a di'a. Ta ndíxi xi iin dá'o̱n kuxí chi̱káni̱. Ta kúú ni̱ yu̱'ú nda̱'o na̱ ñá'a̱ ñoó.
41016006	Dá ni̱ kaa xi̱ xí'ín ná: ―Ná dá'a ni yu̱'ú ndo̱, chi̱ sa̱ ná'á váí ña̱ nándukú ndó Jesús, na̱ ñoo Nazaret, na̱ ni̱ sa̱rkaa ndi̱ka cruz. Tído ni̱ na̱taki va na. Kande̱'é ndó no̱ó ni̱ chi̱nóo ñaá rá. Ko̱ó ka̱ na̱ nákaa̱ yó'o.
41016007	Kua'án kíi̱ ndo̱ kasto̱'on ndó xí'ín Pedro, xí'ín dao ka̱ ta̱a xíonoo xí'ín ná ña̱ kuió no̱ó Jesús ko'o̱n na̱ noo̱ rá chí Galilea di'a. Ta nda̱ ñoó ví, dá koni ñaá rá táto̱'on ki̱'o ni̱ sa̱ ka'a̱n na̱ xí'ín rá ―kaá ángel ñoó.
41016008	Dá ni̱ ka̱nkuei na yái̱ ñoó taxí tá'an na kua'a̱n na̱. Kúú nda̱á ndéi̱ ni̱no oon na kua'a̱n na̱, chi̱ ni̱ yu̱'ú nda̱'o na. Ño̱ó nda̱ni ko̱ ní nákani na xí'ín ni iin tó'ón ña̱yuu íchi̱ no̱ó kua'a̱n na̱ ñoó.
41016009	Tá ni̱ na̱taki Jesús na'a kuu̱ dáá ñóó, ña̱ kúú kuu̱ mií no̱ó kásá'á sa'a̱ semana, dá ni̱ na'a̱ noo̱ ná dinñó'ó noo̱ María Magdalena, tá'a̱n ñá ni̱ sa̱ ño'o usa̱ espíritu kini ni̱ taó ná ñoó.
41016010	Dá ni̱ keeán kua'a̱n noo̱ ndéi ta̱a xíonoo xí'ín ná. Tá ni̱ saa̱a̱n noo̱ ndéi ra, nda'í ndéí'i̱ rá ndéi ra. Dá ni̱ ka̱sto̱'án xí'ín rá ña̱ ni̱ xinia̱n Jesús.
41016011	Tá ni̱ sei̱do̱'o ra ña̱ ni̱ na̱taki Jesús, chi̱ sa̱ ni̱ xini va ñaá ñá'a̱ ñoó, kúú ko̱ ní kándísa ta'on ñaá rá.
41016012	Tá ni̱ ndi'i ñoó, dá ni̱ na'a̱ noo̱ Jesús no̱ó uu̱ ta̱a xíonoo xí'ín ná noo̱ xíka ra kua'a̱n ra̱ íchi̱ kua'a̱n chí yúku̱. Tído sa̱ ni̱ na̱da̱on va na to̱'on sa̱ kaa na.
41016013	Tído tá ni̱ na̱koni ñaá rá, dá ni̱ sa'a̱n ra̱ ni̱ ka̱sto̱'on ra xí'ín dao ka̱ ta̱a xíonoo xí'ín ná ñoó. Tído kúú tuku va ko̱ ní xíin ro̱ón kandísa ra.
41016014	Tá ni̱ ndi'i ñoó, dá ví ni̱ na'a̱ noo̱ Jesús noo̱ ndin uxi̱ iin ta̱ xíonoo xí'ín ná noo̱ ndéi ra sásá'an ra. Dá ni̱ da̱náni ñaá ná sa̱'á ña̱ ko̱ ní kándísa ra xí'ín sa̱'á ña̱ káxí nío̱ rá, chi̱ ko̱ ní xíin ra kandísa ra ña̱ ni̱ xini dao ka̱ ña̱yuu ñoó ña̱ ni̱ na̱taki na̱.
41016015	Dá ni̱ kaa na̱ xí'ín rá: ―Kua'án ndo̱ kanoo ndó iin níí kúú ñayuú dána'a̱ ndo̱ sa̱'á to̱'on va̱'a ña̱ ká'a̱n sa̱'í noo̱ ndidaá kúú ña̱yuu.
41016016	Ta ndi ndáa na̱ ni̱ ka̱ndísa ñaá, ta ni̱ sodo̱ ndúta̱ ná, no̱ón kúú na̱ dáka̱ki Ndios. Tído na̱ ko̱ ní xíin kandísa to̱'on va̱'a yó'o, no̱ón kúú na̱ kando̱o kakomí kua̱chi noo̱ Ndios.
41016017	Ta ña̱yuu ni̱ ka̱ndísa to̱'on va̱'a yó'o, no̱ón kúú na̱ ni̱'í ña̱ kandeé ná kee na ña̱ ná'ano. Chi̱ xí'ín kuu̱ yu'u̱ kandeé ná taó ná espíritu kini ñó'o ini ña̱yuu. Ta kati̱'a na ka'a̱n na̱ dao ka̱ yú'u̱, ña̱ ko̱ ní dákuá'a na.
41016018	Ta va̱'ará ni̱ tiin ndakána na iin koo̱, ta kúú ko̱ ta̱'ón ña̱'a ndo'o na kee rí. Ta va̱'ará ni̱ xi'i ndakána na iin ña̱'a dee̱n, ta kúú ko̱ ta̱'ón ña̱'a ndo'o na keean. Tá ná chinóo na ndá'a̱ ná sa̱tá na̱ kú'u̱, ta kúú nduva̱'a va na ―kaá Jesús.
41016019	Tá ni̱ ndi'i ni̱ ka'a̱n sato'o yo̱ Jesús to̱'on yó'o, dá ni̱ kee na ko̱nana na kua'a̱n nó'o̱ ná induú. Kúú ni̱ na̱ko̱o na xoo kuá'a Ndios.
41016020	Dá ni̱ kee ta̱a xíonoo xí'ín ná ñóó kua'a̱n ra̱ dána'a̱ ra̱ to̱'on va̱'a sa̱'á Jesús ndidaá kúú ñoo. Ta kúú sa̱ chi̱ndeé vá ñaá míí sato'o yo̱ Jesús, ta ni̱ na'a̱ na̱ ña̱ ndaa̱ kía̱n ni̱ ka'a̱n ra̱, chi̱ ni̱ xi̱'o na ña̱ kandeé rá kee ra ña̱'a ndato. Dión ná koo. LUK - San Lucas
42001001	Sa̱ kua̱'á nda̱'o ta̱a ni̱ kee tata̱ nataa yíko̱ ra̱ ndidaá ña̱ ndaa̱ ni̱ kuu tein mií yó.
42001002	Ta ni̱ taa raa̱n táto̱'on káa rá ió ña̱ ni̱ na̱kani na̱ ni̱ xini xí'ín noo̱ ndidaá kúú ña̱ ni̱ sa̱ io nda̱ míí sa'a̱, chi̱ no̱ón kúú na̱ ni̱ ni'i̱ choon ña̱ kane'e na to̱'on yó'o kanoo na.
42001003	Ta ni̱ sa̱ nde̱'í ña̱ iia̱n va̱'a kíán nataa yíko̱ ta'anii ña̱. Chi̱ kueé kueé ni̱ taó tó'on va̱'i ndidaá kúú ña̱yuu ni̱ xini xí'ín noo̱ ndidaá kúú ña̱ ni̱ sa̱ io nda̱ míí sa'a̱, dá ni̱ na̱taa yíko̱i̱ ñá ko̱saa̱a̱n noo̱ mií ní, Teófilo, chi̱ kúú ní iin ta̱a ndáya̱'i,
42001004	dá kana'á va̱'a ní sa̱'á ña̱ ndaa̱, tá'a̱n ña̱ ni̱ da̱ná'a̱ na̱ noo̱ ní.
42001005	Tein kuu̱ nákaa̱ Herodes kúú rá rey chí kuendá Judea, ni̱ sa̱ io iin ta̱ duti̱ ni̱ sa̱ naní Zacarías, ta sa̱ káa̱ ra̱ tein ta̱ duti̱ kuendá Abías. Ta ñadi'í ra̱ ni̱ kixi tein na̱ ve'e Aarón, ta ni̱ sa̱ naníán Elisabet.
42001006	Ta mií rá xí'ín ñadi'í ra̱ ni̱ sa̱ kuu ña̱yuu ndaa̱ noo̱ Ndios, ta sa̱ seídó'o na ndidaá kúú choon sa'ándá ley sato'o yo̱ Ndios, ta ni lú'u̱ ko̱ ní ya̱'a na noo̱án.
42001007	Tído ko̱ ta̱'ón de̱'e na ní sá ndei, dá chi̱ Elisabet kúú iin ñá'a̱ daá o̱ kúu koo de̱'e. Ta na̱ sa̱va̱'a va kúú ndin nduú na̱.
42001008	Iin kuu̱ nákaa̱ Zacarías kéchóon ra ña̱ kúú choon kée duti̱ noo̱ Ndios, chi̱ mií daá ñóó kéchóon ta̱ duti̱ kuendá mií rá.
42001009	Dá ni̱ kee ta̱ duti̱ ñoó táto̱'on ni̱ ka̱an ra kée ra, chi̱ ni̱ sa̱dikí ra̱ suerte, dá ni̱ kanian ña̱ Zacarías kúú ra̱ chiñó'o̱ du̱sa noo̱ Ndios. Dá ni̱ ku̱'u ra kua'a̱n ra̱ ini ve'e ño̱'o ká'ano sato'o yo̱ Ndios.
42001010	Ta kua̱'á nda̱'o ña̱yuu ndéi ká'a̱n na̱ xí'ín Ndios sata̱ vé'e xía̱n nani nákaa̱ ra̱ chíñó'o̱ ra̱ du̱sa ñoó ini ve'e ño̱'o ká'ano ñoó.
42001011	Kúú iin kuití vá ni̱ na'a̱ noo̱ iin ángel ni̱ kii noo̱ sato'o yo̱ Ndios, íin na chí xoo kuá'a di'a noo̱ kéi̱ du̱sa ñoó.
42001012	Kúú ni̱ naá vá ini Zacarías tá ni̱ xini ñaá rá, ta ni̱ ndu̱ká'ano ra xiní ra̱ sa̱'á ña̱ ni̱ yu̱'ú ra̱.
42001013	Tído ni̱ kaa ángel ñoó xí'ín rá: ―Zacarías, ná dá'a ni yu̱'óo̱n, chi̱ ni̱ seídó'o va Ndios ña̱ ni̱ xiko̱n noo̱ ná. Sa̱'á ño̱ó dákáki ñadi'óo̱n Elisabet iin tayií ló'o̱, ta chinanón xi̱ Juan.
42001014	Ta ndato nakutí yo'ó xí'a̱n kadii̱ ino̱n sa'a̱ xí. Ta kua̱'á nda̱'o ña̱yuu kadii̱ iní tá ná kaki xi,
42001015	chi̱ iin ta̱a ndáya̱'i nda̱'o kakuu xi noo̱ Ndios. O̱ kó'o ta'on xi vino, ta ni ndutá dee̱n. Ta nakutí xí xí'ín Espíritu ii̱ Ndios nda̱ noo̱ kakaa̱ xi̱ ti̱xi naná xi̱.
42001016	Ta mií xí kedaá xí'ín kua̱'á nda̱'o na̱ Israel, dá nandió kuéi na noo̱ sato'o na̱ Ndios.
42001017	Ta sa̱ dinñó'ó ka̱ kasaa̱ xi̱, dá kasaa̱ na̱ kúú sato'o yo̱. Ta kane'e xi choon táto̱'on ki̱'o ni̱ sa̱ ne'e Elías choon, ta koo ndeé iní xi̱ táto̱'on ki̱'o ndeé sa̱ io ini Elías. Ta kandeé xí nandei va̱'a na̱ kúú tatá xí'ín de̱'e na. Ta kandeé ta'ani xi xí'ín na̱ saá ini, dá natiin na ña̱xintóni̱ va̱'a táto̱'on ki̱'o kómí ña̱yuu ndaa̱ ña̱xintóni̱ va̱'a noo̱ Ndios. Dión, dá kenduu xi̱ na̱ ñoo yó'o, dá kandei nduu na̱ natiin na na̱ kúú sato'o yo̱.
42001018	Dá ni̱ kaa Zacarías xí'ín ángel ñoó: ―¿Ndí keei kandaa̱ inii̱ ña̱ dión koo? Dá chi̱ ta̱a sa̱va̱'a va kúú yu'u̱, ta sa̱va̱'a ta'ani ñadi'í yu'u̱.
42001019	Dá ni̱ kaa ángel ñoó xí'ín rá: ―Yu'u̱ naní Gabriel, ta yu'u̱ kúú ra̱ íin noo̱ Ndios noo̱ ió na̱. Ta mií ná kúú na̱ ni̱ chi̱nda'á yu'u̱ ve̱ii kasto̱'in xí'ón sa̱'á to̱'on va̱'a yó'o.
42001020	Ta viti kía̱n kando̱o ñí'o̱n, ta o̱ kúu ka̱ ka'o̱n nda̱ ná xi̱nko̱o no̱ó ni̱ ka'i̱n xí'ón, chi̱ ko̱ ní xíión kandísón to̱'on ni̱ ka'i̱n, tído miía̱n ndaa̱ xi̱nko̱o ña̱ ni̱ ka'i̱n xí'ón tá ná kasandaá kuu̱ ni̱ ka̱xi mií Ndios ―kaá na̱ xí'ín rá.
42001021	Ta ndáti na̱ ñoo ñoó ña̱ keta Zacarías sata̱ vé'e. Kúú ni̱ ka̱sá'á nákani ini na̱ sa̱'á ña̱ ni̱ ku̱na'á nákaa̱ ra̱ ini ve'e ño̱'o ñoó.
42001022	Tído tá ni̱ keta ra, kúú sa̱ ko̱ ku̱ú ka̱ va ka'a̱n ra̱. Dá ni̱ ka̱ndaa̱ ini ña̱yuu ñoó ña̱ ni̱ xini ra̱ iin ña̱'a ndato ni̱ kee Ndios ini ve'e ño̱'o ñoó, dá chi̱ nda̱ ndá'a̱ óon ra kúu xí'o ra kuendá sa̱'á ña̱ ni̱ xini ra̱. Ta ni̱ ka̱ndo̱o ñí'i̱ va ra.
42001023	Dá tá ni̱ ndi'i ni̱ kee Zacarías choon kánian kee ra sa̱'á ña̱ kúú rá ta̱ duti̱, dá ni̱ kee ra kua'a̱n nó'o̱ rá ve'e ra.
42001024	Ta ni̱ ya̱'a dao kuu̱ ña̱ ni̱ kuu dión, ta kúú ni̱ tu̱u va ñadi'í ra̱ Elisabet ñó'o de̱'án. Ta kúú ni̱ sa̱ káa̱ tóoán ve'án o'o̱n yoo̱, ta ni̱ kaaa̱n di'a xí'ín miíán:
42001025	“Di'a ni̱ kee sato'i̱ Ndios xí'íín, chi̱ tein kuu̱ víti ni̱ na'a̱ na̱ ña̱ kú'u̱ ini na̱ sa̱'í, ta ni̱ di̱tá ná ña̱ kía̱n kénóo ña̱yuu yu'u̱.”
42001026	Tá ni̱ xi̱no iño̱ yoo̱ ñó'o de̱'e Elisabet, dá ni̱ ta̱nda'á Ndios ángel naní Gabriel kua'a̱n na̱ iin ñoo naní Nazaret, ña̱ nákaa̱ chí kuendá Galilea,
42001027	dá koto ni'ini na iin tadi'í tákí, tá'a̱n ra sa̱ ni̱ xi̱'o to̱'on ña̱ koo xi xí'ín ta̱a naní José, ra̱ kúú kuendá na̱ ve'e rey David. Ta tadi'í tákí ñoó naní María.
42001028	Tá ni̱ ku̱'u ángel ñoó noo̱ ió María, dá ni̱ kaa na̱ xí'ín xí: ―Ná koo va̱'ón. Náta'an nda̱'o ini Ndios xiní na̱ yo̱'ó, chi̱ na̱ kúú sato'o yo̱ kúú na̱ ió xí'ón, ta kée na cháá ka̱ ña̱ mani̱ xí'ón o̱ du̱ú dao ka̱ ñá'a̱.
42001029	Tá ni̱ xini xi̱ ángel ñoó, ta ni̱ seídó'o xi ña̱ ni̱ ka'a̱n na̱ xí'ín xí, kúú ni̱ naá vá iní xi̱, chi̱ ko̱ kándaa̱ ta'on ini xi̱ ndi kóni̱ kaa ndisá'án ni̱ ka'a̱n na̱ xí'ín xí.
42001030	Dá ni̱ kaa tuku na xí'ín xí: ―María, ná dá'a ni yu̱'óo̱n, chi̱ sa̱ ni̱ na̱tiión ña̱ mani̱ noo̱ Ndios.
42001031	Chi̱ viti kía̱n kaño'o de̱'ón. Ta dátu̱u noo̱o̱n iin tayií, ta chinanón xi̱ Jesús.
42001032	Ta kakuu xi iin na̱ ndáya̱'i, ta kananí xí de̱'e mií Ndios, na̱ kómí ndidaá choon. Ta mií Ndios, na̱ kúú sato'o yo̱, no̱ón kúú na̱ ki̱'o choon noo̱ ndá'a̱ xí ña̱ kakuu xi rey, táto̱'on ni̱ sa̱ kuu David, na̱ sá'ano ve'e xi.
42001033	Ta kane'e xi choon no̱ó na̱ ve'e Jacob, ta ni iin kuu̱ o̱ ndí'i ña̱ dándáki xi.
42001034	Dá ni̱ kaa María xí'ín ángel ñoó: ―¿Ndí koo, dá xi̱nko̱o ña̱ koo dión, ta ko̱ ta̱'ón ta̱a ió xí'íi̱n?
42001035	Dá ni̱ kaa ángel ñoó xí'ín xí: ―Mií vá na̱ kúú Espíritu ii̱ Ndios naxino̱ nímo̱n, ta nakutón xí'ín ndée̱ mií ná. Ki̱'o dión, dá ni'o̱n de̱'ón. Sa̱'á ño̱ó tayií ii̱ kaki ñoó kananí xí de̱'e mií Ndios.
42001036	Ta dión ta'ani sa̱ ñó'o de̱'e tá'ón naní Elisabet, va̱'ará na̱ sa̱va̱'a kúú ná. Ta sa̱ ni̱ xi̱no iño̱ yoo̱ ñó'o de̱'e na, va̱'ará sa̱ ka'a̱n ña̱yuu xí'ín ná ña̱ kúú ná iin ñá'a̱ o̱ kóo de̱'e,
42001037	chi̱ ni iin ña̱'a ko̱ kía̱n kuáchi̱ noo̱ Ndios.
42001038	Dá ni̱ kaa María xí'ín ná: ―Yu'u̱ kúú iin tadi'í kéchóon noo̱ sato'o yo̱ Ndios. Sa̱'á ño̱ó ná kee na xí'íín táto̱'on ki̱'o ni̱ ka'a̱n ní xí'íín ―kaá xi̱. Dá ni̱ ke̱xoo ángel ñoó noo̱ xí kua'a̱n na̱.
42001039	Tein kuu̱ dáá ñóó, dá ni̱ ndi̱'i nda̱'o ini María ni̱ kee xi kua'a̱n xi̱ yukú ñó'ó noo̱ nákaa̱ iin ñoo chí kuendá Judá.
42001040	Tá ni̱ saa̱ xi̱, ni̱ ku̱'u xi ve'e Zacarías. Dá ni̱ ka'a̱n xi̱ ndisá'án xí'ín Elisabet.
42001041	Tá ni̱ sei̱do̱'o Elisabet ndisá'án ni̱ ka'a̱n María xí'án, kúú ni̱'i nda̱'o ni̱ ka̱ndita taleé ini ti̱xián. Ta kúú ni̱ na̱kutíán xí'ín Espíritu ii̱ Ndios,
42001042	ta kúú ni̱'i nda̱'o ni̱ ka̱yu'án: ―Yo'ó kúú na̱ kémáni̱ cháá ka̱ Ndios noo̱ ndidaá na̱ ñá'a̱, ta kémáni̱ ta'ani na de̱'e nákaa̱ ti̱són xaa̱n.
42001043	¿Ndá yoo ví kúú yu'u̱ ña̱ kii naná na̱ kúú sato'i̱ koto ni'ini na yu'u̱?
42001044	Tá ni̱ sei̱do̱'i ni̱ ka'o̱n ndisá'án xí'íín, kúú ni̱'i nda̱'o ni̱ ka̱ndita taleé nákaa̱ ini ti̱xii xí'a̱n kádii̱ iní xi̱.
42001045	Ndiká'án ndi kúu ví yo'ó ña̱ ni̱ ka̱ndísón ña̱ miía̱n ndaa̱ xi̱nko̱o ña̱ ni̱ ka'a̱n sato'o yo̱ Ndios kee na xí'ón ―kaáa̱n xí'ín xí.
42001046	Dá ni̱ kaa María: Ndino'o ini va yu'u̱ kéká'anoi na̱ kúú sato'o yo̱.
42001047	Kádii̱ nda̱'o ini nío̱í sa̱'á ña̱ ni̱ kee Ndios, na̱ dáka̱ki ñaá.
42001048	Chi̱ ni̱ sa̱ nde̱'é ná ña̱ kúúí iin tadi'í kúnda'í kéchóon noo̱ ná. Ta viti chí noo̱ kaa ndidaá kúú ña̱yuu ña̱ ni̱ na̱tiin yu'u̱ ña̱ mani̱ noo̱ Ndios.
42001049	Dá chi̱ ná'ano nda̱'o ña̱'a kée Ndios, na̱ kómí ndidaá kúú ndée̱, xí'íi̱n. Ná natiin kuu̱ ná ndidaá tá'a̱n ña̱ñó'ó.
42001050	Daá kuití kú'u̱ ini na̱ sa'a̱ ndidaá ña̱yuu yu'ú ni'ini ñaá.
42001051	Sa̱ kua̱'á nda̱'o ña̱'a ná'ano ni̱ kee na xí'ín ndá'a̱ ná. Ta ni̱ taó xóo na ta̱ ió táyíí ini, dá ná o̱ kée ra ña̱ nákani ini nío̱ rá.
42001052	Ta ni̱ di̱tá ná choon noo̱ nda'á ta̱ né'e choon ná'ano, ta ni̱ chi̱ndaya̱'i na ña̱yuu nda'í ini.
42001053	Ta no̱ó na̱ ko̱ó ña̱'a keí, kua̱'á nda̱'o ña̱'a ni̱ xi̱'o Ndios. Ta ndidaá na̱ kui̱ká, ko̱ó ña̱'a ni̱ ni'i̱ ná kane'e na ko'o̱n na̱.
42001054	Ta ni̱ chi̱ndeé ná na̱ ñoo Israel, na̱ kéchóon noo̱ ná, ta ni̱ ndi̱ko̱'on ini Ndios ña̱ kú'u̱ ini na̱ sa'a̱ ná,
42001055	chi̱ ki̱'o dión ni̱ xi̱'o na to̱'on na no̱ó na̱ sá'ano ve'e yó, chi̱ ki̱'o dión ni̱ kaa na̱ kee na xí'ín Abraham xí'ín ndidaá de̱'e na, ta daá kuití vá kée Ndios dión xí'ín yó.
42001056	Táto̱'on oni̱ yoo̱ ni̱ sa̱ io María xí'ín Elisabet, dá ni̱ kee xi kua'a̱n nó'o̱ xi ve'e xi.
42001057	Tá ni̱ kasa̱ndaá kuu̱ kaki de̱'e Elisabet, ta kúú iin tayií ló'o̱ ni̱ da̱kákián.
42001058	Tá ni̱ ka̱ndaa̱ ini na̱ ndéi yati xí'án xí'ín na̱ kúú tá'a̱n ña̱ ká'ano nda̱'o ña̱ mani̱ ni̱ kee Ndios xí'án, kúú ni̱ kadii̱ dáó ini na̱ xí'án.
42001059	Tá ni̱ xi̱no ona̱ kuu̱ ni̱ kaki xi, dá ni̱ ta'a̱nda̱ ñíi̱ xí táto̱'on ki̱'o kée na̱ Israel xí'ín de̱'e na. Ta ni̱ ka'án ná chinaní ñaá ná Zacarías táto̱'on naní tatá xi̱.
42001060	Dá ni̱ kaa naná xi̱: ―O̱ kánaní ta'on xi dión. Juan va kananí xí.
42001061	Dá ni̱ kaa na̱ xí'án: ―¿Ndiva̱'a kananí xí dión? Ta ni iin tó'ón ta'on na̱ ve'ón ko̱ naní kuu̱ ká'o̱n xaa̱n.
42001062	Dá ni̱ ka̱sá'á kúu ndá'a̱ ná ndáto̱'ón ná tatá xi̱ ndi kananí xí, kóni̱ ra̱.
42001063	Dá ni̱ xika̱ ra̱ iin tá'í yíto̱ yádí, ta noo̱ yíto̱ ñoó ni̱ taa ra kuu̱ xí. “Juan va kananí xí”, kaá ña̱ ni̱ taa ra. Ta kúú ndidaá vá ná ni̱ naá iní.
42001064	Ta kúú vití'ón di'a va ni̱ na̱ka'a̱n ra̱. Ta kúú ni̱ ka̱sá'á rá kéká'ano ra Ndios.
42001065	Ta ndidaá kúú na̱ ndéi yati xí'ín ná ñóó ni̱ yu̱'ú nda̱'o na. Ta ndidaá na̱ ndéi noo̱ kúú yukú ñó'ó ndíta chí kuendá Judea ni̱ ka̱sá'á ná ndátó'ón ná sa'a̱ ndidaá ña̱ ni̱ kuu.
42001066	Ta ña̱yuu ni̱ seídó'o ña̱ ni̱ kuu dión, ni̱ ka̱sá'á nákani ini na̱, ta kaá na̱: ―¿Ndi ku̱ú vía̱n kasandaá tayií ñoó kakuu xi? ―kaá na̱. Ta miía̱n ndaa̱ ndisa nákaa̱ xi̱ ti̱xi ndá'a̱ sato'o yo̱ Ndios.
42001067	Ta kúú Zacarías, ra̱ kúú tatá xi̱, ni̱ na̱kutí xí'ín Espíritu ii̱ Ndios. Ta kúú ni̱ ka̱sá'á ká'a̱n ra̱ sa̱'á ña̱ ni̱ sa̱ io xí'ín sa̱'á ña̱ koo chí noo̱:
42001068	Na̱ ká'ano kúú sato'o yo̱ Ndios, na̱ ndáño̱'o yóó, na̱ Israel, dá chi̱ ni̱ ka̱sáa̱ na̱ taó xóo na yó ti̱xi ndá'a̱ ña̱ kini.
42001069	Chi̱ ni̱ ta̱nda'á ná iin na̱ kómí choon ve̱i dáka̱ki ñaá. Ta kúú ná iin na̱ ve'e rey David, na̱ sa̱ ke̱chóon noo̱ mií Ndios tá sa̱ na'á,
42001070	táto̱'on ki̱'o ni̱ kaa Ndios kee na xí'ín yú'u̱ profeta na̱ nda̱ míí sa'a̱.
42001071	Chi̱ dáka̱ki na yó no̱ó na̱ naá xí'á, ta taó xóo na yó ti̱xi ndá'a̱ na̱ xiní u'u̱ ñaá.
42001072	Ta ni̱ ka'a̱n na̱ ña̱ ku'u̱ ini na̱ sa'a̱ ndidaá na̱ sá'ano ve'e yó. Ta ko̱ ní nándodó ta'on na ña̱ ndato ni̱ ka̱ndo̱o na kee na xí'ín ná,
42001073	tá'a̱n ña̱ ni̱ ka̱ndo̱o na kee na xí'ín Abraham, na̱ kúú ta̱ sá'ano ve'á. Chi̱ ni̱ ka̱ndo̱o Ndios ña̱
42001074	taó xóo na yó ti̱xi ndá'a̱ na̱ xiní u'u̱ ñaá, dá kía̱n ni iin ña̱'a ná o̱ kédaá xí'á ña̱ yu̱'ú yo̱ koni kuáchí yó noo̱ ná.
42001075	Ta koo vii yo̱, ta kee yó ña̱ ndaa̱ noo̱ mií ná ndidaá tá'a̱n kuu̱ ni̱ saki na̱ kandei yó.
42001076	Ta yo'ó, de̱'e ló'o̱ miíi̱, yo'ó kakuu iin profeta, na̱ kásto̱'on xí'ín ña̱yuu ña̱ ni̱ ka'a̱n mií Ndios, na̱ ió noo̱ dikó. Dá chi̱ kuió no̱ó yo̱'ó ko'o̱n no̱ó na̱ kúú sato'o yo̱, dá kenduuo̱n iin íchi̱ ndaa̱ noo̱ ná.
42001077	Chi̱ kasto̱'on yo'ó xí'ín na̱ ñoo Israel, dá ná kandaa̱ ini na̱ ndi kee Ndios, dá dáka̱ki ñaá ná, chi̱ ki̱'o ká'ano va ini na̱ sa̱'á kua̱chi kée na.
42001078	Chi̱ kú'u̱ nda̱'o ini Ndios sa'a̱ yo̱, sa̱'á ño̱ó ni̱ ka̱sáa̱ na̱ chindeé ná yó, ta kíán táto̱'on iin ndi̱ndii sa̱á ni̱ xi̱nko̱o too̱n noo̱ yo̱ iin ka̱ kuu̱,
42001079	dá ki̱'oan ña̱ katoo̱n no̱ó ña̱yuu xíonoo íchi̱ noo̱ íin naá, xí'ín no̱ó na̱ ñó'o ti̱xi ndá'a̱ ña̱ kuu na̱. Ta dátoo̱a̱n noo̱ yo̱ ko'o̱ ichí ndaa̱, dá koo va̱'a ini yo̱.
42001080	Ta sa̱ sa'ano tayií ñoó kua'a̱n xi̱. Ta sa̱ kundeé ini xi̱ xí'ín ña̱xintóni̱ xí. Ta ni̱ sa̱ io xi̱ noo̱ kúú yukú i̱chí nda̱ no̱ó ni̱ xi̱nko̱o kuu̱ ni̱ na'a̱ xi̱ mií xí no̱ó na̱ Israel. 2
42002001	Ta mií tein kuu̱ dáá ñóó ni̱ sa'anda ta̱ né'e choon ká'ano naní Augusto choon noo̱ ndidaá ña̱yuu dándáki ra ña̱ ná no'o̱ na̱ nachikodó ná kuu̱ ná noo̱ tuti ta̱a né'e choon ñoo no̱ó ni̱ kaki na.
42002002	Ta ña̱ yó'o ni̱ sa̱ kuu ta'ándá mií no̱ó ni̱ na̱chi̱kodó ña̱yuu kuu̱ ná noo̱ tuti ta̱ né'e choon tá nákaa̱ ta̱a naní Cirenio né'e ra choon chí kuendá Siria.
42002003	Sa̱'á ño̱ó ndidaá kúú ña̱yuu ni̱ kee na kua'a̱n nó'o̱ ná ñoo no̱ó ni̱ kaki na, dá nachikodó ná kuu̱ ná noo̱ tuti ta̱a né'e choon.
42002004	Dá ni̱ keta iin ta̱a naní José ñoo Nazaret, ña̱ nákaa̱ chí kuendá Galilea, kua'a̱n nó'o̱ rá chí kuendá Judea noo̱ kúú ñoo no̱ó ni̱ kaki rey David, ta naníán Belén. Chi̱ kuendá na̱ ve'e rey David kúú rá,
42002005	chi̱ kua'a̱n ra̱ nachinóo ra kuu̱ rá noo̱ tuti ta̱ né'e choon xí'ín María, ta ni̱ xi̱'o to̱'on koo xí'ín rá. Ta sa̱ yati va kaki de̱'e xi.
42002006	Ta xía̱n tein ndéi na ñoó, kúú ni̱ kasa̱ndaá va kuu̱ kaki de̱'e xi.
42002007	Ta ñoó ni̱ kaki de̱'e no̱ó xi̱, ta tayií kúú xí. Dá ni̱ chi̱tuú ñaá ná dá'o̱n. Dá ni̱ chi̱ndú'u̱ ñaá ná ini noo̱ sásá'an kíti̱, chi̱ sa̱ ni̱ chití nda̱'o ve'e noo̱ náni'i̱ ndée̱ ña̱yuu.
42002008	Ta ndéi dao ta̱a ndáka léko yati noo̱ nákaa̱ ñoo ñoó, ta ndidaá sa̱kuaá ndéi ra ndaá ra̱ léko ra̱.
42002009	Kúú iin kuití vá ni̱ na'a̱ noo̱ iin ángel ni̱ kii noo̱ sato'o yo̱ Ndios noo̱ rá. Kúú ni̱ na̱ye'e̱ ndaa iin níí kúú noo̱ ndéi ra ni̱ kee sato'o yo̱. Kúú ni̱ yu̱'ú nda̱'o ra.
42002010	Dá ni̱ kaa ángel ñoó xí'ín rá: ―Ná dá'a ni yu̱'ú ndo̱, dá chi̱ ña̱ va̱'a va kía̱n ve̱ii kasto̱'in xí'ín ndó. Ta ña̱ yó'o kakuu iin ña̱ dii̱ iní noo̱ ndidaá ña̱yuu.
42002011	Kuu̱ víti ni̱ kaki iin na̱ ni̱ ka̱sáa̱ dáka̱ki ña̱yuu. Ta ni̱ kaki na ñoo rey David. Na̱ yó'o kúú Cristo, na̱ dáka̱ki ñaá, ta na̱ yó'o kúú sato'o yo̱.
42002012	Ta ki̱'o di'a, dá kandaa̱ ini ndo̱ ña̱ ndaa̱ va kía̱n ni̱ ka'i̱n xí'ín ndó. Chi̱ nani'i̱ ndo̱ taleé yó'o kátuú xi̱ iin tá'í dá'o̱n, ta kándu'u̱ xí ini noo̱ sásá'an kíti̱ ―kaá na̱.
42002013	Kúú iin kuití vá ni̱ na'a̱ noo̱ iin tu'u ká'ano ángel ni̱ kii chí induú noo̱ íin iin ka̱ ángel ñoó, ta kéká'ano na Ndios, ta kaá na̱ di'a:
42002014	Ná natiin Ndios ndidaá kúú ña̱ñó'ó nda̱ noo̱ ió na̱ induú. Ta ná kandei va̱'a ña̱yuu no̱ñó'o̱ yó'o, chi̱ xiní va̱'a ñaá Ndios.
42002015	Tá ni̱ ndi'i ni̱ nana ángel kua'a̱n nó'o̱ ná induú, dá ni̱ ka̱sá'á ndátó'ón tá'an ta̱a ndáka léko ñoó: ―Kó'o̱ ñoo Belén kande̱'á ña̱ ni̱ kuu, chi̱ mií na̱ kúú sato'o yo̱ Ndios ni̱ ka̱sto̱'on xí'á sa̱'án ―kaá ra̱.
42002016	Ta kúú ni̱ ndi̱'i nda̱'o ini ra̱ kua'a̱n ra̱. Tá ni̱ saa̱ ra̱, kúú ni̱ na̱ní'i̱ rá María xí'ín José xí'ín taleé ñoó kándu'u̱ xí ini noo̱ sásá'an kíti̱.
42002017	Tá ni̱ xini ra̱ xí, kúú ni̱ ka̱sá'á rá nákani ra xí'ín ná táto̱'on ki̱'o ni̱ kaa ángel ñoó xí'ín rá sa'a̱ taleé ñoó.
42002018	Tá ni̱ sei̱do̱'o ndidaá ña̱yuu ndéi ñoó ña̱ ni̱ na̱kani ta̱a ndáka léko ñoó dión, kúú ni̱ naá vá iní na̱.
42002019	Tído sa̱ ndidaá kúú vá ña̱ yó'o ni̱ taxi va̱'a María nío̱ xí, ta daá kuití ñó'o ini xi̱ sa̱'án.
42002020	Dá ni̱ na̱ndió kuéi ta̱a ndáka léko ñoó kua'a̱n ra̱. Ta kéká'ano ra Ndios kua'a̱n ra̱ sa̱'á ña̱ ni̱ xini ra̱ xí'ín sa̱'á ña̱ ni̱ seídó'o ra. Dá chi̱ ni̱ xini ra̱ táto̱'on káa rá ió ña̱ ni̱ na̱kani ángel ñoó xí'ín rá.
42002021	Tá ni̱ xi̱no ona̱ kuu̱ ni̱ kaki taleé ñoó, dá ni̱ ta'a̱nda̱ ñíi̱ xí táto̱'on kée na̱ Israel. Dá ni̱ chi̱naní ná xi̱ Jesús, chi̱ ki̱'o dión kananí xí kaá ángel nda̱ rá ko̱ ñá'a̱ kakaa̱ xi̱ ti̱xi naná xi̱.
42002022	Tá ni̱ kasa̱ndaá kuu̱ kánian ko'o̱n na̱ nduvií ná mií ná noo̱ Ndios, táto̱'on sa'ándá ley Moisés choon ña̱ kánian kee na, dá né'e na taleé ñoó ni̱ saa̱ na̱ ñoo Jerusalén, dá naki̱'o na kuendá sa'a̱ xí noo̱ Ndios.
42002023	Chi̱ di'a kaá ley sato'o yo̱ Ndios: “Ndidaá kúú tayií kuálí kúú no̱ó ni̱ kaki ti̱xi naná xi̱ kananí xí kakuu xi tayií kechóon sa̱va̱'a noo̱ sato'o yo̱ Ndios.”
42002024	Ta ña̱ kánian doko̱ ná noo̱ Ndios kúú uu̱ kúku̱ o uu̱ paloma táto̱'on ki̱'o kaá ley sato'o yo̱ Ndios.
42002025	Ta ñoo Jerusalén ñoó ni̱ sa̱ io iin ta̱a ni̱ sa̱ naní Simeón. Ta ni̱ sa̱ kuu ra iin ta̱a ndaa̱ noo̱ Ndios, ta sa̱ kee ra ña̱ kóni̱ Ndios. Ta ndáti ra kasaa̱ na̱ tanda'á Ndios ki̱'o ta̱ndeé iní no̱ó na̱ ñoo Israel. Ta ió va Espíritu ii̱ Ndios xí'ín rá.
42002026	Ta ni̱ ka̱sto̱'on Espíritu ii̱ Ndios xí'ín rá ña̱ o̱ ku̱ú ta'on ra nda̱ ná koni xí'ín noo̱ rá na̱ ni̱ ta̱nda'á Ndios kasaa̱ dáka̱ki ñaá.
42002027	Ta mií Espíritu ii̱ Ndios ni̱ kedaá xí'ín rá, dá ni̱ saa̱ ra̱ ve'e ño̱'o ká'ano ñoó. Ta kúú ñoó ta'ani né'e ñaá na̱ kúú tatá taleé naní Jesús ni̱ ka̱sáa̱ na̱, dá kee na xí'ín xí táto̱'on ki̱'o sa'ándá ley Moisés choon.
42002028	Dá ni̱ tiin Simeón taleé ñoó ni̱ sa̱ ne'e ndaa ra̱. Dá ni̱ ka̱sá'á rá kéká'ano ra Ndios, ta kaá ra̱:
42002029	Sato'o miíi̱, viti kía̱n konó ní ná kuui̱, chi̱ sa̱ ió va̱'a va inii̱ viti, chi̱ sa̱ ni̱ xi̱nko̱o va to̱'on ni̱ ka'a̱n ní xí'íi̱n,
42002030	dá chi̱ sa̱ ni̱ xinii̱ xí'ín noo̱í na̱ ni̱ ta̱nda'á ní ni̱ ka̱sáa̱ dáka̱ki ñaá.
42002031	Ta sa̱ ni̱ ka̱sá'á ní ná'a̱ ní na̱ noo̱ ndidaá kúú ña̱yuu.
42002032	Ta dátoo̱n na̱ noo̱ ndidaá kúú ña̱yuu ko̱ kúú na̱ Israel. Ta sa'a̱ mií ná natiin na̱ ñoo ní, na̱ Israel, ña̱ñó'ó.
42002033	Kúú ni̱ naá vá iní José xí'ín María tá ni̱ sei̱do̱'o na ña̱ ni̱ ka'a̱n Simeón dión sa'a̱ xí.
42002034	Dá ni̱ xika̱ ra̱ ña̱ mani̱ noo̱ Ndios sa'a̱ ná. Dá ni̱ kaa ra̱ xí'ín naná xi̱ naní María: ―Kana'ón, chi̱ taleé yó'o kúú ra ni̱ ka̱sáa̱ kedaá xí'ín na̱ Israel, dá kua'a̱ ná kue̱i, ta kua'a̱ ná ndakuei. Ta na'a̱ Ndios ña̱ ni̱ kii xi noo̱ mií ná, tído di'a kañó'ó vá ñaá ña̱yuu.
42002035	Dión koo, dá ná natu̱u ña̱ nákani ini iin rá iin ña̱yuu. Tído nda'í nda̱'o ndo'o yo'ó, chi̱ kakian táto̱'on iin yúchi̱ karnee nímo̱n ―kaá ra̱ xí'ín María.
42002036	Ta ñoó ta'ani ni̱ sa̱ io iin ñá'a̱ naní Ana. Ta ñá'a̱ yó'o sa̱ ka̱sto̱'on xí'ín ña̱yuu to̱'on ni̱ na̱tiián noo̱ mií Ndios. Ta kíán de̱'e ta̱a ni̱ sa̱ naní Fanuel, ra̱ kuendá na̱ ve'e Aser. Ta kíán iin ñá'a̱ sa̱va̱'a. Tído tá ni̱ sa̱ kíán tadi'í tákí, dá ni̱ ta̱rndá'a̱n xí'ín yíi̱a̱n, tído usa̱ va kuia̱ ni̱ sa̱ ioa̱n xí'ín rá, kúú ni̱ xi'i̱ va ra.
42002037	Sa̱ ió komi̱ díko komi̱ kuia̱ kíán ña'á kuáa̱n, ta ni iin kuu̱ ko̱ ní kéxooán ve'e ño̱'o ká'ano ñoó. Nduú ñoó sa̱ káa̱a̱n xíno kuáchíán noo̱ Ndios, chi̱ sa̱ ne'e ii̱a̱n, ta ká'a̱n xí'ín Ndios.
42002038	Ta mií hora daá ñóó ni̱ ka̱sáa̱a̱n noo̱ ndíta na̱ ve'e Jesús. Dá ni̱ ka̱sá'án náki̱'oán ndivé'e noo̱ Ndios. Ta ni̱ ka̱sá'án ká'a̱n sa'a̱ taleé ñoó xí'ín ña̱yuu, na̱ ndáti kuu̱ taó xóo Ndios na̱ Jerusalén no̱ó ña̱ ndó'o nío̱ ná.
42002039	Tá ni̱ ndi'i ni̱ kee na ndidaá choon sa'ándá ley sato'o yo̱ Ndios, dá ni̱ na̱ndió kuéi na kua'a̱n nó'o̱ ná ñoo Nazaret, ña̱ nákaa̱ chí kuendá Galilea.
42002040	Ta sá sá'ano tayií ñoó, ta sá kúndakí xí, ta sá ní'i̱ xí ña̱xintóni̱ xí kua'a̱n xi̱. Ta chíndeé nda̱'o ñaá Ndios.
42002041	Ta ndidaá kuia̱ vá sá sá'a̱n na̱ ve'e xi ñoo Jerusalén keká'ano na víko̱ pascua.
42002042	Tá ni̱ xi̱no xi uxi̱ uu̱ kuia̱, dá ni̱ kee na ko̱kaa na kua'a̱n na̱ xí'ín xí ñoo Jerusalén keká'ano na víko̱ ñoó, táto̱'on ki̱'o sá kée na.
42002043	Tá ni̱ ndi'i víko̱ ñoó, dá ni̱ na̱ndió kuéi na kua'a̱n nó'o̱ ná, tído ni̱ ka̱ndo̱o va Jesús ñoo Jerusalén. Tído ko̱ ní kándaa̱ ta'on ini José xí'ín María ña̱ ni̱ ka̱ndo̱o xi.
42002044	Chi̱ ni̱ ka'án ná ña̱ ndá ndi kuu ve̱i xi xí'ín dao ka̱ tá'an na. Ta sa̱ iin níí vá kuu̱ ni̱ xika na. Dá ni̱ ka̱sá'á ná nándukú ñaá ná tein na̱ kúú tá'an na xí'ín na̱ ndéi yati xí'ín ná.
42002045	Ta sa̱'á ña̱ ko̱ ta̱'ón xi̱ náni'i̱ ná, sa̱'á ño̱ó ni̱ na̱ndió kuéi na kua'a̱n na̱ ñoo Jerusalén nandukú ñaá ná.
42002046	Tá ni̱ xi̱no oni̱ kuu̱, dá ni̱ na̱ní'i̱ ná xi̱ nákaa̱ xi̱ ini ve'e ño̱'o ká'ano, ta ió xi̱ tein ta̱ dána'a̱ ley Moisés seídó'o xi ra̱, ta kúú ndáto̱'ón xí ra̱.
42002047	Ta ña̱yuu ndéi seídó'o ñaá ñóó, kúú ni̱ naá vá iní na̱, chi̱ ndi̱chí nda̱'o xi, ta va̱'a nda̱'o nándió né'e xi ña̱ ndáto̱'ón ñaá ta̱a ñoó.
42002048	Tá ni̱ xini ñaá na̱ ve'e xi, kúú ni̱ naá vá iní na̱. Dá ni̱ kaa naná xi̱ xí'ín xí: ―De̱'e ló'o̱, ¿ndiva̱'a ni̱ keeón di'a xí'ín ndu'u̱? Dá chi̱ yu'u̱, xí'ín tatóo̱n ndó'o nda̱'o nío̱ ndú xíonoo ndu nándukú ndú yo̱'ó.
42002049	Dá ni̱ kaa xi̱ xí'ín ná: ―¿Ndiva̱'a nándukú ní yu'u̱? ¿Á ko̱ ná'á ta'on ní ña̱ miía̱n ndúsa̱ kánian kakaa̱i̱ keei choon tatái̱? ―kaá xi̱.
42002050	Tído ko̱ ní kándaa̱ ta'on ini na̱ ndiva̱'a ni̱ ka'a̱n xi̱ dión.
42002051	Dá ni̱ kee Jesús kua'a̱n nó'o̱ xí xí'ín ná ñoo Nazaret. Ta daá sa̱ seídó'o va xi na̱. Ta ni̱ taxi va̱'a naná xi̱ ndidaá ña̱ yó'o ini nío̱ ná.
42002052	Ta sá ní'i̱ Jesús cháá ka̱ ña̱xintóni̱ xí, ta sá sá'ano dikó cháá ka̱ xi̱ kua'a̱n xi̱. Ta náta'an ini Ndios xiní ñaá ná, ta náta'an ta'ani ini ña̱yuu xiní ñaá ná. 3
42003001	Tá ni̱ xi̱no sa'o̱n kuia̱ dándáki ta̱a naní Tiberio César, tiempo daá ñóó nákaa̱ ta̱ naní Poncio Pilato né'e ra choon chí kuendá Judea, ta Herodes kúú ra̱ né'e choon chí kuendá Galilea, ta ñani ra̱ naní Felipe né'e choon chí kuendá Iturea xí'ín Traconite, ta ra̱ naní Lisanias né'e choon chí kuendá Abilinia,
42003002	ta ra̱ naní Anás xí'ín Caifás kúú ra̱ duti̱ kúú no̱ó noo̱ na̱ Israel. Dá ni̱ ka'a̱n Ndios xí'ín iin ta̱a naní Juan, na̱ kúú de̱'e Zacarías, noo̱ kúú yukú i̱chí.
42003003	Dá ni̱ kee Juan kua'a̱n na̱ ndidaá ñoo ñó'o yu'ú yu̱ta Jordán, ta sa̱ ka̱sto̱'on na xí'ín ña̱yuu ña̱ ná nandikó iní na̱ sa̱'á kua̱chi kée na, dá ná ku'u̱ ká'ano ini Ndios sa̱'á kua̱chi na̱, dá kuu kodo̱ ndúta̱ ná.
42003004	Sa̱'á ño̱ó ni̱ xi̱nko̱o to̱'on ni̱ taa profeta Isaías, chi̱ di'a kaáa̱n: Káyu'ú iin ta̱a noo̱ kúú yukú i̱chí: “Kandei nduu ndo̱ natiin ndó sato'o yo̱ Ndios, ta ná konó ndó iin ichí ndaa̱ noo̱ ná.
42003005	Ndidaá noo̱ kúú tá'i̱ ná kutí, ta ndidaá kúú yúku̱ xí'ín ko'ondo ndundaa̱, ta ndidaá kúú íchi̱ ti̱kao̱ nduuan íchi̱ ndaa̱, ta ndidaá kúú íchi̱ noo̱ kini ndáa nduva̱'an;
42003006	ta ndidaá kúú ña̱yuu koni na̱ na̱ tanda'á Ndios kii dáka̱ki ñaá.”
42003007	Ta kua̱'á nda̱'o ña̱yuu ni̱ ka̱sáa̱ noo̱ nákaa̱ Juan, dá ná dákodo̱ ndúta̱ ñaá ná. Dá ni̱ kaa na̱ xí'ín ná: ―Ndo'ó, na̱ kúú tata koo̱ xaa̱n, ¿ndá yoo kaá daá xí'ín ndo'ó ña̱ dión oon ni ka̱ki ndó no̱ó ña̱ xído̱ ini Ndios ve̱i dándó'o naní nío̱ ndo̱?
42003008	Koo ini ndo̱ kee ndó ña̱ va̱'a, ña̱ ná'a̱ ña̱ miía̱n ndaa̱ ndisa ni̱ na̱ndikó iní ndo̱ sa̱'á kua̱chi kée ndó. Ta ná dá'a ni ka'án ndó ña̱ sa̱'á ña̱ kúú ndó na̱ ve'e Abraham, sa̱'á ño̱ó ka̱ki ndó. Chi̱ miía̱n ndaa̱ ná ka'i̱n xí'ín ndó ña̱ kuu va ndee Ndios yuu̱ ndéi yó'o kakuuan na̱ ve'e Abraham.
42003009	Ta kana'á ndó ña̱ sa̱ io nduu va hacha ka'andaa̱n yo̱'o yíto̱. Sa̱'á ño̱ó ndi ndáa mií vá yíto̱ ko̱ xí'o kui̱'i va̱'a, kiróón kúú ra̱ ta'a̱nda̱, dá ke̱e rá noo̱ kéi̱ ñó'o̱ ―kaá na̱.
42003010	Dá ni̱ nda̱to̱'ón ñaá ña̱yuu kuá'a̱ ñoó, ta kaá na̱: ―¿Ndí ki̱án kánian kee ndu'u̱, tá dáá?
42003011	Dá ni̱ kaa Juan xí'ín ná: ―Ndi ndáa ndo'ó ió uu̱ do'o̱no̱, ta ki̱'o ndó iian no̱ó na̱ ko̱óán noo̱. Ta ndo'ó, na̱ ió ña̱'a sásá'an, ta dión ta'ani kánian kee ndó.
42003012	Ta ni̱ ka̱sáa̱ ta'ani dao ta̱a kí'in ya̱'i sa'a̱ ñó'o̱ kodo̱ ndúta̱ rá. Dá ni̱ nda̱to̱'ón rá Juan: ―Maestro, ¿ndí ki̱án kánian kee ndu'u̱?
42003013	Dá ni̱ kaa na̱ xí'ín rá: ―Ná dá'a ni ya̱'a ndó ki'in ya̱'i cháá ka̱ ndo̱ no̱ó ña̱ kánian ki'in ya̱'i ndó.
42003014	Ta ni̱ nda̱to̱'ón ta'ani ñaá dao soldado, ta kaá ra̱: ―Ta ndu'u̱ viti, ¿ndí ki̱án kánian kee ndu'u̱? Dá ni̱ kaa na̱ xí'ín rá: ―Ná dá'a ka̱ ni dáyu̱'ú ndava̱'a ndó ña̱yuu ko̱ó ña̱'a kée, dá ni'i̱ ndo̱ cháá di̱'ón noo̱ ná, ta o̱ sa̱ chínóo ndó kua̱chi tó'ón sata̱ ná. Nata'an ni ini ndo̱ xí'ín ña̱ kúú ya̱'i ndó.
42003015	Ta ndidaá ña̱yuu ñoó nómi̱ kíi̱ kandaa̱ ini na̱ á Juan kúú Cristo, na̱ dáka̱ki ñaá, ká'án ná nákani ini na̱.
42003016	Dá ni̱ kaa Juan di'a xí'ín ndidaá ña̱yuu ñoó: ―Miía̱n ndaa̱ ndisa dákodo̱ ndúta̱ yu'u̱ ndo̱'ó xí'ín ta̱kui̱í oon, tído sata̱ yú'u̱ ve̱i iin na̱ ndáya̱'i cháá ka̱ o̱ du̱ú yu'u̱, chi̱ ni ko̱ káni víán nakuii̱n ndei yu'u̱ ndaxíí yó'o̱ ndisa̱ ná. Ta no̱ón kúú na̱ dákodo̱ ndúta̱ ndo̱'ó xí'ín na̱ kúú Espíritu ii̱ Ndios xí'ín ño'ó ita̱ kéi̱.
42003017	No̱ón kúú táto̱'on iin ta̱a tánee iin ña̱'a ndá'a̱ ná dákáa na tirió noo̱ táchi̱. Ta ki̱'o dión kée na, dá taó xóo na noni̱ tirió tein xe̱'án. Ta nataán va̱'a na tirió ini yáka̱ ná, ta chiñó'o̱ na̱ xe'e̱ ñoó xí'ín ñó'o̱ kéi̱, ña̱ ni iin kuu̱ o̱ ndá'o̱ ―kaá na̱.
42003018	Ta xí'ín to̱'on yó'o, ta xí'ín dao ka̱ to̱'on ni̱ sa̱ ka'a̱n ni'ini na, ta dión sa̱ ka̱sto̱'on na xí'ín ña̱yuu sa̱'á to̱'on va̱'a Ndios.
42003019	Ta ni̱ da̱náni ta'ani na rey Herodes, dá chi̱ ió ra̱ xí'ín iin ñá'a̱ naní Herodías, ñá kúú ñadi'í ñani ra̱, ta̱ naní Felipe. Ta ni̱ da̱náni ta'ani ñaá ná sa'a̱ ndidaá ka̱ ni ña̱ kini kée ra.
42003020	Ta noo̱ ndidaá ña̱ kini kée ra, ni̱ kee ta'ani ra iin ka̱ ña̱ kini, chi̱ ni̱ sadi ra̱ Juan ve'e ka̱a.
42003021	Tá nákaa̱ i̱í vá Juan dákodo̱ ndúta̱ ná ña̱yuu, dá ni̱ ka̱sáa̱ Jesús, kúú ni̱ sodo̱ ndúta̱ ta'ani na. Ta tein ká'a̱n na̱ xí'ín Ndios, kúú ni̱ nono̱ vá induú,
42003022	kúú ni̱ na̱xino̱ na̱ kúú Espíritu ii̱ Ndios sata̱ ná, ta káa na táto̱'on káa iin paloma. Ta nda̱ induú tái̱ ni̱ ka'a̱n Ndios: ―Yo'ó kúú de̱'e mani̱ yu'u̱, ta náta'an nda̱'o inii̱ xiníi̱ yo̱'ó ―kaá na̱.
42003023	Ta ni̱ ka̱sá'á Jesús xíonoo na dána'a̱ na̱ tá ió na̱ táto̱'on oko̱ uxi̱ kuia̱. Ta sa̱ ka'án ña̱yuu ñoó ña̱ Jesús ni̱ sa̱ kuu de̱'e José, ta José ni̱ sa̱ kúú de̱'e Elí,
42003024	ta Elí ni̱ sa̱ kuu de̱'e Matat, ta Matat ni̱ sa̱ kuu de̱'e Leví, ta Leví ni̱ sa̱ kuu de̱'e Melqui, ta Melqui ni̱ sa̱ kuu de̱'e Jana, ta Jana ni̱ sa̱ kuu de̱'e José,
42003025	ta José ni̱ sa̱ kuu de̱'e Matatías, ta Matatías ni̱ sa̱ kuu de̱'e Amós, ta Amós ni̱ sa̱ kuu de̱'e Nahum, ta Nahum ni̱ sa̱ kuu de̱'e Esli, ta Esli ni̱ sa̱ kuu de̱'e Nagai,
42003026	ta Nagai ni̱ sa̱ kuu de̱'e Maat, ta Maat ni̱ sa̱ kuu de̱'e Matatías, ta Matatías ni̱ sa̱ kuu de̱'e Semei, ta Semei ni̱ sa̱ kuu de̱'e José, ta José ni̱ sa̱ kuu de̱'e Judá,
42003027	ta Judá ni̱ sa̱ kuu de̱'e Joana, ta Joana ni̱ sa̱ kuu de̱'e Resa, ta Resa ni̱ sa̱ kuu de̱'e Zorobabel, ta Zorobabel ni̱ sa̱ kuu de̱'e Salatiel, ta Salatiel ni̱ sa̱ kuu de̱'e Neri,
42003028	ta Neri ni̱ sa̱ kuu de̱'e Melqui, ta Melqui ni̱ sa̱ kuu de̱'e Adi, ta Adi ni̱ sa̱ kuu de̱'e Cosam, ta Cosam ni̱ sa̱ kuu de̱'e Elmodam, ta Elmodam ni̱ sa̱ kuu de̱'e Er,
42003029	ta Er ni̱ sa̱ kuu de̱'e Josué, ta Josué ni̱ sa̱ kuu de̱'e Eliezer, ta Eliezer ni̱ sa̱ kuu de̱'e Jorim, ta Jorim ni̱ sa̱ kuu de̱'e Matat,
42003030	ta Matat ni̱ sa̱ kuu de̱'e Leví, ta Leví ni̱ sa̱ kuu de̱'e Simeón, ta Simeón ni̱ sa̱ kuu de̱'e Judá, ta Judá ni̱ sa̱ kuu de̱'e José, ta José ni̱ sa̱ kuu de̱'e Jonán, ta Jonán ni̱ sa̱ kuu de̱'e Eliaquim,
42003031	ta Eliaquim ni̱ sa̱ kuu de̱'e Melea, ta Melea ni̱ sa̱ kuu de̱'e Mainán, ta Mainán ni̱ sa̱ kuu de̱'e Matata, ta Matata ni̱ sa̱ kuu de̱'e Natán,
42003032	ta Natán ni̱ sa̱ kuu de̱'e David, ta David ni̱ sa̱ kuu de̱'e Isaí, ta Isaí ni̱ sa̱ kuu de̱'e Obed, ta Obed ni̱ sa̱ kuu de̱'e Booz, ta Booz ni̱ sa̱ kuu de̱'e Salmón, ta Salmón ni̱ sa̱ kuu de̱'e Naasón,
42003033	ta Naasón ni̱ sa̱ kuu de̱'e Aminadab, ta Aminadab ni̱ sa̱ kuu de̱'e Aram, ta Aram ni̱ sa̱ kuu de̱'e Esrom, ta Esrom ni̱ sa̱ kuu de̱'e Fares, ta Fares ni̱ sa̱ kuu de̱'e Judá,
42003034	ta Judá ni̱ sa̱ kuu de̱'e Jacob, ta Jacob ni̱ sa̱ kuu de̱'e Isaac, ta Isaac ni̱ sa̱ kuu de̱'e Abraham, ta Abraham ni̱ sa̱ kuu de̱'e Taré, ta Taré ni̱ sa̱ kuu de̱'e Nacor,
42003035	ta Nacor ni̱ sa̱ kuu de̱'e Serug, ta Serug ni̱ sa̱ kuu de̱'e Ragau, ta Ragau ni̱ sa̱ kuu de̱'e Peleg, ta Peleg ni̱ sa̱ kuu de̱'e Heber, ta Heber ni̱ sa̱ kuu de̱'e Sala,
42003036	ta Sala ni̱ sa̱ kuu de̱'e Cainán, ta Cainán ni̱ sa̱ kuu de̱'e Arfaxad, ta Arfaxad ni̱ sa̱ kuu de̱'e Sem, ta Sem ni̱ sa̱ kuu de̱'e Noé, ta Noé ni̱ sa̱ kuu de̱'e Lamec,
42003037	ta Lamec ni̱ sa̱ kuu de̱'e Matusalén, ta Matusalén ni̱ sa̱ kuu de̱'e Enoc, ta Enoc ni̱ sa̱ kuu de̱'e Jared, ta Jared ni̱ sa̱ kuu de̱'e Mahalaleel, ta Mahalaleel ni̱ sa̱ kuu de̱'e Cainán,
42003038	ta Cainán ni̱ sa̱ kuu de̱'e Enós, ta Enós ni̱ sa̱ kuu de̱'e Set, ta Set ni̱ sa̱ kuu de̱'e Adán, ta Adán ni̱ sa̱ kuu de̱'e Ndios. 4
42004001	Kúú ni̱ na̱kutí Jesús xí'ín Espíritu ii̱ Ndios. Dá ni̱ kana na yu̱ta Jordán ñoó kua'a̱n na̱. Ta mií Espíritu ii̱ Ndios kúú na̱ ndáka ñaá kua'a̱n noo̱ kúú yukú i̱chí.
42004002	Ta ñoó ni̱ sa̱ káa̱ na̱ uu̱ diko kuu̱, ta ni̱ xirndodó ñaá ña̱ u'u̱. Ta ni iin ña̱'a ta'on ko̱ ní seí na̱ tein kuu̱ dáá ñóó. Tá ni̱ ndi'i, kúú nda'í nda̱'o kuíko na.
42004003	Dá ni̱ kaa ña̱ u'u̱ xí'ín ná: ―Tá miía̱n ndaa̱ ndisa de̱'e Ndios kúú ní, dá kía̱n ka'anda ní choon no̱ó yuu̱ xaa̱n, dá ná nduuan pan kaxí ní.
42004004	Dá ni̱ kaa Jesús xí'án: ―Di'a va kaá tuti ii̱ Ndios: “O̱ du̱ú ta̱'ón tó'ón pan xínñó'ó ña̱yuu keí ná, dá kataki na̱. Di'a to̱'on Ndios ta'ani xínñó'ó ná kueídó'o na, dá kataki ndisa na.”
42004005	Dá ni̱ kee ña̱ u'u̱ ndáka ñaá kua'a̱n nda̱ dini̱ iin yúku̱ di̱kó. Dá ni̱ da̱ná'a̱n ndidaá kúú ñoo ñó'o iin níí kúú ñayuú yó'o noo̱ ná.
42004006	Dá ni̱ kaaa̱n xí'ín ná: ―Ió yu'u̱ ña̱ ki̱'oi iin níí kúú ñoo káa dándákón, xí'ín ña̱ kui̱ká kómíán, chi̱ yu'u̱ ni̱ na̱tiian kaño'an ti̱xi ndá'í. Sa̱'á ño̱ó ndá yoo ka'án mií véí ki̱'oi ña̱ noo̱.
42004007	Tá ná nakuii̱n xi̱tí ní noo̱í kandaño̱'o ní yu'u̱, dá kía̱n ndidaá kúú ña̱ káa kakuu ña̱'a mií ní.
42004008	Dá ni̱ kaa Jesús xí'án: ―Kuya̱'a kua'án noo̱í, ña̱ u'u̱, chi̱ di'a va kaá tuti ii̱ Ndios: “Koo ini ndo̱ kandaño̱'o ndó iin tó'ón dini̱ Ndios, na̱ kúú sato'o ndo̱, ta sa̱va̱'a noo̱ iin tó'ón míí ná koni kuáchí ndó.”
42004009	Dá ni̱ kee ña̱ u'u̱ ndáka ñaá kua'a̱n ñoo Jerusalén. Dá ni̱ da̱káa ñaáán noo̱ dikó cháá ka̱ dini̱ ve'e ño̱'o ká'ano ñoó. Dá ni̱ kaaa̱n xí'ín ná: ―Tá miía̱n ndaa̱ kuiti de̱'e Ndios kúú míí ní, dá kía̱n dánkao ní mií ní nda̱ yó'o, ta nda̱ no̱ñó'o̱ káa,
42004010	chi̱ di'a kaá tuti ii̱ Ndios: Ka'anda Ndios choon noo̱ ángel kéchoon noo̱ ná kasaa̱ na̱ kandaa na̱ yo̱'ó.
42004011	Ta kuita nduu na̱ xí'ín ndá'a̱ ná natiin na yo̱'ó, dá kía̱n ná o̱ tárkue'e̱ sa̱'o̱n kee yuu̱.
42004012	Dá ni̱ kaa Jesús xí'án: ―Di'a ta'ani kaá tuti ii̱ Ndios: “O̱ sa̱ kórndodó ndó Ndios, na̱ kúú sato'o ndo̱.”
42004013	Tá ni̱ ndi'i ni̱ xirndodóán Jesús, dá ni̱ kuxíká tóoan noo̱ ná.
42004014	Dá ni̱ na̱ndió ko̱o Jesús kua'a̱n na̱ chí kuendá Galilea di'a. Ta ni̱ na̱kutí ná xí'ín ndée̱ ni̱ xi̱'o Espíritu ii̱ Ndios noo̱ ná. Ta iin níí kúú kua'a̱n naka̱'ani ña̱ ndátó'ón ña̱yuu sa'a̱ ná.
42004015	Ta dána'a̱ na̱ ini ve'e noo̱ nátaka na̱ Israel ndidaá kúú ñoo noo̱ kásandaá na̱. Ta ndidaá ña̱yuu ká'a̱n va̱'a sa'a̱ ná.
42004016	Dá ni̱ ndi̱sáa̱ Jesús ñoo Nazaret no̱ó ni̱ sa'ano na. Tá ni̱ kasa̱ndaá kuu̱ náni'i̱ ndée̱ na̱ Israel, dá ni̱ ku̱'u na ve'e noo̱ nátaka na̱ ñoo ñoó táto̱'on ki̱'o sá kée na. Dá ni̱ na̱kuíi̱n ndichi na̱ ka'i na tuti ii̱ Ndios.
42004017	Ta ni̱ xi̱'o ta̱a dándáki ve'e ñoó tuti ni̱ taa profeta Isaías noo̱ ná. Ta ni̱ na̱ndika̱ na̱ noo̱ tuti ñoó. Dá ni̱ na̱ní'i̱ ná noo̱ tándaa to̱'on ká'a̱n di'a:
42004018	Espíritu Ndios kúú na̱ ió xí'ín yu'u̱, ta ni̱ xi̱'o na choon noo̱ yú'u̱ ña̱ kasto̱'in to̱'on va̱'a yó'o xí'ín ña̱yuu kúnda'í. Ta ni̱ ta̱nda'á ná yu'u̱ ve̱ii nduva̱'i ña̱yuu ko̱ó ka̱ ta̱ndeé iní noo̱, ta ve̱ii kasto̱'in xí'ín na̱ ñó'o ti̱xi ndá'a̱ ta̱ kini ña̱ ni'i̱ ná ka̱ki na. Ta ve̱ii ki̱'oi ña̱ natu̱u no̱ó na̱ ko̱ túu noo̱. Ta ve̱ii di̱táí ña̱yuu ti̱xi ndá'a̱ ña̱ dándó'o nío̱ ná.
42004019	Ta ve̱ii ta'ani kasto̱'in xí'ín ña̱yuu ña̱ sa̱ ni̱ xi̱nko̱o kuia̱ ni̱ chi̱kaa̱ ini sato'o yo̱ Ndios chindeé ñaá ná.
42004020	Dá ni̱ na̱kadi Jesús noo̱ tuti ñoó. Dá ni̱ na̱ki̱'o naa̱n no̱ó ta̱a dándáki ve'e ñoó. Dá ni̱ sa̱ ko̱o na ió na̱. Ta kúú ndidaá vá ña̱yuu ñoó ndé'é káxí ñaá ndéi na.
42004021	Dá ni̱ kaa Jesús xí'ín ná: ―Kana'á ndó ña̱ kuu̱ víti ni̱ xi̱nko̱o noo̱ ká'a̱n tuti ii̱ Ndios yó'o noo̱ ndidaá ní ndó.
42004022	Ta kúú ndidaá ña̱yuu ñoó ká'a̱n va̱'a sa'a̱ Jesús. Ta ni̱ naá vá iní na̱ xiní na̱ sa̱'á to̱'on ndato ni̱ ka'a̱n na̱. Dá ni̱ kaa na̱: ―¿Á o̱ du̱ú de̱'e José vá kúú ta̱a káa?
42004023	Dá ni̱ kaa Jesús: ―Sa̱ ná'á véí ña̱ di'a kóni̱ ndo̱ ka'a̱n ndo̱ xí'íi̱n: “Tá miía̱n ndaa̱ kúúón ta̱a kétátá, dá kía̱n ketátá kíi̱ miíón, ná kande̱'á. Chi̱ ni̱ seídó'o ndu'u̱ ña̱ ni̱ keeón kua̱'á nda̱'o ña̱ ndato ñoo Capernaum, sa̱'á ño̱ó kee ta'ánón ña̱ no̱ó ndu'u̱, na̱ kúú na̱ ñoo miíón, ná kande̱'á” ―kaá na̱.
42004024	Dá ni̱ kaa ta'ani Jesús: ―Ta miía̱n ndaa̱ ná ka'i̱n xí'ín ndó ña̱ ni iin tó'ón ta'on profeta ko̱ nátiin va̱'a ñaá na̱ kúú na̱ ñoo mií ná.
42004025	Miía̱n ndaa̱ ná ka'i̱n xí'ín ndó ña̱ ni̱ sa̱ ndei nda̱'o na̱ kuáa̱n Israel tá tiempo profeta Elías. Ta tiempo daá ko̱ ní kóon dai̱ oni̱ kuia̱ dao, ta de̱én nda̱'o ni̱ sa̱ io tama̱ iin níí kúú no̱ñó'o̱.
42004026	Tído ko̱ ní tánda'á ta'on Ndios Elías ña̱ ko'o̱n na̱ chindeé ná ni iin tó'ón na̱ kuáa̱n ndéi Israel. Di'a ni̱ chi̱nda'á ñaá ná ni̱ sa'a̱n na̱ ni̱ chi̱ndeé ná iin ñá kuáa̱n ió ñoo naní Sarepta, ña̱ nákaa̱ yati noo̱ nákaa̱ ñoo ká'ano naní Sidón.
42004027	Ta dión ta'ani kua̱'á nda̱'o ña̱yuu ndó'o kue'e̱ téí'i̱ ñíi̱ ni̱ sa̱ ndei Israel tiempo ni̱ sa̱ kuu Eliseo profeta. Tído ni iin tó'ón ná ko̱ ní sa'a̱n na̱ nduva̱'a na. Sa̱va̱'a iin tó'ón ta̱a naní Naamán vá, tá'a̱n ra̱ kúú kuendá Siria, ni̱ ndu̱va̱'a na ―kaá Jesús.
42004028	Tá ni̱ sei̱do̱'o ña̱yuu ñó'o ini ve'e ñoó ña̱ ni̱ ka'a̱n Jesús dión, kúú ndidaá vá ná ni̱ xido̱ nda̱'o ini.
42004029	Dá ni̱ nda̱kuei na ni̱ tiin na Jesús. Dá ni̱ taó ñaá ná sata̱ vé'e. Dá ni̱ kee na ndáka ñaá ná kua'a̱n na̱ nda̱ dini̱ yúku̱ íin noo̱ nákaa̱ ñoo ñoó. Ta nda̱ ñoó dákuió tuú na̱ Jesús, dá naxino̱ na̱ nda̱ sa'a̱ yúku̱, ká'án ná.
42004030	Tído ni̱ chi̱ka'anda Jesús tein ña̱yuu kuá'a̱ ndíta ñoó, ta kúú kua'a̱n va na.
42004031	Dá ni̱ na̱xino̱ na̱ ñoo Capernaum, ña̱ nákaa̱ chí kuendá Galilea. Ta ni̱ da̱ná'a̱ na̱ no̱ó ña̱yuu tein kuu̱ náni'i̱ ndée̱ ná.
42004032	Kúú ni̱ naá vá iní ña̱yuu ñoó sa̱'á ña̱ dána'a̱ Jesús, chi̱ dána'a̱ na̱ táto̱'on ki̱'o kée iin na̱ né'e choon.
42004033	Ta ini ve'e noo̱ nátaka na̱ Israel ñoó nákaa̱ iin ta̱a nákaa̱ iin espíritu kini. Ta kúú ni̱'i nda̱'o ni̱ ka̱yu'ú espíritu kini ñoó,
42004034	ta kaáa̱n xí'ín Jesús: ―¡Dánkoo ní ndu'u̱, kua'án ní! ¿Ndí ki̱án ndó'o ní xí'ín ndu'u̱, Jesús, na̱ ñoo Nazaret? ¿Á ve̱i ní dánaá ní ndu'u̱? Sa̱ ná'á vá yu'u̱ ndá yoo kúú mií ní, chi̱ mií ní kúú na̱ ii̱ ni̱ kii noo̱ Ndios.
42004035	Dá ni̱ da̱náni ñaá Jesús, ta kaá na̱ xí'án: ―¡Kadi yú'o̱n! ¡Kua'án keta kíi̱ ini ta̱a xaa̱n! Dá ni̱ da̱nkao espíritu kini ta̱a ñoó nda̱ no̱ñó'o̱ no̱ó ña̱yuu ndéi ñoó. Dá ni̱ ketaan kua'a̱n, ta ni iin ka̱ ña̱'a kini ko̱ ní kéean xí'ín rá.
42004036	Ta kúú ni̱ naá vá iní ndidaá ña̱yuu ñoó, dá ni̱ ka̱sá'á ná ndátó'ón tá'an na: ―¿Ndá to̱'on kúú vía̱n ká'a̱n ta̱a káa, chi̱ xí'ín choon né'e ra, ta xí'ín ndée̱ kómí rá sa'ándá ra̱ choon noo̱ espíritu kini, ta kúú seídó'o ñaáán? ―kaá na̱.
42004037	Ta ni̱ na̱ka̱'ani ña̱ ndato ni̱ kee Jesús noo̱ ndidaá ña̱yuu ndéi yati ñoó.
42004038	Dá ni̱ keta Jesús ve'e ñoó kua'a̱n na̱. Dá ni̱ saa̱ na̱ ni̱ ku̱'u na ve'e Simón. Ta ka'í nda̱'o ndó'o xi̱do ra̱ kée kue'e̱ dáa̱. Dá ni̱ seí nda'í na̱ noo̱ Jesús ña̱ ná nduva̱'a ñaá ná.
42004039	Dá ni̱ na̱kuíi̱n ndei Jesús noo̱ kándu'u̱ ñá'a̱ ñoó. Dá ni̱ sa'anda na̱ choon no̱ó kue'e̱ dáa̱ ñoó, ta kúú ni̱ ya̱'a vaan. Ta kúú vití'ón vá ni̱ nda̱ko̱o ñá'a̱ ñoó, dá ni̱ ka̱sá'á kénduua̱n ña̱ kasá'an na.
42004040	Dá tá ni̱ sa̱ noo ndi̱ndii kuu̱ dáá ñóó, dá ndáka ña̱yuu ndidaá na̱ ndó'o no̱ó ni kue'e̱ ni̱ ka̱sáa̱ na̱ noo̱ Jesús. Dá ni̱ chi̱nóo na ndá'a̱ ná sata̱ iin rá iin ña̱yuu kú'u̱ ñoó, kúú ni̱ ndu̱va̱'a va ñaá ná.
42004041	Ta ni̱ ka̱nkuei ta'ani espíritu kini ini kua̱'á nda̱'o ña̱yuu ñoó, ta ni̱ ka̱yu'án: ―¡Mií ní kúú de̱'e Ndios! Tído ni̱ da̱náni ñaá Jesús, ta ko̱ ní sónó ná ña̱ ka'a̱n sa'a̱ ná. Chi̱ ná'á váán ña̱ mií ná kúú Cristo, na̱ dáka̱ki ñaá.
42004042	Dá tá ni̱ tu̱u noo̱ iin ka̱ kuu̱, dá ni̱ keta Jesús ñoo ñoó kua'a̱n na̱ iin ka̱ xíán no̱ó ko̱ íin ndéi. Tído ni̱ kee ña̱yuu ndéi ñoo ñoó kua'a̱n na̱ nandukú ñaá ná. Dá tá ni̱ na̱ní'i̱ ñaá ná, ni̱ ka'án ná chituu ñaá ná, dá ná dá'a ni kana xoo na noo̱ ná.
42004043	Tído ni̱ kaa Jesús xí'ín ná: ―Miía̱n kánian ko'o̱n ta'ani yu'u̱ dána'i̱ noo̱ dao ka̱ ña̱yuu ndéi dao ka̱ ñoo sa̱'á to̱'on va̱'a ña̱ ká'a̱n sa'a̱ ndi koo ndu̱'u na ti̱xi ndá'a̱ Ndios, dá chi̱ sa'a̱ choon yó'o ve̱i yu'u̱ ―kaá na̱.
42004044	Ta ni̱ da̱ná'a̱ na̱ to̱'on va̱'a yó'o ini ve'e noo̱ nátaka na̱ Israel chí kuendá Galilea di'a. 5
42005001	Iin kuu̱ nákaa̱ Jesús yu'ú ta̱ño'o̱ naní Genesaret. Ta ndéi kua̱'á nda̱'o ña̱yuu seídó'o ñaá ná. Ta ni̱ ka̱sá'á dándútí ná Jesús, dá chi̱ kátoó na̱ kueídó'o na to̱'on Ndios.
42005002	Dá ni̱ xini Jesús ña̱ ndíta oon uu̱ barco yu'ú ta̱ño'o̱ ñoó, dá chi̱ sa̱ ni̱ noo va ta̱a tíin ti̱yaká ini ra̱ nakata ra ñóno̱ rá.
42005003	Dá ni̱ kaa na ini iin barco ñoó, ta yiróón kúú ña̱'a Simón, dá ni̱ xika̱ na̱ ña̱ mani̱ noo̱ rá ña̱ ná tanda'á rá barco ñoó ko'o̱n ra̱ lú'u̱ ka̱ ini ta̱kui̱í. Dá ni̱ sa̱ ko̱o na ió na̱ ini ra̱, dá ni̱ ka̱sá'á ná dána'a̱ na̱ no̱ó ña̱yuu kuá'a̱ ñoó.
42005004	Tá ni̱ ndi'i ni̱ da̱ná'a̱ na̱, dá ni̱ kaa na̱ xí'ín Simón: ―Dákáka barco yó'o ná ko'o̱ cháá ka̱ nda̱ noo̱ konó ini ta̱kui̱í yó'o, ta dákána ndó ñóno̱ ndo̱ ini ta̱kui̱í, dá tiin ndó ti̱yaká.
42005005	Dá ni̱ kaa Simón xí'ín ná: ―Maestro, sa̱ iin níí vá ñoo yaka ni̱ sa̱ ño'o ndu ni̱ ke̱chóon ndu, ta ni iin tó'ón ti̱yaká ko̱ ní tíin ndu. Tído tá dión kaá mií ní, dá ná dákánai ñóno̱í ini ta̱kui̱í.
42005006	Ta dión ni̱ kee ra. Kúú kua̱'á nda̱'o ti̱yaká ni̱ tiin ra, sa̱'á ño̱ó ni̱ ka̱sá'á ndáta̱ ñóno̱ rá.
42005007	Dá ni̱ ka̱sá'á kúu ndá'a̱ rá kána ra dao ka̱ ta̱a né'e tá'an xí'ín rá, tá'a̱n ra̱ ñó'o ini iin ka̱ barco ñoó, ña̱ ná saa̱ ra̱ chindeé ñaá rá. Ta kúú ndin nduú barco ni̱ da̱kútí rá xí'ín ti̱yaká. Sa̱'á ño̱ó i̱oa̱n ke̱ta ka'ani barco ini ta̱kui̱í sa̱'á ña̱ ni̱ chití rá xí'ín ti̱yaká.
42005008	Tá ni̱ xini Simón Pedro ña̱ ki̱'o dión ni̱ kee Jesús, dá ni̱ sa̱ kuíi̱n xi̱tí rá noo̱ ná, dá ni̱ kaa ra̱: ―Kuxoo ní noo̱ yú'u̱, tatá, dá chi̱ iin ta̱a kómí kua̱chi va kúú yu'u̱.
42005009	Dión ni̱ kaa ra̱, dá chi̱ sa̱'á ña̱ kua̱'á ti̱yaká ni̱ taó rá, sa̱'á ño̱ó ni̱ yu̱'ú nda̱'o ra xí'ín ndidaá ka̱ ta̱a né'e tá'an xí'ín rá ñoó.
42005010	Ta dión ta'ani ni̱ yu̱'ú nda̱'o Jacobo xí'ín Juan, tá'a̱n ra̱ kúú de̱'e Zebedeo, ta̱ kéchóon dáó xí'ín Simón. Dá ni̱ kaa Jesús xí'ín Simón: ―Ná dá'a ni yu̱'óo̱n, dá chi̱ ko'o̱n yo̱'ó tavo̱n ña̱yuu tein kua̱chi na táto̱'on ki̱'o kéeón tavo̱n ti̱yaká ini ta̱kui̱í.
42005011	Dá ni̱ taó rá barco ra̱ ni̱ ka̱ndo̱o rá ndíta rá yu'ú ta̱ño'o̱. Ta ni̱ da̱nkoo ra ndidaá kúú ña̱'a ra, dá ni̱ kee ra kua'a̱n ra̱ xí'ín Jesús.
42005012	Iin kuu̱ nákaa̱ Jesús iin ñoo ká'ano. Ta ñoó ni̱ ka̱sáa̱ iin ta̱a ndó'o kue'e̱ téí'i̱ ñíi̱. Tá ni̱ xini ra̱ Jesús, kúú ni̱ sa̱ kuíi̱n xi̱tí rá noo̱ ná. Ta ni̱ xino̱ ví taan ra̱ nda̱ no̱ñó'o̱. Dá ni̱ seí nda'í ra̱ noo̱ ná, ta kaá ra̱ xí'ín ná: ―Tatá, tá kóni̱ ní, kuu va nduvii ní ñíi̱í.
42005013	Dá ni̱ chi̱nóo na ndá'a̱ ná sata̱ rá, dá ni̱ kaa na̱ xí'ín rá: ―Jaa̱n, kóni̱i̱. Ná nduvii ñíi̱o̱n. Ta kúú vití'ón di'a ni̱ nda̱ñó'ó ní'ini kue'e̱ ndó'o ra.
42005014	Dá ni̱ sa'anda Jesús choon noo̱ rá ña̱ ná dá'a ni nakani ra xí'ín ni iin tó'ón ña̱yuu ña̱ ni̱ kee na xí'ín rá, chi̱ di'a ni̱ kaa na̱ xí'ín rá: ―Kua'án na'o̱n miíón no̱ó ta̱ duti̱, ta kua'án doko̱n ña̱'a noo̱ Ndios sa̱'á ña̱ ni̱ ka̱ndo̱o viio̱n noo̱ ná, táto̱'on ki̱'o sa'ándá ley Moisés choon, dá ná kandaa̱ ini ra̱ ña̱ sa̱ ni̱ ndu̱viio̱n ―kaá na̱.
42005015	Tído ni̱ na̱ka̱'ani cháá ka̱ to̱'on ká'a̱n sa̱'á ña̱ kée Jesús. Sa̱'á ño̱ó kua̱'á nda̱'o ña̱yuu ni̱ na̱taka kueídó'o ñaá, ta nduva̱'a ta'ani na kee Jesús.
42005016	Tído sa̱ keta xoo va Jesús sa̱ sá'a̱n na̱ dao ka̱ xíán no̱ó ko̱ íin ndéi. Ta ñoó sa̱ ká'a̱n na̱ xí'ín Ndios.
42005017	Iin kuu̱ nákaa̱ Jesús dána'a̱ na̱ no̱ó ña̱yuu ini iin ve'e. Ta ñoó ndéi ta̱ fariseo xí'ín ta̱ dána'a̱ ley, tá'a̱n ra̱ ni̱ kii ñoo ñó'o chí kuendá Galilea xí'ín kuendá Judea, xí'ín ra̱ ni̱ kii ñoo Jerusalén. Ta ió choon sato'o yo̱ Ndios noo̱ ndá'a̱ Jesús, sa̱'á ño̱ó kándéé ná ndúva̱'a na na̱ kú'u̱.
42005018	Dá ni̱ ka̱sáa̱ dao ta̱a, ta yí'i ra iin xi̱to noo̱ kánóo iin ta̱a ni̱ na̱tií sa'a̱, ta kóni̱ ra̱ chi'i ñaá rá ini ve'e, dá chindu'u̱ ñaá rá noo̱ Jesús, ká'án rá.
42005019	Tído ko̱ ní'i̱ rá ndi kee ra ku̱'u ra ini ve'e ñoó, chi̱ kua̱'á nda̱'o ña̱yuu ñó'o ñoó. Sa̱'á ño̱ó ni̱ da̱káa ñaá rá dini̱ vé'e. Dá ni̱ sonó rá iin yái̱. Dá ni̱ da̱nóo ra xi̱to noo̱ kánóo ta̱ kú'u̱ ñoó me̱'í noo̱ ió Jesús.
42005020	Tá ni̱ xini Jesús ña̱ kándéé nda̱'o ini ñaá ta̱a ñoó, dá ni̱ kaa na̱: ―Yo'ó, ta̱ kú'u̱ xaa̱n, sa̱ ni̱ ndoo va kua̱chón.
42005021	Dá ni̱ ka̱sá'á nákani ini ta̱a dána'a̱ ley Moisés xí'ín ta̱ fariseo ndíta ñoó. “¿Ndá yoo kúú ta̱a káa, xiní ra̱, chi̱ ká'a̱n ndava̱'a ra xí'ín Ndios xí'ín to̱'on ká'a̱n ra̱? Chi̱ iin tó'ón dini̱ vá Ndios kúú na̱ kuu dándóo kua̱chi ña̱yuu.”
42005022	Kúú ni̱ ka̱ndaa̱ ini Jesús ña̱ ki̱'o dión nákani ini ra̱. Dá ni̱ nda̱to̱'ón ñaá ná: ―¿Ndiva̱'a nákani ini ndo̱ dión?
42005023	¿Ndí ki̱án ko̱ ú'u̱ cháá ka̱ ka'i̱n xí'ín ta̱a yó'o, ká'án ndo'ó: “Sa̱ ni̱ ndoo va kua̱chón”, o ka'i̱n xí'ín rá: “Ndakuii̱n ndichi, ta kua'án nó'o̱n”?
42005024	Tído viti dá ná ko'i̱n dána'i̱ noo̱ ndo̱ ña̱ kómí ndisa na̱ ni̱ nduu ta̱a ñayuú yó'o choon ña̱ dándóo na kua̱chi kómí ña̱yuu. Dá ni̱ kaa na̱ xí'ín ta̱ ni̱ na̱tií sa'a̱ ñoó: ―Ta ká'i̱n xí'ín yo'ó viti. Ndakuii̱n ndichi, ta naki'in xi̱to̱n, ta kua'án nó'o̱ ve'ón.
42005025	Ta kúú vití'ón vá ni̱ na̱kuíi̱n ndichi ra̱ noo̱ ndidaá kúú ña̱yuu ñoó. Ta kúú ni̱ na̱ki'in ra xi̱to no̱ó ni̱ sa̱ nóo ra. Dá ni̱ kee ra kua'a̱n nó'o̱ rá ve'e ra, ta sá kéká'ano ra Ndios kua'a̱n ra̱.
42005026	Ta ndidaá kúú ña̱yuu ñoó ni̱ naá nda̱'o iní, ta ni̱ ka̱sá'á ná kéká'ano na Ndios. Ta yu̱'ú nda̱'o na, ta kaá na̱ di'a: ―Kuu̱ víti ni̱ xinio̱ ña̱'a ndato.
42005027	Tá ni̱ ndi'i ni̱ kuu dión, dá ni̱ keta Jesús ve'e ñoó kua'a̱n na̱. Ta kúú ni̱ xini na̱ ió iin ta̱a kí'in ya̱'i sa'a̱ ñó'o̱, ta naní rá Leví. Dá ni̱ kaa na̱ xí'ín rá: ―Nakíi̱, ná ko'o̱ kanooón xí'ín yu'u̱.
42005028	Dá ni̱ nda̱kuíi̱n ra̱. Ta kúú ni̱ da̱nkoo ra ndidaá kúú ña̱'a ra, dá ni̱ kee ra kua'a̱n ra̱ kanoo ra xí'ín ná.
42005029	Dá ni̱ kee ra iin víko̱ ve'e ra keká'ano ra Jesús. Ta kua̱'á nda̱'o ta̱a kí'in ya̱'i sa'a̱ ñó'o̱, xí'ín dao ka̱ ña̱yuu ndéi mesa sásá'an dáó xí'ín Jesús.
42005030	Kúú ni̱ ka̱sá'á ta̱ dána'a̱ ley xí'ín ta̱ fariseo ká'a̱n kuáchi̱ ra̱ xí'ín ta̱a xíonoo xí'ín Jesús, ta kaá ra̱: ―¿Ndiva̱'a sásá'an ndó, ta xí'i ndó xí'ín ta̱a kí'in ya̱'i sa'a̱ ñó'o̱, xí'ín dao ka̱ na̱ kómí kua̱chi yó'o?
42005031	Dá ni̱ kaa Jesús xí'ín rá: ―Na̱ ió va̱'a ko̱ xínñó'ó ta'on na ta̱a ketátá ñaá. Sa̱va̱'a na̱ kú'u̱ va kúú na̱ xínñó'ó ñaá.
42005032	Ta dión ta'ani yu'u̱, ko̱ véi ta'on yu'u̱ nakanai na̱ ká'án ña̱ kúú ná ña̱yuu ndaa̱. Di'a ve̱i yu'u̱ nakanai na̱ nákoni ña̱ kómí ná kua̱chi, dá ná nandikó iní na̱ sa̱'án.
42005033	Dá ni̱ kaa ra̱ xí'ín Jesús: ―Ta̱a xíonoo xí'ín Juan, na̱ dákodo̱ ndúta̱, né'e ii̱ nda̱'o ra, ta ká'a̱n nda̱'o ra xí'ín Ndios, ta dión ta'ani kée ta̱a xíonoo xí'ín ta̱ fariseo, tído ta̱ xíonoo xí'ín ní sásá'an va ra, ta xí'i va ra.
42005034	Dá ni̱ kaa na̱ xí'ín rá: ―¿Á ká'án ndó ña̱ kuu kendúsa̱ ndo̱ xí'ín ña̱yuu ni̱ na̱taka noo̱ ió vikó tánda'a̱ ña̱ kane'e ii̱ ná nani ió i̱í vá tono̱ xí'ín ná?
42005035	Tído kasandaá iin kuu̱, dá naki'in ra tono̱ kane'e ra ko'o̱n ra̱. Nda̱ daá ví, dá kía̱n kánian kane'e ii̱ ña̱yuu ñoó.
42005036	Dá ni̱ da̱kí'in tá'an tuku Jesús dao ña̱'a xí'ín to̱'on dána'a̱ na̱ noo̱ rá, ta kaá na̱: ―Ta ko̱ íin ta'on sa'ándá iin tá'í iin dá'o̱n sa̱á, ta nákoto tá'an naa̱n no̱ó ni̱ ndata̱ iin da'ón yátá, chi̱ tá ná kee na dión, dá kía̱n dátu̱ú vá ná dá'o̱n sa̱á, ta o̱ náki'in tá'an nóó ta'an vaan xí'ín da'ón yátá ñoó.
42005037	Ta ko̱ íin ta'on taán vino sa̱á ini ñíi̱ yátá, dá chi̱ tá ná kee na dión, dá dáka'ándí va vino sa̱á ñíi̱ yátá ñoó, ta kúú ndi'i vino ñoó kuita̱, ta kúú tu̱ú vá ñíi̱ ñoó.
42005038	Sa̱'á ño̱ó va̱'a cháá ka̱ ná taán yó vino sa̱á ini ñíi̱ sáá, dá kía̱n ni iian ná o̱ túú.
42005039	Ta ña̱yuu xí'i vino yatá, ko̱ kóni̱ ka̱ na̱ ko'o na vino sa̱á, dá chi̱ kaá na̱ ña̱ va̱'a cháá ka̱ sá'a̱n vino yatá ―kaá Jesús. 6
42006001	Ta tein iin kuu̱ náni'i̱ ndée̱ na̱ Israel, chíka'anda Jesús kua'a̱n na̱ no̱ñó'o̱ noo̱ káa tirió. Kúú ni̱ ka̱sá'á ta̱ xíonoo xí'ín ná tó'on ra yoko tirió. Ta ni̱ chi̱ní'ini ndá'a̱ ráa̱n, dá ni̱ kana noni̱án, ta ni̱ ka̱sá'á rá seí ra̱án kua'a̱n ra̱.
42006002	Dá ni̱ kaa dao ta̱ fariseo: ―¿Ndiva̱'a kée ndó ña̱ ko̱ kánian keeá tein kuu̱ náni'i̱ ndée̱a̱?
42006003	Dá ni̱ kaa Jesús xí'ín rá: ―¿Á ko̱ óon ta'on ka'i ndo'ó ña̱ ni̱ kee David sa̱ na'á tá nda'í ni̱ kuiko na xí'ín ta̱a xíonoo xí'ín ná?
42006004	Chi̱ kaáa̱n ña̱ ni̱ ku̱'u na ve'e Ndios, ta ni̱ ki'in na pan, ña̱ dóko̱ ta̱ duti̱ noo̱ Ndios, ña̱ ko̱ kánian keí ña̱yuu oon, chi̱ sa̱va̱'a ta̱ duti̱ vá kuu keí ñá. Tído ni̱ seí va David ña̱, ta ni̱ xi̱'o ta'ani naa̱n ni̱ seí ta̱a xíonoo xí'ín ná.
42006005	Dá ni̱ kaa ta'ani na xí'ín rá: ―Kana'á ndó ña̱ ió ta'ani choon noo̱ ndá'a̱ na̱ ni̱ nduu ta̱a ñayuú yó'o ña̱ dándáki na tein kuu̱ náni'i̱ ndée̱ yo̱ ―kaá na̱ ká'a̱n na̱ sa'a̱ mií ná.
42006006	Tein iin ka̱ kuu̱ náni'i̱ ndée̱ na̱ Israel ni̱ ku̱'u Jesús ini ve'e noo̱ nátaka na̱ ñoo ñoó. Dá ni̱ ka̱sá'á ná dána'a̱ na̱. Ta ñoó nákaa̱ iin ta̱a ni̱ na̱tií ndá'a̱ xoo kuá'a.
42006007	Ta ndíta ta̱ dána'a̱ ley xí'ín ta̱ fariseo nání rá Jesús, dá ná kande̱'á á nduva̱'a na ta̱ kú'u̱ ñoó tein kuu̱ náni'i̱ ndée̱ ná, dá ni'i̱ rá ndí koo dátai̱ kua̱chi ñaá rá no̱ó ta̱ né'e choon.
42006008	Tído sa̱ ná'á vá Jesús ndí ki̱án nákani ini ta̱a ñoó. Dá ni̱ kaa na̱ xí'ín ta̱ ni̱ na̱tií ndá'a̱ ñoó: ―Ndakuii̱n ndichi, ta ka̱kuíi̱n me̱'í yó'o. Ta kúú ni̱ na̱kuii̱n ndichi ra, dá ni̱ sa̱ kuíi̱n ra̱ íin ra.
42006009	Dá ni̱ kaa Jesús xí'ín dao ka̱ ta̱a ñoó: ―Ná ko'i̱n ndato̱'ín ndo̱'ó iin ña̱'a viti. ¿Ndá ki̱án kuu kee yó tein kuu̱ náni'i̱ ndée̱ yo̱? ¿Á kee yó ña̱ va̱'a o á kee yó ña̱ kini? ¿Á dáka̱kió iin ña̱yuu o ka'ání yo̱ ná? Ka'a̱n ndo̱ ná kande̱'á ―kaá na̱.
42006010	Dá ni̱ kao̱ noo na ni̱ sa̱ nde̱'é ná noo̱ ndidaá kúú ña̱yuu ndéi ñoó. Dá ni̱ kaa na̱ xí'ín ta̱a kú'u̱ ñoó: ―Ná dákaa̱ ndá'o̱n xaa̱n. Tá ni̱ na̱da̱káa̱ ra̱ ndá'a̱ rá, ta kúú ni̱ ndu̱va̱'a vaan.
42006011	Tído ni̱ xido̱ nda̱'o ini ta̱a ndíta nání ñaá ñoó. Ta kúú ni̱ ka̱sá'á rá ndátó'ón rá ndí kee ra, dá kendava̱'a ra xí'ín Jesús.
42006012	Ta tein kuu̱ dáá ñóó, dá ni̱ sa'a̱n Jesús dini̱ iin yúku̱ ni̱ ka'a̱n na̱ xí'ín Ndios. Ta níí ñoo yaka ni̱ sa̱ káa̱ na̱ ni̱ ka'a̱n na̱ xí'ín ná.
42006013	Tá ni̱ tu̱u noo̱, dá ni̱ kana na ndidaá kúú ta̱a xíonoo xí'ín ná. Ta tein ro̱ón ni̱ ka̱xi na uxi̱ uu̱ ta̱a, dá ni̱ chi̱naní ñaá ná apóstol, dá kane'e ra to̱'on na kanoo ra.
42006014	Iin ta̱a yó'o naní Simón. Ta ni̱ chi̱naní ñaá ná Pedro, ta iin ka̱ ra̱ naní Andrés, ta̱ kúú ñani Pedro. Ta iin ka̱ ra̱ naní Jacobo, xí'ín ra̱ naní Juan, xí'ín ra̱ naní Felipe, xí'ín ra̱ naní Bartolomé,
42006015	xí'ín ra̱ naní Mateo, xí'ín ra̱ naní Tomás, xí'ín ra̱ naní Jacobo, ra̱ kúú de̱'e Alfeo, xí'ín ra̱ naní Simón, ra̱ kuendá Zelote,
42006016	xí'ín ra̱ naní Judas, ra̱ kúú de̱'e Jacobo, xí'ín ra̱ naní Judas Iscariote, tá'a̱n ra̱ ni̱ kasa̱ndaá ni̱ na̱ki̱'o Jesús no̱ó ta̱ xiní u'u̱ ñaá.
42006017	Dá ni̱ kee Jesús ko̱noo na kua'a̱n na̱ xí'ín ta̱a yó'o. Dá ni̱ xino̱ na̱ ni̱ sa̱ tuu na iin yódo̱. Ta ñoó ndéi dao ka̱ ta̱ xíonoo xí'ín ná, xí'ín kua̱'á nda̱'o ña̱yuu ni̱ kii ñoo kuálí ñó'o chí kuendá Judea, xí'ín na̱ ni̱ kii ñoo Jerusalén, xí'ín na̱ ni̱ kii yu'ú ta̱ño'o̱ noo̱ kúú ñoo Tiro xí'ín Sidón, chi̱ ni̱ ka̱sáa̱ na̱ kueídó'o na ña̱ dána'a̱ Jesús, dá ná nduva̱'a na no̱ó kue'e̱ ndó'o na.
42006018	Ta ni̱ ndu̱va̱'a ta'ani na ndidaá ña̱yuu ñó'o espíritu kini.
42006019	Ta ndidaá kúú ña̱yuu ñoó ni̱ ndi̱'i ini dáko'o̱n ndá'a̱ ná Jesús, chi̱ xí'ín ndée̱ kómí ná, kándéé ná nduva̱'a na na̱ kú'u̱. Ta kúú ndidaá vá na̱ kú'u̱ ni̱ ndu̱va̱'a na.
42006020	Dá ni̱ sa̱ nde̱'é Jesús noo̱ ndidaá ta̱a xíonoo xí'ín ná, dá ni̱ kaa na̱ xí'ín rá: ―Ndiká'án ndi kúu ví ndo'ó, na̱ kúnda'í xaa̱n, dá chi̱ sa̱ ñó'o ndó ti̱xi ndá'a̱ Ndios.
42006021	’Ta ndiká'án ndi kúu ví ndo'ó, na̱ nda'í kuíko viti, dá chi̱ ndato koni ndo̱ ndinoo ini ndo̱. ’Ta ndiká'án ndi kúu ví ndo'ó, na̱ ndéí'i̱ viti, dá chi̱ ndato ná kuaki̱ ndo̱.
42006022	’Ta ndiká'án ndi kúu ví ndo'ó tá xiní u'u̱ ñaá ña̱yuu, o tá taó xóo na ndo̱'ó tein na, o tá kána̱'á na̱ xí'ín ndó, o tá chínaní kini na ndo̱ sa̱'á ña̱ kúú ndó kuendá yu'u̱, na̱ ni̱ nduu ta̱a ñayuú yó'o.
42006023	Kadii̱ iní ndo̱ tá ndó'o ndó dión, ta nakutí ndó xí'ín ña̱ kádii̱ iní ndo̱, dá chi̱ ká'ano nda̱'o ña̱'a ni'i̱ ndo̱ noo̱ Ndios chí induú, chi̱ ki̱'o dión ta'ani sa̱ kendava̱'a na̱ sá'ano ve'e ña̱yuu ñoó xí'ín profeta tá sa̱ na'á.
42006024	’Tído nda'í kúu ví ndo'ó, na̱ kúú na̱ kui̱ká, chi̱ ta̱ndeé iní kómí ndó kúú ña̱ ió ñayuú yó'o va.
42006025	’Ta nda'í kúu ví ndo'ó, na̱ sa̱ ndínoo ini viti, dá chi̱ kasandaá iin kuu̱ nda'í kuiko ndó. ’Ta nda'í kúu ví ndo'ó, na̱ sáki̱ viti, dá chi̱ kasandaá iin kuu̱, dá nda'í kuu ini ndo̱, ta nda'í kuaki ndó.
42006026	’Ta nda'í kúu ví ndo'ó tá chínaní va̱'a ñaá ndidaá ña̱yuu, dá chi̱ ki̱'o dión ni̱ sa̱ kee na̱ ve'e ña̱yuu ñoó xí'ín profeta to̱'ón tá sa̱ na'á.
42006027	’Tído ndo'ó, na̱ seídó'o ñaá, ká'i̱n xí'ín ndó ña̱ ku'u̱ ini ndo̱ sa̱'á na̱ naá xí'ín ndó, ta va̱'a kee ndó xí'ín na̱ xiní u'u̱ ñaá.
42006028	Ta va̱'a ka'a̱n ndo̱ xí'ín na̱ ká'a̱n ndava̱'a sa'a̱ ndo̱. Ta kaka̱ ndo̱ ña̱ mani̱ noo̱ Ndios sa̱'á na̱ kéndava̱'a xí'ín ndó.
42006029	Ta ndáa na̱ ni̱ kani iin xoo noo̱ ndo̱, dá kía̱n ki̱'o ndó iin ka̱ xoo ná kani na. Ta ndáa na̱ ni̱ xi̱o ndaa kotó ndíxi ndó, konó ndó ná kuio ndaa ta'ani na do'o̱no̱ ndo̱.
42006030	Tá ndáa na̱ xíka̱ iin ña̱'a noo̱ ndo̱, ki̱'o ndóa̱n noo̱ ná. Ta ndáa na̱ ni̱ xi̱o ndaa ña̱'a kómí ndó, ná dá'a ni ndaka̱ ndo̱án noo̱ ná.
42006031	Táto̱'on ki̱'o kóni̱ ndo̱ kee dao ka̱ ña̱yuu xí'ín ndó, ki̱'o dión ta'ani kee ndó xí'ín ná.
42006032	’Chi̱ tá kú'u̱ ini ndo̱ sa̱va̱'a sa̱'á na̱ kú'u̱ ini sa'a̱ mií ndó, ¿ndí ki̱án va̱'a ná'a̱ ndo̱ sa̱'á ña̱ kée ndó dión? Chi̱ nda̱ na̱ kómí kua̱chi kú'u̱ ini na̱ sa̱'á na̱ kú'u̱ ini sa'a̱ mií ná.
42006033	Tá kée ndó ña̱ va̱'a xí'ín sa̱va̱'a na̱ kée ña̱ va̱'a xí'ín mií ndó, ¿ndí ki̱án va̱'a ná'a̱ ndo̱? Chi̱ nda̱ na̱ kómí kua̱chi kée ña̱ va̱'a xí'ín na̱ kée ña̱ va̱'a xí'ín mií ná.
42006034	Ta tá xí'o tóo ndó ña̱ ió noo̱ ndo̱ sa̱va̱'a no̱ó na̱ ná'á ndó nandió né'an noo̱ ndo̱, ¿ndí ki̱án va̱'a ná'a̱ ndo̱? Chi̱ nda̱ na̱ kómí kua̱chi xí'o tóo na ña̱ ió noo̱ ná noo̱ dao ka̱ na̱ kómí kua̱chi, chi̱ ná'á ná ña̱ nandió né'e ndi'i naa̱n noo̱ ná.
42006035	Tído koo ini ndo̱ ku'u̱ ini ndo̱ sa̱'á na̱ xiní u'u̱ ñaá, ta va̱'a kee ndó xí'ín ná, ta ki̱'o tóo ndó ña̱ ió noo̱ ndo̱ noo̱ ná, ta ná dá'a ni kandati ndó nani'i̱ ndo̱án, dá kía̱n ká'ano nda̱'o ña̱ va̱'a natiin ndó noo̱ Ndios, ta kasandaá ta'ani ndó kakuu ndó de̱'e Ndios, na̱ ió noo̱ dikó. Dá chi̱ Ndios va̱'a ini kúú ná xí'ín ña̱yuu ko̱ó ndivé'e noo̱, xí'ín ña̱yuu kíni.
42006036	Sa̱'á ño̱ó koo ini ndo̱ ku'u̱ ini ndo̱ sa̱'á ña̱yuu táto̱'on ki̱'o kú'u̱ ini Ndios sa'a̱ ná.
42006037	’Ná dá'a ni keyíko̱ mií ndó sa̱'á ña̱yuu, dá kía̱n ná dá'a ni keyíko̱ Ndios sa'a̱ ndo̱. Ná dá'a ni dátai̱ kua̱chi ndó ña̱yuu, dá kía̱n ná dá'a ni tai̱ kua̱chi ndó noo̱ Ndios. Ki̱'o ká'ano ini ndo̱ sa̱'á ña̱yuu, dá kía̱n ná ki̱'o ká'ano ini Ndios sa'a̱ ndo̱.
42006038	Ki̱'o ndó ña̱ ió noo̱ ndo̱ noo̱ dao ka̱ ña̱yuu, dá naki̱'o Ndios ña̱'a noo̱ ndo̱, chi̱ ki̱'o na kua̱'á ña̱ va̱'a noo̱ ndo̱, dá chi̱ no̱ón kúú na̱ kidi ni'inian, dá ketoon va̱'an, ta dákútí díní ná kostá ndo̱ nandió né'e naa̱n noo̱ ndo̱, dá chi̱ táto̱'on ki̱'o kée ndó chindeé ndó ña̱yuu, ki̱'o dión kee Ndios xí'ín ndó.
42006039	Dá ni̱ da̱kí'in tá'an ta'ani Jesús ña̱ yó'o xí'ín to̱'on ni̱ da̱ná'a̱ na̱: ―¿Á kuu katiin ndaa tá'an uu̱ ta̱a ko̱ túu no̱ó ko'o̱n ra̱ iin xíán, ká'án ndó? ¿Á ko̱ ná'á ta'on ndó ña̱ ndin nduú va ra kue̱i ini yái̱?
42006040	Ta ni iin ta̱a dákuá'a ko̱ ndáya̱'i cháá ka̱ no̱ó ta̱a dána'a̱ noo̱ rá. Tído ndi ndáa mií vá ra̱ ni̱ da̱kuá'a va̱'a, kasandaá ra̱ kana'á rá táto̱'on ki̱'o ná'á ta̱a dána'a̱ noo̱ rá.
42006041	¿Ndiva̱'a ndé'é ndó xe'e̱ ló'o̱ nákaa̱ noo̱ ñani ndo̱, ta ko̱ xí'o ndó kuendá ká'ano ka̱ ti̱ndú'u̱ nákaa̱ noo̱ mií ndó?
42006042	Ta, ¿ndi káa noo̱ ndo̱ ka'a̱n ndo̱ xí'ín ñani ndo̱: “Ñanii̱, konón ná taói̱ xe'e̱ nákaa̱ noo̱o̱n xaa̱n”, kaá ndo̱, ta ko̱ ndé'é ta'on ndó ndi ki̱'o ví káa ti̱ndú'u̱ nákaa̱ noo̱ mií ndó? ¡Kúú ndó ña̱yuu uu̱ noo̱! Taó ndó dinñó'ó ti̱ndú'u̱ nákaa̱ noo̱ mií ndó xaa̱n, dá natu̱u va̱'a noo̱ ndo̱, dá kuu taó ndó xe'e̱ nákaa̱ noo̱ ñani ndo̱.
42006043	’Ta ni iin tó'ón yíto̱ va̱'a ko̱ xí'o kui̱'i ko̱ vá'a, ta ni iin tó'ón yíto̱ ko̱ vá'a ko̱ xí'o kui̱'i va̱'a.
42006044	Dá chi̱ kui̱'i xí'o iin iin yíto̱ ná'a̱ ndá yíto̱ kúú rá, chi̱ ko̱ dákue̱i ta'on yó ti̱ño̱'ó no̱ó ta̱'íón, ta ko̱ náki'in ta'on yó uva noo̱ yíto̱ íón.
42006045	Ta dión ta'ani iin ta̱a va̱'a, to̱'on va̱'a ñó'o ini nío̱ rá taó rá ká'a̱n ra̱. Tído iin ta̱a kini, to̱'on kini ñó'o ini nío̱ rá taó rá ká'a̱n ra̱. Chi̱ ndi ndáa miíó ña̱'a ñó'o ini nío̱ rá kánkuei yú'u̱ rá ká'a̱n ra̱.
42006046	’¿Ndiva̱'a ká'a̱n ndo̱ xí'ín yu'u̱, mií ní kúú sato'o ndu'u̱, mií ní kúú sato'o ndu'u̱, tído ko̱ kée ndó choon sa'ándái̱?
42006047	Dá chi̱ ndidaá na̱ ve̱i no̱ó yu'u̱, ta seídó'o na ña̱ ka'i̱n xí'ín ná, ta kée na ña̱, ko'i̱n dákí'in tá'in iin ña̱'a xí'ín táto̱'on kée na.
42006048	Chi̱ no̱ón kúú táto̱'on iin ta̱a ni̱ ka̱va̱'a iin ve'e. Ni̱ sata konó ra̱, ta ni̱ chi̱káa̱ ra̱ sa̱'án noo̱ tóto̱. Ta ni̱ xi̱nkuei ta̱kui̱í kua'a̱ yu̱ta ñoó, ta kúú ni̱ ña̱ni rá sa̱'án, tído ko̱ ta̱'ón ña̱'a ní ndó'an, dá chi̱ noo̱ tóto̱ nákaa̱ sa̱'án.
42006049	Tído ña̱yuu seídó'o to̱'on dána'i̱, ta ko̱ kée na ña̱, no̱ón kúú táto̱'on iin ta̱a ni̱ ka̱va̱'a iin ve'e noo̱ ñó'o̱ oon, chi̱ ko̱ ní chíkaa̱ ta'on ra sa̱'án. Sa̱'á ño̱ó tá ni̱ ña̱ni ta̱kui̱í yu̱ta ñoó sa̱'án, kúú ni̱ koon vaan, ta kúú ni̱ naá ndí'i vaan. 7
42007001	Tá ni̱ ndi'i ni̱ ka'a̱n Jesús to̱'on yó'o xí'ín ña̱yuu ndéi seídó'o ñoó, dá ni̱ ndu̱'u na ñoo Capernaum.
42007002	Ta ñoó ió iin ta̱a dándáki iin ciento soldado, ta kú'u̱ iin ta̱ kéchóon noo̱ rá, ta kú'u̱ nda̱'o ini ra̱ sa'a̱ rá, tído sa̱ xí'i̱ va ra.
42007003	Tá ni̱ seídó'o ta̱ dándáki soldado ñoó ña̱ ká'a̱n ña̱yuu sa'a̱ Jesús, dá ni̱ ta̱nda'á rá dao ta̱ sá'ano ndíta no̱ó na̱ Israel kua'a̱n ra̱ kueí nda'í ra̱ noo̱ Jesús ña̱ ná kii na ve'e ra nduva̱'a na ta̱ kéchóon noo̱ rá.
42007004	Dá tá ni̱ saa̱ ta̱a ñoó noo̱ ió Jesús, dá ni̱ seí nda'í ra̱ noo̱ ná ña̱ ná ko'o̱n na̱ nduva̱'a na ta̱ kéchóon no̱ó ta̱ dándáki soldado ñoó, ta kaá ra̱ xí'ín ná: ―Miía̱n kánian kee ní ña̱ mani̱ yó'o xí'ín ta̱a yó'o,
42007005	chi̱ kú'u̱ ndava̱'o ini ra̱ sa̱'á na̱ ñoo yo̱, ta ni̱ ka̱va̱'a ra ve'e noo̱ nátaka yo̱ ―kaá ra̱.
42007006	Dá ni̱ kee Jesús kua'a̱n na̱ xí'ín rá. Tído tá ni̱ kasa̱ndaá yati na noo̱ íin ve'e ta̱ dándáki soldado ñoó, dá ni̱ ta̱nda'á rá dao ta̱a né'e tá'an va̱'a xí'ín rá kua'a̱n ra̱ no̱ó ve̱i Jesús. Dá ni̱ kaa ta̱a ñoó xí'ín Jesús ña̱ ni̱ ka'a̱n ta̱ dándáki soldado ñoó: ―O̱ sa̱ dándi̱'i ka̱ ini ní mií ní sa'a̱ yú'u̱, tatá, chi̱ ko̱ ñá'a̱ ta'on kúú yu'u̱ ña̱ ku̱'u ní ve'i.
42007007	Ta sa̱'á ña̱ ko̱ ta̱'ón ña̱'a kúúí, sa̱'á ño̱ó ko̱ ní saa̱ miíí noo̱ ní. Tído xí'ín to̱'on ka'a̱n oon va ní, ta kúú nduva̱'a va ta̱ kéchóon no̱ói̱.
42007008	Chi̱ kúú ta'anii iin ta̱a nákaa̱ ti̱xi ndá'a̱ iin ta̱a né'e choon. Ta ñó'o ta'ani soldado ti̱xi ndá'a̱ yu'u̱. Sa̱'á ño̱ó tá ká'i̱n xí'ín iin ra: “Kua'án”, ta kúú kua'a̱n va ra. Tá ká'i̱n xí'ín iin ka̱ ra̱: “Nakíi̱”, ta kúú ve̱i va ra. Ta tá ká'i̱n xí'ín ta̱ kéchóon noo̱í: “Kee ña̱ yó'o”, ta kúú kée va raa̱n ―kaá ra̱.
42007009	Tá ni̱ sei̱do̱'o Jesús to̱'on yó'o, kúú ni̱ naá iní na̱ sa̱'á ña̱ ni̱ ka'a̱n ra̱ dión. Dá ni̱ na̱ndió ko̱o na ni̱ sa̱ nde̱'é ná no̱ó ña̱yuu tákuei ñaá ve̱i ñoó, dá ni̱ kaa na̱: ―Miía̱n ndaa̱ ná ka'i̱n xí'ín ndó ña̱ ni iin na̱ Israel ko̱ kándéé iní na̱ yu'u̱ táto̱'on ki̱'o kándéé iní ñaá ta̱ yó'o ―kaá na̱.
42007010	Tá ni̱ na̱ndió kuéi ta̱a ni̱ sa'a̱n choon yó'o ni̱ ndu̱sáa̱ ra̱ ve'e, kúú ni̱ xini ra̱ ña̱ sa̱ ni̱ ndu̱va̱'a ta̱ kéchóon ni̱ sa̱ kú'u̱ ñoó.
42007011	Tá ni̱ ndi'i ñoó, dá ni̱ kee Jesús kua'a̱n na̱ iin ñoo ká'ano naní Naín xí'ín ta̱a xíonoo xí'ín ná, ta kúú kua̱'á ndava̱'o ña̱yuu kua'a̱n ta'ani xí'ín ná.
42007012	Tá ni̱ kasa̱ndaá yati na noo̱ kúú yé'é ñoo ñoó, kúú ñoó kánkuei ña̱yuu kua'a̱n na̱ dándu̱xi na iin ndi̱i. Ta iin tó'ón dáá vá kúú xí noo̱ naná xi̱. Ta ñá'a̱ kuáa̱n va kíán. Ta kua̱'á ndava̱'o na̱ ñoo ñoó kua'a̱n xí'án.
42007013	Tá ni̱ xini ñaá sato'o yo̱ Jesús, kúú ni̱ ku'u̱ nda̱'o ini na̱ sa'a̱ ñá'a̱ ñoó. Dá ni̱ kaa na̱ xí'án: ―O̱ sa̱ kuákón.
42007014	Dá ni̱ na̱tuu yati na. Dá ni̱ tiin na sato̱ noo̱ nákaa̱ ndi̱i ñoó. Kúú ni̱ sa̱ tuu ta̱a yí'i ña kua'a̱n ñoó. Dá ni̱ kaa na̱ xí'ín ta ni̱ xi'i̱ ñoó: ―Yií ló'o̱, ká'a̱n yu'u̱ xí'ón, ndako̱o.
42007015	Ta kúú ni̱ nda̱ko̱o tayií ni̱ xi'i̱ ñoó. Kúú ni̱ ka̱sá'á vá xí ká'a̱n xi̱. Dá ni̱ na̱ki̱'o ñaá ná noo̱ naná xi̱.
42007016	Ta ndidaá kúú vá ña̱yuu ñoó ni̱ yu̱'ú. Ta kúú ni̱ ka̱sá'á ná kéká'ano na Ndios, ta kaá na̱: ―Iin profeta ká'ano nda̱'o ni̱ ka̱sáa̱ noo̱ ndéi yó viti. Ta dao ka̱ na̱ kaá ña̱ ni̱ ka̱sáa̱ Ndios chindeé ná na̱ ñoo na̱.
42007017	Ta kúú ni̱ na̱ka̱'ani to̱'on sa'a̱ Jesús iin níí kúú kuendá Judea, xí'ín ndidaá ñoo ñó'o yati ñoó.
42007018	Dá ni̱ ka̱sto̱'on ta̱ kúú kuendá Juan xí'ín ná sa'a̱ ndidaá ña̱ kée Jesús. Dá ni̱ kana Juan uu̱ ta̱a xíonoo xí'ín ná,
42007019	dá ni̱ ta̱nda'á ñaá ná kua'a̱n ra̱ noo̱ nákaa̱ Jesús, dá ndato̱'ón ñaá rá, á mií ná kúú na̱ ni̱ kaa Ndios tanda'á ná kasaa̱ dáka̱ki ñaá, o á kandati yó kasaa̱ iin ka̱ na̱.
42007020	Dá tá ni̱ saa̱ ta̱a ñoó noo̱ nákaa̱ Jesús, dá ni̱ kaa ra̱ xí'ín ná: ―Juan, na̱ dákodo̱ ndúta̱ ña̱yuu, no̱ón kúú na̱ ni̱ ta̱nda'á ndu'u̱ ve̱i ndu ndato̱'ón ndú mií ní. ¿Á mií ní kúú na̱ ni̱ kaa Ndios tanda'á ná kasaa̱ dáka̱ki ñaá, o á kandati ndu kasaa̱ iin ka̱ na̱? ―kaá ra̱.
42007021	Ta mií hora daá ñóó ni̱ ndu̱va̱'a Jesús kua̱'á nda̱'o na̱ kú'u̱, xí'ín na̱ ndó'o kua̱'á noo̱ kue'e̱, xí'ín na̱ ñó'o espíritu kini. Ta kua̱'á nda̱'o na̱ ko̱ túu noo̱ ni̱ na̱tu̱u noo̱.
42007022	Dá ni̱ kaa na̱ xí'ín ta̱a ñoó: ―Kua'án nó'o̱ ndo̱ kasto̱'on ndó xí'ín Juan sa'a̱ ndidaá ña̱ ni̱ xini ndo̱, xí'ín sa'a̱ ndidaá ña̱ ni̱ seídó'o ndó kuu̱ víti, ta ka'o̱n xí'ín ná ña̱ ni̱ na̱tu̱u no̱ó na̱ ko̱ túu noo̱, ta sa̱ xíka va na̱ ni̱ na̱tií sa'a̱, ta sa̱ ni̱ ndu̱vií vá na̱ ndó'o kue'e̱ téí'i̱, ta sa̱ ni̱ na̱tai̱ va do̱'o na̱ ko̱ tái̱ do̱'o, ta ni̱ na̱taki na̱ ni̱ xi'i̱, ta no̱ó ña̱yuu kúnda'í ni̱ ka̱sto̱'in to̱'on va̱'a Ndios.
42007023	Ndiká'án ndi kúu ví ña̱yuu ko̱ nákani kuáchi̱ ini xiní na̱ yu'u̱ ―kaá na̱.
42007024	Tá ni̱ ndi'i ni̱ na̱ndió kuéi ta̱a ni̱ ta̱nda'á Juan ñoó kua'a̱n nó'o̱ rá, dá ni̱ ka̱sá'á Jesús ká'a̱n na̱ xí'ín ña̱yuu ñoó sa'a̱ Juan, ta kaá na̱: ―¿Ndá yoo ni̱ sa'a̱n ndo̱'ó ni̱ sa̱ nde̱'é ndó noo̱ kúú no̱ñó'o̱ i̱chí ñoó? ¿Á iin ta̱a ko̱ íin toon, tá'a̱n ra̱ xíkó táto̱'on xíkó iin ndoo̱ kée tachi̱ ni̱ sa'a̱n ndo̱ ni̱ sa̱ nde̱'é ndó?
42007025	Ko̱ó, sa̱'á ño̱ó, ¿ndá yoo ni̱ sa'a̱n ndo̱ ni̱ sa̱ nde̱'é ndó, tá dáá? ¿Á iin ta̱a ndíxi dá'o̱n táyíí ndáa? Ko̱ó, chi̱ ná'á vá mií ndó ña̱ ña̱yuu ndíxi dá'o̱n táyíí ndáa, no̱ón kúú na̱ ndéi ve'e rey.
42007026	Sa̱'á ño̱ó, ¿ndá yoo ni̱ sa'a̱n ndo̱ ni̱ sa̱ nde̱'é ndó, tá dáá? ¿Á iin profeta? Jaa̱n, miía̱n ndaa̱ kuiti kaá yu'u̱ ña̱ ñaá kúú ná, ta ndáya̱'i cháá ka̱ na̱ o̱ du̱ú iin profeta.
42007027	Ta sa'a̱ mií ná ká'a̱n tuti ii̱ Ndios di'a: Ná ko'i̱n tanda'í iin ta̱a kuió no̱ó ko'o̱n noo̱ yo̱'ó kasto̱'on ra to̱'on yu'u̱ xí'ín ña̱yuu, dá ná kandei nduu na̱ kueídó'o na ña̱ kía̱n ko'o̱n ka'o̱n xí'ín ná, kaáa̱n.
42007028	Sa̱'á ño̱ó ká'i̱n xí'ín ndó ña̱ Juan, na̱ dákodo̱ ndúta̱ ña̱yuu, no̱ón kúú na̱ ndáya̱'i cháá ka̱ noo̱ ndidaá ka̱ ta̱a ni̱ kaki ti̱xi ñá'a̱. Tído na̱ nóo cháá ka̱ nákaa̱ ti̱xi ndá'a̱ Ndios, no̱ón di'a kúú na̱ ndáya̱'i cháá ka̱ o̱ du̱ú Juan ―kaá na̱.
42007029	Tá ni̱ seídó'o ndidaá na̱ ñoo yo̱ xí'ín nda̱ ta̱a kí'in ya̱'i sa'a̱ ñó'o̱ ña̱ ni̱ ka'a̱n na̱, dá ni̱ na̱koni na̱ ña̱ kée Ndios ña̱ ndaa̱ xí'ín ná. Sa̱'á ño̱ó ni̱ sodo̱ ndúta̱ ná ni̱ kee Juan.
42007030	Tído ta̱ fariseo xí'ín ta̱ dána'a̱ ley ni̱ ku'ichi̱ ini ra̱ ni̱ xini ra̱ ña̱ va̱'a kóni̱ Ndios kee na xí'ín rá, sa̱'á ño̱ó ko̱ ní xi̱'o ra mií rá dákodo̱ ndúta̱ ñaá Juan.
42007031	Dá ni̱ kaa ta'ani sato'o yo̱ Jesús: ―¿Ndí ki̱án tiin yu'u̱, dá ka'i̱n xí'ín ndó táto̱'on kée ña̱yuu ndéi tiempo viti, ta ndá yoo kée táto̱'on kée na?
42007032	Na̱ ndéi tiempo viti kée táto̱'on kée takuáchí tá ndéi xi sádikí xi̱ noo̱ yá'i, ta káyu'ú tá'an xi: “Ni̱ tuu ndu̱ flauta, tído ko̱ ní sársá'á ta'on ndo'ó. Ta ni̱ xita ndu yaa nda'í kua'a̱n, tído ko̱ ní ndei'i̱ ta'on ndó.”
42007033	Ta ki̱'o dión ta'ani kée ndo'ó, chi̱ tá ni̱ ka̱sáa̱ Juan, na̱ dákodo̱ ndúta̱ ña̱yuu, ko̱ ní seí ta'on na pan, ta ko̱ ní xi'i na vino, tído kaá ndo̱ ña̱ nákaa̱ espíritu kini ini na̱.
42007034	Ta viti ni̱ ka̱sáa̱ na̱ ni̱ nduu ta̱a ñayuú yó'o, ta sásá'an va na, ta xí'i na vino, tído kaá ndo̱ ña̱ kúú ná iin ta̱a nde̱'é, iin ta̱ xí'i. Ta kaá ta'ani ndó ña̱ kúú ná iin ta̱a né'e tá'an va̱'a xí'ín ta̱a kí'in ya̱'i sa'a̱ ñó'o̱, xí'ín ña̱yuu kíni.
42007035	Tído na̱ kúú na̱ ndi̱chí, no̱ón kúú ná'a̱ ña̱ kómí ndisa na ña̱ ndi̱chí.
42007036	Iin ta̱ fariseo ni̱ seí nda'í noo̱ Jesús ña̱ ná ko'o̱n na̱ xí'ín rá ve'e ra kasá'an na. Dá tá ni̱ ku̱'u Jesús ve'e ra, dá ni̱ sa̱ ko̱o na xí'ín rá mesa.
42007037	Dá tá ni̱ ka̱ndaa̱ ini iin ñá'a̱ kómí kua̱chi ió ñoo ñoó ña̱ ió Jesús ve'e ta̱ fariseo ñoó sásá'an na, kúú ni̱ ka̱sáa̱a̱n, ta né'án iin ti̱ndo'o̱ ló'o̱ noo̱ ñó'o kirá támi sá'a̱n.
42007038	Kúú ni̱ sa̱ kuíi̱n xi̱tíán chí sata̱ dí'a na, chí xoo noo̱ ndéi sa'a̱ ná. Dá ni̱ ka̱sá'á ndéí'i̱ ña̱, dá ni̱ da̱kúchián sa'a̱ ná xí'ín ndirá noo̱a̱n. Ta xí'ín idí dini̱a̱n ni̱ da̱náyaaán ña̱. Dá ni̱ chitóán ña̱, dá ni̱ chi'án kirá támi sá'a̱n ñoó iin níí kúú sa'a̱ ná.
42007039	Tá ni̱ xini ta̱ fariseo, tá'a̱n ra̱ ni̱ kana Jesús ve'e ra, ña̱ ni̱ kee ñá'a̱ ñoó dión, dá ni̱ ka̱sá'á rá nákani ini ra̱: “Tá miía̱n ndaa̱ ndisa profeta kúú ta̱a yó'o, dá kía̱n kandaa̱ va ini ra̱ ndá ñá'a̱ kúú ñá ké'é sa'a̱ rá, chi̱ iin ñá'a̱ kómí kua̱chi va kíán”, ká'án rá nákani ini ra̱.
42007040	Dá ni̱ kaa Jesús xí'ín rá: ―Simón, kóni̱i̱ ka'i̱n xí'ón sa'a̱ iin ña̱'a. Dá ni̱ kaa Simón: ―Ka'a̱n ní xí'íín, maestro.
42007041	Dá ni̱ kaa na̱: ―Ni̱ sa̱ io iin ta̱a sa̱ dasá tóo di̱'ón. Ta uu̱ ta̱a sa̱ tái̱ noo̱ rá. Iin ra sa̱ tái̱ o'o̱n ciento di̱'ón plata, ta iin ka̱ ra̱ sa̱ tái̱ uu̱ diko uxi̱.
42007042	Ta ko̱ ní'i̱ ta'on ndin nduú ra̱ di̱'ón dánaa̱ rá ña̱ tái̱ ra̱. Ta kúú ni̱ xi̱'o ká'ano va ini ta̱ kúú sato'o di̱'ón ñoó sa'a̱ ndin nduú ta̱a ñoó. Ta viti, ka'a̱n yo̱'ó ná kande̱'á, ¿ndí káa ta̱a ñoó kú'u̱ cháá ka̱ ini sa̱'á ta̱ kúú sato'o di̱'ón ñoó?
42007043	Dá ni̱ kaa Simón: ―Taó kuendá yu'u̱ ña̱ ta̱a ni̱ sa̱ tái̱ kua'a̱ cháá ka̱ di̱'ón ñoó kúú ra̱ kú'u̱ cháá ka̱ ini sa̱'á ta̱ kúú sato'o di̱'ón ñoó. Dá ni̱ kaa Jesús: ―Ndaa̱ nda̱'o ni̱ ka'o̱n.
42007044	Dá ni̱ na̱ndió ko̱o na ni̱ sa̱ nde̱'é ná noo̱ ñá'a̱ ñoó, dá ni̱ kaa na̱ xí'ín Simón: ―¿Á ni̱ xino̱n táto̱'on ni̱ kee ñá'a̱ yó'o xí'ín yu'u̱? Tá ni̱ ku̱'u yu'u̱ ve'ón, ko̱ ní xi̱'o ta'on yo'ó ta̱kui̱í ndoo sa̱'í. Tído ñá'a̱ yó'o ni̱ da̱kúchián sa̱'í xí'ín ndirá noo̱a̱n. Ta xí'ín idí dini̱a̱n ni̱ da̱náyaaán ña̱.
42007045	Ta ni noo̱í ko̱ ní chító ta'on yo'ó, tído ñá'a̱ yó'o, nda̱ rá ni̱ ka̱sáa̱i̱ ni̱ ku̱'i ve'ón, ko̱ sá tuuán chitóán sa̱'í.
42007046	Ta ni dini̱í ko̱ ní chíkodó ta'on yo'ó sití, tído ñá'a̱ yó'o ni̱ chi'án ndutá támi sá'a̱n sa'a̱ yú'u̱.
42007047	Sa̱'á ño̱ó ká'i̱n xí'ón, va̱'ará kua̱'á nda̱'o kua̱chi kée ñá'a̱ yó'o, tído sa̱ ni̱ ndoo vaan, sa̱'á ño̱ó kóni̱ ndava̱'a vaán yu'u̱. Tído ña̱yuu ká'án ña̱ cháá vá kúú kua̱chi na̱ ni̱ ndoo, no̱ón kúú na̱ cháá vá kóni̱ na̱ yu'u̱.
42007048	Dá ni̱ kaa na̱ xí'ín ñá'a̱ ñoó: ―Sa̱ ni̱ ndoo va kua̱chón noo̱ Ndios.
42007049	Ta ndidaá ta̱a ndéi xí'ín ná mesa ñoó ni̱ ka̱sá'á ndáto̱'ón tá'an ra: ―¿Ndá yoo kúú ta̱a káa, xiní ra̱, ña̱ dándóo ra kua̱chi ña̱yuu noo̱ Ndios?
42007050	Dá ni̱ kaa Jesús xí'ín ñá'a̱ ñoó: ―Sa̱'á ña̱ kándéé ino̱n yu'u̱, sa̱'á ño̱ó ni̱ ka̱kón no̱ó kua̱chón. Kua'án nó'o̱n viti xí'a̱n ió va̱'a ino̱n. Dá ni̱ keeán kua'a̱n nó'a̱n. 8
42008001	Tá ni̱ ndi'i, dá ni̱ sa'a̱n Jesús ni̱ xi̱onoo na ndidaá ñoo ná'ano xí'ín ñoo kuálí, ta ni̱ da̱ná'a̱ na̱ to̱'on va̱'a ña̱ ká'a̱n sa'a̱ ndi koo ndu̱'u ña̱yuu ti̱xi ndá'a̱ Ndios. Ta ni̱ xi̱onoo na xí'ín ndin uxi̱ uu̱ ta̱a ni̱ ka̱xi mií ná ñoó.
42008002	Ta ni̱ xi̱onoo ta'ani dao na̱ ñá'a̱ xí'ín ná, tá'a̱n na̱ ni̱ ndu̱va̱'a na, chi̱ dao na ni̱ sa̱ ño'o espíritu kini, ta dao ka̱ na̱ ni̱ sa̱ kú'u̱. Ta tein na̱ ñá'a̱ yó'o nákaa̱ María Magdalena, tá'a̱n ñá sa̱ ño'o usa̱ espíritu kini ni̱ taó Jesús.
42008003	Ta nákaa̱ ta'ani ñá'a̱ naní Juana, ñá kúú ñadi'í ta̱a naní Chuza, tá'a̱n ra̱ ndaá ve'e rey Herodes, xí'ín ñá'a̱ naní Susana, xí'ín kua̱'á ka̱ na̱ ñá'a̱ sa̱ chi̱ndeé ñaá xí'ín ña̱ ió noo̱ ná.
42008004	Kúú kua̱'á nda̱'o ña̱yuu ni̱ kii iin rá iin ñoo ni̱ na̱taka noo̱ nákaa̱ Jesús. Dá ni̱ ka̱sá'á ná dákí'in tá'an na dao ña̱'a xí'ín to̱'on dána'a̱ na̱, ta kaá na̱:
42008005	―Iin ta̱a xíti ni̱ kee ra kua'a̱n ra̱ kuti ra tata no̱ñó'o̱ rá. Ta sa̱'á ña̱ ni̱ koon ni'ini ra tata ñoó, sa̱'á ño̱ó dao ña ni̱ kue̱i yu'ú íchi̱. Ta ni̱ sei̱n ni'ini naa̱n. Kúú ni̱ ka̱sáa̱ laa, ta kúú ni̱ seí vá ría̱n.
42008006	Ta dao ka̱ tata ñoó ni̱ kue̱i tein yuu̱, ta ni̱ xita̱a̱n. Tído ni̱ ichi̱a̱n, dá chi̱ ko̱ ta̱'ón ko̱'oyo sa̱'án.
42008007	Ta dao ka̱ tata ñoó ni̱ kue̱i tein ta̱'íón. Ta ni̱ sa'ano dáó ñá xí'ín ta̱'íón ñoó, sa̱'á ño̱ó ni̱ ku̱yáta̱ váán ni̱ kee rá.
42008008	Ta kúú dao ka̱ tata ñoó ni̱ kue̱i noo̱ kúú ño'ó va̱'a. Kúú ni̱ sa'ano va̱'a vaan. Ta kúú kua̱'á ndava̱'o noni̱ ni̱ xi̱'oan, dá chi̱ iin ciento noni̱ ni̱ xi̱'o iin iin tata ñoó ―kaá Jesús. Tá ni̱ ndi'i ni̱ ka'a̱n na̱ dión, ta kúú ni̱'i nda̱'o ni̱ ka'a̱n na̱: ―¡Ndi ndáa ndo'ó ió do̱'o, ta kúú kueídó'o va̱'a ndó!
42008009	Dá ví ni̱ nda̱to̱'ón ñaá ta̱a xíonoo xí'ín ná: ―¿Ndí dándáki to̱'on ni̱ da̱kí'in tá'an ní ni̱ ka'a̱n ní xí'ín ndu'u̱?
42008010	Dá ni̱ kaa Jesús xí'ín rá: ―Noo̱ ndo̱'ó ni̱ xi̱'o Ndios ña̱ kandaa̱ ini ndo̱ ña̱ ná'á mií ná sa'a̱ ndi kée na dándáki na. Tído dákí'in tá'an yu'u̱ dao ña̱'a xí'ín to̱'on dána'i̱ noo̱ dao ka̱ ña̱yuu, dá kía̱n, va̱'ará ndidaá ka̱ vía̱n ndé'é ná, tído o̱ kándaa̱ ta'on ini na̱ ndi kóni̱ kaaa̱n, ta va̱'ará ndidaá ka̱ vía̱n ná kueídó'o na, tído o̱ kátóni̱ ta'on ini na̱.
42008011	’Di'a dándáki to̱'on ni̱ da̱kí'in tá'in ni̱ ka'i̱n xí'ín ndó. Kana'á ndó ña̱ tata ñoó kúú to̱'on Ndios.
42008012	Ta yu'ú íchi̱ no̱ó ni̱ kue̱i dao tata ñoó, ño̱ó kúú ña̱yuu seídó'o to̱'on Ndios, tído kásaa̱ ña̱ u'u̱, ta kúú dítá váán to̱'on Ndios ña̱ nákaa̱ nío̱ ná, dá ná o̱ kándísa naa̱n, ta o̱ ní'i̱ ná ña̱ ka̱ki na.
42008013	Ta tein yuu̱ no̱ó ni̱ kue̱i dao ka̱ tata ñoó, ño̱ó kúú ña̱yuu seídó'o to̱'on Ndios, ta nátiin naa̱n xí'a̱n kádii̱ iní na̱. Tído ko̱ ta̱'ón yo̱'an ini nío̱ ná, sa̱'á ño̱ó tóó vá kándísa naa̱n. Chi̱ tá kásá'á ndó'o na ta̱ndó'ó, kúú kéxoo na no̱ó ña̱ kándísa na.
42008014	Ta tein ta̱'íón no̱ó ni̱ kue̱i dao ka̱ tata ñoó, ño̱ó kúú ña̱yuu seídó'o to̱'on Ndios. Tído kásá'á ndí'i cháá ka̱ ini na̱ sa̱'á ña̱ ió noo̱ ná, ta kátoó na̱ koo kuíká ná, ta ndí'i ini na̱ sa̱'á ña̱'a luu ió ñayuú yó'o. Sa̱'á ño̱ó ko̱ sísa na xí'ín to̱'on Ndios.
42008015	Tído no̱ñó'o̱ va̱'a no̱ó ni̱ kue̱i dao ka̱ tata ñoó, ño̱ó kúú ña̱yuu seídó'o to̱'on Ndios xí'ín ndino'o ini na̱, ta ndíta ndaa̱ na̱ xí'án. Ta ko̱ sá tuu na kée na ña̱ kóni̱ Ndios.
42008016	’Ko̱ íin ta'on chíñó'o̱ iin íti̱, ta chíkani ndei na iin ki̱di noo̱án, ta ni ko̱ chíkani de̱'é na̱án ti̱xi xi̱to. Di'a noo̱ di̱kó chínóo naa̱n, dá ná katoo̱a̱n noo̱ ndidaá na̱ ko̱ku'u ini ve'e.
42008017	Chi̱ ndidaá ña̱'a dá'i noo̱ ndo̱ viti, daí ña̱ natu̱uan. Ta ndidaá vá ña̱'a ñó'o de̱'é viti, daí ña̱ natu̱uan, dá ná katoo̱n noo̱án.
42008018	Ta kueídó'o va̱'a ndó ña̱ ká'i̱n xí'ín ndó, chi̱ ndidaá na̱ natiin to̱'on ká'i̱n, no̱ón kúú na̱ ni̱'í ña̱ kandaa̱ cháá ka̱ ini na̱. Tído ndidaá na̱ ko̱ xi̱ín natiin to̱'on ká'i̱n, no̱ón kúú na̱ kexoo ña̱ ká'án ná ná'á ná ―kaá na̱.
42008019	Dá ni̱ ka̱sáa̱ naná Jesús xí'ín ñani na̱ nándukú ñaá ná. Tído ko̱ ní kúu ta'on natuu yati na noo̱ ió na̱, chi̱ kua̱'á nda̱'o ña̱yuu ni̱ na̱taka ñoó.
42008020	Dá ni̱ ka̱sto̱'on iin ña̱yuu nákaa̱ tein ña̱yuu kuá'a̱ ñoó xí'ín Jesús: ―Naná ní xí'ín ñani ní ndíta na sata̱ vé'e, ta kóni̱ na̱ ka'a̱n na̱ xí'ín ní.
42008021	Dá ni̱ kaa Jesús xí'ín ña̱yuu kuá'a̱ ñoó: ―Ndi ndáa ña̱yuu seídó'o to̱'on Ndios, ta kée na choon sa'ándáa̱n, no̱ón vá kúú nanái̱ xí'ín ñanii̱.
42008022	Iin kuu̱, dá ni̱ kaa Jesús xí'ín ta̱a xíonoo xí'ín ná ini iin barco. Dá ni̱ kaa na̱ xí'ín rá: ―Ná ko'o̱ chika'anda yo̱ iin ka̱ xoo yu'ú ta̱ño'o̱. Dá ni̱ kee na kua'a̱n na̱.
42008023	Ta tein yá'a na kua'a̱n na̱ no̱ó ta̱ño'o̱ ñoó, kúú ni̱ kidi̱ va Jesús. Kúú iin ndakána va ni̱ ka̱sá'á kána tachi̱ dée̱n no̱ó ta̱ño'o̱. Sa̱'á ño̱ó ni̱ ka̱sá'á ko̱kee ta̱kui̱í ini barco. Ta i̱o nda̱'o ió ña̱ ke̱ta ka'ani ra ini ta̱kui̱í ñoó.
42008024	Dá ni̱ na̱tuu yati ta̱a xíonoo xí'ín Jesús noo̱ kándu'u̱ ná. Dá ni̱ da̱ndóto ñaá rá, ta kaá ra̱ xí'ín ná: ―¡Maestro! ¡Maestro! ¡Ió ña̱ kuu yo̱! Dá ni̱ ndoto Jesús. Dá ni̱ sa'anda na̱ choon no̱ó tachi̱ xí'ín ta̱ño'o̱ ñoó. Kúú ni̱ sa̱ tuu va tachi̱ ñoó xí'ín ña̱ ndákuei no̱ó ta̱ño'o̱, ta kúú ni̱ na̱káa̱ tádi̱ vá rá.
42008025	Tá ni̱ ndi'i, dá ni̱ kaa Jesús xí'ín rá: ―¿Ndiva̱'a ko̱ kándéé iní ndo̱ yu'u̱? Kúú ni̱ yu̱'ú nda̱'o ta̱a xíonoo xí'ín ná ñóó, ta ni̱ naá iní ra̱. Dá ni̱ ka̱sá'á ndátó'ón tá'an míí rá: ―¿Ndá yoo ví kúú na̱ yó'o, chi̱ nda̱ tachi̱ xí'ín ta̱ño'o̱ seídó'o choon sa'ándá na̱?
42008026	Dá ni̱ saa̱ na̱ iin ka̱ xoo ta̱ño'o̱ noo̱ kúú kuendá Gadara, ña̱ xírndaa tá'an xí'ín kuendá Galilea.
42008027	Dá tá ni̱ noo Jesús barco ñoó, dá ni̱ ka̱sáa̱ iin ta̱a ñoo ñoó, ta sa̱ na'á nda̱'o ñó'o espíritu kini ini ra̱, ta ko̱ ndíxi ta'on ra dá'o̱n, ta ni ve'e ko̱ ió ra̱, chi̱ ini káo̱ noo̱ ñó'o ndi̱i va ió ra̱.
42008028	Tá ni̱ xini ra̱ Jesús, kúú ni̱'i nda̱'o ni̱ ka̱yu'ú rá. Dá ni̱ sa̱ kuíi̱n xi̱tí rá noo̱ ná, dá ni̱ ka̱sá'á ni̱'i nda̱'o ká'a̱n ra̱ xí'ín ná: ―¿Ndá ki̱án ndó'o ní xí'ín yu'u̱, Jesús, mií ní na̱ kúú de̱'e Ndios ndáya̱'i? Seí nda'ávíi̱ noo̱ ní ña̱ ná dá'a ni dándó'o naní ní nío̱í.
42008029	Dión ni̱ kaaa̱n, dá chi̱ sa̱ sa'anda va Jesús choon noo̱án ña̱ ná kankuei ña ini ta̱a ñoó ko'a̱n. Sa̱ na'á nda̱'o ñó'an dándákian ta̱a ñoó. Chi̱ va̱'ará sa̱ so'oni ña̱yuu ndá'a̱ rá xí'ín sa'a̱ rá xí'ín cadena xí'ín ka̱a viti, tído vaá óon va sa'ándá ra̱ cadena ñoó. Ta sa̱ kendúsa̱ espíritu kini ñoó xí'ín rá kandaka ñaáán kua'a̱n noo̱ kúú ño'ó i̱chí.
42008030	Dá ni̱ nda̱to̱'ón ñaá Jesús: ―¿Ndi nanón? Dá ni̱ kaa espíritu kini ñoó: ―Legión naníí. Dión ni̱ kaaa̱n chi̱ kua̱'á nda̱'o espíritu kini ñó'o ini ta̱a ñoó.
42008031	Dá ni̱ seí nda'í ña̱ noo̱ Jesús ña̱ ná dá'a ni tanda'á ñaá ná ko'a̱n nda̱ ma̱á noo̱ íin naá.
42008032	Ta kua̱'á nda̱'o kochí ñó'o sásá'an ndi̱ka yúku̱ ñoó. Dá ni̱ seí nda'í espíritu kini ñoó noo̱ Jesús ña̱ ná konó ná ko'a̱n ndu̱'an ini ri̱. Dá ni̱ sonó ná noo̱án.
42008033	Ta kúú ni̱ ka̱nkuei espíritu kini ñoó ini ta̱a ñoó. Dá ni̱ sa'a̱n ni̱ ndu̱'an ini kochí ñoó. Dá ni̱ taxí tá'an ndi ndi'i rí kua'a̱n ri̱ yu'ú da'o̱. Dá ni̱ kue̱i ndava̱'a rí ini ta̱ño'o̱ ñoó. Ta kúú ni̱ ka̱ndaa ri̱, dá ni̱ xi'i̱ ri̱.
42008034	Dá tá ni̱ xini ta̱ ndáka kochí ñoó ña̱ dión ni̱ ndo'o rí, dá ni̱ taxí tá'an ra kua'a̱n ra̱ kasto̱'on ra xí'ín na̱ ndéi ñoo ra̱ xí'ín na̱ ndéi yúku̱ sa̱'á ña̱ ni̱ kuu dión.
42008035	Dá ni̱ ka̱nkuei ña̱yuu ñoó kua'a̱n na̱ kande̱'é ná ña̱ ni̱ kuu. Tá ni̱ saa̱ na̱ noo̱ íin Jesús, kúú ni̱ xini na̱ ña̱ ió ta̱a ni̱ sa̱ ño'o espíritu kini ñoó noo̱ sá'a̱ ná. Ta kúú sa̱ ndíxi va ra dá'o̱n ió ra̱. Ta sa̱ iin ta̱a ió va̱'a vá kúú rá. Kúú ni̱ yu̱'ú nda̱'o ña̱yuu ñoó.
42008036	Ta ña̱yuu ni̱ xini ña̱ ni̱ kuu dión kúú na̱ ni̱ na̱kani xí'ín dao ka̱ ña̱yuu ndi ni̱ kuu ni̱ ndu̱va̱'a ta̱a sa̱ ño'o espíritu kini ñoó.
42008037	Dá ni̱ ka̱sá'á ndidaá ña̱yuu ndéi chí kuendá Gadara ñoó seí nda'í na̱ noo̱ Jesús ña̱ ná ko'o̱n na̱ iin ka̱ xíán, dá chi̱ yu'ú na̱ sa̱'á ña̱ ni̱ kuu dión. Dá ni̱ kaa Jesús ini barco ko'o̱n na̱.
42008038	Tído ni̱ seí nda'í ta̱a ni̱ sa̱ ño'o espíritu kini ñoó noo̱ ná ña̱ ná konó ná ko'o̱n ra̱ xí'ín ná. Tído ni̱ sa'anda Jesús choon noo̱ rá ña̱ ná no'o̱ ra̱, ta kaá na̱ xí'ín rá:
42008039	―Nandió ko̱o kua'a̱n nó'o̱n ve'ón, ta nakanón xí'ín na̱ ñooo̱n sa'a̱ ndidaá ña̱'a ndato ni̱ kee Ndios xí'ón. Dá ni̱ ki'in ra kua'a̱n nó'o̱ rá. Ta ni̱ ka̱sá'á rá nákani ra xí'ín ndidaá na̱ ñoo ra̱ sa'a̱ ndidaá ña̱'a ndato ni̱ kee Jesús xí'ín rá.
42008040	Dá ni̱ na̱ndió ko̱o tuku Jesús ni̱ ndi̱sáa̱ na̱ iin ka̱ xoo ta̱ño'o̱ ñoó. Dá ni̱ na̱tiin va̱'a ñaá kua̱'á nda̱'o ña̱yuu xí'a̱n kádii̱ ini na̱, chi̱ sa̱ ndéi ndidaá vá ná ndáti ñaá ná.
42008041	Dá ni̱ ka̱sáa̱ iin ta̱a naní Jairo, tá'a̱n ra̱ dándáki ve'e noo̱ nátaka na̱ Israel ndéi ñoo ñoó. Dá ni̱ sa̱ kuíi̱n xi̱tí rá noo̱ Jesús. Dá ni̱ seí nda'í ra̱ noo̱ ná ña̱ ná ko'o̱n na̱ ve'e ra,
42008042	chi̱ ni̱ kaa ra̱ ña̱ ió iin tó'ón de̱'e di'í ra̱, ta ió xi̱ uxi̱ uu̱ kuia̱, ta sa̱ xí'i̱ va xi. Dá ni̱ kee Jesús kua'a̱n na̱ xí'ín rá, ta dándútí ñaá ña̱yuu kuá'a̱ kua'a̱n xí'ín ná ñoó.
42008043	Ta tein ña̱yuu ñoó nákaa̱ ta'ani iin ñá'a̱ ndó'o kue'e̱ tái̱ nii̱, ta sa̱ ni̱ xi̱no uxi̱ uu̱ kuia̱ ndó'án dión. Ta sa̱ ni̱ da̱ndí'i vaan di̱'ón né'e va̱'án ni̱ chi̱ya̱'avián ta̱ kétátá ñaá. Tído ni iin tó'ón ta'on ra ko̱ ní kándeé nduva̱'án.
42008044	Dá ni̱ na̱tuu yatián sata̱ Jesús. Dá ni̱ ka̱ko̱'on ndá'a̱n yu'ú dá'o̱n ná. Ta kúú vití'ón di'a ni̱ na̱tuu nii̱ ñoó.
42008045	Dá ni̱ kaa Jesús: ―¿Ndá yoo ni̱ ka̱ko̱'on ndá'a̱ dá'a̱ma̱í? Tído ni iin tó'ón ña̱yuu ñoó ko̱ ní ka'a̱n. Dá ni̱ kaa Pedro xí'ín ná: ―Maestro, ña̱yuu kuá'a̱ yó'o kúú na̱ dándútí ñaá. Sa̱'á ño̱ó, ¿ndiva̱'a ndáto̱'ón ní ndá yoo ni̱ ka̱ko̱'on ñaá?
42008046	Dá ni̱ kaa Jesús: ―Ko̱ó, chi̱ ni̱ da̱kó'o̱n ndá'a̱ iin ña̱yuu dá'a̱ma̱í, chi̱ ni̱ ka̱ndaa̱ inii̱ ña̱ ni̱ ndu̱va̱'a iin ña̱yuu ni̱ kee ndée̱í ―kaá na̱.
42008047	Tá ni̱ ka̱ndaa̱ ini ñá'a̱ ñoó ña̱ o̱ kúu ta'on chide̱'áa̱n ña̱ ni̱ keeán, kúú ni̱ ka̱sáa̱a̱n noo̱ Jesús, ta ndéi̱ ni̱noán. Dá ni̱ sa̱ kuíi̱n xi̱tíán noo̱ ná. Ta noo̱ ndidaá ña̱yuu ñoó ni̱ na̱kanián ndiva̱'a ni̱ ka̱ko̱'on ndá'a̱n dá'o̱n Jesús, ta ni̱ na̱kani ta'anián ña̱ vití'ón kuií vá ni̱ ndu̱va̱'án tá ni̱ keeán dión.
42008048	Dá ni̱ kaa Jesús xí'án: ―De̱'e di'íi̱, ni̱ ndu̱va̱'ón sa̱'á ña̱ kándéé inóo̱n yu'u̱. Ta viti, kua'án nó'o̱n ve'ón xí'a̱n ió va̱'a inóo̱n.
42008049	Ta kúú ká'a̱n ii̱ vá Jesús íin na xí'án, kúú ni̱ ka̱sáa̱ iin ta̱a ni̱ kii ve'e Jairo, ta̱ dándáki ve'e noo̱ nátaka na̱ Israel ñoó, dá ni̱ kaa ra̱ xí'ín rá: ―Sa̱ ni̱ xi'i̱ va de̱'e di'í ní. Ná dá'a ka̱ ni dáta'án ní maestro xaa̱n.
42008050	Tá ni̱ seídó'o Jesús ña̱ ni̱ ka'a̱n ra̱ dión, dá ni̱ kaa na̱ xí'ín Jairo: ―O̱ sa̱ yu̱'óo̱n. Sa̱va̱'a yu'u̱ kandeé inóo̱n, ta kúú nduva̱'a xi.
42008051	Dá tá ni̱ saa̱ na̱ ni̱ ku̱'u na ve'e ra, ta ko̱ ní sónó ná ña̱ ku̱'u dao ka̱ ña̱yuu xí'ín ná, sa̱va̱'a Pedro xí'ín Jacobo, xí'ín Juan xí'ín tatá tadi'í ñóó, xí'ín naná va xi.
42008052	Ta ndidaá ña̱yuu ndéi ñoó ndéí'i̱ na̱ ndéi na, ta nda'í káyu'ú ná sa'a̱ tadi'í ñóó. Dá ni̱ kaa Jesús xí'ín ná: ―O̱ sa̱ kuáki ndó, chi̱ ko̱ ní xi'i̱ ta'on xi, kídi̱ va xi.
42008053	Ta kúú ndidaá ña̱yuu ñoó ni̱ saki̱ ndaa va na Jesús sa̱'á ña̱ ni̱ ka'a̱n na̱ dión, chi̱ ná'á vá ná ña̱ sa̱ ni̱ xi'i̱ va xi.
42008054	Dá ni̱ tiin Jesús ndá'a̱ xí, dá ni̱ kaa na̱ xí'ín xí: ―Di'í ló'o̱, ndako̱o.
42008055	Ta kúú ni̱ na̱taki va xi. Ta kúú vití'ón vá ni̱ nda̱ko̱o xi. Dá ni̱ sa'anda Jesús choon no̱ó na̱ ve'e xi ña̱ ná ki̱'o na ña̱'a kasá'an xi.
42008056	Ta tatá xi̱ xí'ín naná xi̱ ni̱ naá nda̱'o ini na̱. Tído ni̱ sa'anda Jesús choon noo̱ ná ña̱ ná o̱ sa̱ nákani na xí'ín ni iin tó'ón ña̱yuu sa̱'á ña̱ ni̱ kee na. 9
42009001	Dá ni̱ ndi̱tútí Jesús ndin uxi̱ uu̱ ta̱a xíonoo xí'ín ná. Dá ni̱ xi̱'o na choon noo̱ rá ña̱ kandeé rá taó rá ndidaá espíritu kini ñó'o ini ña̱yuu, ta kandeé rá nduva̱'a ra ña̱yuu ndó'o iin rá iin kue'e̱.
42009002	Dá ni̱ ta̱nda'á ñaá ná kua'a̱n ra̱ dána'a̱ ra̱ sa'a̱ ndi koo ndu̱'u ña̱yuu ti̱xi ndá'a̱ Ndios, ta nduva̱'a ra na̱ kú'u̱,
42009003	ta kaá na̱ xí'ín rá: ―Ni iin ña̱'a o̱ sa̱ kóo ini ndo̱ kane'e ndó ko'o̱n ndo̱ íchi̱, o̱ sa̱ káne'e ndó yíto̱ katuu ndó ko'o̱n ndo̱, ni léka̱ ndo̱, ni pan, ni di̱'ón, ta o̱ sa̱ káne'e ndó iin ka̱ kotó nada̱on ndó.
42009004	Ta ndi ndáa mií vá ve'e ni̱ saa̱ ndo̱ ni̱ ku̱'u ndó, sa̱va̱'a ñoó ní kandei ndó nda̱ ná kasandaá kuu̱ kankuei ndó ko'o̱n ndo̱ iin ka̱ ñoo.
42009005	Ta ndi ndáa mií vá ñoo no̱ó ko̱ ní xíin na natiin va̱'a na ndo̱'ó, ta kúú kankuei ndó ñoo ñoó, ta kidi ni'ini ndó ño̱ya̱ká íin sa'a̱ ndo̱, ta ño̱ó kía̱n ná'a̱ ña̱ ko̱ náta'an ini Ndios xiní na̱ na̱ ñoo ñoó ―kaá Jesús.
42009006	Dá ni̱ ka̱nkuei ta̱a ñoó kua'a̱n ra̱ ndidaá ñoo dána'a̱ ra̱ to̱'on va̱'a sa'a̱ Jesús, ta sa̱ ndu̱va̱'a ra na̱ kú'u̱ ndéi iin iin xíán noo̱ xíonoo ra.
42009007	Tá ni̱ ni'i̱ tó'on rey Herodes sa'a̱ ndidaá ña̱ kée Jesús, ta kúú ko̱ ná'á rá ndí ki̱án nakani ini ra̱. Chi̱ dao ña̱yuu ñoó kaá ña̱ ni̱ na̱taki Juan, ta no̱ón kúú Jesús.
42009008	Ta dao ka̱ na̱ kaá ña̱ kúú ná profeta Elías, ta ni̱ ndi̱xóo tuku na. Ta dao ka̱ na̱ kaá ña̱ kúú ná iin ka̱ profeta ni̱ sa̱ io sa̱ na'á, ta ni̱ na̱taki na̱ viti.
42009009	Dá ni̱ kaa Herodes: ―Mií yu'u̱ ni̱ sa'anda choon, dá ni̱ sa'anda ra̱ diko̱ Juan. Tído, ¿ndá yoo ví kúú ta̱a, tá'a̱n ra̱ seídó'i kée ña̱'a ndato ñoó, tá dáá? Sa̱'á ño̱ó ndí'i ini ra̱ koni ra̱ Jesús.
42009010	Tá ni̱ ndi̱sáa̱ ta̱a xíonoo xí'ín Jesús ni̱ sa'a̱n ra̱ noo̱ choon ni̱ sa'anda na̱ noo̱ rá, dá ni̱ na̱kani ra xí'ín ná sa̱'á ña̱ ni̱ kee ra. Dá ni̱ na̱kuaka xoo ñaá Jesús, dá ndáka ñaá ná kua'a̱n na̱ iin xíán noo̱ ko̱ó ña̱yuu ndéi yati ñoo naní Betsaida.
42009011	Tído tá ni̱ ka̱ndaa̱ ini ña̱yuu ñoó ndeí chí kua'a̱n na̱, dá ni̱ kee na tákuei ñaá ná kua'a̱n na̱. Ta kúú ni̱ na̱tiin va̱'a ñaá Jesús. Dá ni̱ da̱ná'a̱ na̱ noo̱ ná sa'a̱ ndi kee Ndios dándáki na ña̱yuu na̱. Ta ni̱ ndu̱va̱'a na na̱ kú'u̱.
42009012	Tá ni̱ ini kuu̱ dáá ñóó, dá ni̱ na̱tuu yati ñaá ndin uxi̱ uu̱ ta̱a xíonoo xí'ín ná. Dá ni̱ kaa ra̱ xí'ín ná: ―Ka'anda ní choon no̱ó ña̱yuu kuá'a̱ yó'o ña̱ ná ko'o̱n na̱ ñoo kuálí túu ñó'o káa, o ko'o̱n na̱ ve'e ndíta yúku̱ káa, dá ná ndukú ná ña̱'a kasá'an na, ta ná ni'i̱ ná no̱ó kudi̱ na̱, chi̱ ko̱ ta̱'ón ña̱'a keí ná yó'o.
42009013	Dá ni̱ kaa Jesús xí'ín rá: ―Ki̱'o ni mií ndó ña̱'a ná kasá'an ná. Dá ni̱ kaa ra̱: ―Ko̱ ta̱'ón kua̱'á ña̱'a né'e ndu, sa̱va̱'a o'o̱n va pan xí'ín uu̱ ti̱yaká va. Ta, ¿ndi kee ndu ko'o̱n ndu̱ kuiin ndu ña̱'a kasá'an ña̱yuu kuá'a̱ yó'o? ―kaá ra̱.
42009014	Ta kúú rá táto̱'on ki̱'o o'o̱n mil ta̱a. Dá ni̱ kaa Jesús xí'ín ta̱a xíonoo xí'ín ná ñóó: ―Ka'a̱n ndo̱ xí'ín ña̱yuu yó'o ña̱ ná kande̱i tá tu'u tá tu'u na̱. Ta uu̱ diko uxi̱ ná kakuu iin iin tu'u na̱.
42009015	Ta dión ni̱ kee ra. Dá ni̱ sa̱ nde̱i ndidaá kúú ña̱yuu ñoó.
42009016	Dá ni̱ tiin Jesús ndin o'o̱n pan ñoó xí'ín ndin nduú ti̱yaká ñoó. Dá ni̱ na̱nde̱'é noo̱ ná chí induú. Dá ni̱ na̱ki̱'o na ndivé'e noo̱ Ndios sa̱'án. Dá ni̱ sa'anda na̱ pan xí'ín ti̱yaká ñoó. Dá ni̱ xi̱'o naa̱n no̱ó ta̱a xíonoo xí'ín ná. Dá ni̱ sa'a̱n ra̱ ni̱ dasá ráa̱n no̱ó ña̱yuu ñoó.
42009017	Dá ni̱ sa̱sá'an ndidaá kúú ná nda̱ no̱ó ni̱ ndi̱noo va̱'a ini na̱. Tá ni̱ ndi'i, dá ni̱ da̱kútí ta̱a xíonoo xí'ín Jesús uxi̱ uu̱ ti̱yika̱ xí'ín ña̱'a ni̱ ka̱ndo̱o no̱ó ña̱ ni̱ sa̱sá'an ña̱yuu ñoó.
42009018	Iin kuu̱ nákaa̱ xoo Jesús ká'a̱n na̱ xí'ín Ndios, ta yati ñoó ndéi ta̱a xíonoo xí'ín ná, dá ni̱ nda̱to̱'ón ñaá ná: ―¿Ndá yoo kúú yu'u̱, kaá ña̱yuu ñoó?
42009019	Dá ni̱ kaa ta̱a ñoó: ―Dao na kaá ña̱ kúú ní Juan, na̱ sa̱ da̱kódo̱ ndúta̱ ña̱yuu. Ta dao ka̱ na̱ kaá ña̱ kúú ní profeta Elías. Ta dao ka̱ na̱ kaá ña̱ kúú ní iin profeta ni̱ sa̱ io sa̱ na'á, ta ni̱ na̱taki na̱.
42009020	Dá ni̱ kaa Jesús xí'ín rá: ―Ta ndo'ó viti, ¿ndá yoo kúú yu'u̱, kaá ndo̱'ó? Dá ni̱ kaa Pedro xí'ín ná: ―Mií ní kúú Cristo, na̱ dáka̱ki ñaá.
42009021	Tído ni̱ sa'anda Jesús choon no̱ó ta̱ xíonoo xí'ín ná ña̱ ná o̱ sa̱ kóo ini ra̱ ka'a̱n ra̱ xí'ín ni iin tó'ón ña̱yuu ndá yoo kúú ná.
42009022	Dá ni̱ kaa na̱ xí'ín rá: ―Miía̱n ndúsa̱ kánian kua̱'á nda̱'o ña̱'a ndo'o naní nío̱ na̱ ni̱ nduu ta̱a ñayuú yó'o. Chi̱ kuñó'ó ñaá ta̱ sá'ano ñoo, xí'ín ta̱ duti̱ sakua̱'a̱, xí'ín ta̱a dána'a̱ ley Moisés. Ta kánian kuu na̱. Tído ti̱xi kuu̱ óni̱, dá nataki va na.
42009023	Dá ni̱ kaa na̱ xí'ín ndidaá ta̱a ñoó: ―Ndi ndáa ndo'ó ká'án kanoo xí'ín yu'u̱, dá kía̱n kánian dánkoo ndó ña̱ kóni̱ mií ndó, ta natiin ndó cruz, ña̱ kía̱n ió ndo̱ kuu ndo̱ sa̱'í iin rá iin kuu̱ kuu̱, ta ndiko̱ ndo̱ yu'u̱, ná ko'o̱.
42009024	Chi̱ ndi ndáa na̱ kóni̱ dáka̱ki na mií ná ñayuú yó'o, no̱ón kúú na̱ kuu di'a. Tído ndi ndáa na̱ xí'o mií ña̱ kuu na̱ sa'a̱ yú'u̱, no̱ón kúú na̱ ni̱'í ña̱ ka̱ki na.
42009025	Dá chi̱, ¿ndi ki̱án va̱'a ni̱'í ña̱yuu tá ná kandeé ná ni'i̱ ná ndidaá ña̱ kui̱ká ió ñayuú yó'o, ta naá vá ná noo̱ Ndios, ta o̱ ní'i̱ ná ña̱ kataki na̱, ká'án ndó?
42009026	Ta ndi ndáa ña̱yuu ná xíka'an noo̱ sa'a̱ yú'u̱ o sa̱'á to̱'in, dá kía̱n kaka'an ta'ani no̱ó na̱ ni̱ nduu ta̱a ñayuú yó'o sa̱'á no̱ón tá ná kasandaá kuu̱ nandió ko̱o na xí'ín ndidaá ndée̱ ndato kómí mií ná, xí'ín ña̱ kómí tatá na̱ Ndios, xí'ín ña̱ kómí ángel kéchóon noo̱ ná.
42009027	Miía̱n ndaa̱ ná ka'i̱n xí'ín ndó ña̱ ió dao ndo'ó, na̱ ndíta yó'o, o̱ ku̱ú ta'on ndó nda̱ ná koni ndo̱ ndi ki̱'o dándáki Ndios ―kaá Jesús.
42009028	Tá ni̱ ya̱'a ona̱ kuu̱ ni̱ ka'a̱n na̱ dión, dá ni̱ kee na ndáka na Pedro xí'ín Juan xí'ín Jacobo kua'a̱n na̱ dini̱ iin yúku̱ íin ñoó ka'a̱n na̱ xí'ín Ndios.
42009029	Ta tein ká'a̱n Jesús xí'ín Ndios, ta kúú ni̱ na̱da̱on va táto̱'on káa noo̱ ná. Kúú ni̱ ndu̱ku̱xí dá'o̱n ná, ta ni̱ na̱ye'e̱ ndaaa̱n.
42009030	Ta kúú iin kuití vá ni̱ na'a̱ noo̱ uu̱ ta̱a, ta ndíta na ndátó'ón ná xí'ín Jesús. Iin na kúú Moisés, ta iin ka̱ na̱ kúú profeta Elías.
42009031	Ta ndato ni̱ na̱ye'e̱ ndaa noo̱ ndíta na. Ta ni̱ ka'a̱n na̱ xí'ín Jesús sa'a̱ ndí ki̱án ndo'o na, dá kuu na̱, dá xi̱nko̱o ña̱ kánian ndo'o na ñoo Jerusalén.
42009032	Ta va̱'ará kudi̱ nda̱'o Pedro xí'ín uu̱ ka̱ ta̱a ñoó kóni̱ ra̱, tído ni̱ sa̱ ño'o ini ra̱ sa̱'á ña̱ ni̱ xini ra̱ ña̱ ndato ni̱ na̱ye'e̱ ndaa Jesús, ta íin na ká'a̱n na̱ xí'ín uu̱ ta̱a ñoó.
42009033	Tá ni̱ ka̱sá'á kéxoo uu̱ ta̱a ñoó kua'a̱n na̱, dá ni̱ kaa Pedro xí'ín Jesús: ―Maestro, va̱'a kúú ndéi ndu'u̱ yó'o. Ná kava̱'a ndu oni̱ ti̱ya'ó. Iian ná koo mií ní, ta iian ná koo Moisés, ta iin ka̱a̱n ná koo Elías. Dión ni̱ kaa ra̱, dá chi̱ ko̱ ná'á ta'on ra ndí ki̱án ká'a̱n ra̱ sa̱'á ña̱ ni̱ yu̱'ú ra̱.
42009034	Ta tein ká'a̱n ra̱ dión, kúú ni̱ na̱xino̱ iin viko̱. Ta kúú ni̱ da̱dá'i ñaá ná. Dá ni̱ yu̱'ú nda̱'o ra tá ni̱ xini ra̱ ni̱ da̱'i na ni̱ kee viko̱ ñoó.
42009035	Ta kúú nda̱ tein viko̱ ñoó ni̱ sei̱do̱'o ra ni̱ ka'a̱n Ndios: ―Ta yó'o kúú de̱'e mani̱ yu'u̱. Kueídó'o ndó to̱'on ká'a̱n xi̱.
42009036	Tá ni̱ ndi'i ni̱ ka'a̱n na̱ dión, kúú nda̱ iin tó'ón míí vá Jesús ni̱ ka̱ndo̱o íin. Ta ko̱ ní ká'a̱n ndin oni̱ ta̱a ñoó sa̱'á ña̱ yó'o, chi̱ tein kuu̱ dáá ñóó ko̱ ní nákani ta'on ra xí'ín ni iin tó'ón ña̱yuu sa̱'á ña̱ ni̱ xini ra̱ dini̱ yúku̱ ñoó.
42009037	Dá tá ni̱ tu̱u noo̱ iin ka̱ kuu̱, dá ni̱ na̱xino̱ Jesús xí'ín ta̱a ñoó sa'a̱ yúku̱ ñoó. Ta kúú kua̱'á nda̱'o ña̱yuu ni̱ saa̱ ni̱ ni'i̱ ñaá.
42009038	Dá ni̱ ka̱yu'ú iin ta̱a nákaa̱ tein ña̱yuu kuá'a̱ ñoó, ta kaá ra̱: ―Maestro, seí nda'ávíi̱ noo̱ ní nduva̱'a ní de̱'e ló'i̱, chi̱ iin tó'ón dini̱ dáá vá kúú xí noo̱í,
42009039	chi̱ iin ndakána va tíin ñaá iin espíritu kini, ta ni̱'i nda̱'o káyu'ú xí kéean, dá sa'ání yi̱'í ñaáán, ta kánkuei chi'i̱o̱n yú'u̱ xí, ta kéndava̱'a nda̱'o ña xí'ín xí, ta ko̱ xi̱ín ta'an vaan dáyaa̱ chíchí ñaá.
42009040	Sa̱'á ño̱ó ni̱ seí nda'ávíi̱ no̱ó ta̱a xíonoo xí'ín ní káa, ña̱ ná taó rá ña̱, tído ko̱ ní kándeé ta'on ra.
42009041	Dá ni̱ kaa Jesús: ―¡Nandeé ka̱ vía̱n ña̱yuu ko̱ kándísa kúú ndo'ó, ta dó'ó nda̱'o ndó! ¿Ndidaa ka̱ ví kooi xí'ín ndó? Ta, ¿ndidaa ka̱ ví ki̱'o ndeé iníi̱ sa'a̱ ndo̱? Kane'e de̱'ón ná kii.
42009042	Tá sa̱ kua'a̱n kuyati ra xí'ín tayií ló'o̱ ñoó noo̱ Jesús, ta kúú ni̱ koon ñaá espíritu kini ñoó nda̱ no̱ñó'o̱, ta ni̱ sa'ání yi̱'í ñaáán. Dá ni̱ sa'anda Jesús choon noo̱án ña̱ ná ketaan kua'a̱n. Dá ni̱ ndu̱va̱'a na tayií ló'o̱ ñoó. Dá ni̱ na̱ki̱'o ñaá ná noo̱ tatá xi̱.
42009043	Kúú ni̱ naá iní ndidaá ña̱yuu ndíta ñoó sa̱'á ña̱ ndato ni̱ kee Ndios. Ta tein naá ini ndidaá ña̱yuu ñoó sa'a̱ ndidaá ña̱ ndato ni̱ kee Jesús, dá ni̱ kaa na̱ xí'ín ta̱a xíonoo xí'ín ná:
42009044	―Kueídó'o va̱'a ndó ña̱ ko'i̱n ka'i̱n xí'ín ndó, chi̱ ko'o̱n iin ta̱a naki̱'o ra na̱ ni̱ nduu ta̱a ñayuú yó'o noo̱ ndá'a̱ ta̱ xiní u'u̱ ñaá.
42009045	Tído ko̱ ní kátóni̱ ta'on ini ta̱a ñoó ndiva̱'a ni̱ ka'a̱n na̱ dión, chi̱ ndadí vá ña̱xintóni̱ rá, ta yu'ú ra̱ ndato̱'ón rá Jesús ndi dándáki to̱'on ni̱ ka'a̱n na̱.
42009046	Dá ni̱ ka̱sá'á ndátó'ón kuáchi̱ ta̱a xíonoo xí'ín ná sa'a̱ ndá yoo kúú ta̱a ndáya̱'i cháá ka̱ tein mií rá ñóó.
42009047	Tído ni̱ ka̱ndaa̱ ini Jesús ña̱ nákani ini ra̱ dión. Kúú ni̱ tiin na ndá'a̱ iin tayií ló'o̱. Dá ni̱ chi̱kani ñaá ná díi̱n ná,
42009048	dá ni̱ kaa na̱: ―Ndi ndáa miíó ña̱yuu natiin va̱'a ta ló'o̱ yó'o sa̱'á ña̱ kúú ná kuendá yu'u̱, dá kía̱n nda̱ mií vá yu'u̱ natiin va̱'a na. Ta na̱ ni̱ na̱tiin yu'u̱, nda̱ Ndios ni̱ na̱tiin na, chi̱ mií ná ni̱ ta̱nda'á yu'u̱ ve̱ii ñayuú yó'o. Chi̱ iin ra̱ ko̱ ndáya̱'i tein mií ndó xaa̱n, ro̱ón kúú ra̱ ndáya̱'i cháá ka̱ noo̱ Ndios ―kaá na̱.
42009049	Dá ni̱ kaa ta̱ naní Juan xí'ín ná: ―Maestro, ni̱ xini ndu'u̱ iin ta̱a taó espíritu kini xí'ín kuu̱ mií ní. Tído ko̱ xíonoo ta'on ra xí'ín yó, sa̱'á ño̱ó ni̱ chi̱tuu va ndu'u̱ ra̱.
42009050	Dá ni̱ kaa Jesús xí'ín rá: ―Ná dá'a ni chituu ndó ra̱, chi̱ na̱ ko̱ na̱á xí'á, no̱ón kúú na̱ ndíta xoo yo̱.
42009051	Tá sa̱ kua'a̱n xi̱nko̱o kuu̱ no'o̱ Jesús induú, dá ni̱ chi̱kaa̱ ini na̱ ko'o̱n ndaa̱ na̱ nda̱ ñoo Jerusalén.
42009052	Dá ni̱ ta̱nda'á ná dao ta̱a kua'a̱n ra̱ noo̱. Dá ni̱ saa̱ ra̱ ni̱ ku̱'u ra iin ñoo ló'o̱ nákaa̱ chí kuendá Samaria di'a, dá kenduu ra̱ noo̱ kandei na, ni̱ ka'án rá.
42009053	Tído ko̱ ní xíin ta'on na̱ ñoo ñoó natiin ñaá ná, chi̱ ni̱ ka̱ndaa̱ ini na̱ ña̱ chí Jerusalén di'a va chíka'anda na̱ ko'o̱n na̱.
42009054	Tá ni̱ ka̱ndaa̱ ini Jacobo xí'ín Juan ña̱ ni̱ kee ña̱yuu ñoó dión, dá ni̱ kaa ra̱ xí'ín Jesús: ―Tatá, ¿á ko̱ kóni̱ ní ná ka'anda ndu̱ choon, dá ná koon ño'ó kéi̱ induú káa táto̱'on ni̱ kee Elías, dá ná naá ndi'i no̱ó ña̱yuu ñoó?
42009055	Dá ni̱ na̱ndió ko̱o Jesús ni̱ da̱náni ñaá ná, ta kaá na̱ xí'ín rá: ―Ko̱ ná'á ta'on ndó ndí ki̱án kédaá xí'ín ndó, dá ká'a̱n ndo̱ dión,
42009056	chi̱ ko̱ ní kásaa̱ ta'on na̱ ni̱ nduu ta̱a ña̱yuu yó'o ña̱ kía̱n dánaá na̱ ña̱yuu, di'a ni̱ ka̱sáa̱ na̱ dáka̱ki ñaá ná. Dá ni̱ kee na kua'a̱n na̱ iin ka̱ ñoo.
42009057	Ta nani xíka na kua'a̱n na̱ íchi̱ ñoó, dá ni̱ kaa iin ta̱a xí'ín Jesús: ―Tatá, iói̱ ña̱ kanooi xí'ín mií ní ndeí kúú míí vá no̱ó ko'o̱n ní.
42009058	Dá ni̱ kaa Jesús xí'ín rá: ―Kana'ón ña̱ ió va káo̱ noo̱ ñó'o ndikuii, ta ió ta'ani táka̱ noo̱ ñó'o laa. Tído na̱ ni̱ nduu ta̱a ñayuú yó'o ni noo̱ kanóo dini̱ ná ko̱ó.
42009059	Dá ni̱ kaa na̱ xí'ín iin ka̱ ta̱a ñoó: ―Nakíi̱, kanoo xí'ín yu'u̱. Dá ni̱ kaa ta̱a ñoó: ―Tatá, konó ní dinñó'ó ka̱ ná ko'i̱n dándu̱xi tatái̱, dá kasaa̱i̱, ko'o̱.
42009060	Dá ni̱ kaa Jesús xí'ín rá: ―Dánkoo na̱ kúú ndi̱i ná dándu̱xi ñaá dao ka̱ na̱ kúú ndi̱i. Tído yo'ó, kua'án kanooón dána'o̱n no̱ó ña̱yuu ndi kee na ndu̱'u na ti̱xi ndá'a̱ Ndios.
42009061	Dá ni̱ kaa iin ka̱ ta̱a xí'ín ná: ―Tatá, kóni̱i̱ kanooi xí'ín mií ní, tído dinñó'ó ka̱ konó ní ná ko'i̱n kasto̱'in xí'ín na̱ ve'i, dá ná kasaa̱i̱, ko'o̱.
42009062	Dá ni̱ kaa Jesús xí'ín rá: ―Iin ta̱a tíin nda'á yata̱, ta nándió ko̱o ra ndé'é rá chí sata̱, ro̱ón kúú ra̱ ko̱ chóon ta'on kuti. Ki̱'o dión ta'ani ndó'o na̱ ndí'i i̱í vá ini sa̱'á ña̱ ió noo̱ ná, chi̱ ko̱ chóon ta'on na dána'a̱ na̱ sa'a̱ ndi kee ña̱yuu ndu̱'u na ti̱xi ndá'a̱ Ndios. 10
42010001	Tá ni̱ ndi'i ña̱ yó'o, dá ni̱ ka̱xi sato'o yo̱ Jesús oni̱ diko uxi̱ ka̱ ta̱a. Dá ni̱ ta̱nda'á ná uu̱ rá uu̱ ra̱ ko'o̱n ra̱ ndidaá kúú ñoo xí'ín iin rá iin xíán no̱ó ko'o̱n mií ná.
42010002	Dá ni̱ kaa na̱ xí'ín rá: ―Miía̱n ndaa̱ kuiti káa nda̱'o ña̱'a dákée yó, tído cháá nda̱'o kúú ta̱a dákée ña, chi̱ kua̱'á nda̱'o ña̱yuu ndéi nduu ndu̱'u ti̱xi ndá'a̱ Ndios, tído cháá vá kúú ta̱a dána'a̱ noo̱ ná. Sa̱'á ño̱ó kaka̱ ndo̱ ña̱ mani̱ noo̱ Ndios, na̱ kúú sato'o ña̱yuu ñoó, dá ná tanda'á ná cháá ka̱ ta̱a ko'o̱n ra̱ dána'a̱ ra̱ no̱ó ña̱yuu na̱.
42010003	Kua'án ndo̱'ó viti, tído noo̱ tánda'á yu'u̱ ndo̱'ó ko'o̱n ndo̱ kakuu ndó táto̱'on léko tein ndigüe̱'í lobo.
42010004	Ta o̱ sa̱ káne'e ndó léka̱ ndo̱ ko'o̱n ndo̱, ni noo̱ kaño'o di̱'ón ndo̱, ta ni dao ka̱ ndisa̱ kayi'i ndó, ta ni o̱ sa̱ kákui̱ta tóo ndó ka'a̱n ndo̱ ndisá'án xí'ín ni iin tó'ón ña̱yuu íchi̱ no̱ó ko'o̱n ndo̱.
42010005	Ta ndi káa mií vá ve'e ni̱ saa̱ ndo̱ ni̱ ku̱'u ndó, dinñó'ó di'a kaa ndo̱ xí'ín na̱ ndéi ve'e ñoó: “Ná kandei va̱'a ní.”
42010006	Tá ió iin káa ña̱yuu va̱'a ve'e ñoó, dá kía̱n ná kandei va̱'a ndisa na. Tído tá ko̱ó iin káa ña̱yuu va̱'a ndéi ñoó, dá kía̱n nandió ko̱o ña̱ va̱'a ñoó noo̱ mií vá ndó.
42010007	Ta mií ve'e ñoó ní kandei ndó. Ta keí ndó, ta ko'o ndó ndi ndáa mií vá ña̱'a xí'o na noo̱ ndo̱. Chi̱ iin ta̱ kéchoon kánian ni̱'í ña̱ kúú ya̱'i ra. Ná dá'a ni tóó tuku nada̱on ndó ve'e noo̱ kandei ndó.
42010008	Ta ndi ndáa mií vá ñoo no̱ó ni̱ saa̱ ndo̱, ta ni̱ na̱tiin va̱'a na ndo̱'ó, dá kía̱n keí ní ndó ndi kúú mií vá ña̱ chikodó ná noo̱ ndo̱,
42010009	ta nduva̱'a ndó na̱ kú'u̱ ndéi ñoó, dá kaa ndo̱ xí'ín ndidaá ná: “Sa̱ ni̱ ku̱yati va kuu̱ ña̱ ndu̱'u ña̱yuu ti̱xi ndá'a̱ Ndios.”
42010010	Tído ndi ndáa mií vá ñoo no̱ó ni̱ saa̱ ndo̱, ta ko̱ ní xíin na natiin va̱'a na ndo̱'ó, dá kía̱n kankuei ndó keí ñoo ñoó, dá kaa ndo̱:
42010011	“Ño̱ya̱ká ñó'o ñoo ndo̱, ña̱ ni̱ tiin sa'a̱ ndú, ña̱ yó'o kidi ni'ini ndu, dá kana'á ndó ña̱ ko̱ náta'an ini Ndios xiní na̱ ndo̱'ó. Tído kana'á ndó ña̱ sa̱ ni̱ ku̱yati va kuu̱ ndu̱'u ña̱yuu ti̱xi ndá'a̱ Ndios”, kaa ndo̱.
42010012	Ná ka'i̱n xí'ín ndó ña̱ tá ná kasandaá kuu̱ keyíko̱ Ndios sa̱'á ña̱yuu, dá kía̱n ka'í cháá ka̱ ví ndo'o na̱ ñoo ñoó o̱ du̱ú ña̱ ni̱ ndo'o ña̱yuu kíni ni̱ sa̱ ndei ñoo Sodoma tá sa̱ na'á.
42010013	’¡Nda'í kúu ví ndo̱'ó, na̱ ndéi ñoo Corazín! Ta, ¡nda'í kúu ví ndo̱'ó, na̱ ndéi ñoo Betsaida! Chi̱ tá ní kée yu'u̱ ña̱ ná'ano no̱ó ña̱yuu ndéi ñoo Tiro xí'ín ñoo Sidón táto̱'on ni̱ kee yu'u̱ ña̱ ná'ano noo̱ ndo̱'ó, ta kúú nda̱ sa̱ oon va ni̱ na̱ndixi nda'í na̱, ta ni̱ na̱nde̱i nda'í na̱ noo̱ yaa̱ sa̱'á ña̱ ni̱ na̱ndikó iní na̱ sa̱'á kua̱chi ni̱ kee na, ní kúu.
42010014	Sa̱'á ño̱ó tá ná kasandaá kuu̱ keyíko̱ Ndios sa'a̱ ndidaá ña̱yuu, dá kía̱n ka'í ka̱ ví ndo'o ndo'ó o̱ du̱ú ña̱yuu ndéi ñoo Tiro xí'ín ñoo Sidón.
42010015	Ta ndo'ó, na̱ ñoo Capernaum xaa̱n viti, ká'án ndó ña̱ nda̱ induú xi̱nkuei ndó. Tído ndo'ó kúú na̱ ko'ono ni'ini Ndios nda̱ ma̱á indayá.
42010016	Dá ni̱ kaa Jesús xí'ín ndin oni̱ diko uxi̱ ta̱a ñoó: ―Ndi ndáa ña̱yuu seídó'o to̱'on ká'a̱n ndo̱, dá kía̱n nda̱ yu'u̱ seídó'o na. Ta ndi ndáa ña̱yuu kuñó'ó ñaá, ta nda̱ yu'u̱ kuñó'ó ná. Ta ndi ndáa ña̱yuu, tá kuñó'ó ná yu'u̱, kuñó'ó ta'ani na tatá Ndios, na̱ ni̱ ta̱nda'á yu'u̱ ve̱ii ―kaá na̱.
42010017	Tá ni̱ na̱ndió kuéi oni̱ diko uxi̱ ta̱a yó'o ni̱ ndi̱sáa̱ ra̱ noo̱ choon ni̱ sa'a̱n ra̱, kúú kádii̱ nda̱'o ini ra̱. Dá ni̱ kaa ra̱ xí'ín Jesús: ―Tatá, nda̱ espíritu kini seídó'o ñaá tá sa'ándá ndu̱ choon noo̱án xí'ín kuu̱ mií ní.
42010018	Dá ni̱ kaa Jesús xí'ín rá: ―Jaa̱n, chi̱ ni̱ xini yu'u̱ ni̱ ka̱nkao ña̱ u'u̱ nda̱ induú táto̱'on ki̱'o kánkao tasa.
42010019	Miía̱n ndaa̱ kuiti ni̱ xi̱'oi choon noo̱ ndo̱, sa̱'á ño̱ó ko̱ó ña̱'a ndo'o ndó tá ná kuei̱n nakána ndó sa̱tá koo̱, xí'ín ti̱dó'o̱ma̱. Ta ni̱ xi̱'o ta'anii choon noo̱ ndo̱ ña̱ kandeé ndó xí'ín ndidaá ndée̱ kómí ña̱ u'u̱, ta ni iin ña̱'a o̱ kándeé kendava̱'an xí'ín ndó.
42010020	Tído ná dá'a ni kadii̱ téí ini ndo̱ sa̱'á ña̱ seídó'o espíritu kini choon sa'ándá ndo̱. Di'a kadii̱ cháá ka̱ ini ndo̱ sa̱'á ña̱ sa̱ kándodó vá kuu̱ ndo̱ noo̱ tuti Ndios nda̱ induú.
42010021	Dá ni̱ na̱kutí Jesús xí'ín ña̱ kádii̱ ini na̱ ni̱ kee Espíritu Ndios, dá ni̱ kaa na̱: ―Kéká'ano yu'u̱ mií ní, tatá Ndios, mií ní kúú sato'o induú xí'ín no̱ñó'o̱ yó'o, chi̱ ni̱ chi̱káa̱ de̱'é ní ña̱ yó'o no̱ó na̱ ndi̱chí, xí'ín na̱ kátóni̱ ini. Ta ni̱ na'a̱ nía̱n no̱ó na̱ ko̱ kátóni̱ va̱'a ini. Jaa̱n, ki̱'o dión ni̱ kee ní, tatá, chi̱ ki̱'o dión ni̱ na̱ta'an ini mií ní.
42010022	’Ta ndidaá ña̱'a ni̱ na̱ki̱'o tatá Ndios no̱ó yu'u̱. Ta ni iin tó'ón ña̱yuu ko̱ ná'á ndá yoo kúú de̱'e Ndios, chi̱ iin tó'ón dini̱ miíó tatá Ndios kúú na̱ ná'á ñaá. Ta ni iin tó'ón ña̱yuu ko̱ ná'á tatá Ndios, chi̱ iin tó'ón dini̱ de̱'e va na kúú na̱ ná'á ñaá, xí'ín na̱ ni̱ chi̱kaa̱ ini de̱'e Ndios na'a̱ na̱ noo̱ ―kaá na̱.
42010023	Dá ni̱ na̱ndió ko̱o na ni̱ sa̱ nde̱'é ná no̱ó ta̱a xíonoo xí'ín ná, dá ni̱ kaa na̱ xí'ín sa̱va̱'a mií vá ta̱a ñoó: ―Ndiká'án ndi kúu ví na̱ xiní xí'ín no̱ó ña̱ xiní mií ndó viti.
42010024	Chi̱ ká'i̱n xí'ín ndó ña̱ kua̱'á ndava̱'o profeta xí'ín rey ni̱ ka'án rá koni ra̱ ña̱ xiní ndo'ó viti, tído ko̱ ní xiní ta'on raa̱n. Ta ni̱ ka'án rá kueídó'o ra to̱'on seídó'o ndó viti, tído ko̱ ní seídó'o ta'on raa̱n ―kaá na̱.
42010025	Tá ni̱ ndi'i, dá ni̱ na̱kuíi̱n ndichi iin ta̱a dána'a̱ ley, dá chi̱ kóni̱ ra̱ korndodó rá Jesús. Dá ni̱ nda̱to̱'ón ñaá rá: ―Maestro, ¿ndí ki̱án kánian keei, dá ni̱'í ña̱ kataki chíchíí?
42010026	Dá ni̱ kaa Jesús xí'ín rá: ―¿Ndi kaá ley Moisés? ¿Ndí ki̱án kándaa̱ ino̱n ña̱ ká'a̱n?
42010027	Dá ni̱ kaa ta̱ dána'a̱ ley ñoó: ―Di'a va kaáa̱n: “Koni̱ ndo̱ sato'o yo̱ Ndios xí'ín ndino'o nío̱ ndo̱, xí'ín ndino'o ini mií ndó, xí'ín ndidaá kúú ndée̱ ndo̱, xí'ín ndidaá ña̱xintóni̱ ndo̱. Ta ku'u̱ ini ndo̱ sa̱'á ña̱yuu xi̱'ín ndó táto̱'on ki̱'o ndó'o ndó xí'ín míí ndó.”
42010028	Dá ni̱ kaa Jesús xí'ín rá: ―Va̱'a nda̱'o ni̱ na̱ndió né'ón ña̱ ni̱ nda̱to̱'ín yo̱'ó. Kua'án viti, ta keeón ña̱, dá kono̱n kataki chíchón.
42010029	Dá ni̱ ndukú ta̱a ñoó ndi kee ra kendaa̱ ra̱ ña̱ ká'án mií rá. Kúú ni̱ kaa ra̱ xí'ín Jesús: ―¿Ndá yoo kúú ña̱yuu xi̱'ín yu'u̱ ñoó?
42010030	Dá ni̱ ka'a̱n Jesús xí'ín rá: ―Iin kuu̱ dá ni̱ keta iin ta̱a ñoo Jerusalén. Dá ni̱ kee ra ko̱noo ra kua'a̱n ra̱ íchi̱ kua'a̱n chí ñoo Jericó di'a. Ta íchi̱ ñoó ni̱ ka̱nkuei ta̱ kui̱'íná ni̱ tiin ñaá rá. Kúú ni̱ taxí vichí ñaá rá. Ta kúú ni̱ kani kini ñaá rá. Sa̱ nda̱ kuu ra̱. Dá ni̱ kee ta̱ kui̱'íná ñóó kua'a̱n ra̱.
42010031	Ta kúú íchi̱ ñoó ko̱noo iin ta̱ duti̱ kua'a̱n ra̱. Tá ni̱ xini ra̱ kándu'u̱ ta̱a ni̱ ta̱rkue'e̱ ñoó, ta kúú ni̱ kao̱ xoo va ra ni̱ ya̱'a ra kua'a̱n ra̱.
42010032	Kúú ni̱ kasa̱ndaá ta'ani iin ta̱a levita kéchóon ve'e ño̱'o ká'ano kua'a̱n ra̱. Tá ni̱ xini ra̱ kándu'u̱ ta̱a ni̱ ta̱rkue'e̱ ñoó, kúú ni̱ kao̱ xoo ta'ani ra ni̱ ya̱'a ra kua'a̱n ra̱.
42010033	Tído iin ta̱a kuendá Samaria kua'a̱n ta'ani íchi̱ ñoó. Tá ni̱ xini ra̱ kándu'u̱ ta̱a ni̱ ta̱rkue'e̱ ñoó, kúú ni̱ kixian ni̱ ku'u̱ nda̱'o ini ra̱ sa'a̱ rá.
42010034	Ta kúú ni̱ na̱tuu yati ra noo̱ kándu'u̱ ro̱ón. Dá ni̱ kuei ra sití xí'ín vino no̱ó ni̱ ta̱rkue'e̱ ñoó, dá ni̱ kao noo ra̱án iin dá'o̱n. Dá ni̱ chi̱nóo ñaá rá sata̱ burro ra̱ né'e ra kua'a̱n ra̱. Dá ni̱ saa̱ ra̱ iin ve'e noo̱ kídi̱ ña̱yuu xíka íchi̱ ñoó. Dá ni̱ sa̱ io ra̱ ni̱ sa̱ ndaa ñaá rá.
42010035	Tá ni̱ tu̱u noo̱ iin ka̱ kuu̱ ni̱ kasa̱ndaá hora ko'o̱n ra̱. Dá ni̱ taó rá uu̱ di̱'ón plata, dá ni̱ xi̱'o raa̱n noo̱ sato'o ve'e ñoó. Dá ni̱ kaa ra̱ xí'ín rá: “Kee ní ña̱ mani̱ koto ní ta̱a yó'o. Tá ni̱ ka̱ndaa ní cháá ka̱ di̱'ón mií ní ni̱ xito ní ra̱, dá tá ná nandió ko̱oi, dá nandió né'i di̱'ón ní”, kaá ra̱.
42010036	Ta viti, ¿ndí káa iin ta̱a noo̱ ndin oni̱ ta̱a yó'o ná'a̱ ña̱ miía̱n ndaa̱ ndisa ña̱yuu xi̱'ín rá kúú ta̱a ni̱ da̱rkue'e̱ ta̱ kui̱'íná ñóó, ká'án yo'ó?
42010037	Dá ni̱ kaa ta̱ dána'a̱ ley ñoó: ―Tá'a̱n ra̱ ni̱ ku'u̱ ini sa̱'á ta̱ ni̱ ta̱rkue'e̱ ñoó. Dá ni̱ kaa Jesús xí'ín rá: ―Ta ki̱'o dión ta'ani kua'án yo̱'ó keeón.
42010038	Dá ni̱ kee Jesús sá xíka na kua'a̱n na̱. Dá ni̱ saa̱ na̱ iin ñoo ló'o̱, ta ñoó ió iin ñá'a̱ naní Marta. Ta ni̱ na̱tiin va̱'án Jesús ve'án.
42010039	Ta ió iin ku'a̱n naní María, ta ni̱ saa̱a̱n ni̱ sa̱ ko̱oán noo̱ sá'a̱ Jesús, ta ióa̱n seídó'án ña̱ dána'a̱ na̱.
42010040	Tído ndí'i cháá ka̱ ini Marta kéeán choon ió noo̱a̱n. Dá ni̱ na̱tuu yatián noo̱ ió Jesús, dá ni̱ kaaa̱n xí'ín ná: ―Tatá, ¿á ko̱ ndé'é ní ña̱ iin tó'ón vá yu'u̱ nákaa̱ kéchóon, ta ió oon ku'i̱? Ka'a̱n ní xí'ín xí ná chindeé tá'an xi xí'íín.
42010041	Dá ni̱ kaa Jesús xí'án: ―Marta, Marta. Ndí'i nda̱'o ini yo̱'ó, ta nákani ino̱n sa̱'á kua̱'á nda̱'o ña̱'a.
42010042	Tído iin tó'ón vá ña̱'a kía̱n ndáya̱'i cháá ka̱. Ta ño̱ó kía̱n ni̱ ka̱xi María yó'o, ta ni iin tó'ón ña̱yuu ko̱ kánian ketéin noo̱ xí kueídó'o xi yu'u̱ ―kaá na̱. 11
42011001	Di'a ni̱ kuu tá nákaa̱ Jesús ká'a̱n na̱ xí'ín Ndios iin xíán. Tá ni̱ ndi'i ni̱ ka'a̱n na̱ xí'ín Ndios, dá ni̱ kaa iin ta̱a xíonoo xí'ín ná ñóó: ―Tatá, dána'a̱ ní no̱ó ndu'u̱ ndi kee ndu ka'a̱n ndu̱ xí'ín Ndios táto̱'on ni̱ da̱ná'a̱ Juan no̱ó ta̱a sa̱ xi̱onoo xí'ín ná.
42011002	Dá ni̱ kaa Jesús xí'ín rá: ―Tá kua'a̱n ndo̱ ka'a̱n ndo̱ xí'ín Ndios, di'a kaa ndo̱ xí'ín ná: Tatá mií ndu'u̱, na̱ ió induú, ná natiin kuu̱ mií ní ndidaá tá'a̱n ña̱ñó'ó. Ta ná kii ní dándáki ní ñayuú yó'o. Táto̱'on ki̱'o kée ní ña̱ kóni̱ ní induú xaa̱n, ki̱'o dión ta'ani ná koo no̱ñó'o̱ yó'o.
42011003	Ta ki̱'o ní ña̱ xínñó'ó ndu'u̱ keí ndú iin iin kuu̱ kuu̱.
42011004	Ta ká'ano koo ini ní sa̱'á kua̱chi ndu táto̱'on ki̱'o xí'o ká'ano ta'ani ini ndu'u̱ sa̱'á na̱ yá'a noo̱ ndú. Ta o̱ sa̱ kónó ní kue̱i ndu no̱ó kua̱chi, ta dáka̱ki ní ndu'u̱ no̱ó ña̱ kini.
42011005	Dá ni̱ kaa ta'ani na: ―Ta ndi ndáa ndó ió iin amigo, ta dao ñoó kua'a̱n ndo̱ ve'e na, ta ká'a̱n ndo̱ xí'ín ná: “Amigo, tei tóo ní oni̱ pan nani̱'í,
42011006	dá chi̱ ni̱ ka̱sáa̱ iin amigoi̱ ve'i, ta xíká ni̱ kii ra, ta ko̱ ta̱'ón ña̱'a ki̱'oi keí rá.”
42011007	Dá kaa na̱ xí'ín ndó nda̱ ma̱á ini ve'e na: “O̱ sa̱ dáta'óo̱n yu'u̱, chi̱ sa̱ ndadí vá yé'í, ta sa̱ kándu'u̱ váí kídi̱i̱ xí'ín de̱'i noo̱ xíto. Sa̱'á ño̱ó o̱ kúu ta'on nako̱oi ki̱'oi ña̱ noo̱o̱n.”
42011008	Tído va̱'ará ná o̱ náko̱o na ki̱'o naa̱n noo̱ ndo̱ sa̱'á ña̱ kúú ná amigo ndo̱, tído sa̱'á ña̱ ká'a̱n téí ndo̱ ndíta ndó, sa̱'á ño̱ó nako̱o na ki̱'o na ña̱ xínñó'ó ndó.
42011009	Tído yu'u̱ ká'a̱n xí'ín ndó, kaka̱ ndo̱ ña̱ xínñó'ó ndó noo̱ Ndios, ta kúú ni'i̱ vá ndóa̱n. Nandukú ndóa̱n, ta kúú ni'i̱ vá ndóa̱n. Dákásá ndó yé'é, ta kúú nono̱ váán noo̱ ndo̱.
42011010	Dá chi̱ ndidaá na̱ xíka̱a̱n, ta ni'i̱ náa̱n. Ta ndidaá na̱ nándukú ñá, ta ni'i̱ náa̱n. Ta ndidaá na̱ dákásá yé'é, ta nono̱án noo̱ ná.
42011011	’Ta ndi ndáa ndo'ó, na̱ kúú tatá, tá xíka̱ de̱'e ndó pan keí xí noo̱ ndo̱, ¿á xí'o ndó iin yuu̱ noo̱ xí? O, tá xíka̱ xi̱ iin ti̱yaká keí xí, ¿á xí'o ndó iin koo̱ noo̱ xí?
42011012	O, tá xíka̱ xi̱ iin nduu̱ keí xí, ¿á xí'o ndó iin ti̱dó'o̱ma̱ noo̱ xí?
42011013	Ko̱ó, dá chi̱ va̱'ará kúú ndó ña̱yuu kíni, tído ti̱'a ndó ki̱'o ndó ña̱ va̱'a no̱ó de̱'e ndó. ¿Á ko̱ ná'á ta'on ndó ña̱ sa̱ kaá ka̱ ví tatá Ndios, na̱ ió induú? Chi̱ ki̱'o na Espíritu ii̱ ná noo̱ ndi ndáa na̱ xíka̱ ñaá noo̱ ná ―kaá Jesús.
42011014	Iin kuu̱ nákaa̱ Jesús taó na̱ iin espíritu kini, tá'a̱n ña̱ ni̱ keñí'i̱ iin ta̱a. Dá tá ni̱ keta espíritu kini ñoó kua'a̱n, kúú ni̱ na̱ka'a̱n va ta̱a ñoó. Kúú ni̱ naá ndava̱'o iní ña̱yuu ndéi ñoó.
42011015	Tído dao ña̱yuu ñoó ni̱ kaa: ―Beelzebú, tá'a̱n ña̱ kúú sato'o espíritu kini, ño̱ó vá kía̱n xí'o choon no̱ó ta̱a káa, sa̱'á ño̱ó kándéé rá taó ra̱ espíritu kini ―kaá na̱.
42011016	Ta dao ka̱ ña̱yuu ñoó kátoó korndodó ná Jesús, sa̱'á ño̱ó ni̱ xika̱ na̱ ña̱ ná kee na iin ña̱'a ndato chí induú.
42011017	Tído sa̱ ná'á vá Jesús ndi nákani ini na̱. Dá ni̱ kaa na̱ xí'ín ná: ―Kana'á ndó ña̱ tá naá tá'an iin rey xí'ín ña̱yuu dándáki ra, dá kía̱n naá vá choon né'e ra. Ta tá tá'a̱nda̱ tá'an ña̱yuu ndéi ini iin ve'e, dá kía̱n naá vá noo̱ ndéi na.
42011018	Ta dión ta'ani ndo'o ña̱ u'u̱ mií no̱ó tá kasá'á ta'a̱nda̱ tá'an xí'ín ña̱ kéchóon noo̱án, chi̱, ¿ndi koo kaka choon né'an? Tído ndo'ó kúú ra̱ ká'a̱n ña̱ xí'ín choon ni̱ xi̱'o Beelzebú taó yu'u̱ espíritu kini kéchóon noo̱án.
42011019	Chi̱ tá taó yu'u̱ espíritu kini xí'ín choon ni̱ xi̱'o Beelzebú noo̱í, dá kía̱n, ¿ndá yoo ni̱ xi̱'o choon noo̱ ndá'a̱ ta̱ ñoo mií ndó ña̱ taó rá espíritu kini, tá dáá? Tído ta̱a ñoó kúú ra̱ ná'a̱ ña̱ o̱ du̱ú ña̱ ndaa̱ kía̱n ká'a̱n ndo̱ sa̱'í.
42011020	Tído tá taó yu'u̱ espíritu kini xí'ín choon ni̱ xi̱'o Ndios noo̱í, dá kía̱n kana'á ndó ña̱ miía̱n ndaa̱ kuiti sa̱ ni̱ kasa̱ndaá va kuu̱ ndu̱'u ña̱yuu ti̱xi ndá'a̱ Ndios.
42011021	’Tá ió iin ta̱a ndakí ndaá ra̱ ve'e ra xí'ín espada, dá kía̱n ni iin tó'ón ña̱yuu o̱ kúu ku̱'u ki'in kuí'íná ná ña̱'a ió noo̱ rá.
42011022	Tído tá ni̱ ka̱sáa̱ iin ka̱ ta̱a ndakí cháá ka̱ noo̱ ió ra̱, dá kía̱n vaá óon va kandeé rá xí'ín rá, ta kuio ndaa ndi'i ra espada ra̱, tá'a̱n ña̱ sa̱ ka̱ndeé iní ra̱ sa̱ chindeé ñaá, ta dasá ndí'i ra ña̱ sa̱ komí ta̱a ñoó.
42011023	Ta na̱ ko̱ ndíta xoo yu'u̱, no̱ón kúú na̱ xiní u'u̱ ñaá. Ta na̱ ko̱ chíndeé yu'u̱ xí'ín ña̱ kéei, no̱ón kúú na̱ dátu̱ú di'a ñaá.
42011024	’Tá kéta iin espíritu kini ini iin ta̱a, dá kía̱n kua'a̱n iin xíán no̱ó i̱chí ndukúán noo̱ nani'i̱ ndée̱án. Tído tá ko̱ náni̱'án noo̱ nani'i̱ ndée̱án, dá kásá'á nákani inia̱n: “Nandió ko̱o tukui no'i̱ ve'e no̱ó ni̱ ketai ve̱ii”, kaáa̱n.
42011025	Tá ni̱ na̱sáa̱a̱n ni̱ ndu̱'an ini ta̱a no̱ó ni̱ sa̱ ioa̱n, kúú ndato ni̱ na̱tu'án, ta ñóchí vii káaan.
42011026	Dá kua'a̱n kuakaan usa̱ ka̱ espíritu kini cháá ka̱ o̱ du̱ú miíán, dá nasaa̱a̱n ndu̱'an kaño'an ini ta̱a ñoó. Ta kúú ka'í ka̱ ví kasá'á ndo'o nío̱ rá o̱ du̱ú táto̱'on ki̱'o ni̱ sa̱ ndo'o nío̱ rá sa̱ kee espíritu kini mií no̱ó ñoó ―kaá Jesús.
42011027	Tein ká'a̱n na̱ to̱'on yó'o, kúú ni̱ ka̱yu'ú vá iin ñá'a̱ tein ña̱yuu kuá'a̱ ñoó: ―Ndiká'án ndi kúu ví ñá'a̱ ni̱ da̱káki mií ní, na̱ ni̱ da̱chíchí mií ní.
42011028	Dá ni̱ kaa Jesús: ―Ndiká'án ndi kúu cháá ka̱ ví na̱ seídó'o to̱'on Ndios, ta kée na choon sa'ándáa̱n.
42011029	Ta kúú ni̱ ka̱sá'á só'óní tá'an ña̱yuu kuá'a̱ ñoó kua'a̱n na̱ noo̱ íin Jesús. Dá ni̱ ka̱sá'á Jesús ká'a̱n na̱ xí'ín ná: ―Ña̱yuu kíni nda̱'o kúú ndo'ó, na̱ ndéi tiempo viti, dá chi̱ xíka̱ ndo̱ ña̱ kee yu'u̱ iin ña̱ ndato, dá kandía ndó yu'u̱. Tído ni iin tó'ón ña̱ ndato o̱ kéei noo̱ ndo̱, sa̱va̱'a ña̱ ndato ni̱ kee Ndios xí'ín Jonás kúú ña̱ ndato koni ndo̱ ndo'i.
42011030	Chi̱ táto̱'on ni̱ kee Ndios iin ña̱ ndato xí'ín Jonás tá ni̱ ta̱nda'á ñaá ná ni̱ sa'a̱n na̱ ñoo ká'ano naní Nínive, ki̱'o dión ta'ani kee na iin ña̱ ndato xí'ín na̱ ni̱ nduu ta̱a ñayuú yó'o noo̱ ndo̱'ó, na̱ ndéi tiempo viti.
42011031	’Ta nakuii̱n ndichi ñá'a̱ sa̱ da̱ndáki chí Sur di'a tá ná kasandaá kuu̱ keyíko̱ Ndios sa'a̱ ndidaá ña̱yuu, ta ka'a̱n kua̱chián sa̱'á ña̱yuu ndéi tiempo viti, dá chi̱ nda̱ noo̱ xíká cháá ka̱ ñayuú yó'o ni̱ kixián ni̱ seídó'án ña̱ ndi̱chí rey Salomón. Ta iin ta̱a ndáya̱'i cháá ka̱ kúú na̱ íin ká'a̱n xí'ín ndó vití'ón o̱ du̱ú rey Salomón ñoó.
42011032	Ta dión ta'ani nakui̱ta ndichi ña̱yuu ni̱ sa̱ ndei ñoo Nínive tá ná kasandaá kuu̱ keyíko̱ Ndios sa̱'á ña̱yuu, ta ka'a̱n kua̱chi na sa̱'á ña̱yuu ndéi tiempo viti. Dá chi̱ tá ni̱ da̱ná'a̱ Jonás to̱'on va̱'a sa'a̱ Ndios noo̱ ná, ta kúú ni̱ na̱ndikó vá iní na̱ sa̱'á kua̱chi sa̱ kee na. Ta iin ta̱a ndáya̱'i cháá ka̱ kúú na̱ íin ká'a̱n xí'ín ndó vití'ón o̱ du̱ú Jonás ―kaá Jesús. Dá ni̱ kaa ta'ani na:
42011033	―Ni iin tó'ón ta'on ña̱yuu ko̱ chíñó'o̱ iin íti̱, dá chikaa̱ de̱'é na̱án, ta ko̱ chíkaa̱ na̱án ti̱xi iin sato̱. Di'a chínóo naa̱n noo̱ dikó, dá ná katoo̱a̱n no̱ó ña̱yuu kásaa̱ ve'e na.
42011034	Ta nduchí nóó ndo̱ kúú táto̱'on iin ñó'o̱ nákaa̱ tóo̱n ñíi̱ ndo̱, ña̱ dátoo̱n nío̱ ndo̱. Sa̱'á ño̱ó tá va̱'a nduchí nóó ndo̱, dá kía̱n iin níí vá túu noo̱ ndo̱. Tído tá ko̱ vá'a nduchí nóó ndo̱, dá kía̱n iin níí vá ñíi̱ ndo̱ íin naá.
42011035	Sa̱'á ño̱ó kaon koo ndó, dá kía̱n ná dá'a ni nda'o̱ ña̱ tóo̱n nákaa̱ ini nío̱ ndo̱, chi̱ oon ni nakuii̱n naá noo̱ ndo̱.
42011036	Dá chi̱ tá iin níí ñíi̱ ndo̱ tóo̱n, dá kía̱n ni lú'u̱ ví ña̱ íin naá koo noo̱ ndo̱, chi̱ ndato náye'e̱ iin níí nío̱ ndo̱, táto̱'on ki̱'o ndato tóo̱n iin íti̱ ―kaá Jesús.
42011037	Tá ni̱ ndi'i ni̱ ka'a̱n Jesús, dá ni̱ seí nda'í iin ta̱ fariseo noo̱ ná ña̱ ná ko'o̱n na̱ xí'ín rá kasá'an na ve'e ra. Dá tá ni̱ saa̱ na̱, dá ni̱ ku̱'u na ni̱ sa̱ ko̱o na mesa.
42011038	Ta kúú ni̱ naá vá iní ta̱ fariseo ñoó tá ni̱ xini ra̱ ña̱ ko̱ ní nákata na ndá'a̱ ná xí'ín ña̱ñó'ó táto̱'on ki̱'o kée mií rá, dá kasá'an na.
42011039	Dá ni̱ kaa sato'o yo̱ Jesús xí'ín rá: ―Kueídó'o va̱'a ndó, chi̱ ndidaá ndo'ó, ta̱ fariseo xaa̱n, kúú ra̱ nákata sa̱va̱'a sata̱ óon va vaso xí'ín ko'o̱. Ta dión ta'ani kée ndó xí'ín mií ndó, chi̱ xíni̱ ndi ki̱'o ka̱ ví yakó nío̱ ndo̱, chi̱ ni̱ na̱kutí ndó xí'ín ndidaá ña̱ kini xí'ín ña̱ ko̱ vá'a.
42011040	¡Nandeé ka̱ vía̱n xi̱xi ndó! ¿Á ko̱ ná'á ndó ña̱ Ndios, na̱ ni̱ ka̱va̱'a ñíi̱ ndo̱ sata̱ vé'e, no̱ón ta'ani kúú na̱ ni̱ ka̱va̱'a nío̱ ndo̱?
42011041	Sa̱'á ño̱ó ndino'o ini ndo̱ ki̱'o ndó ña̱'a xínñó'ó na̱ kúnda'í, ta ki̱'o dión, dá na'a̱ ndo̱ ña̱ kómí ndó iin nío̱ vií.
42011042	’Nda'í kúu ví ndo̱'ó, ta̱ fariseo xaa̱n, dá chi̱ xí'o ndó noo̱ Ndios uxi̱ ndu'ú mi̱no noo̱ iin iin ciento ndu'ú ña̱ kána no̱ñó'o̱ ndo̱. Ta dión ta'ani kée ndó xí'ín yuku̱ lo̱tá xí'ín dao ka̱ yuku̱ xíti ndó. Tído dánkoo xoo ndó ña̱ kee ndó ña̱ ndaa̱ xí'ín ña̱yuu xi̱'ín ndó, ta ko̱ kóni̱ ndo̱ Ndios. Chi̱ ña̱ yó'o ta'ani kánian kee ndó, tído ná dá'a ni dánkoo xoo ndó kee ndó dao ka̱ ña̱ kée ndó ñoó.
42011043	Nda'í kúu ví ndo̱'ó, ta̱ fariseo xaa̱n, chi̱ kátoó ndo̱ kánde̱i ndó noo̱ téi̱ ndáya̱'i cháá ka̱ ini ve'e noo̱ nátaka yo̱, ta kátoó ndo̱ ka'a̱n ña̱yuu ndisá'án xí'ín ndó xí'ín ña̱ñó'ó noo̱ xíonoo ndó noo̱ yá'i.
42011044	¡Nda'í kúu ví ndo̱'ó, ta̱ dána'a̱ ley, xí'ín ndo'ó, ta̱ fariseo xaa̱n! ¡Ndo'ó kúú ta̱a uu̱ noo̱! Chi̱ kúú ndó táto̱'on iin yái̱ ndi̱i ko̱ túu nákaa̱, ta chíka'anda ve̱i kúu ña̱yuu sata̱án, ta ko̱ xí'o na kuendá ña̱ nákaa̱a̱n ―kaá na̱.
42011045	Dá ni̱ kaa iin ta̱ dána'a̱ ley ñoó: ―Maestro, xí'ín to̱'on ká'a̱n ní xaa̱n dár'u'u̱ ta'ani ní ndu'u̱.
42011046	Dá ni̱ kaa Jesús xí'ín rá: ―Nda'í kúu ví ndo̱'ó, ta̱ dána'a̱ ley xaa̱n, chi̱ kua̱'á ndava̱'o choon kuáchi̱ sa'ándá ndo̱ no̱ó ña̱yuu, ña̱ ko̱ kándeé ná kee na, ta ni ko̱ nátuu ndá'a̱ ndo̱ chindeé ndó na̱ xí'án.
42011047	Nda'í kúu ví ndo̱'ó, chi̱ káva̱'a ndó náo̱ sa̱á kaño'o lásá profeta, na̱ ni̱ sa'ání na̱ yatá ve'e ndó.
42011048	Ña̱ yó'o xí'o ña̱ kándaa̱ inio̱ ña̱ náta'an vá ini ndo̱ xiní ndo̱ ña̱ ni̱ kee na̱ yatá ve'e ndó xí'ín na̱ ni̱ sa̱ kuu profeta Ndios, dá chi̱ miía̱n ndaa̱ ndisa no̱ón ni̱ sa'ání ñaá, ta ndo'ó ndéi káva̱'a náo̱ ná.
42011049	Ta sa̱'á ña̱ ndi̱chí Ndios, sa̱'á ño̱ó ni̱ kaa na̱ di'a sa'a̱ ndo̱: “Tanda'á yu'u̱ profeta xí'ín apóstol kii na, dá kane'e na to̱'in no̱ó ña̱yuu. Ta ka'ání ña̱yuu ñoó dao na, ta kendava̱'a na xí'ín dao ka̱ na̱”, kaá na̱.
42011050	Sa̱'á ño̱ó ndaka̱ Ndios kuendá no̱ó ña̱yuu ndéi tiempo viti sa̱'á nii̱ ndidaá kúú profeta na̱, tá'a̱n kirá ni̱ xita̱ nda̱ ni̱ ka̱sá'á sa'a̱ ñayuú yó'o.
42011051	Chi̱ kánian ki̱'o ndó kuendá sa̱'á nii̱ Abel, ta nda̱ sa̱'á nii̱ Zacarías, na̱ ni̱ xi'i̱ yé'é ño̱'o, yati noo̱ náa̱ noo̱ dóko̱ ta̱ duti̱ ña̱'a noo̱ Ndios. Miía̱n ndaa̱ kuiti ká'i̱n xí'ín ndó ña̱ ndaka̱ Ndios kuendá no̱ó ña̱yuu ndéi tiempo viti sa'a̱ ndidaá profeta ni̱ xi'i̱ sa̱ na'á.
42011052	’Nda'í kúu ví ndo̱'ó, ta̱ dána'a̱ ley, dá chi̱ sadí ndo̱ no̱ó ña̱yuu ña̱ natiin na ña̱ ndichí xí'o Ndios, chi̱ ni mií ndó ko̱ kómí ña̱ ndi̱chí Ndios, ta sadí ndo̱ no̱ó ña̱yuu natiin naa̱n ―kaá na̱.
42011053	Tá ni̱ ndi'i ni̱ ka'a̱n na̱ ña̱ yó'o, kúú ni̱ ka̱ryíí nda̱'o ta̱ dána'a̱ ley xí'ín ta̱ fariseo. Dá ni̱ ka̱sá'á rá dáta'án ñaá rá, chi̱ ni̱ ka̱sá'á ndáto̱'ón ndichí ñaá rá sa̱'á kua̱'á nda̱'o ña̱'a,
42011054	chi̱ ndúkú rá ndi kee ra dátu̱ú ñaá rá, dá ya̱'a na no̱ó to̱'on ká'a̱n na̱, dá ni'i̱ rá ndi koo ka'a̱n kua̱chi ra sa'a̱ ná no̱ó ta̱ né'e choon. 12
42012001	Kúú kua̱'á nda̱'o mil ña̱yuu ni̱ na̱taka noo̱ ió Jesús. Sa̱'á ño̱ó ni̱ ka̱sá'á seí ní'ini tá'an ña̱yuu ñoó sa̱'á ña̱ kua'a̱ téí kúú ná. Dá ni̱ ka̱sá'á Jesús ká'a̱n na̱ xí'ín sa̱va̱'a ta̱a xíonoo xí'ín ná, ta kaá na̱: ―Kandaa ndo̱ mií ndó no̱ó ña̱ dákuita̱ ta̱chí pan, ña̱ kéchóon ta̱ fariseo, dá chi̱ ño̱ó kía̱n ná'a̱ ña̱ kúú rá ta̱ uu̱ noo̱.
42012002	Dá chi̱ ndidaá vá ña̱'a ñó'o de̱'é, daí ña̱ natu̱uan. Ta ndidaá vá ña̱'a kéde̱'é ña̱yuu, kasandaáa̱n ña̱ natu̱uan.
42012003	Ta dión ta'ani, ndidaá ña̱ ni̱ ka'a̱n de̱'é ndó noo̱ íin naá, natu̱uan noo̱ tóo̱n. Ta ndidaá ña̱ ni̱ ka'a̱n kayá ndó sa'a̱ dó'o iin ña̱yuu ini ve'e, ño̱ó kía̱n nda̱ dini̱ vé'e dikó kanóo na kayu'ú ná ki̱'o na kuendá sa̱'án.
42012004	’Ta ndo'ó, amigo miíi̱, ná dá'a ni yu̱'ú ndo̱ na̱ kandeé ka'ání yikí ko̱ño ndo̱, dá tá ni̱ ndi'i, ni iin ña̱'a o̱ kándeé ná kee na xí'ín ndó.
42012005	Tído ná kasto̱'in xí'ín ndó ndá yoo kúú na̱ kánian yu̱'ú ndisa ndó: kánian yu̱'ú ndo̱ na̱ kómí choon ña̱ tanda'á ná ndo'ó ko'o̱n ndo̱ kaño'o ndó indayá tá ni̱ ndi'i ni̱ xi'i̱ yikí ko̱ño ndo̱. Ta ká'i̱n xí'ín ndó ña̱ na̱ yó'o kúú na̱ kánian yu̱'ú ndo̱.
42012006	¿Á ko̱ díkó ta'on ña̱yuu o'o̱n laa kuálí sa̱'á uu̱ di̱'ón kuálí? Va̱'ará ki̱'o dión nóo ya̱'i rí, tído ko̱ nándodó ta'on Ndios sa'a̱ ni iin rí.
42012007	Ta ndo'ó, nda̱ idí dini̱ ndo̱ ná'á Ndios ndidaá kúú. Sa̱'á ño̱ó o̱ sa̱ yu̱'ú ndo̱, chi̱ ndáya̱'i cháá ka̱ ndo̱ noo̱ ná o̱ du̱ú kua'a̱ laa kuálí.
42012008	Dá ni̱ kaa ta'ani Jesús: ―Ká'i̱n xí'ín ndó ña̱ ndi ndáa ña̱yuu ká'a̱n ña̱ kúú ná kuendá yu'u̱ noo̱ dao ka̱ ña̱yuu, dión ta'ani kee yu'u̱, na̱ ni̱ nduu ta̱a ñayuú yó'o, chi̱ ka'i̱n sa'a̱ ná ña̱ kúú ná kuendái̱ no̱ó na̱ kúú ángel kéchóon noo̱ Ndios.
42012009	Ta ndi ndáa na̱ ndáta̱ sa'a̱ yú'u̱ noo̱ dao ka̱ ña̱yuu, dá kía̱n ki̱'o dión ta'ani ndata̱ yu'u̱ sa'a̱ ná no̱ó na̱ kúú ángel kéchóon noo̱ Ndios.
42012010	Ta ndi ndáa na̱ yá'a ká'a̱n ndava̱'a sa̱'á na̱ ni̱ nduu ta̱a ña̱yuu yó'o, kuu va ki̱'o ká'ano ini Ndios sa̱'á ña̱ ni̱ ka'a̱n na̱. Tído ndi ndáa na̱ yá'a ká'a̱n ndava̱'a sa̱'á na̱ kúú Espíritu ii̱ Ndios, no̱ón kúú na̱ o̱ kú'u̱ ká'ano ta'on ini Ndios sa'a̱.
42012011	Tá ndaka ña̱yuu ndo̱'ó kua'a̱n na̱ ve'e noo̱ nátaka na̱ o no̱ó ta̱ né'e choon, o no̱ó ta̱ kómí choon, o̱ sa̱ ndí'i ini ndo̱ sa'a̱ ndí ki̱án ka'a̱n ndo̱ xí'ín rá, o ndi kaa ndo̱ chindeé ndó mií ndó,
42012012	chi̱ mií vá Espíritu ii̱ Ndios kúú na̱ ki̱'o to̱'on ka'a̱n ndo̱ mií hora daá ñóó.
42012013	Dá ni̱ kaa iin ta̱a nákaa̱ tein ña̱yuu kuá'a̱ ñoó xí'ín Jesús: ―Maestro, ka'a̱n ní xí'ín ñanii̱ ná ki̱'o xi ta̱'í, ña̱ kánian ni̱'í no̱ó ña̱ ni̱ da̱nkoo tatá ndu̱ noo̱ ndú.
42012014	Dá ni̱ kaa Jesús xí'ín rá: ―¿Ndá yoo ni̱ chi̱kani yu'u̱ ña̱ kakuui iin ta̱a keyíko̱ sa'a̱ ndo̱'ó, o ña̱ ka'andai̱ ña̱'a noo̱ ndo̱, ká'ón?
42012015	Dá ni̱ kaa na̱ xí'ín ña̱yuu kuá'a̱ ñoó: ―Kandaa ndo̱ mií ndó. O̱ sa̱ kátoó téí ndo̱ ña̱ kui̱ká, dá chi̱ va̱'ará ná koo kua̱'á ña̱'a noo̱ ndo̱, o̱ kí'o ta'an vaan ña̱ kandei va̱'a ndó.
42012016	Dá ni̱ da̱kí'in tá'an na iin ña̱'a xí'ín to̱'on ni̱ da̱ná'a̱ na̱, ta kaá na̱ xí'ín ña̱yuu ñoó: ―Ni̱ sa̱ io iin ta̱ kui̱ká, ta kua̱'á nda̱'o ña̱'a ni̱ kana no̱ñó'o̱ rá.
42012017	Dá ni̱ ka̱sá'á rá nákani ini ra̱: “¿Ndí koo ví viti, chi̱ ko̱ó ve'e no̱ó nde̱e va̱'a ña̱ ni̱ kana noo̱ xítió?”
42012018	Dá ni̱ kaa ra̱: “Di'a va keeá, tá dáá. Ko'o̱ nakanio̱ yáka̱ kuálí káa, ta ndená'ano cháá ka̱ yo̱án. Ta ñoó taán va̱'a yó ndi ndi'i ña̱'a ni̱ kana no̱ñó'o̱ yo̱. Ta ñoó ta'ani nataán va̱'a yó ndidaá ka̱ ña̱'a né'e va̱'a yó.
42012019	Tá ni̱ ndi'i, dá kaa yo̱ xí'ín nío̱ yo̱: Viti kía̱n kua̱'á nda̱'o ña̱'a né'e va̱'a yó keta vaan kasá'an yó kua̱'á nda̱'o kuia̱. Ná nani'i̱ ndée̱ yo̱, ná kasá'an yó, ná ko'o yó, ná kadii̱ ini yo̱ viti”, ká'án rá nákani ini ra̱.
42012020	Tído di'a va ni̱ kaa Ndios xí'ín rá: “Iin ta̱a ko̱ ká'i ini kúú yo'ó, dá chi̱ mií sa̱kuaá víti va kuuo̱n, ta ña̱ ni̱ na̱taán vá'ón, ¿xíni̱ ndá yoo kasá'an vaan?”
42012021	Ki̱'o dión vá ndó'o ña̱yuu tá táxi va̱'a na ña̱ kui̱ká kakuu ña̱'a mií ná, tído ko̱ kuíká ta'on na noo̱ Ndios ―kaá Jesús.
42012022	Dá ni̱ kaa na̱ xí'ín ta̱a xíonoo xí'ín ná: ―Sa̱'á ño̱ó ná ka'i̱n xí'ín ndó, o̱ sa̱ ndí'i ini ndo̱ sa'a̱ ndí ki̱án kasá'an ndó, dá kataki ndo̱, ta ni sa'a̱ dá'o̱n kandii ndó, dá kada̱'i ñíi̱ ndo̱.
42012023	Chi̱ ió ña̱'a ndáya̱'i cháá ka̱ kee ndó nani takí ndo̱ o̱ du̱ú ña̱ kasá'an oon ni ndó. Ta ió ña̱'a ndáya̱'i cháá ka̱ xínñó'ó ñíi̱ ndo̱ o̱ du̱ú dá'o̱n kandixi ndó.
42012024	Kande̱'é ndó táto̱'on ndó'o ti̱ka̱ká, chi̱ ni ko̱ chí'i rí tata, ni ko̱ dákée rí, ta ni no̱ó taán va̱'a ría̱n, ta ni yáka̱ ri̱ ko̱ó. Tído xíto va ñaá Ndios. ¿Á ko̱ ná'á ta'on ndó ña̱ ndáya̱'i cháá ka̱ ndo̱'ó o̱ du̱ú laa?
42012025	¿Ndi ndáa ndó kandeé kua'ano iin kondo̱ ndá'a̱ cháá ka̱ sa̱'á ña̱ ndí'i ini ndo̱?
42012026	Ni ña̱ nóo yó'o o̱ kándeé ndó kee ndó, sa̱'á ño̱ó, ¿ndiva̱'a ndí'i téí ini ndo̱ sa'a̱ dao ka̱ ña̱'a?
42012027	’Kande̱'é ndó táto̱'on ki̱'o ndato sá'ano torí ndi'indi káa yúku̱, chi̱ ko̱ kéchóon ta'an vaan, ta ni ko̱ káva̱'an dá'o̱n kandixian. Tído yu'u̱ ká'a̱n xí'ín ndó ña̱ ni rey Salomón, va̱'ará ndidaáa̱n ta̱ kui̱ká ni̱ sa̱ kuu ra, tído ko̱ ní sá ndixi va̱'a ra táto̱'on ki̱'o ndato téí káa torí ndi'indi yó'o.
42012028	Ta ki̱'o dión kée Ndios xí'ín ita, tá'a̱n ña̱ káa yúku̱ kuu̱ víti, tído iin taa̱n, chiñó'o̱ na̱án ini xito̱. ¿Á ko̱ ná'á ndó ña̱ ndato ka̱ ví chindeé Ndios ndo̱'ó, ta̱a cháá téí kándéé ini ñaá?
42012029	Sa̱'á ño̱ó ná dá'a ni ndi̱'i ini ndo̱ sa'a̱ ndí ki̱án kasá'an ndó o sa'a̱ ndí ki̱án ko'o ndó. Ná dá'a ni kaño'o téí ini ndo̱ sa̱'án.
42012030	Chi̱ sa'a̱ ndidaá ña̱ yó'o ndí'i ndava̱'o ini ña̱yuu ko̱ ná'á Ndios. Tído tatá yo̱ Ndios kúú na̱ ná'á ña̱ xínñó'ó ndó ndidaá ña̱ yó'o.
42012031	Sa̱'á ño̱ó di'a nandukú ndó ña̱ kaño'o ndó ti̱xi ndá'a̱ Ndios, ta kúú ndidaá ta'ani ña̱ yó'o koo noo̱ ndo̱.
42012032	’O̱ sa̱ yu̱'ú ndo̱, léko kuálí miíi̱, chi̱ ni̱ na̱ta'an ini tatá yo̱ Ndios ki̱'o na ña̱ kaño'o ndó ti̱xi ndá'a̱ ná.
42012033	Sa̱'á ño̱ó di̱kó ndó ña̱ ió noo̱ ndo̱, ta chindeé ndó ña̱yuu kúnda'í, ta ki̱'o dión nataán vá'a ndó ña̱'a ndó chí induú ini léka̱ ko̱ kúyatá, dá koo ña̱ kui̱ká ndó chí induú, chi̱ ñoó kúú no̱ó ko̱ ndí'an, ta ni ta̱ kui̱'íná o̱ kú'u ta'on ñoó, ta ni ti̱kidi o̱ kúu dánaá ñaá.
42012034	Dá chi̱ noo̱ ió ña̱ kui̱ká ndo̱, ñoó ta'ani nákaa̱ nío̱ ndo̱.
42012035	’Koo ini ndo̱ kandei nduu ndo̱. Ná nandíko̱ toon ti̱xi ndó, ta daá ná kei̱ ni ñó'o̱ íti̱ ndo̱.
42012036	Koo ini ndo̱ kee ndó táto̱'on ki̱'o kée iin ta̱a kéchóon ve'e ndáti ra ndusaa̱ sato'o ra̱, chi̱ kua'a̱n na̱ iin víko̱ tánda'a̱. Sa̱'á ño̱ó tá dákásá ná yé'é ni̱ ndu̱sáa̱ na̱, kúú sa̱ yachi̱ vá sónó rá yé'é ñóó ndu̱'u na.
42012037	Ndiká'án ví ta̱a kéchóon tá ni̱ na̱tiin ñaá sato'o ra̱ ndéi nduu ra̱ ndáti ñaá rá tá ni̱ ndu̱sáa̱ na̱. Miía̱n ndaa̱ ná ka'i̱n xí'ín ndó ña̱ nachirkaa na iin dá'o̱n noo̱ noo̱ rá, ta chinde̱i na ra̱ mesa, dá ki̱'o na ña̱'a kasá'an ra.
42012038	Dá chi̱ va̱'ará dao ñoó o ndikí ni̱ ndu̱sáa̱ na̱, tído tá ni̱ na̱tiin ñaá sato'o ra̱ ndéi nduu ra̱ ndáti ñaá rá, dá kía̱n ndiká'án ndi kúu ví ta̱ kéchóon ñoó.
42012039	Ta kana'á ndó ña̱ tá ná kandaa̱ ini iin sato'o ve'e ndá hora kasaa̱ ta̱ kui̱'íná ve'e na, dá kía̱n koo nduu na̱ kandaa na̱án, ta o̱ kónó kuiíó na̱ ku̱'u ta̱ kui̱'íná ñóó ki'in kuí'íná rá ña̱'a na.
42012040	Sa̱'á ño̱ó kandei nduu ta'ani mií ndó, chi̱ mií hora ko̱ ndáti ndó, dá nandió ko̱o na̱ ni̱ nduu ta̱a ñayuú yó'o kasaa̱ na̱ ―kaá Jesús.
42012041	Dá ni̱ kaa Pedro xí'ín ná: ―Tatá, ¿á sa̱va̱'a noo̱ ndú'u̱ vá ni̱ na̱kani ní to̱'on ni̱ da̱kí'in tá'an ní ñoó, o noo̱ ndidaá ní ña̱yuu ni̱ na̱kani nía̱n? ―kaá ra̱.
42012042	Dá ni̱ kaa na̱ kúú sato'o yo̱: ―¿Ndá yoo kúú iin ta̱ kéchóon ndaa̱, iin ta̱ ndísá'ano, ká'án ndó? Ro̱ón kúú ta̱a chikani na̱ kúú sato'o ra̱ ka'anda ra̱ choon noo̱ dao ka̱ ta̱ kéchóon ve'e na, dá ki̱'o ra ña̱'a kasá'an dao ka̱ ta̱ kéchóon ñoó.
42012043	Ta ndiká'án ví ra̱ kéchóon ñoó tá ná ndusaa̱ sato'o ra̱, ta ni̱ na̱tiin ñaá ná nákaa̱ ra̱ kée ra choon ni̱ ta'a̱nda̱ noo̱ rá.
42012044	Miía̱n ndaa̱ ná ka'i̱n xí'ín ndó ña̱ ki̱'o sato'o ra̱ choon noo̱ rá dándáki ra ndidaá ña̱ ió noo̱ ná.
42012045	Tído tá ná nakani ini ta̱ kéchóon ñoó: “Kueé vá ndusaa̱ sato'o yo̱”, ta kasá'á rá kendava̱'a ra xí'ín ta̱a, xí'ín na̱ ñá'a̱ kéchóon noo̱ sato'o ra̱, ta kasá'á rá kasá'an ra, ta kasá'á rá ko'o ra nda̱ xi̱ni ra,
42012046	ta kúú ndusaa̱ sato'o ta̱ kéchóon ñoó mií kuu̱ ko̱ ndáti ñaá rá, mií hora ko̱ ná'á rá. Ta kúú dándó'o naní na̱ nío̱ rá, ta tanda'á ñaá ná ko'o̱n ra̱ kakaa̱ ra̱ noo̱ ñó'o dao ka̱ ta̱ ko̱ kéchóon ndaa̱.
42012047	Chi̱ sa̱ ná'á vá ta̱ kéchóon ñoó ndá choon ni̱ sa'anda sato'o ra̱, tído ko̱ ní sá io nduu ta'on ra, ta ko̱ ní kée ta'on ra choon ni̱ ta'a̱nda̱ noo̱ rá, sa̱'á ño̱ó kani nda̱'o ñaá sato'o ra̱.
42012048	Tído tá ió iin ta̱a kéchóon, ta kée naá rá ña̱ ko̱ náta'an ini sato'o ra̱, ro̱ón kúú ra̱ cháá vá ketátá rá. Chi̱ na̱ ni̱ ni'i̱ kua'a̱ choon, no̱ón kúú na̱ kua'a̱ kuendá ndaka̱ sato'o na̱ noo̱ ná. Ta na̱ ni̱ ka̱ndeé iní sato'o na̱ xí'ín kua'a̱ choon, no̱ón kúú na̱ kua'a̱ cháá ka̱ kuendá ndaka̱ sato'o na̱ noo̱ ná.
42012049	’Ve̱i yu'u̱ chikaa̱i̱ ñó'o̱ ñayuú yó'o, ta sa̱ kóni̱ kíi̱ yu'u̱ ña̱ ná nakei̱ ña̱.
42012050	Miía̱n ndúsa̱ kánian kodo̱ ndúta̱í xí'ín ña̱ ve̱i ndo'i. Ta nda'í nda̱'o kúu inii̱ ndáti kasandaá kuu̱ ñoó.
42012051	¿Á ká'án ndo'ó ña̱ kía̱n ve̱i yu'u̱ nachindei va̱'i ña̱yuu ñayuú yó'o? Ko̱ó, chi̱ ká'i̱n xí'ín ndó ña̱ ve̱i yu'u̱ ka'anda tá'an di'a vai na̱.
42012052	Dá chi̱ nda̱ kuu̱ víti chí noo̱ kasá'á ta'a̱nda̱ tá'an ña̱yuu, dá chi̱ noo̱ ndéi o'o̱n na̱ ini iin ve'e, kasá'á na̱á oni̱ na̱ ko̱ kúú kuendá yu'u̱ xí'ín uu̱ na̱ kúú kuendái̱. O na̱á uu̱ na̱ ko̱ kúú kuendái̱ xí'ín oni̱ na̱ kúú kuendái̱.
42012053	Chi̱ na̱á iin ra̱ kúú tatá xí'ín de̱'e ra, o na̱á de̱'e ñoó xí'ín tatá xi̱. Ta na̱á iin na̱ kúú naná xí'ín de̱'e di'í na̱, o na̱á de̱'e di'í ñoó xí'ín naná xi̱. Ta na̱á na̱ kúú xi̱do xí'ín sa̱no na̱, o na̱á sa̱no ñoó xí'ín xi̱do xi̱.
42012054	Dá ni̱ kaa ta'ani Jesús xí'ín ña̱yuu kuá'a̱ ñoó: ―Tá ni̱ xini ndo̱ xínkuei viko̱ chí xoo noo̱ kéta ndi̱ndii, dá kaá ndo̱: “Koon dai̱ viti.” Ta kúú koon ndisa rá.
42012055	Tá ve̱i tachi̱ chí sur di'a, dá kaá ndo̱: “I'íní nda̱'o koo.” Ta kúú dión ndisa koo.
42012056	Kúú ndó ña̱yuu uu̱ noo̱, chi̱ va̱'a ti̱'a ndó kándaa̱ ini ndo̱ sa'a̱ induú káa xí'ín no̱ñó'o̱ yó'o. Sa̱'á ño̱ó, ¿ndiva̱'a ko̱ kándaa̱ ini ndo̱ ndi kóni̱ kaa ña̱ ndato xiní ndo̱ viti?
42012057	’¿Ndiva̱'a ko̱ xí'o ndó mií ndó ka'i ini ndo̱ ndí ki̱án kúú ña̱ ndaa̱ kánian kee ndó?
42012058	Tá né'e tá'an ndó kua'a̱n ndo̱ ve'e chóon xí'ín iin ña̱yuu naá xí'ín ndó, dá kía̱n ndi̱'i ini ndo̱, dá ná kando̱o mani̱ ini na̱ sa'a̱ ndo̱ íchi̱ no̱ó kua'a̱n ndo̱ ñoó. Dá ná o̱ káne'e na ndo̱'ó saa̱ na̱ no̱ó ta̱ né'e choon. Dá chi̱ oon ni ví naki̱'o ta̱ né'e choon ñoó ndo'ó noo̱ ndá'a̱ ta̱ ndaá ve'e ka̱a, dá kadi ra̱ ndo̱'ó ve'e ka̱a.
42012059	Ta yu'u̱ ká'i̱n xí'ín ndó ña̱ o̱ yáa̱ kuiíó ndo'ó nda̱ ná o̱ chíya̱'i ndi'i ndó di̱'ón kánian chiya̱'i ndó ―kaá Jesús. 13
42013001	Ta tein tiempo daá ñóó ni̱ ka̱sáa̱ dao ña̱yuu, ta ni̱ na̱kani na xí'ín Jesús sa̱'á ña̱ ni̱ ndo'o dao ta̱a kuendá Galilea, chi̱ ni̱ sa'ání ñaá Pilato xía̱n nani dóko̱ rá kíti̱ noo̱ Ndios, ta ni̱ daká tá'an ra nii̱ ta̱a ñoó xí'ín nii̱ kíti̱ ñoó, kaá ra̱ xí'ín ná.
42013002	Dá ni̱ kaa Jesús: ―¿Á ká'án ndó ña̱ ta̱ Galilea ñoó kómí kua'a̱ cháá ka̱ kua̱chi o̱ du̱ú dao ka̱ na̱ ñoo ra̱, sa̱'á ño̱ó ni̱ ndo'o ra dión?
42013003	Ká'i̱n xí'ín ndó ña̱ ko̱ ta̱'ón dión kíán. Tído tá ná o̱ nándikó iní ndo̱ sa̱'á kua̱chi kée ndó, dá kía̱n ndidaá ta'ani ndó kuu táto̱'on ki̱'o ni̱ xi'i̱ ta̱a ñoó.
42013004	Ta sa'o̱n oni̱ ta̱a ni̱ xi'i̱ tá ni̱ ka̱nkao torre Siloé ñoó sata̱ rá. ¿Á ká'án ndó ña̱ ni̱ sa̱ kuu ra ta̱ kómí cháá ka̱ kua̱chi noo̱ dao ka̱ na̱ ndéi ñoo Jerusalén ñoó?
42013005	Ká'i̱n xí'ín ndó ña̱ ko̱ ta̱'ón dión kíán, tído tá ná o̱ nándikó iní ndo̱ sa̱'á kua̱chi kée ndó, dá kía̱n ndidaá ta'ani ndó kuu táto̱'on ki̱'o ni̱ xi'i̱ ta̱a ñoó ―kaá na̱.
42013006	Dá ni̱ da̱kí'in tá'an Jesús dao ña̱'a xí'ín to̱'on dána'a̱ na̱ no̱ó ña̱yuu, ta kaá na̱: ―Ni̱ sa̱ io iin ta̱a, ta ni̱ da̱ndée ra iin ta̱ño̱'ó noo̱ káa yíto̱ uva ra̱. Ta sa̱ sá'a̱n ra̱ sa̱ ndukú rá kui̱'i noo̱ ra̱ keí rá. Tído ko̱ ní sá ni'i̱ ta'on ra ri̱.
42013007	Dá ni̱ kaa ra̱ xí'ín ta̱a ndaá yíto̱ uva ñoó: “Sa̱ ni̱ xi̱no va oni̱ kuia̱ kíxii ndukúí kui̱'i no̱ó ta̱ño̱'ó yó'o, tído ni iin kui̱'i ko̱ íin noo̱ ra̱. Sa̱'á ño̱ó va̱'a ka̱a̱n ná ka'anda yo̱'ó ra̱, dá chi̱ kétéin oon rá íin rá no̱ñó'o̱ yó'o.”
42013008	Dá ni̱ kaa ta̱a kéchóon ñoó: “Tatá, konó ní iin kuia̱ víti ka̱ nákuiin rá, dá ná ko'i̱n katai sa'a̱ ra̱, dá ná taáín tei'i̱.
42013009	Tá ni̱ xi̱'o rá kui̱'i, dá kía̱n nakuiin rá. Tá ko̱ó ña̱'á ní xi̱'o rá, dá kía̱n ka'anda yo̱ rá”, kaá ra̱ ―kaá Jesús.
42013010	Tein iin kuu̱ náni'i̱ ndée̱ na̱ Israel, nákaa̱ Jesús dána'a̱ na̱ ini ve'e noo̱ nátaka na̱ ñoo ñoó.
42013011	Ta ñoó nákaa̱ iin ñá'a̱, ta sa̱ ni̱ xi̱no sa'o̱n oni̱ kuia̱ kú'a̱n, chi̱ ni̱ kutódo sa̱ta̱n kée iin espíritu kini. Ta ko̱ ku̱ú ta'on nakuii̱n ndichi ndaa̱a̱n.
42013012	Tá ni̱ xini ñaá Jesús, dá ni̱ kana ñaá ná. Dá ni̱ kaa na̱ xí'án: ―Sa̱ ni̱ ke̱xoo va kue'e̱ ndó'o ní viti, naná.
42013013	Dá ni̱ chi̱nóo na ndá'a̱ ná sa̱ta̱n. Ta kúú vití'ón ni̱ na̱kuíi̱n ndichi ndaa̱a̱n. Dá ni̱ ka̱sá'án keká'anoán Ndios.
42013014	Tído ta̱a dándáki ve'e ñoó, ni̱ ka̱ryíí nda̱'o ra, chi̱ ni̱ ndu̱va̱'a Jesús ta̱'áná ñá'a̱ ñoó tein kuu̱ náni'i̱ ndée̱ na̱ Israel. Dá ni̱ kaa ta̱a ñoó xí'ín ña̱yuu ñoó: ―Ió iño̱ kuu̱ kéchóon yó. Sa̱'á ño̱ó kii ndó tein kuu̱ dáá nduva̱'a ndó. O̱ sa̱ kíi ndó nduva̱'a ndó tein kuu̱ náni'i̱ ndée̱ yo̱.
42013015	Dá ni̱ kaa Jesús xí'ín rá: ―Ta̱a uu̱ noo̱ vá kúú ndó. ¿Á ko̱ ndáxí ta'on ndó che̱e ndo̱ o burro ndo̱ noo̱ ndíko̱ ri̱ sasá'an rí tein kuu̱ náni'i̱ ndée̱ yo̱, dá kandaka ndó ri̱ ko'o̱n ri̱ ko'o rí ta̱kui̱í?
42013016	Ñá'a̱ yó'o ni̱ kii tein na̱ ve'e Abraham, ta sa̱ ni̱ xi̱no sa'o̱n oni̱ kuia̱ ni̱ kexíxi ña̱ u'u̱ ni̱ so'oni ñaáán xí'ín kue'e̱ yó'o. ¿Á o̱ kúu ta'on ndaxí yu'u̱ ñá'a̱ yó'o no̱ó kue'e̱ ndó'án tein kuu̱ náni'i̱ ndée̱ yo̱, tá dáá?
42013017	Tá ni̱ kaa na̱ dión, kúú ni̱ xi̱ka'an no̱ó ta̱a ko̱ náta'an ini ñoó. Tído ndidaá kúú ña̱yuu ñó'o ini ve'e ñoó ni̱ kadii̱ ini sa'a̱ ndidaá ña̱'a ndato ni̱ kee Jesús.
42013018	Dá ni̱ kaa Jesús: ―¿Ndí ki̱án dáó kúú xí'ín to̱'on kée Ndios dándáki na ña̱yuu na̱, ká'án ndó viti? Ta, ¿ndá ki̱án dákí'in tá'in xí'án, dá kandaa̱ ini ndo̱ sa̱'án?
42013019	Kíán táto̱'on iin tata ló'o̱ naní mostaza, ña̱ ni̱ chi'i iin ta̱a no̱ñó'o̱ rá, ta kúú ni̱ sa'anoan, ta ni̱ nduuan iin yíto̱ ká'ano. Ta ni̱ ka̱sáa̱ laa ni̱ ka̱va̱'a rí táka̱ ri̱ tein ndá'a̱ ra̱.
42013020	Dá ni̱ kaa tuku Jesús: ―¿Ndí ki̱án kúú ña̱ dákí'in tá'in xí'ín to̱'on kée Ndios dándáki na ña̱yuu na̱, dá kandaa̱ ini ndo̱?
42013021	Kíán táto̱'on kée ña̱ dákuita̱ ta̱chí yúsa̱ kava̱'a pan, ña̱ ni̱ tiin iin ñá'a̱, ta ni̱ da̱kí'in tá'an ñáa̱n xí'ín oni̱ yáxi̱ harina, dá nakuita̱ ta̱chía̱n.
42013022	Ta sa̱ da̱ná'a̱ Jesús to̱'on va̱'a sa'a̱ Ndios no̱ó ña̱yuu ndéi ñoo ná'ano xí'ín ñoo kuálí noo̱ chíka'anda na̱ kua'a̱n na̱ ñoo Jerusalén.
42013023	Dá ni̱ nda̱to̱'ón ñaá iin ta̱a, ta kaá ra̱ xí'ín ná: ―Tatá, ¿á cháá vá ña̱yuu ni̱'í ña̱ ka̱ki na no̱ó kua̱chi na? Dá ni̱ kaa Jesús xí'ín rá:
42013024	―Cho'on ini ndo̱ ku̱'u ndó noo̱ kúú yé'é kuíi̱n, dá chi̱ ká'i̱n xí'ín ndó ña̱ kua̱'á ndava̱'o kúú ña̱yuu katoó ku̱'u, tído o̱ kándeé ta'on na ku̱'u na.
42013025	Chi̱ tá ni̱ ndi'i, dá nakuii̱n na̱ kúú sato'o ve'e yé'é kuíi̱n ñoó, dá kadi na̱ yé'é ná. Ta ndo'ó, na̱ ni̱ ka̱ndo̱o ndíta sata̱ vé'e, kasá'á kayu'ú ndó na̱, ta dákásá ndó yé'é, ta kaa ndo̱: “Tatá, tatá, konó ní yé'é ná ku̱'u ndu'u̱.” Dá kaa na̱ kúú sato'o ve'e di'a xí'ín ndó: “Ko̱ ná'á ta'on yu'u̱ ndá yoo kúú ndó.”
42013026	Dá kasá'á ndó ka'a̱n ndo̱ xí'ín ná: “Ndu'u̱ kúú na̱ ni̱ sa̱sá'an dáó xí'ín ní, ta sa̱ xi'i nduú ndu̱ xí'ín ní, ta sa̱ da̱ná'a̱ ní noo̱ ndú noo̱ yá'i ñoo ndu̱.”
42013027	Dá kaa na̱ xí'ín ndó: “Sa̱ ni̱ ka'a̱n vei xí'ín ndó ña̱ ko̱ ná'á ta'an vei ndá yoo kúú ndó. Kuxoo ndidaá ní ndó kua'án ndo̱ noo̱í, chi̱ kúú ndó ña̱yuu kée ña̱ kini”, kaa na̱.
42013028	Ta ndo'ó, na̱ kando̱o sata̱ vé'e ñoó, nda'í kasá'á ndei'i̱ ndo̱, ta nakuchi tá'an no̱'o ndó, chi̱ koni ndo̱ Abraham xí'ín Isaac, xí'ín Jacob xí'ín ndidaá kúú profeta Ndios kandei na noo̱ dándáki Ndios, ta ndo'ó kúú na̱ ko̱ ní ni'i̱ íchi̱ kandei ndó ñoó.
42013029	Ta kasaa̱ ña̱yuu ni̱ kii chí xoo noo̱ xíno ndi̱ndii, xí'ín noo̱ kétaan, xí'ín xoo norte xí'ín xoo sur, dá nande̱i na mesa, dá kasá'an na noo̱ dándáki Ndios.
42013030	Kana'á ndó ña̱ ndéi dao ña̱yuu kúú noo̱ ndi'i kuií tiempo viti, no̱ón di'a kakuu na̱ nakui̱ta no̱ó noo̱ Ndios tiempo daá. Ta na̱ kúú na̱ kúú no̱ó no̱ó ña̱yuu tiempo viti, no̱ón di'a kakuu na̱ noo̱ ndi'i kuií noo̱ Ndios ―kaá Jesús.
42013031	Ta mií kuu̱ dáá ñóó ni̱ ka̱sáa̱ dao ta̱ fariseo. Dá ni̱ kaa ra̱ xí'ín Jesús: ―Kua'án keta ní, ta kua'án ní iin ka̱ xíán, dá chi̱ kóni̱ rey Herodes ka'ání rá mií ní.
42013032	Dá ni̱ kaa Jesús xí'ín rá: ―Kua'án ndo̱, ta ka'a̱n ndo̱ xí'ín ndikuii mañá ñoó ña̱ kanoo i̱í yu'u̱ tavéí espíritu kini ñó'o ini ña̱yuu, ta nduva̱'i na̱ kú'u̱ viti xí'ín taa̱n, dá tá ni̱ xi̱nko̱o oni̱ kuu̱, dá dándí'i choon vei.
42013033	Tído kuu̱ víti, xí'ín taa̱n, xí'ín idá kánian kanoo i̱í váí íchi̱ ko̱saa̱ Jerusalén, dá chi̱ ko̱ kánian kuu iin profeta iin ka̱ xíán, sa̱va̱'a ñoo Jerusalén vá kúú noo̱ kánian kuu na̱.
42013034	¡Na̱ ñoo Jerusalén, na̱ ñoo Jerusalén, ndo'ó kúú na̱ sa'ání ndidaá profeta, ta chíyúú ndó ndidaá na̱ tánda'á Ndios ve̱i kasto̱'on xí'ín ndó! ¡Ndidaá ví ta'ándá ni̱ ka'án yu'u̱ ña̱ kía̱n nditútíí ndo'ó táto̱'on ki̱'o kée iin ti̱ño̱ó ndítútí rí de̱'e kuálí ri̱ nátaán vá'a rí ti̱xi ndixi̱ ri̱, tído ko̱ ní xíin ta'on ndó!
42013035	Kana'á ndó ña̱ kasandaá iin kuu̱, dá kando̱o íí vá ve'e ndó. Ta ká'i̱n xí'ín ndó ña̱ o̱ ko̱ní ka̱ ndo̱'ó yu'u̱ nda̱ rá ná kasandaá kuu̱ kaa ndo̱: “Na̱ ká'ano kúú na̱ ve̱i xí'ín choon Ndios, na̱ kúú sato'o yo̱” ―kaá Jesús. 14
42014001	Iin kuu̱ náni'i̱ ndée̱ na̱ ñoo Israel, ni̱ ku̱'u Jesús ve'e iin ta̱a fariseo né'e choon kasá'an na. Ta ndéi ta'ani dao ka̱ ta̱ fariseo nání rá Jesús.
42014002	Ta mií yati noo̱ ió na̱ ñoó ió iin ta̱a ndó'o kue'e̱ néin ñíi̱.
42014003	Dá ni̱ kaa Jesús xí'ín ta̱a dána'a̱ ley, xí'ín ta̱ fariseo ñoó: ―¿Á sónó ley yo̱ ña̱ nduva̱'a yó iin na̱ kú'u̱ tein kuu̱ náni'i̱ ndée̱ yo̱? ―kaá na̱.
42014004	Tído tádi̱ oon va ndéi ra. Dá ni̱ tiin Jesús ndá'a̱ ta̱ kú'u̱ ñoó. Kúú ni̱ ndu̱va̱'a ñaá ná. Dá ni̱ ta̱nda'á ñaá ná kua'a̱n nó'o̱ rá ve'e ra.
42014005	Dá ni̱ kaa na̱ xí'ín ta̱a ndéi nání ñaá ñoó: ―Tá ió iin káa ndó ná kankao burro ndo̱ o che̱e ndo̱ ini da'o̱, ¿á o̱ kó'o̱n kíi̱ ta'on ndó taó ndo̱ rí, va̱'ará kuu̱ náni'i̱ ndée̱ yo̱ kíán?
42014006	Ta ni iin tó'ón to̱'on ko̱ ní ni'i̱ rá nandió né'e ra no̱ó ña̱ ni̱ ka'a̱n na̱ xí'ín rá.
42014007	Ta ndé'é Jesús táto̱'on kée ña̱yuu ñoó káxi na téi̱ kúú no̱ó noo̱ kánian kande̱i ña̱yuu ndáya̱'i. Dá ni̱ da̱kí'in tá'an na dao ña̱'a xí'ín to̱'on dána'a̱ na̱ no̱ó ña̱yuu ni̱ na̱taka ñoó, ta kaá na̱:
42014008	―Tá ni̱ kana na ndo̱'ó ko'o̱n ndo̱ noo̱ ió vikó tánda'a̱, o̱ sa̱ kóo ini ndo̱ kande̱i ndó noo̱ téi̱ kúú no̱ó, chi̱ oon ni kasaa̱ iin ka̱ ña̱yuu ndáya̱'i cháá ka̱ o̱ du̱ú ndo'ó,
42014009	dá kasaa̱ na̱ ni̱ kana ndo'ó xí'ín iin ka̱ ta̱a ñoó, ta kaa na̱ xí'ín ndó: “Ndakuii̱n noo̱ téi̱ xaa̱n ná nono̱ ko̱o na̱ yó'o.” Dá kía̱n kánian ndakuei ndó ko'o̱n ndo̱ xí'ín ña̱ kaka'an noo̱ ndo̱, dá ko'o̱n ndo̱ kande̱i ndó noo̱ téi̱ íin nda̱ sata̱ kuií.
42014010	Sa̱'á ño̱ó tá ni̱ kana na ndo̱'ó ko'o̱n ndo̱ víko̱, va̱'a ka̱ kande̱i ndó noo̱ téi̱ íin nda̱ sata̱ kuií. Dá kía̱n tá ni̱ ka̱sáa̱ na̱ ni̱ kana ñaá ñoó, dá kaa na̱ xí'ín ndó: “Amigo, kua'án ya̱'a ní noo̱ téi̱ kúú no̱ó káa koo ní” kaa na̱. Dión, dá kía̱n natiin ndó ña̱ñó'ó no̱ó na̱ ndéi mesa ñoó.
42014011	Chi̱ ña̱yuu chíndaya̱'i mií, no̱ón kúú na̱ kando̱o nóo di'a. Ta na̱ kénóo mií, no̱ón di'a kúú na̱ kandaya̱'i noo̱ Ndios ―kaá na̱.
42014012	Dá ni̱ kaa ta'ani na xí'ín ta̱ fariseo, tá'a̱n ra̱ ni̱ kana ñaá ñoó: ―Tá kua'o̱n keeón iin víko̱, tá ki'ón ña̱ kadé'in ña̱yuu o ña̱'a kadíni na, o̱ sa̱ kánón amigo̱n, ni ñano̱n, ni tá'ón, ni na̱ kui̱ká ndéi yati xí'ón. Chi̱ oon ni ví kana ta'ani na yo̱'ó, ta ki̱'o ta'ani na ña̱'a kasá'ón, dá kía̱n sa̱ ni̱ na̱ní'i̱ vóón ya̱'ávón sa̱'á ña̱ ni̱ keeón xí'ín ná.
42014013	Sa̱'á ño̱ó tá kua'o̱n ki'ón ña̱'a kasá'an ña̱yuu, va̱'a cháá ka̱a̱n kanón ña̱yuu kúnda'í, xí'ín na̱ ko̱ó ndá'a̱ o sa'a̱, xí'ín na̱ ko̱ ku̱ú kaka, xí'ín na̱ ko̱ túu noo̱,
42014014	dión, dá kía̱n natiión ña̱ va̱'a noo̱ Ndios, chi̱ o̱ kúu ta'on nandió né'e ña̱yuu ñoó ña̱ mani̱ ni̱ keeón xí'ín ná, sa̱'á ño̱ó nani'i̱ yo̱'ó ya̱'ávón noo̱ mií Ndios tá ná kasandaá kuu̱ nataki ña̱yuu ndaa̱ ―kaá Jesús.
42014015	Tá ni̱ sei̱do̱'o iin ta̱a ió nduú xí'ín Jesús mesa ña̱ ni̱ ka'a̱n na̱, dá ni̱ kaa ra̱ xí'ín ná: ―Ndiká'án ndi kúu ví ña̱yuu, tá'a̱n na̱ kasá'an noo̱ ió Ndios dándáki na.
42014016	Dá ni̱ kaa Jesús xí'ín rá: ―Ni̱ sa̱ io iin ta̱a, ta ni̱ ka'án rá kee ra víko̱. Dá ni̱ kana ra kua̱'á nda̱'o ña̱yuu kasá'an na víko̱ ñoó.
42014017	Tá ni̱ kasa̱ndaá hora kadíni na, dá ni̱ sa'anda ra̱ choon no̱ó ta̱ kéchóon noo̱ rá ña̱ ná ko'o̱n ra̱ kuaka ra ña̱yuu ni̱ kana na ñoó. Dá ni̱ kee ra kua'a̱n ra̱, ta ni̱ kaa ra̱ xí'ín ná: “Ná ko'o̱, chi̱ sa̱ io nduu va ndidaá ña̱ kadíni ndó.”
42014018	Tído ndidaá vá ña̱yuu ñoó ni̱ ndaka̱ ña̱ mani̱ no̱ó ta̱ kéchóon ñoó. Chi̱ ta̱a mií no̱ó ñoó ni̱ kaa di'a: “Vití'ón ni̱ xiiin iin ñó'o̱, ta kánian ko'i̱n kande̱'í ña̱. Sa̱'á ño̱ó ká'ano ná koo ini sato'o ní sa̱'í.”
42014019	Dá ni̱ kaa iin ka̱ ra̱ di'a: “Vití'ón ni̱ xiiin o'o̱n yunta che̱e, ta kánian ko'i̱n koto ndodóí ri̱. Sa̱'á ño̱ó ká'ano ná koo ini sato'o ní sa̱'í.”
42014020	Dá ni̱ kaa iin ka̱ ra̱ di'a: “O̱ du̱ú ni̱ ta̱ndá'a̱ véí, sa̱'á ño̱ó o̱ kúu ta'on saa̱i̱.”
42014021	’Dá ni̱ na̱ndió ko̱o ta̱ kéchóon ñoó ni̱ ndi̱sáa̱ ra̱, dá ni̱ na̱ki̱'o ra kuendá noo̱ sato'o ra̱. Kúú ni̱ ka̱ryíí nda̱'o sato'o víko̱ ñoó. Dá ni̱ kaa ra̱ xí'ín rá: “Kua'án kíi̱ ndidaá keí ná'ano xí'ín keí kuálí ñó'o ñoo yó'o, ta kandaka kíi̱o̱n na̱ kúnda'í ndéi ñoó kisón, xí'ín na̱ ko̱ó ndá'a̱ o sa'a̱, xí'ín na̱ ko̱ ku̱ú kaka, xí'ín na̱ ko̱ túu noo̱.”
42014022	Tá ni̱ ndi'i ni̱ kee ta̱ kéchoon ñoó dión, dá ni̱ kaa ra̱ xí'ín sato'o ra̱: “Tatá, sa̱ ni̱ keei choon ni̱ sa'anda ní noo̱í. Tído ió i̱í vá cháá ka̱ noo̱ kandei na.”
42014023	Dá ni̱ kaa tuku ta̱a kúú sato'o víko̱ ñoó xí'ín ta̱ kéchóon ñoó: “Kua'án kíi̱ ndidaá keí xí'ín ndidaá íchi̱ kuíi̱n, ta kendúsa̱ xí'ín ña̱yuu ndéi ñoó ná kii na, dá ná kutí ve'i.
42014024	Chi̱ ká'i̱n xí'ón ña̱ ni iin tó'ón ña̱yuu ni̱ kanai mií no̱ó, o̱ ní'i̱ ta̱'ón ña̱ ni̱ kenduui̱ kadíni na”, kaá ra̱ ―kaá Jesús.
42014025	Kua̱'á nda̱'o ña̱yuu kua'a̱n xí'ín Jesús. Dá ni̱ na̱ndió ko̱o na, dá ni̱ kaa na̱ xí'ín ná:
42014026	―Tá ió iin káa ndó ká'án kanoo xí'ín yu'u̱, tído ndí'i ini ndo̱ sa'a̱ tatá ndo̱ xí'ín naná ndo̱, xí'ín ñadi'í ndo̱, xí'ín de̱'e ndó, xí'ín ñani ndo̱, xí'ín ki̱'o ndó, ta ndí'i ini ndo̱ sa'a̱ mií ndó, dá kía̱n o̱ kúu ta'on kakuu ndó na̱ kanoo xí'ín yu'u̱.
42014027	Dá chi̱ na̱ ko̱ xí'o mií ña̱ kado̱kó cruz ná kii na sata̱ yú'u̱, dá kía̱n o̱ kúu ta'on kakuu na na̱ kanoo xí'ín yu'u̱.
42014028	Dá chi̱, ¿ndi káa iin káa ndó ká'án kava̱'a iin ve'e, á ko̱ sá ko̱o ndó dinñó'ó ka̱ taó kuendá ndo̱, kande̱'á á keta di̱'ón né'e va̱'a ndó ñoó, dá dáxi̱no ndóa̱n?
42014029	Dá chi̱ tá sa̱ ni̱ chi̱káa̱ ndo̱ sa̱'án, ta ko̱ kéta ka̱ di̱'ón ndo̱ ña̱ kía̱n dáxi̱no ndóa̱n, dá kía̱n kasá'á vá ña̱yuu kuaki̱ ndaa ñaá ná,
42014030	chi̱ kaa na̱ ka'a̱n na̱ sa'a̱ ndo̱: “Nda'í ta̱a ni̱ ka'án kava̱'a ve'e yó'o, chi̱ ko̱ ní kándeé ta'on ra dáxi̱no raa̱n.”
42014031	’Ta, ¿ndi kée iin rey tá ká'án rá ko'o̱n ra̱ na̱á ra̱ xí'ín iin ka̱ rey? ¿Á ko̱ sá ko̱o ra dinñó'ó taó rá kuendá, nde̱'á á kandeé uxi̱ mil soldado ra̱ na̱á ra̱ xí'ín iin ka̱ rey, tá'a̱n ra̱ ve̱i xí'ín oko̱ mil soldado?
42014032	Ta tá taó ra̱ kuendá ña̱ o̱ kándeé ta'on ra, dá kía̱n, tá o̱ ñá'a̱ kasandaá yati iin ka̱ rey ñoó, tanda'á rá choon kua'a̱n noo̱ iin ka̱ rey ñoó nde̱'á ndí ki̱án kánian kee ra, dá nandei va̱'a ra.
42014033	Ki̱'o dión ta'ani kánian taó kuendá va̱'a ndó, chi̱ ndi ndáa ndó ko̱ kóni̱ dánkoo ndi'i ña̱'a kómí ndó sa'a̱ yú'u̱, dá kía̱n o̱ kúu ta'on kanoo ndó xí'ín yu'u̱.
42014034	’Ña̱ va̱'a kúú ñii̱, tído tá ni̱ ndi'i ña̱ o'o̱va̱a̱n, ¿ndi kee yó xí'án, dá ndu'o'o̱va̱ tukuan?
42014035	Sa̱'á ño̱ó ko̱ chóon ka̱a̱n kakian tei'i̱ no̱ñó'o̱, ta ni ko̱ kándeé ka̱a̱n dándí'an díko̱ te̱i̱'í. Sa̱'á ño̱ó satá va naa̱n sata̱ vé'e. Ndi ndáa ndo'ó ió do̱'o, ta kueídó'o va̱'a ndó ―kaá Jesús. 15
42015001	Ta kua̱'á nda̱'o ta̱a kí'in ya̱'i sa'a̱ ñó'o̱ xí'ín dao ka̱ ña̱yuu kaá ra̱ kómí kua̱chi ni̱ na̱tuu yati noo̱ Jesús kueídó'o ñaá ná.
42015002	Dá ni̱ ka̱sá'á ta̱ fariseo xí'ín ta̱ dána'a̱ ley kána̱'á ra̱ xí'ín Jesús, ta kaá ra̱: ―Nátiin va̱'a ta̱a káa ña̱yuu kómí kua̱chi, ta sásá'an dáó rá xí'ín ná.
42015003	Dá ni̱ da̱kí'in tá'an Jesús dao to̱'on xí'ín ña̱ dána'a̱ na̱,
42015004	ta kaá na̱: ―Ndi ndáa ndo'ó kómí iin ciento léko, tá ni̱ nda̱ñó'ó iin rí, ¿á ko̱ dánkoo ta'on ndó komi̱ díko sa'o̱n komi̱ ríón nda̱ yukú i̱chí ñoó, ta ko'o̱n ndo̱ nandukú ndó kirí ni̱ nda̱ñó'ó nda̱ kandeé ndó nani'i̱ ndo̱ rí?
42015005	Dá tá ni̱ na̱ní'i̱ ndo̱ rí, dá nado̱kó ndo̱ rí no'o̱ ndo̱ xí'a̱n kádii̱ ini ndo̱.
42015006	Tá ni̱ ndu̱sáa̱ ndo̱ ve'e ndó, dá dátaká ndo̱ amigo ndo̱ xí'ín na̱ ndéi yati xí'ín ndó, dá kaá ndo̱ xí'ín ná: “Nakíi̱ ndo̱ kandei dii̱ ndo̱ xí'íín, chi̱ sa̱ ni̱ na̱ní'i̱ váí lékoi̱, kirí ni̱ nda̱ñó'ó ñoó.”
42015007	Ká'i̱n xí'ín ndó ña̱ kadii̱ cháá ka̱ ini na̱ ndéi induú sa'a̱ iin na̱ kómí kua̱chi tá ni̱ na̱ndikó iní na̱ sa̱'á kua̱chi kée na, o̱ du̱ú sa'a̱ komi̱ díko sa'o̱n komi̱ ña̱yuu ká'án kúú ná na̱ ndaa̱, na̱ ká'án ña̱ ko̱ xínñó'ó nandikó iní na̱ sa̱'á kua̱chi na̱.
42015008	’Ta ndi káa iin ñá'a̱ né'e va̱'a uxi̱ di̱'ón plata, tá ni̱ nda̱ñó'ó iian, ¿á ko̱ nátoo̱n ta'an vaán ñó'o̱ íti̱, ta nátu'ú va̱'án ve'án nándukú kueéa̱n di̱'ón ni̱ nda̱ñó'ó ñoó nda̱ kandeéán nani'a̱n ñá?
42015009	Tá ni̱ na̱ní'a̱n ñá, dá dátakáa̱n amigoa̱n xí'ín na̱ ndéi yati xí'án, dá kaáa̱n: “Nakíi̱ ndo̱ kandei dii̱ ndo̱ xí'íín, chi̱ sa̱ ni̱ na̱ní'í di̱'ói̱n, ña̱ ni̱ nda̱ñó'ó ñoó.”
42015010	Dión ta'ani kádii̱ ini ángel kéchoon noo̱ Ndios sa'a̱ iin na̱ kómí kua̱chi tá nándikó iní na̱ sa̱'á kua̱chi kée na ―kaá Jesús.
42015011	Dá ni̱ kaa ta'ani Jesús xí'ín rá: ―Ni̱ sa̱ io iin ta̱a, ta ni̱ sa̱ ndei uu̱ de̱'e na.
42015012	Iin kuu̱, dá ni̱ kaa ta̱a ló'o̱ ñoó xí'ín tatá xi̱: “Tatá, viti kía̱n ki̱'o ní ña̱ kánian ni'i̱ yu'u̱ sa̱'á ña̱ kúúí de̱'e ní.” Dá ni̱ xi̱'o tatá xi̱ ña̱ kánian ni'i̱ xí.
42015013	’Tá ni̱ ya̱'a cháá kuu̱, dá ni̱ di̱kó xí ndidaá ña̱'a ni̱ ni'i̱ xí noo̱ tatá xi̱. Dá ni̱ kee xi kua'a̱n xi̱ xí'ín di̱'ón ñoó iin ñoo xi̱ká. Ta ñoó ni̱ kendava̱'a xi xí'án no̱ó ña̱'a ió ñayuú yó'o.
42015014	Dá tá ni̱ da̱ndí'i xi di̱'ón xi̱, dá ni̱ ka̱sáa̱ tama̱ ñoo ñoó. Ta kúú ni̱ ka̱sá'á xí'i̱ xi̱ do̱ko.
42015015	Dá ni̱ sa'a̱n xi̱ ni̱ ndukú xí choon kee xi noo̱ iin ta̱a ió ñoo ñoó. Dá ni̱ xi̱'o ta̱a ñoó choon noo̱ xí ña̱ ko'o̱n xi̱ noo̱ kúú no̱ñó'o̱ rá kakaa̱ xi̱ kandaka xi kochí.
42015016	Ta sa̱'á ña̱ kuíko nda̱'o xi, sa̱'á ño̱ó nda'í ni̱ ka'án xí ndinoo ini xi̱ keí xí ña̱ seí kochí ñoó, chi̱ ko̱ íin ta'on xí'o ña̱ keí xí.
42015017	’Dá ni̱ kixian ni̱ na̱kani ini xi̱: “Kándo̱o di'a ña̱'a sásá'an ta̱a kéchóon ve'e tatái̱, ta yu'u̱, nda'í xí'i̱ do̱koi̱ nákaa̱i̱ yó'o.
42015018	No'o̱ vai ve'e tatái̱. Tá ni̱ na̱sáa̱i̱, dá kaai̱ xí'ín ná: Tatá ló'o̱, ni̱ ya̱'i noo̱ Ndios, ta ni̱ ya̱'a ta'anii noo̱ mií ní.
42015019	Sa̱'á ño̱ó ko̱ káni ka̱a̱n kakuu yu'u̱ de̱'e ní. Nda̱á kee ní yu'u̱ ná kakuui iin ta̱a kéchóon noo̱ ní. Dión kaai̱ xí'ín ná tá nasaa̱i̱ noo̱ ió na̱”, ká'án xí ió xi̱.
42015020	’Dá ni̱ nda̱kuíi̱n ndichi xi̱, dá ni̱ kee xi kua'a̱n nó'o̱ xí ve'e tatá xi̱. Ta kúú xíká i̱í vá ve̱i xi, kúú sa̱ ni̱ xini ñaá tatá xi̱. Ta kúú ni̱ kixian ni̱ ku'u̱ ká'ano ini na̱ sa'a̱ xí. Dá ni̱ ka̱nkono na ni̱ sa'a̱n na̱ ni̱ ni'i̱ ñaá ná. Ta kúú ni̱ nomi ni'ini ñaá ná. Dá ni̱ chitó ná noo̱ xí.
42015021	Dá ni̱ kaa xi̱ xí'ín ná: “Tatá ló'o̱, ni̱ ya̱'a va yu'u̱ noo̱ Ndios, ta ni̱ ya̱'a ta'ani yu'u̱ noo̱ mií ní. Sa̱'á ño̱ó ko̱ káni ka̱a̱n kakuui de̱'e ní viti.”
42015022	’Tído di'a ni̱ sa'anda tatá xi̱ choon no̱ó ta̱ kéchóon noo̱ ná: “Taó kíi̱ ndo̱ iin da'ón sa̱á, ta dákui̱'ino ndóa̱n de̱'e ló'i̱. Ta ki'in ndó iin dé'e̱ chikaa̱ ndo̱ ndá'a̱ xí, ta nachi'i ndó ndisa̱ sa̱á sa'a̱ xí.
42015023	Ta kua'án ndo̱ ki'in ndó iin chikerró ndi̱'í cháá ka̱, ta ka'ání ndo̱ rí. Dá ná kasá'an yó kandeií koo víko̱.
42015024	Chi̱ ni̱ sa̱ xi'i̱ va de̱'i noo̱í, tído viti ni̱ na̱taki xi̱, chi̱ ni̱ nda̱ñó'ó vá xí, tído viti ni̱ na̱ní'i̱ yo̱ xí”, kaá tatá xi̱. ’Ta kúú ni̱ ka̱sá'á ná kée na víko̱.
42015025	’Tído nákaa̱ de̱'e sa̱va̱'a na̱ yúku̱. Dá tá ni̱ ndi̱sáa̱ ra̱ ni̱ ku̱yati ra ve'e, kúú ni̱ seídó'o ra ká'a yaa, ta tái̱ katí ndéi dii̱ ná sársá'á ná.
42015026	Dá ni̱ kana ra iin ta̱ kéchóon ñoó. Dá ni̱ nda̱to̱'ón ñaá rá: “¿Ndí ki̱án kúu?”
42015027	Dá ni̱ kaa ta̱ kéchóon ñoó xí'ín rá: “Kée tatá ní víko̱, chi̱ ni̱ ndi̱sáa̱ ñani ní. Sa̱'á ño̱ó ni̱ sa'anda tatá ní choon ña̱ ná ka'ání ndu'u̱ chikerró ndi̱'í ñoó, chi̱ ió va̱'a ñani ní ni̱ ndu̱sáa̱ xi̱.”
42015028	’Ta kúú ni̱ xido̱ nda̱'o ini de̱'e sa̱va̱'a ñoó. Sa̱'á ño̱ó ko̱ kóni̱ ta'on ra ndu̱'u ra ve'e. Dá ni̱ keta tatá ra̱. Dá ni̱ seí nda'í na̱ noo̱ rá ña̱ ná ndu̱'u ra ve'e.
42015029	Dá ni̱ kaa ra̱ xí'ín tatá ra̱: “Ná'á vá mií ní ña̱ sa̱ kua̱'á nda̱'o kuia̱ kéchóoin noo̱ ní, ta ni ko̱ ka̱á ní ki̱'o ní va̱'ará iin kíti̱ ló'o̱ kee yu'u̱ víko̱ xí'ín na̱ né'e tá'an va̱'a xí'íín.
42015030	Tído sa̱'á ña̱ ni̱ ndi̱sáa̱ iin ka̱ de̱'e ní, tá'a̱n ra̱ ni̱ sa'a̱n ni̱ kendava̱'a xí'ín di̱'ón ní xí'ín ñá'a̱ díkó mií, ta sa̱'á ra̱ káa di'a ni̱ sa'ání ní chikerró ndi̱'í cháá ka̱.”
42015031	’Dá ni̱ kaa tatá ra̱: “De̱'e ló'o̱, yo'ó kúú ra̱ daá ió va xí'ín yu'u̱. Sa̱'á ño̱ó ndidaá ña̱'a kómí yu'u̱ kúú ña̱'a yo'ó.
42015032	Tído iin ña̱ va̱'a kíán ña̱ ná kee yó víko̱, ta ná kandei dii̱ yo̱, chi̱ ni̱ xi'i̱ va ñano̱n noo̱ yú'u̱, tído viti ni̱ na̱taki xi̱, chi̱ ni̱ nda̱ñó'ó vá xí, tído viti ni̱ na̱ní'i̱ yo̱ xí”, kaá na̱ xí'ín rá ―kaá Jesús 16
42016001	Dá ni̱ kaa ta'ani na xí'ín ta̱a xíonoo xí'ín ná: ―Iin kuu̱ dá ni̱ sa̱ io iin ta̱ kui̱ká, ta ni̱ sa̱ io iin ta̱a sa̱ da̱ndáki ndidaá ña̱ kui̱ká kómí rá. Tído ni̱ ka̱sá'á ká'a̱n kuáchi̱ ña̱yuu sa̱'á ta̱ kéchóon yó'o, ña̱ kéndava̱'a ra xí'ín ña̱'a sato'o ra̱.
42016002	Sa̱'á ño̱ó ni̱ kana ñaá sato'o ra̱, dá ni̱ kaa ra̱ xí'ín rá: “Ni̱ ka̱ndaa̱ inii̱ ña̱ kéndava̱'a yo'ó xí'ín ña̱'i ñó'o ti̱xi ndá'o̱n. Naki̱'o kíi̱ kuendá noo̱í sa̱'án, dá chi̱ o̱ kúu ka̱ kechóon noo̱í.”
42016003	Dá ni̱ ka̱sá'á ta̱ kéchóon ñoó nákani ini ra̱: “¿Ndí ku̱ú vía̱n keei viti, dá chi̱ táxí vá ñaá sato'i̱? Ta o̱ kándeé ta'oin keei choon ndeé, ta xíka'an ni noo̱í kuatii.
42016004	Tído sa̱ ni̱ ka̱ndaa̱ va inii̱ ndí ki̱án keei tá ná kasandaá kuu̱ taxí ñaá sato'i̱, dá ná natiin va̱'a ña̱yuu yu'u̱ ve'e na.”
42016005	’Dá ni̱ ka̱sá'á rá kána ra iin rá iin ta̱a tái̱ noo̱ sato'o ra̱, dá ni̱ kaa ra̱ xí'ín ta̱a mií no̱ó: “¿Ndidaa tái̱ ní noo̱ sato'i̱?”
42016006	Dá ni̱ kaa ta̱a ñoó: “Iin ciento yoo ná'ano sití oliva tái̱ yu'u̱.” Dá ni̱ kaa ta̱ kéchóon ñoó xí'ín rá: “Jó'on, tiin tuti noo̱ kánóo ña̱ tái̱ ní, ta kako̱o kíi̱ ní, ta chinóo ní nda̱dá uu̱ diko uxi̱ yoo sití.”
42016007	Dá ni̱ kaa ra̱ xí'ín iin ka̱ ta̱a ñoó: “Ta mií ní, ¿ndidaa tái̱ ní noo̱ sato'o yu'u̱?” Dá ni̱ kaa ra̱: “Iin ciento maquila noni̱ tirió távi̱.” Dá ni̱ kaa ta̱ kéchóon ñoó xí'ín rá: “Jó'on, tiin ní tuti noo̱ kánóo ña̱ tái̱ ní yó'o, ta nachinóo ní nda̱dá komi̱ díko ni maquila.”
42016008	Dá ni̱ chi̱ndaya̱'i sato'o ñoó ta̱ ko̱ kéchóon va̱'a ñoó, chi̱ xí'ín ña̱ ni̱ kee ra ni̱ na'a̱ ra̱ mií rá ña̱ kaon nda̱'o ña̱xintóni̱ rá. Chi̱ ti̱'a cháá ka̱ ña̱yuu kuendá ñayuú yó'o kando̱o va̱'a na no̱ó ña̱yuu xi̱'ín ná o̱ du̱ú ña̱yuu kuendá Ndios.
42016009	Sa̱'á ño̱ó ká'a̱n yu'u̱ xí'ín ndo'ó ña̱ ndukú ndó ni'i̱ ndo̱ ña̱yuu kane'e tá'an va̱'a xí'ín ndó sa̱'á ña̱ kéva̱'a ndó xí'ín ná xí'ín ña̱ kui̱ká ió ñayuú yó'o, dá kía̱n tá ni̱ ndi'i ña̱ va̱'a kómí ndó ñayuú yó'o, kúú sa̱ ió va yoo natiin va̱'a ndo'ó noo̱ kandei chíchí ndó.
42016010	’Ta na̱ kéndaa̱ noo̱ lú'u̱ ña̱'a, dión ta'ani kéndaa̱ na̱ noo̱ kua'án. Tído na̱ ko̱ kéndaa̱ noo̱ lú'u̱ ña̱'a kómí ná, dión ni o̱ kéndaa̱ ta'on na noo̱ kua'án.
42016011	Chi̱ tá ko̱ kéndaa̱ ndo̱ no̱ó ña̱ kui̱ká ió ñayuú yó'o, ¿ndá yoo kúú na̱ kandeé ini ndo̱'ó no̱ó ña̱'a Ndios?
42016012	Tá ko̱ kéndaa̱ ndo̱ no̱ó ña̱'a dao ka̱ ña̱yuu, ¿ndá yoo ki̱'o ña̱ kánian ni'i̱ ndo̱ kakuu ña̱'a mií ndó?
42016013	Chi̱ ni iin tó'ón ña̱yuu o̱ kúu kéchóon no̱ó uu̱ sato'o, dá chi̱ iin na koni u'u̱ na̱, ta iin na koni̱ na̱, o chindaya̱'i na iin na, ta kenóo na iin ka̱ na̱. Ta dión ta'ani o̱ kúu ta'on ndiko̱ ndo̱ Ndios, ta ndiko̱ ta'ani ndó ña̱ kui̱ká ―kaá Jesús.
42016014	Tá ni̱ seídó'o ta̱ fariseo ndidaá ña̱ ni̱ ka'a̱n na̱, kúú ni̱ saki̱ ndaa ñaá rá, chi̱ ndó'o nda̱'o ra sa̱'á di̱'ón.
42016015	Dá ni̱ kaa Jesús xí'ín rá: ―Ndo'ó kúú ra̱ kée ndó mií ndó ña̱ kúú ndó ta̱a va̱'a no̱ó ña̱yuu, tído Ndios kúú na̱ ná'á ndi káa nío̱ ndo̱, dá chi̱ ndidaá ña̱'a chíndaya̱'i ña̱yuu, ño̱ó kía̱n káñó'ó Ndios.
42016016	’Ni̱ sa̱ ño'o ndó ti̱xi ndá'a̱ ley Moisés, xí'ín ti̱xi ndá'a̱ ña̱ ni̱ taa profeta nda̱ tiempo ni̱ kii Juan. Nda̱ daá ká'a̱n yu'u̱ sa'a̱ ndi kee ña̱yuu ndu̱'u na ti̱xi ndá'a̱ Ndios. Ta kua'a̱ ná ndúndéé ndu̱'u na.
42016017	Kuáchi̱ cháá ka̱ ndañó'ó iin tó'ón dini̱ to̱'on ká'a̱n ley Moisés, o̱ du̱ú ka̱ ña̱ naá induú xí'ín no̱ñó'o̱ yó'o.
42016018	’Sa̱'á ño̱ó ndi ndáa mií vá ta̱a ni̱ da̱nkoo ñadi'í ra̱, ta ni̱ ta̱ndá'a̱ rá xí'ín iin ka̱ ñá'a̱, ro̱ón kúú ra̱ yá'a kée kua̱chi xí'ín ñá'a̱ ñoó noo̱ Ndios. Ta ndi ndáa mií vá ta̱a ná tanda'a̱ xí'ín ñá'a̱, ñá ni̱ sa'anda tá'an xí'ín yíi̱a̱n, ro̱ón kúú ra̱ yá'a kée kua̱chi xí'án noo̱ Ndios.
42016019	Dá ni̱ kaa ta'ani na: ―Ni̱ sa̱ io iin ta̱a kui̱ká. Ta ni̱ sa̱ ndixi ra dá'o̱n ndato xí'ín dá'o̱n ya'i. Ta ndidaá kuu̱ táyíí nda̱'o sa̱ kee ra víko̱ ve'e ra.
42016020	Ta ni̱ sa̱ io ta'ani iin ta̱a sa̱tí ni̱ sa̱ naní Lázaro daá ñóó, ta ió ni'ini ra no̱ñó'o̱ sa'a̱ yé'é ta̱a kui̱ká ñoó. Ta ni̱ ta'an ñíi̱ rá káa ndi̱'i téí'i̱.
42016021	Ta nda'í kóni̱ ra̱ ndinoo ini ra̱ keí rá yúchi̱ ña̱'a kuéi yú'u̱ mesa ta̱a kui̱ká ñoó. Ta ve̱i ti̱na yakó ndaa ri̱ ñíi̱ rá no̱ó téí'i̱ ñoó.
42016022	’Iin kuu̱, dá ni̱ xi'i̱ ta̱a kúnda'í ñoó. Dá ni̱ kii ángel né'e ñaá ná kua'a̱n na̱ induú koo ra xí'ín Abraham. Ta ni̱ xi'i̱ ta'ani ta̱ kui̱ká ñoó, kúú ni̱ ndu̱xi va ra.
42016023	Ta noo̱ nákaa̱ ra̱ ndó'o naní nío̱ rá indayá, ni̱ nda̱ne'e noo̱ rá. Ta kúú nda̱ xíká ñóó ni̱ xini ra̱ noo̱ ió Abraham, ta ió Lázaro díi̱n ná.
42016024	Dá ni̱ ka̱yu'ú ta̱ kui̱ká ñoó, ta kaá ra̱: “Tatá Abraham, ku'u̱ ini ní sa̱'í, ta ka'anda ní choon noo̱ Lázaro xaa̱n ná dándáxi ra, sa̱ va̱'ará dini̱ ndá'a̱ rá ini ta̱kui̱í, ta ná kii ra dándáxi ra noo̱ yáa̱í, chi̱ nda'í nda̱'o ndó'o naní nío̱í nákaa̱i̱ noo̱ kéi̱ ñó'o̱ yó'o.”
42016025	Dá ni̱ kaa Abraham xí'ín rá: “De̱'e ló'o̱, ndisaa̱ ino̱n ña̱ va̱'a nda̱'o ni̱ sa̱ ioo̱n ñayuú, ta Lázaro yó'o, nda'í nda̱'o ni̱ sa̱ ndo'o xi. Tído viti ni̱ ni'i̱ xí ta̱ndeé iní ió va̱'a xi. Ta yo'ó, nákaa̱ ndó'o naní nío̱o̱n noo̱ kéi̱ ñó'o̱ xaa̱n.
42016026	Ta iin da'o̱ konó nda̱'o kía̱n sadí noo̱ ndo̱'ó xí'ín noo̱ ndú'u̱. Sa̱'á ño̱ó o̱ kúu ta'on saa̱ na̱ ndéi yó'o chí xaa̱n, ta ni na̱ ndéi xaa̱n o̱ kúu kii chí yó'o.”
42016027	Dá ni̱ kaa ta̱a kui̱ká ñoó: “Seí nda'íi̱ noo̱ ní, tatá Abraham, ña̱ tanda'á ní Lázaro xaa̱n ná ko'o̱n ra̱ ve'e tatái̱,
42016028	chi̱ ñoó ndéi o'o̱n ñanii̱, ta ná ka'a̱n ra̱ to̱'on Ndios xí'ín xí, dá kía̱n ná dá'a ni kii xi yó'o, chi̱ ndó'o naní nda̱'o nío̱í nákaa̱i̱.”
42016029	Dá ni̱ kaa Abraham xí'ín rá: “Sa̱ ió va ley ni̱ taa Moisés noo̱ xí, xí'ín ña̱ ni̱ taa dao ka̱ profeta. Sa̱'á ño̱ó ná kueídó'o ra choon sa'ándáa̱n.”
42016030	Dá ni̱ kaa ta̱ kui̱ká ñoó: “Ko̱ó, tatá Abraham, o̱ kándísa ta'on xia̱n. Tído tá ná nataki iin na̱ ni̱ xi'i̱, ta ko'o̱n na̱ noo̱ ndéi xi, dá ví nandikó iní xi̱ sa̱'á kua̱chi kée xi.”
42016031	Dá ni̱ kaa Abraham xí'ín rá: “Tá ko̱ xí'o ra mií rá kueídó'o ra ley Moisés xí'ín ña̱ ni̱ ka'a̱n dao ka̱ profeta, dá kía̱n, va̱'ará ná nataki iin na̱ ni̱ xi'i̱ ko'o̱n na̱ noo̱ ndéi ra, ta o̱ kándísa ta'on ra”, kaá na̱ xí'ín rá ―kaá Jesús. 17
42017001	Dá ni̱ kaa Jesús xí'ín ta̱a xíonoo xí'ín ná: ―Miía̱n ndaa̱ kuiti kíán ña̱ daá ió va ña̱'a kini kexíxi xí'ín ndó, dá kasá'á nakani ini ndo̱ kee ndó kua̱chi. Tído nda'í kúu ví na̱ kándéé dáka'a̱n kue̱'é dao ka̱ ña̱yuu, dá ya̱'a na kee na kua̱chi.
42017002	Va̱'a ka̱ ná kandiko̱ yuu̱ molino diko̱ ná, ta ná dáke̱ta ñaá ná ini ta̱ño'o̱, o̱ du̱ú ka̱ ña̱ koo na dáka'a̱n kue̱'é na̱ iin taló'o̱ ña̱ kía̱n ya̱'a xi kee xi kua̱chi.
42017003	Sa̱'á ño̱ó kandaa ndo̱ mií ndó. ’Tá ni̱ ya̱'a iin ñani ndo̱ ni̱ kee na kua̱chi xí'ín ndó, dá kía̱n dána̱ni ñaá ndó. Tá ni̱ na̱ndikó iní na̱ sa̱'á kua̱chi ni̱ kee na, dá kía̱n ku'u̱ ká'ano ini ndo̱ sa'a̱ ná.
42017004	Ta va̱'ará usa̱ ta'ándá ni̱ ya̱'a na ni̱ kee na kua̱chi xí'ín ndó iin kuu̱, tído tá ni̱ na̱ndió ko̱o na usa̱ ta'ándá ni̱ ndaka̱ na̱ ña̱ mani̱ noo̱ ndo̱ sa̱'á ña̱ ni̱ kee na xí'ín ndó, dá kía̱n kánian ku'u̱ ká'ano ini ndo̱ sa'a̱ ná ndin usa̱ ta'ándá ―kaá na̱.
42017005	Dá ni̱ kaa ta̱a xíonoo xí'ín sato'o yo̱ Jesús: ―Chindeé ní ndu'u̱, dá ná kua'ano cháá ka̱ ndu̱ xí'ín ña̱ kándéé iní ndu̱ mií ní.
42017006	Dá ni̱ kaa sato'o yo̱ xí'ín rá: ―Va̱'ará lú'u̱ va kándéé ini ndo̱ yu'u̱ táto̱'on ki̱'o leé ndíki̱ mostaza, dá kía̱n kuu va ka'a̱n ndo̱ xí'ín iin yíto̱ ká'ano: “To'on yo'ó miíón, ta ná kuíi̱n ini ta̱ño'o̱ káa.” Ta kúú kueídó'o va rá ña̱ ka'a̱n ndo̱.
42017007	’Ta ndi ndáa ndo'ó ió iin ta̱ kéchóon noo̱ ndo̱, tá ni̱ ndi̱sáa̱ ra̱ ni̱ sa'a̱n ra̱ yúku̱ ni̱ xiti ra o ni̱ sa̱ ndaka ra kíti̱, ta, ¿á ká'a̱n ndo̱ di'a xí'ín rá: “Kua'án ya̱'a mesa kako̱ón kasá'ón”?
42017008	Ko̱ó, chi̱ di'a ká'a̱n ndo̱ xí'ín rá: “Kenduu kíi̱ yo̱'ó ña̱'a ná kadínii, ta xaa̱n ní kandatón ná ndi'i kasá'in, ta ko'i ta̱kui̱í. Tá ni̱ ndi'i, dá kasá'an yo'ó”, kaá ndo̱.
42017009	¿Á náki̱'o ndó ndivé'e no̱ó ra̱ kéchóon noo̱ ndo̱ sa̱'á ña̱ ni̱ kee ra choon ni̱ sa'anda ndo̱ noo̱ rá? Ko̱ó, ko̱ kée ta'on ndó dión.
42017010	Ta ki̱'o dión ta'ani ndo'ó, tá ni̱ ndi'i ni̱ kee ndó ndidaá choon ni̱ sa'anda Ndios noo̱ ndo̱, dá kía̱n kaa ndo̱ xí'ín ná: “Na̱ kéchóon oon va kúú ndu'u̱, dá chi̱ sa̱va̱'a choon, ña̱ kía̱n ni̱ sa'anda ní no̱ó ndu'u̱, sa̱va̱'a ño̱ó vá kía̱n ni̱ kee ndu”, kaa ndo̱ ―kaá Jesús.
42017011	Tá noo̱ xíka Jesús kua'a̱n na̱ ñoo Jerusalén, ta yá'a na kua'a̱n na̱ noo̱ raya noo̱ kúú kuendá Galilea xí'ín kuendá Samaria.
42017012	Tá ni̱ kasa̱ndaá na̱ yú'u̱ iin ñoo ló'o̱ nákaa̱ ñoó, dá ni̱ ka̱nkuei uxi̱ ta̱a ndó'o kue'e̱ téí'i̱ ñíi̱ ve̱i ra ni'i̱ rá Jesús, tído xíká vá ni̱ sa̱ kui̱ta ra.
42017013	Dá ni̱ ka̱yu'ú rá: ―¡Jesús, na̱ kúú maestro, ku'u̱ ini ní sa̱'á ndu'u̱!
42017014	Tá ni̱ xini ñaá Jesús, dá ni̱ kaa na̱ xí'ín rá: ―Kua'án ndo̱ na'a̱ ndo̱ mií ndó no̱ó ta̱ duti̱. Ta noo̱ xíka ra náki'in ra kua'a̱n ra̱ ñoó, kúú ni̱ nda̱ñó'ó ní'ini va kue'e̱ ndó'o ra.
42017015	Tído tá ni̱ xini iin ta̱a ñoó ña̱ ni̱ ndu̱va̱'a ra, kúú ni̱ na̱ndió ko̱o ra káyu'ú rá kéká'ano ra Ndios ve̱i ra.
42017016	Tá ni̱ saa̱ ra̱ noo̱ íin Jesús, dá ni̱ sa̱ kuíi̱n xi̱tí rá no̱ó sa'a̱ ná, ta ni̱ xino̱ taan ra̱ nda̱ no̱ñó'o̱. Dá ni̱ na̱ki̱'o ra ndivé'e noo̱ ná. Ta̱a yó'o ni̱ sa̱ kuu ta̱ kuendá Samaria.
42017017	Dá ni̱ kaa Jesús: ―¿Á o̱ du̱ú uxi̱ ta̱a ni̱ ndu̱va̱'a yu'u̱? Ta, ¿ndeí kua'a̱n ii̱n ka̱ ro̱ón?
42017018	¿Á nda̱dá iin tó'ón dini̱ ta̱ tu̱kú yó'o va ni̱ na̱ndió ko̱o naki̱'o ña̱ñó'ó noo̱ Ndios?
42017019	Dá ni̱ kaa Jesús xí'ín ta̱a ñoó: ―Ndakuii̱n ndichi, ta kua'án viti, chi̱ ni̱ ndu̱va̱'ón sa̱'á ña̱ kándéé ino̱n yu'u̱.
42017020	Iin kuu̱, dá ni̱ nda̱to̱'ón ta̱ fariseo Jesús: ―¿Ndá oon kasá'á Ndios dándáki na yó? Dá ni̱ kaa Jesús xí'ín rá: ―Ni iin tó'ón ta'on ña̱yuu o̱ ko̱ní xí'ín noo̱ táto̱'on dándáki Ndios ña̱yuu na̱.
42017021	O̱ kúu ta'on kaa na̱ ña̱ yó'o nákaa̱a̱n, o káa nákaa̱a̱n. Dá chi̱ sa̱ dándáki va Ndios nío̱ ña̱yuu na̱.
42017022	Dá ni̱ kaa na̱ xí'ín ta̱a xíonoo xí'ín ná: ―Kasandaá iin kuu̱, dá katoó ndo̱ koni ndo̱ kuu̱ nandió ko̱o na̱ ni̱ nduu ta̱a ñayuú yó'o, tído o̱ ko̱ní ta'on ndóa̱n.
42017023	Dá kasá'á dao ta̱a ka'a̱n ra̱ xí'ín ndó: “Yó'o ni̱ ka̱sáa̱ na̱”, o “Káa nákaa̱ na̱”, kaa ra̱. Tído ná dá'a ni kandía ndó ko'o̱n ndo̱ kande̱'é ndó, ta o̱ sa̱ kárkuei ndó sata̱ rá ko'o̱n ndo̱.
42017024	Chi̱ táto̱'on ki̱'o kúu tá sá nduta̱, ta náye'e̱ ndaa iin níí kúú induú, ki̱'o dión koo tá ná kasandaá kuu̱ nandió ko̱o tuku na̱ ni̱ nduu ta̱a ñayuú yó'o kasaa̱ na̱.
42017025	Tído miía̱n ndúsa̱ dinñó'ó ka̱ ndo'o nda̱'o nío̱ yu'u̱, ta kañó'ó ñaá ña̱yuu ndéi tiempo viti.
42017026	’Táto̱'on ki̱'o ni̱ sa̱ kee ña̱yuu tiempo ni̱ sa̱ io Noé, ki̱'o dión ta'ani kee ña̱yuu kuu̱ nandió ko̱o tuku na̱ ni̱ nduu ta̱a ñayuú yó'o.
42017027	Chi̱ tein kuu̱ dáá ñóó ndéi ña̱yuu sásá'an na, ta ndéi na xí'i na, ta ndéi na tánda'a̱ ná nda̱ kuu̱ ni̱ ndu̱'u Noé ini barco. Ni̱ ndi'i, dá ni̱ koon dai̱ dée̱n ñoó, ta ni̱ da̱naá ndi'i rá ña̱yuu ñoó.
42017028	Ta ki̱'o dión ta'ani ni̱ kuu tiempo Lot, chi̱ ndéi ña̱yuu sásá'an na, ta ndéi na xí'i na, ta ndéi na xíin na ña̱'a, ta ndéi na díkó náa̱n, ta chí'i na tata, ta káva̱'a na ve'e,
42017029	nda̱ kuu̱ ni̱ keta Lot ñoo ká'ano naní Sodoma ñoó kua'a̱n ra̱. Ta kúú ni̱ koon va ño'ó ita̱ xí'ín azufre sata̱ ñoo ñoó, ta ni̱ da̱naá ndí'an ña̱yuu ni̱ sa̱ ndei ñoó.
42017030	Ta ki̱'o dión ta'ani koo tá ná kasandaá kuu̱ nandió ko̱o na̱ ni̱ nduu ta̱a ñayuú yó'o kasaa̱ na̱.
42017031	’Chi̱ tá ná kasandaá kuu̱ dáá ñóó, dá kía̱n ña̱yuu kándodó dini̱ vé'e, ná dá'a ni noo na ndu̱'u na̱ ve'e na naki'in na ña̱'a ñó'o inia̱n. Ta na̱ ñó'o yúku̱, ná dá'a ni nandió kuéi na no'o̱ na̱ ve'e na.
42017032	Ndusaa̱ ini ndo̱ táto̱'on ki̱'o ni̱ ndo'o ñadi'í Lot.
42017033	Chi̱ ndidaá ña̱yuu ndí'i ini dáka̱ki na mií ná, no̱ón di'a kúú na̱ kuu. Tído na̱ xí'o mií ná kuu na̱ sa'a̱ yú'u̱, no̱ón di'a kúú na̱ ni̱'í ña̱ ka̱ki na.
42017034	Ta ká'i̱n xí'ín ndó ña̱ sa̱kuaá kuu̱ dáá ñóó kandei uu̱ ña̱yuu kudi̱ na̱ noo̱ iin xi̱to. Iin na naki'in Ndios kane'e na ko'o̱n na̱, ta iin ka̱ na̱ kando̱o.
42017035	Iin ve'e kaño'o uu̱ na̱ ñá'a̱ ndiko na. Ta iin na naki'in Ndios kane'e na ko'o̱n na̱, ta iin ka̱ na̱ kando̱o.
42017036	Uu̱ ta̱a kaño'o yúku̱. Iin ra naki'in na kane'e na ko'o̱n na̱, ta iin ka̱ ra̱ kando̱o ―kaá Jesús.
42017037	Dá ni̱ nda̱to̱'ón ñaá ta̱a xíonoo xí'ín ná: ―¿Ndeí kúú noo̱ kooa̱n yó'o, tatá? Dá ni̱ kaa na̱: ―Noo̱ kándu'u̱ ndi̱i, ñoó kúú noo̱ nditútí ti̱yo̱kó ñó'ó. 18
42018001	Dá ni̱ da̱kí'in tá'an Jesús dao to̱'on xí'ín ña̱ ni̱ da̱ná'a̱ na̱, dá ná kandaa̱ ini ta̱a xíonoo xí'ín ná ña̱ daá kuití xínñó'ó rá ka'a̱n ra̱ xí'ín Ndios, ta ná dá'a ni katuu ra ña̱ kee ra dión,
42018002	ta kaá na̱: ―Ni̱ sa̱ io iin ta̱a né'e choon iin ñoo, ta ko̱ ní sá yu̱'ú ra̱ Ndios, ta ko̱ ní sá io ña̱ñó'ó rá noo̱ ni iin tó'ón ña̱yuu.
42018003	Ta ñoo ñoó ta'ani ió iin ñá'a̱ kuáa̱n. Ta tóo tóo sa̱ sá'a̱n no̱ó ta̱ né'e choon ñoó, ta kaáa̱n xí'ín rá: “Keyíko̱ va̱'a ní sa̱'í xí'ín ña̱yuu naá tá'an xí'íín.”
42018004	Tído sa̱ ni̱ ku̱na'á vá ko̱ ní kékuendá ta'on ra ña̱ ká'a̱n ñá'a̱ yó'o. Tído ni̱ ndi'i, dá ni̱ na̱kani ini ra̱, ta kaá ra̱: “Va̱'ará ko̱ yu'íi̱ Ndios, ta va̱'ará ko̱ó ña̱ñó'ín noo̱ ni iin ña̱yuu,
42018005	tído sa̱'á ña̱ tóo tóo kásaa̱ ñá kuáa̱n yó'o dáta'án yu'u̱, sa̱'á ño̱ó va̱'a ka̱a̱n ná ko'i̱n keyíko̱i̱ sa̱'a̱n. Dá chi̱ tá ko̱ó, dá kasaa̱ tóo tóo tukuán dándí'i inia̱n yu'u̱.”
42018006	Dá ni̱ kaa ta'ani sato'o yo̱ Jesús: ―Taó kuendá ndo̱ ña̱ ni̱ ka'a̱n ta̱a kini né'e choon ñoó.
42018007	Ta, ¿á ká'án ndó ña̱ o̱ kéyíko̱ ndaa̱ Ndios sa̱'á ña̱yuu ni̱ ka̱xi mií ná, tá'a̱n ña̱yuu seí nda'í noo̱ ná nduú ñoó? ¿Á ká'án ndó ña̱ kueé va na, dá chindeé ná ña̱yuu na̱? Ko̱ó.
42018008	Yu'u̱ kúú ra̱ ká'a̱n xí'ín ndó ña̱ yachi̱ va chindeé ná ña̱yuu na̱. Tído tá ná kasandaá kuu̱ nandió ko̱o na̱ ni̱ nduu ta̱a ñayuú yó'o kasaa̱ na̱, ¿á nani'i̱ ná ña̱yuu kándéé ini ñaá no̱ñó'o̱ yó'o? ―kaá na̱.
42018009	Ta ñoó ndéi dao ña̱yuu ká'án ña̱ kúú ná ña̱yuu ndaa̱, ta kénóo na dao ka̱ na̱. Sa̱'á ño̱ó ni̱ da̱kí'in tá'an Jesús to̱'on yó'o xí'ín ña̱ ni̱ da̱ná'a̱ na̱ noo̱ ná, ta kaá na̱:
42018010	―Iin kuu̱ dá ni̱ kee uu̱ ta̱a kua'a̱n ra̱ ve'e ño̱'o ká'ano yó ka'a̱n ra̱ xí'ín Ndios. Iin ra̱ kúú ta̱ fariseo, ta iin ka̱ ra̱ kúú ta̱a kí'in ya̱'i sa'a̱ ñó'o̱.
42018011	Ta̱ fariseo ñoó kúú ra̱ íin ndichi ká'a̱n ra̱ xí'ín Ndios, ta kaá ra̱ di'a xí'ín mií rá: “Tatá Ndios, náki̱'o yu'u̱ ndivé'e noo̱ ní, chi̱ ko̱ kée ta'on yu'u̱ táto̱'on kée dao ka̱ ta̱a, tá'a̱n ra̱ kí'in kuí'íná, o ra̱ kée ña̱ kini, o ra̱ kée kua̱chi xí'ín na̱ ko̱ kúú ñadi'í ra̱. Ta ni ko̱ kée ta'on yu'u̱ táto̱'on kée ta̱a kí'in ya̱'i sa'a̱ ñó'o̱ káa.
42018012	Chi̱ sa̱ né'e ii̱ yu'u̱ uu̱ ta'ándá iin iin semana, ta dóko̱ yu'u̱ uxi̱ ña̱'a noo̱ iin iin ciento ña̱'a ní'í kéchóoin”, kaá ra̱.
42018013	Tído ta̱a kí'in ya̱'i sa'a̱ ñó'o̱ ñoó, xíká vá ni̱ sa̱ kuíi̱n ra̱ íin ra. Ta ni ko̱ kóni̱ ra̱ ndane'e noo̱ rá chí induú. Ta káni ndá'a̱ rá yu'ú ndíká ra̱ íin ra, dá kaá ra̱: “Tatá Ndios, ku'u̱ ká'ano ini ní sa̱'í, chi̱ kúúí iin ta̱a kómí kua̱chi.”
42018014	Ká'i̱n xí'ín ndó ña̱ ni̱ xi̱'o ká'ano ini Ndios sa̱'á kua̱chi ta̱a kí'in ya̱'i sa'a̱ ñó'o̱ ñoó tá o̱ ñá'a̱ keta ra no'o̱ ra̱ ve'e ra. Tído ko̱ ní kú'u̱ ká'ano ta'on ini na̱ sa'a̱ iin ka̱ ta̱a ñoó. Chi̱ ndi ndáa na̱ chíndaya̱'i mií, no̱ón di'a kúú na̱ kando̱o nóo. Ta na̱ kénóo mií, no̱ón di'a kúú na̱ kandaya̱'i kee Ndios ―kaá na̱.
42018015	Ta ndáka ña̱yuu ñoó takuálí ve̱i na noo̱ Jesús, dá chinóo na ndá'a̱ ná dini̱ xí. Tído tá ni̱ xini ta̱a xíonoo xí'ín ná ña̱ kée ña̱yuu ñoó dión, dá ni̱ da̱náni ñaá rá.
42018016	Dá ni̱ kana Jesús ta̱a ñoó, dá ni̱ kaa na̱ xí'ín rá: ―Konó ndó noo̱ takuálí xaa̱n ná kii xi noo̱ yú'u̱. Ná dá'a ni chituu ndó xi̱. Dá chi̱ ña̱yuu kándéé iní tatá Ndios táto̱'on kándéé ini takuálí xaa̱n tatá xi, no̱ón kúú na̱ ñó'o ti̱xi ndá'a̱ Ndios.
42018017	Miía̱n ndaa̱ ná ka'i̱n xí'ín ndó ña̱ ndi ndáa na̱ ko̱ kándía ña̱ dándáki ñaá Ndios táto̱'on kándía takuálí ña̱ dándáki ñaá tatá xi̱, no̱ón kúú na̱ o̱ ko̱ní ndu̱'u ti̱xi ndá'a̱ Ndios ―ka̱á na̱.
42018018	Dá ni̱ nda̱to̱'ón ñaá iin ta̱a ndáya̱'i, ta kaá ra̱ xí'ín Jesús: ―Maestro va̱'a kúú ní. Ta, ¿ndí ki̱án kánian keei, dá ni̱'í ña̱ kataki chíchíí?
42018019	Dá ni̱ kaa Jesús xí'ín rá: ―¿Ndiva̱'a ká'a̱n yo̱'ó ña̱ kúú yu'u̱ na̱ va̱'a? Chi̱ ni iin tó'ón ña̱yuu ko̱ kúú na̱ va̱'a. Iin tó'ón dini̱ Ndios vá kúú na̱ va̱'a.
42018020	Sa̱ ná'á vá yo'ó ndi kua'a̱n choon ni̱ sa'anda Ndios: o̱ sa̱ kéeón kua̱chi xí'ín iin ñá'a̱ ñá ko̱ kúú ñadi'óo̱n, ta o̱ sa̱ ka'ánóo̱n ndi̱i, ta o̱ sa̱ kí'in kuí'ínón, ta o̱ sa̱ ká'o̱n ña̱ to̱'ón sa'a̱ dao ka̱ ña̱yuu, ta koo ña̱ñó'ó noo̱ tatóo̱n xí'ín noo̱ nanóo̱n.
42018021	Dá ni̱ kaa ta̱a ñoó: ―Nda̱ ló'o̱ vei ni̱ ka̱sá'í seídó'i ndidaá choon yó'o.
42018022	Tá ni̱ seídó'o Jesús ña̱ ni̱ ka'a̱n ra̱ dión, dá ni̱ kaa na̱ xí'ín rá: ―Nda̱dá iin tó'ón vá ña̱'a kámani̱ keeón viti, tá dáá. Kua'án di̱kó ndí'ón ña̱'a ió noo̱o̱n. Ta dasóo̱n di̱'ón ñoó no̱ó na̱ kúnda'í, dá kía̱n kono̱n koo kuíkón chí induú. Dá kisón kanooón xí'ín yu'u̱.
42018023	Tá ni̱ seídó'o ta̱a yó'o ña̱ ni̱ ka'a̱n Jesús dión xí'ín rá, kúú nda̱á nda'í va ni̱ kuu ini ra̱, chi̱ ta̱ kui̱ká nda̱'o kúú rá.
42018024	Tá ni̱ xini Jesús ña̱ ni̱ ku̱nda'í ini ra̱, dá ni̱ kaa na̱: ―¡Nandeé ka̱ ví kuáchi̱ kíán, dá ndu̱'u na̱ kómí ña̱ kui̱ká ti̱xi ndá'a̱ Ndios!
42018025	Kaon cháá ka̱ chika'anda iin camello yái̱ iin ión tu̱kú o̱ du̱ú ña̱ ndu̱'u iin na̱ kui̱ká ti̱xi ndá'a̱ Ndios.
42018026	Tá ni̱ seídó'o ña̱yuu ñoó to̱'on yó'o, dá ni̱ nda̱to̱'ón ná Jesús: ―¿Ndá yoo ni̱'í ña̱ ka̱ki na, tá dáá?
42018027	Dá ni̱ kaa Jesús xí'ín ná: ―Ni iin tó'ón ña̱yuu o̱ kándeé kee dión, tído ndidaá tá'a̱n va ña̱'a kándéé Ndios kee na.
42018028	Dá ni̱ kaa Pedro xí'ín ná: ―Kande̱'é ní, chi̱ ndu'u̱ kúú ra̱ ni̱ da̱nkoo ndi'i ndidaá kúú ña̱'a ió noo̱ ndú, ta xíonoo ndu'u̱ xí'ín mií ní.
42018029	Dá ni̱ kaa Jesús xí'ín rá: ―Miía̱n ndaa̱ ná ka'i̱n xí'ín ndó; ndi ndáa miíó na̱ ni̱ da̱nkoo ve'e na, o ñani na̱, o ki̱'o na, o ku'u̱ na̱, o ñadi'í na̱, o tatá na̱ xí'ín naná na̱, o de̱'e na sa̱'á ña̱ kóni̱ na̱ ña̱ ndu̱'u cháá ka̱ ña̱yuu ti̱xi ndá'a̱ Ndios,
42018030	na̱ yó'o kúú na̱ nani'i̱ kua̱'á ka̱ ña̱'a ñayuú yó'o. Ta iin ka̱ ñayuú sa̱á koo chí noo̱ ni'i̱ ná ña̱ kataki chíchí ná ―kaá na̱.
42018031	Dá ni̱ taó xóo Jesús ndin uxi̱ uu̱ ta̱a xíonoo xí'ín ná ñóó. Dá ni̱ kaa na̱ xí'ín rá: ―Viti kía̱n ko̱kaa yó kua'a̱n yo̱ ñoo Jerusalén, dá xi̱nko̱o ndi'i ña̱ ká'a̱n to̱'on ni̱ taa profeta sa̱'á ña̱ ndo'o na̱ ni̱ nduu ta̱a ña̱yuu yó'o.
42018032	Dá chi̱ iin ta̱a kúú ra̱ naki̱'o ñaá noo̱ ndá'a̱ ta̱ tu̱kú, dá kedi̱ki ndaa ñaá rá. Ta kendava̱'a ra xí'ín ná. Ta tuu ndaa di̱í ñaá rá.
42018033	Dá tá ni̱ ndi'i ni̱ kani ñaá rá, dá ka'ání ñaá rá. Tído ti̱xi kuu̱ óni̱, dá nataki na̱.
42018034	Tído ko̱ ní kándaa̱ kuiíó ini ra̱ ndi kóni̱ kaa to̱'on ni̱ ka'a̱n na̱ xí'ín rá, chi̱ ndadí va ña̱xintóni̱ rá no̱ó to̱'on yó'o, sa̱'á ño̱ó ko̱ ní kándaa̱ ini ra̱ ña̱ ni̱ ka'a̱n na̱ xí'ín rá.
42018035	Dá ni̱ ku̱yati Jesús ñoo naní Jericó, ta yu'ú íchi̱ ñoó ió iin ta̱a ko̱ túu noo̱ sáti ra.
42018036	Tá ni̱ sei̱do̱'o ra ña̱ yá'a ña̱yuu kuá'a̱ kua'a̱n na̱ noo̱ ió ra̱ ñoó, dá ni̱ nda̱to̱'ón ñaá rá: ―¿Ndí ki̱án kúu?
42018037	Dá ni̱ kaa ña̱yuu ñoó ña̱ Jesús, na̱ ñoo Nazaret, kúú na̱ yá'a kua'a̱n ñoó.
42018038	Dá ni̱ ka̱sá'á ta̱a ñoó káyu'ú rá: ―¡Jesús, de̱'e na̱ ve'e rey David, ku'u̱ ini ní sa̱'í!
42018039	Dá ni̱ da̱náni ñaá dao ña̱yuu xíonoo kua'a̱n ñoó, dá ná kutádi̱ rá, ká'án ná. Tído ni̱'i cháá ka̱ ví ni̱ ka̱sá'á káyu'ú rá ió ra̱: ―¡De̱'e na̱ ve'e rey David, ku'u̱ ini ní sa̱'í!
42018040	Dá ni̱ sa̱ tuu tóo Jesús, dá ni̱ sa'anda na̱ choon no̱ó ña̱yuu ñoó ña̱ ná kandaka na ta̱a ñoó saa̱ na̱ noo̱ ná. Dá tá ni̱ saa̱ ra̱ noo̱ íin Jesús, dá ni̱ nda̱to̱'ón ñaá ná:
42018041	―¿Ndí ki̱án kóno̱n keei xí'ón? Dá ni̱ kaa ta̱a ñoó: ―Tatá, kóni̱ natu̱u noo̱í.
42018042	Dá ni̱ kaa na̱ xí'ín rá: ―Ná natu̱u noo̱o̱n viti, chi̱ sa̱'á ña̱ kándéé ino̱n yu'u̱, sa̱'á ño̱ó ni̱ ndu̱va̱'ón.
42018043	Kúú vití'ón vá ni̱ na̱tu̱u noo̱ rá. Ta kúú ni̱ kee ra kua'a̱n ra̱ xí'ín Jesús, ta kéká'ano ra Ndios kua'a̱n ra̱. Tá ni̱ xini ña̱yuu kuá'a̱ ñoó ña̱ ni̱ kuu dión, dá ni̱ ka̱sá'á ta'ani na kéká'ano na Ndios. 19
42019001	Dá ni̱ ku̱'u Jesús ñoo ká'ano naní Jericó, dá ni̱ chi̱ka'anda na̱ kua'a̱n na̱ me̱'í ñoo ñoó.
42019002	Ta ñoó ió iin ta̱a naní Zaqueo, ta kúú rá ta̱a sa'ándá choon no̱ó ta̱a kí'in ya̱'i sa'a̱ ñó'o̱, ta kuíká nda̱'o ra,
42019003	ta kóni̱ ra̱ kande̱'é rá ndá yoo kúú Jesús, tído ko̱ ku̱ú ta'on koni ñaá rá kée ña̱yuu kuá'a̱ ñoó, chi̱ iin ta̱a latá'í vá kúú rá.
42019004	Sa̱'á ño̱ó kánkono ra ni̱ sa'a̱n ra̱ cháá ka̱ noo̱. Dá ni̱ kaa ra doko̱ iin yíto̱, dá kuu koni ñaá rá, chi̱ ñoó kánian ya̱'a na.
42019005	Tá ni̱ kasa̱ndaá na̱ noo̱ íin yíto̱ ñoó, dá ni̱ na̱koto ndaa na̱, dá ni̱ xini na̱ kánóo ra, dá ni̱ kaa na̱ xí'ín rá: ―Zaqueo, kua'án noo kíi̱, chi̱ kuu̱ víti kánian katuu tóoi ve'ón.
42019006	Ta kúú kaon ni̱ noo ra yíto̱ ñoó, ta ni̱ na̱tiin ra Jesús ve'e ra xí'a̱n kádii̱ iní ra̱.
42019007	Tá ni̱ xini ña̱yuu ñoó ña̱ ni̱ ku̱'u Jesús ve'e ra, kúú ni̱ ka̱sá'á ná ká'a̱n na̱ sa'a̱ Jesús, chi̱ kaá na̱ ña̱ kua'a̱n na̱ koo tóo na ve'e iin ta̱a kómí kua̱chi.
42019008	Ta xía̱n tein ió Jesús ve'e Zaqueo ñoó, dá ni̱ nda̱kuíi̱n ndichi ra̱, dá ni̱ kaa ra̱ xí'ín ná: ―Kande̱'é ní viti, tatá, chi̱ ko'i̱n ka'anda daoi̱ ña̱ kui̱ká kómíí, ta ka'andai̱ ñá no̱ó ña̱yuu kúnda'í. Tá ni̱ ya̱'i ni̱ ki'in kuí'ínáí ña̱'a iin ña̱yuu xi̱'ín, dá kía̱n ko'i̱n nandió né'i komi̱ cháá ka̱ ta'ándá no̱ó ña̱ ni̱ ya̱'i ni̱ ki'in.
42019009	Dá ni̱ kaa Jesús: ―Kuu̱ víti ni̱ na̱tiin ta̱a yó'o ña̱ ka̱ki ra no̱ó kua̱chi ra̱, chi̱ kúú ta'ani ra ta̱ kuendá na̱ ve'e Abraham.
42019010	Chi̱ na̱ ni̱ nduu ta̱a ñayuú yó'o kúú na̱ ve̱i nandukú, ta dáka̱ki na ña̱yuu ndíta xíká noo̱ Ndios.
42019011	Xía̱n nani ndéi ña̱yuu ñoó seídó'o na ña̱ ni̱ ka'a̱n Jesús, dá ni̱ da̱kí'in tá'an na dao ña̱'a xí'ín to̱'on ni̱ da̱ná'a̱ na̱. Chi̱ sa̱'á ña̱ sa̱ kua'a̱n kuyati na ñoo Jerusalén, sa̱'á ño̱ó ni̱ ka'án ña̱yuu ñoó ña̱ yachi̱ va kasaa̱ Ndios xí'ín ndée̱ dándáki na ña̱yuu na̱.
42019012	Sa̱'á ño̱ó ni̱ kaa Jesús di'a: ―Iin kuu̱ ni̱ sa̱ io iin ta̱a, ta kúú rá de̱'e ta̱a sa̱ kuu rey, ta ni̱ kee ra kua'a̱n xi̱ká rá iin ka̱ ñoo natiin ra choon kakuu ra rey, dá ndisaa̱ ra̱.
42019013	Tído tá ko̱ ñá'a̱ ko'o̱n ra̱, dá ni̱ kana ra uxi̱ ta̱a kéchóon noo̱ rá. Dá ni̱ xi̱'o ra iin di̱'ón ndáya̱'i noo̱ iin rá iin ra. Dá ni̱ kaa ra̱ xí'ín rá: “Naka'án nda'i̱ ndo̱ di̱'ón xaa̱n nani kua'i̱n”, kaá ra̱.
42019014	Tído xiní u'u̱ ñaá na̱ ñoo ra̱. Sa̱'á ño̱ó ni̱ ta̱nda'á ná dao ta̱a kua'a̱n ka'a̱n noo̱ tá'a̱nda̱ choon ñoó ña̱ ko̱ kóni̱ ta'on na ña̱ kakuu ta̱a yó'o rey ñoo na̱.
42019015	’Tído ni̱ na̱tiin va ra choon. Dá tá ni̱ ndi̱sáa̱ ra̱ ñoo ra̱, dá ni̱ kana ra ta̱a kéchóon ñoó, tá'a̱n ra̱ ni̱ xi̱'o ra di̱'ón ra̱ noo̱, chi̱ kóni̱ ra̱ kandaa̱ ini ra̱ ndidaa ni̱ nduu di̱'ón ni̱ na̱ka'án nda'i̱ iin rá iin ra.
42019016	Dá ni̱ kaa ta̱a ni̱ ka̱sáa̱ mií no̱ó ñoó: “Tatá, iin di̱'ón ni̱ xi̱'o ní no̱ói̱, ta ni̱ ni̱'í uxi̱ ka̱a̱n.”
42019017	Dá ni̱ kaa rey ñoó: “Va̱'a nda̱'o ni̱ keeón, chi̱ kúú yo'ó iin ta̱ kéchóon va̱'a. Ta sa̱'á ña̱ ni̱ ke̱chóon ndaa̱o̱n noo̱ lú'u̱ di̱'ón ni̱ xi̱'oi noo̱o̱n, sa̱'á ño̱ó ki̱'oi ña̱ dándákón uxi̱ ñoo.”
42019018	’Dá ni̱ ka̱sáa̱ iin ka̱ ta̱a kéchóon ñoó. Dá ni̱ kaa ra̱: “Tatá, ni̱ ni̱'í o'o̱n ka̱ di̱'ón noo̱ iin di̱'ón ni̱ xi̱'o ní no̱ói̱.”
42019019	Dá ni̱ kaa rey ñoó: “Ko'i̱n ki̱'oi ña̱ dándákón o'o̱n ñoo.”
42019020	’Dá ni̱ ka̱sáa̱ iin ka̱ ta̱a kéchóon ñoó, dá ni̱ kaa ra̱: “Tatá, yó'o ió di̱'ón ni̱ xi̱'o ní noo̱í, chi̱ ni̱ chi̱káa̱ va̱'i ña̱ noo̱ peñitoi̱,
42019021	chi̱ yu'íi̱ mií ní, chi̱ kúú ní iin ta̱a to̱ndó, ta náki'in ní ña̱'a ko̱ ní chínóo ní, ta dákée ní no̱ó ko̱ ní xíti ní.”
42019022	Dá ni̱ kaa rey ñoó: “Yo'ó kúú iin ta̱ kéchóon kini, ta xí'ín to̱'on ni̱ ka'o̱n xaa̱n keyíko̱i̱ sa̱'o̱n. Ta sa̱ ná'á yo'ó ña̱ kúú yu'u̱ ta̱a to̱ndó, ña̱ náki'in yu'u̱ ña̱'a ko̱ ní chínóoi, ta dákéei no̱ó ko̱ ní xítii,
42019023	sa̱'á ño̱ó, ¿ndiva̱'a ko̱ ní sa'o̱n chikaa̱o̱n di̱'ón yu'u̱ banco, dá tá ná ndusaa̱i̱, dá natiiin ña xí'ín lú'u̱ sa̱tán, ní kúu?”
42019024	’Dá ni̱ kaa ra̱ xí'ín ta̱a ndíta yati ñoó: “Kuio ndaa ndo̱ di̱'ón né'e ra xaa̱n, ta kua'án ndo̱ ki̱'o ndóa̱n no̱ó ra̱ ni̱ ka̱ndeé ni̱ ni'i̱ uxi̱ ka̱a̱n ñoó.”
42019025	Dá ni̱ kaa ta̱a ñoó: “Tatá, sa̱ kómí vá ro̱ón uxi̱ di̱'ón.”
42019026	Dá ni̱ kaa rey ñoó: “Ká'a̱n yu'u̱ xí'ín ndó ña̱ na̱ sa̱ ió ña̱'a noo̱, no̱ón kúú na̱ ni'i̱ cháá ka̱a̱n. Ta na̱ ko̱ó ña̱'a noo̱, di'a di̱tá ná lú'u̱ ña̱ kómí ná.
42019027	Ta kandaka ta'ani ndó ndidaá ta̱a xiní u'u̱ ñaá, tá'a̱n ra̱ ko̱ kóni̱ kakuu yu'u̱ rey, ná kii ra noo̱í, ta ka'anda ndo̱ diko̱ rá”, kaá rey ñoó ―kaá Jesús.
42019028	Tá ni̱ ndi'i ni̱ ka'a̱n na̱ ña̱ yó'o, dá ni̱ kee na ko̱kaa na kua'a̱n na̱ ñoo Jerusalén.
42019029	Dá tá ni̱ kasa̱ndaá yati na ñoo naní Betfagé xí'ín ñoo Betania, yati noo̱ íin iin yúku̱ naní Olivos, dá ni̱ sa'anda na̱ choon no̱ó uu̱ ta̱a xíonoo xí'ín ná,
42019030	ta ni̱ kaa na̱ xí'ín rá: ―Kua'án ndo̱ ñoo ló'o̱ nákaa̱ chí noo̱ káa. Tá ni̱ saa̱ ndo̱ ni̱ ku̱'u ndó ñoo ñoó, dá nani'i̱ ndo̱ noo̱ ndíko̱ iin burro, kirí ko̱ ñá'a̱ kandodó ná. Ta ndaxí ndó ri̱ kandaka ndó kii ndó.
42019031	Tá ndáa na̱ ndato̱'ón ñaá: “¿Ndiva̱'a ndáxí ndó ri̱?”, dá kaa ndo̱ xí'ín ná: “Dá chi̱ xínñó'ó na̱ kúú sato'o ndu̱ rí”, kaa ndo̱.
42019032	Dá ni̱ kee ra kua'a̱n ra̱. Ta kúú ni̱ na̱ní'i̱ rá burro ñoó táto̱'on ki̱'o ni̱ ka'a̱n Jesús xí'ín rá.
42019033	Dá tá ni̱ ndaxí rá burro ñoó, dá ni̱ kaa na̱ kúú sato'o ri̱: ―¿Ndiva̱'a ndáxí ndó burro xaa̱n?
42019034	Dá ni̱ kaa ta̱a ñoó: ―Dá chi̱ xínñó'ó na̱ kúú sato'o ndu'u̱ ri̱.
42019035	Dá ndáka ra burro ñoó ni̱ saa̱ ra̱ no̱ó ni̱ ka̱ndo̱o Jesús. Dá ni̱ chi̱kodó rá kotó ra̱ sata̱ ri̱. Dá ni̱ kaa Jesús kánóo na kua'a̱n na̱.
42019036	Dá ni̱ ka̱sá'á ña̱yuu kuá'a̱ ñoó chíndei na kotó na̱ íchi̱ no̱ó ve̱i Jesús.
42019037	Dá tá ni̱ ku̱yati na kua'a̱n na̱ noo̱ kásá'á noo na ndi̱ka yúku̱ naní Olivos, dá ni̱ ka̱sá'á ña̱yuu kuá'a̱ xíonoo xí'ín ná ñoó káyu'ú ná kéká'ano na Ndios xí'a̱n kádii̱ ini na̱ sa'a̱ ndidaá kúú ña̱'a ndato ni̱ xini na̱ ni̱ kee Jesús,
42019038	ta kaá na̱: ―¡Na̱ ká'ano kúú rey yó'o, chi̱ ve̱i na xí'ín choon sato'o yo̱ Ndios! ¡Ná kandei va̱'a na̱ ndéi induú! ¡Ta ná natiin Ndios ña̱ñó'ó nda̱ noo̱ ió na̱ noo̱ dikó!
42019039	Dá ni̱ kaa dao ta̱ fariseo ñó'o tein ña̱yuu kuá'a̱ ñoó: ―Maestro, dána̱ni ní ña̱yuu xíonoo xí'ín ní, dá ná dá'a ni ka'a̱n na̱ dión.
42019040	Dá ni̱ kaa Jesús xí'ín rá: ―Ká'i̱n xí'ín ndó ña̱ tá ná kadi na̱ yó'o yú'u̱ ná, dá kía̱n kasá'á yuu̱ káa keká'anoan yu'u̱.
42019041	Tá ni̱ kasa̱ndaá yati na ñoo Jerusalén, nda'í ni̱ saki na tá ni̱ xini na̱ ñoo ñoó,
42019042	ta kaá na̱: ―Ndeé ví kóni̱ yu'u̱ ña̱ kandaa̱ ini ndo̱ kuu̱ víti ndí ki̱án kee ndó, dá kía̱n kuu kandei va̱'a ndó. Tído ndadí vá noo̱ ndo̱, sa̱'á ño̱ó o̱ kúu ta'on kandaa̱ ini ndo̱án viti.
42019043	Tído kasandaá iin kuu̱, dá kasaa̱ kua̱'á ta̱a xiní u'u̱ tá'an xí'ín ndó, ta kao̱ noo ra iin níí yú'u̱ ñoo yó'o, ta chikorrá ra̱ ndo̱'ó, ta kasá'á rá nako'oni ra̱ ndo̱'ó,
42019044	ta koon ra ndo̱'ó nda̱ no̱ñó'o̱, ta ka'ání rá ndo̱'ó xí'ín de̱'e ndó. Ta ni iin ka̱ yuu̱ o̱ kándo̱oan kandodó tá'an. Dión ndo'o ndó sa̱'á ña̱ ko̱ ní nákoni ndo̱ na̱ ni̱ ta̱nda'á Ndios ve̱i dáka̱ki ñaá ―kaá Jesús.
42019045	Dá tá ni̱ saa̱ na̱, ni̱ ku̱'u na yé'é ño̱'o ká'ano. Dá ni̱ ka̱sá'á ná taó ndí'i na ta̱ díkó, xí'ín ta̱ xíin kua'a̱n ra̱ sata̱ vé'e.
42019046	Dá ni̱ kaa na̱ xí'ín ña̱yuu ñoó: ―Di'a va kaá tuti ii̱ Ndios: “Ve'e yu'u̱ kúú iin ve'e noo̱ kánian nataka ña̱yuu ka'a̱n na̱ xí'ín yu'u̱.” Tído ndo'ó kúú na̱ ndéi kéean táto̱'on iin káo̱ ta̱ kui̱'íná.
42019047	Ta ndidaá kuu̱ ni̱ sa̱ káa̱ Jesús sa̱ da̱ná'a̱ na̱ no̱ó ña̱yuu yé'é ño̱'o ká'ano ñoó. Tído ta̱ duti̱ sakua̱'a̱, xí'ín ta̱ dána'a̱ ley, xí'ín ta̱ né'e choon ndúkú rá ndí ki̱án kee ra, dá ka'ání ñaá rá.
42019048	Tído ko̱ ní ni'i̱ ta'on ra ndi kee ra, dá chi̱ ndidaá ña̱yuu ndéi toon na seídó'o na ña̱ dána'a̱ Jesús. 20
42020001	Iin kuu̱, dá nákaa̱ Jesús yé'é ño̱'o ká'ano dána'a̱ na̱ sa̱'á to̱'on va̱'a Ndios no̱ó ña̱yuu. Dá ni̱ ka̱sáa̱ ta̱ duti̱ sakua̱'a̱ xí'ín ta̱ dána'a̱ ley xí'ín ta̱ sá'ano ñoo,
42020002	dá ni̱ kaa ra̱ xí'ín ná: ―Ka'a̱n ní xí'ín ndu'u̱, ¿ndá choon né'e ní ña̱ nákaa̱ ní kée ní di'a? ¿Ndá yoo ni̱ xi̱'o choon noo̱ ní ña̱ kee nía̱n?
42020003	Dá ni̱ kaa Jesús xí'ín rá: ―Ta viti ná ndato̱'ón ta'ani yu'u̱ ndo̱'ó sa'a̱ iin ña̱'a, ta nandió né'e ndóa̱n.
42020004	¿Ndá yoo ni̱ xi̱'o choon noo̱ Juan ña̱ sa̱ da̱kódo̱ ndúta̱ ná ña̱yuu? ¿Á Ndios ni̱ xi̱'oan o ta̱a?
42020005	Dá ni̱ ka̱sá'á rá ndátó'ón tá'an mií rá ndíta ra: ―Tá ná kaa yo̱ ña̱ Ndios ni̱ xi̱'o ñaá, dá kaa ra̱ xí'á: “¿Ndiva̱'a ko̱ ní kándísa ndó ña̱ ni̱ da̱ná'a̱ ra̱, tá dáá?”
42020006	Tído tá ná kaa yo̱ ña̱ ta̱a ni̱ xi̱'o ñaá, dá kía̱n ndakuei na̱ ñoo yo̱ chiyúú ñaá ná, dá chi̱ ndidaá vá ná kándía ña̱ Juan ni̱ sa̱ kuu iin profeta ni̱ ta̱nda'á Ndios ni̱ kii ―kaá ra̱ ndátó'ón mií rá.
42020007	Dá ni̱ kaa ra̱ xí'ín Jesús ña̱ ko̱ ná'á ta'on ra ndá yoo ni̱ xi̱'o choon noo̱ Juan.
42020008	Dá ni̱ kaa na̱ xí'ín rá: ―Ta ni yu'u̱ o̱ kásto̱'on ta'on xí'ín ndó ndá yoo ni̱ xi̱'o choon noo̱í kéei ña̱ yó'o, tá dáá.
42020009	Dá ni̱ ka̱sá'á Jesús dákí'in tá'an na dao ña̱'a xí'ín to̱'on dána'a̱ na̱ no̱ó ña̱yuu ñoó, ta kaá na̱: ―Iin kuu̱ ni̱ da̱ndée iin ta̱a yitó uva no̱ñó'o̱ rá. Dá ni̱ di̱kó ndodó ra̱án noo̱ dao ka̱ ta̱a kéchóon. Dá ni̱ kee ra kua'a̱n xi̱ká rá kua̱'á kuia̱.
42020010	Dá tá ni̱ xi̱nko̱o tiempo ta'a̱nda̱ uva ñoó, dá ni̱ ta̱nda'á rá iin mozo ra̱ ña̱ ná ko'o̱n ra̱ noo̱ ndéi ta̱ kéchóon ñoó natiin ra uva, kirí kánian ni'i̱ rá. Tído tá ni̱ saa̱ mozo ñoó, dá ni̱ nda̱kuei ta̱ kéchóon noo̱ uva ñoó ni̱ kani ñaá rá. Ta ni iin ña̱'a ko̱ ní xi̱'o ra kane'e mozo ñoó no'o̱ ra̱.
42020011	Dá ni̱ na̱ndió ko̱o sato'o ñoó ni̱ ta̱nda'á rá iin ka̱ mozo kua'a̱n ra̱. Tído tá ni̱ saa̱ ra̱ noo̱ ndéi ta̱ kéchóon ñoó, dá ni̱ nda̱kuei tuku ro̱ón ni̱ kani ñaá rá, ta ni̱ nda̱ne'e ñaá rá. Ta ni iin ña̱'a ko̱ ní xi̱'o ra kane'e mozo ñoó no'o̱ ra̱.
42020012	Dá ni̱ na̱ndió ko̱o tuku sato'o ñoó ni̱ ta̱nda'á rá iin ka̱ mozo, ra̱ kúú oni̱, kua'a̱n ra̱. Tído tá ni̱ saa̱ ra̱, ta kúú ni̱ nda̱kuei tuku ta̱ kéchóon ñoó ni̱ da̱rkue'e̱ ñaá rá. Dá ni̱ da̱kána ñaá rá sata̱ vé'e.
42020013	Dá ni̱ kaa sato'o uva ñoó: “¿Ndi koo keei viti? Viti kía̱n ná tanda'í de̱'e mani̱ ko'o̱n xi̱. Chi̱ tá ná koni ñaá rá, ndá ndi kuu koo va ña̱ñó'ó rá noo̱ xí.”
42020014	Kúú ni̱ ta̱nda'á ñaá rá kua'a̱n xi̱. Tído, tá ni̱ xini ñaá ta̱a kéchóon ñoó, dá ni̱ ka̱sá'á rá ndátó'ón kue'é ra̱: “Ta̱a káa kúú ra̱ natiin ndidaá kúú ñó'o̱ yó'o noo̱ tatá xi̱. Kó'o̱ ka'ání yo̱ xí, dá ná kando̱o ndi'i ñó'o̱ yó'o noo̱ mií yó”, kaá ra̱.
42020015	Dá ni̱ tiin ñaá rá ndáka ra kua'a̱n ra̱ sata̱ korrá noo̱ káa yitó uva ñoó. Ta ñoó ni̱ sa'ání ñaá rá. Ta, ¿ndí ki̱án kee sato'o uva ñoó viti, ká'án ndó?
42020016	Ña̱ kee ra kía̱n kasaa̱ ra̱, ta ka'ání ndí'i ra ta̱ kéchóon ñoó, dá di̱kó ndodó ra̱ ñó'o̱ noo̱ káa yitó uva ñoó noo̱ dao ka̱ ta̱a ―kaá Jesús. Tá ni̱ seídó'o ña̱yuu ñoó ña̱ ni̱ ka'a̱n Jesús dión, dá ni̱ kaa na̱: ―¡Ná o̱ sa̱ kónó Ndios ña̱ koo dión!
42020017	Dá ni̱ na̱nde̱'é Jesús no̱ó ña̱yuu ñoó, dá ni̱ kaa na̱: ―¿Á ko̱ ná'á ta'on ndó ña̱ di'a va kaá tuti ii̱ Ndios?: Tá'a̱n yuu̱ ni̱ ka̱ñó'ó ta̱a káva̱'a ve'e, ña̱ yó'o di'a va ni̱ kasa̱ndaá kakuu yuu̱ tito̱.
42020018	Ta ndidaá na̱ ná kankao sa̱tá yuu̱ ñoó, kuachi ndi'i na. Ta na̱ kankao yuu̱ yó'o sata̱, no̱ón kúú na̱ tadi̱ ndi'i keean ―kaá Jesús.
42020019	Dá ni̱ ka'án ta̱ duti̱ sakua̱'a̱ xí'ín ta̱ dána'a̱ ley tiin ra Jesús mií hora daá ñóó, dá chi̱ ni̱ ka̱ndaa̱ ini ra̱ ña̱ sa'a̱ mií rá ni̱ ka'a̱n na̱ to̱'on yó'o. Tído yu'ú ra̱ kée ña̱yuu kuá'a̱ ñoó.
42020020	Ta ndéi ra nání rá Jesús. Kúú ni̱ ta̱nda'á de̱'é ra̱ dao ta̱a kua'a̱n ra̱ noo̱ nákaa̱ Jesús. Ta ni̱ kee ra mií rá ña̱ kúú rá ta̱ ndaa̱, chi̱ ndúkú rá ndi kee ra dátu̱ú ñaá rá, dá ná ya̱'a na ka'a̱n na̱, dá ni'i̱ rá kua̱chi na̱, dá naki̱'o ñaá rá noo̱ ndá'a̱ ta̱ né'e choon ká'ano ñoo ñoó, ká'án rá.
42020021	Dá ni̱ nda̱to̱'ón ñaá rá, ta kaá ra̱ xí'ín ná: ―Maestro, ná'á vá ndu'u̱ ña̱ ká'a̱n ní ña̱ ndaa̱, ta dána'a̱ ní ña̱ ndaa̱. Ta ni iin tó'ón ña̱yuu ko̱ káxi mií ní. Di'a dána'a̱ ndaa̱ ní íchi̱ Ndios noo̱ ndidaá ña̱yuu.
42020022	Sa̱'á ño̱ó ve̱i ndu ndato̱'ón ndu'u̱ mií ní, ¿á va̱'a ni kée yó chíya̱'i yó sa'a̱ ñó'o̱ yo̱ no̱ó ta̱ kúú kuendá rey César o ko̱ó?
42020023	Tído ni̱ ka̱ndaa̱ va ini Jesús ña̱ katoó ra̱ dátu̱ú ñaá rá. Dá ni̱ kaa na̱ xí'ín rá: ―¿Ndiva̱'a ndúkú ndó ña̱ ya̱'i noo̱ ká'i̱n?
42020024	Tei tóo ndó iin di̱'ón, ña̱ chíya̱'i ndó sa'a̱ ñó'o̱ ndo̱, ná kande̱'á. ¿Ndá na'áná kía̱n ndá'a̱ noo̱ di̱'ón yó'o? Ta, ¿ndá kuu̱ kía̱n ndá'a̱ no̱óa̱n yó'o? Dá ni̱ kaa ra̱: ―Na'áná César kíán xí'ín kuu̱ mií rá.
42020025	Dá ni̱ kaa na̱ xí'ín rá: ―Naki̱'o ndó ña̱ kúú ña̱'a César noo̱ rá, tá dáá, ta naki̱'o ndó ña̱ kúú ña̱'a Ndios noo̱ ná.
42020026	Ta kúú ko̱ ní kándeé vá rá dátu̱ú ñaá rá, dá ya̱'a na no̱ó to̱'on ká'a̱n na̱ no̱ó ña̱yuu kuá'a̱ ñoó. Di'a ni̱ naá vá iní ra̱ sa̱'á ña̱ va̱'a nda̱'o ni̱ na̱ndió né'e na to̱'on ni̱ nda̱to̱'ón ñaá rá. Sa̱'á ño̱ó ni̱ sadi va ra yú'u̱ rá.
42020027	Dá ni̱ ka̱sáa̱ dao ta̱ saduceo noo̱ Jesús. Ta ko̱ kándísa ta'on ra ña̱ nátaki na̱ ni̱ xi'i̱. Dá ni̱ nda̱to̱'ón ñaá rá,
42020028	ta kaá ra̱: ―Maestro, di'a ká'a̱n iin ley ña̱ ni̱ taa Moisés: Tá ni̱ xi'i̱ iin ta̱a, ta ko̱ ní sá io de̱'e yií ra̱ xí'ín ñadi'í ra̱, dá kía̱n kánian naki'in ñaá ñani ra̱ tanda'a̱ rá xí'án, dá koo iin de̱'e yiía̱n naki'in kuu̱ ñani ra̱.
42020029	Ta viti, ni̱ sa̱ ndei usa̱ ñani. Ta kúú ni̱ ta̱ndá'a̱ ta̱ kúú no̱ó ñoó. Tído ni̱ xi'i̱ va ra, ta ko̱ ta̱'ón de̱'e yií ra̱ ní sá io xí'ín ñadi'í ra̱.
42020030	Sa̱'á ño̱ó ni̱ ta̱ndá'a̱ ñani ra̱, ta̱ kúú uu̱ ñoó, xí'án. Tído ni̱ xi'i̱ ta'ani ra, ta ko̱ ní sá io tuku de̱'e yií ra̱ xí'án.
42020031	Dá ni̱ ta̱ndá'a̱ ta̱ kúú oni̱ xí'ín ñá'a̱ ñoó. Ta kúú dión ta'ani ni̱ ndo'o ra. Ta dión ta'ani ni̱ ndo'o ndin usa̱ ñani ñoó, ni̱ xi'i̱ ndi'i ra, ta ni iin ra ko̱ ní sá io de̱'e yií xí'ín ñá'a̱ ñoó.
42020032	Tá ni̱ ndi'i, dá ni̱ xi'i̱ ta'ani mií ñá'a̱ ñoó.
42020033	Sa̱'á ño̱ó, tá ná kasandaá kuu̱ nataki na̱ ni̱ xi'i̱, ¿ndi káa iin ta̱a ñoó kakuu yíi̱ ñá'a̱ ñoó, chi̱ ndin usa̱ va ra ni̱ sa̱ kuu yíi̱a̱n? ―kaá ra̱.
42020034	Dá ni̱ kaa Jesús xí'ín rá: ―Ña̱yuu ndéi ñayuú yó'o kúú na̱ tánda'a̱, ta xí'o na de̱'e na ña̱ tanda'a̱ xí.
42020035	Tído na̱ ni̱ ni'i̱ noo̱ Ndios ña̱ nataki na̱ tein na̱ ni̱ xi'i̱, ta kandei na iin ka̱ ñayuú koo chí noo̱, no̱ón kúú na̱ o̱ tánda'a̱ ka̱ na̱, ta o̱ kí'o ka̱ na̱ de̱'e di'í na̱ ña̱ tanda'a̱ xí.
42020036	Ta ni iin kuu̱ ka̱ o̱ ku̱ú na̱, chi̱ táto̱'on ki̱'o ndéi ángel, nda̱ ki̱'o dión vá kandei na, ta nda̱ de̱'e Ndios vá kakuu na sa̱'á ña̱ ni'i̱ ná ña̱ nataki na̱.
42020037	Ta viti ná ko'i̱n kasto̱'in xí'ín ndó ña̱ miía̱n ndaa̱ nataki na̱ ni̱ xi'i̱, chi̱ nda̱ Moisés ni̱ da̱ná'a̱ sa̱'á ña̱ yó'o noo̱ táa na sa̱'á ña̱ ni̱ ndo'o na tá ni̱ kei̱ yitó táka̱ ló'o̱ ñoó. Chi̱ ña̱ ni̱ taa na ká'a̱n ña̱ sato'o yo̱ Ndios kúú Ndios noo̱ Abraham, ta kúú ná Ndios noo̱ Isaac, ta kúú ná Ndios noo̱ Jacob.
42020038	Ki̱'o dión kaáa̱n, dá chi̱ tatá Ndios, ko̱ kúú ta'on na Ndios no̱ó na̱ ni̱ xi'i̱, chi̱ kúú ná Ndios no̱ó na̱ takí va, chi̱ ndidaá vá ña̱yuu ndéi takí noo̱ Ndios.
42020039	Dá ni̱ kaa dao ta̱ dána'a̱ ley xí'ín ná: ―Va̱'a nda̱'o ni̱ ka'a̱n ní, maestro ―kaá ra̱.
42020040	Ta ko̱ ní chíndaa̱ no̱ó ka̱ ra̱ ña̱ kía̱n ndato̱'ón ñaá rá cháá ka̱.
42020041	Dá ni̱ kaa Jesús xí'ín ña̱yuu kuá'a̱ ñoó: ―¿Ndiva̱'a ká'a̱n ra̱ dána'a̱ ña̱ tein na̱ ve'e rey David kixi Cristo, na̱ dáka̱ki ñaá?
42020042	Chi̱ di'a va kaá mií vá David noo̱ tuti Salmo: Di'a ni̱ kaa sato'o yo̱ Ndios xí'ín na̱ kúú sato'i̱: “Kako̱o yo'ó xoo kuá'a yu'u̱,
42020043	nda̱ ná kasandaá kuu̱ nataán ndí'ii ta̱ xiní u'u̱ ñaá ti̱xi sa̱'o̱n.”
42020044	Mií David kaá ña̱ sato'o na̱ kúú Cristo, sa̱'á ño̱ó, ¿ndiva̱'a dána'a̱ ra̱ ña̱ kii Cristo tein na̱ ve'e na, tá dáá? ―kaá Jesús.
42020045	Ta nani ndéi ña̱yuu kuá'a̱ ñoó seídó'o na, dá ni̱ kaa Jesús xí'ín ta̱a xíonoo xí'ín ná:
42020046	―Kandaa ndo̱ mií ndó no̱ó ra̱ dána'a̱ ley Moisés, dá chi̱ kátoó ra̱ kandixi ra dá'o̱n náni̱, ta kóni̱ ra̱ ña̱ ka'a̱n ña̱yuu ndisá'án xí'ín rá xí'ín ña̱ñó'ó noo̱ xíonoo ra noo̱ yá'i. Ta kátoó ta'ani ra kandei ra noo̱ téi̱ kúú no̱ó ini ve'e noo̱ nátaka na̱ ñoo yo̱, ta kátoó ta'ani ra kandei ra téi̱ kúú no̱ó noo̱ ndéi ta̱ ndáya̱'i sásá'an ra noo̱ ió víko̱.
42020047	Ta xío ndaa ra̱ ve'e na̱ kuáa̱n. Ta na'á xíka̱ ta'i̱ rá noo̱ Ndios, dá ka'a̱n va̱'a ña̱yuu sa'a̱ rá. Ta̱ yó'o kúú ra̱ ya'i nda̱'o chiya̱'i ra noo̱ Ndios sa̱'á ña̱ kée ra dión ―kaá na̱. 21
42021001	Dá ni̱ nda̱ne'e noo̱ ná, dá ni̱ xini na̱ to̱'on kée ña̱yuu kui̱ká taáa̱n di̱'ón ini sato̱ noo̱ dóko̱ ña̱yuu di̱'ón noo̱ Ndios.
42021002	Ta ni̱ xini ta'ani na táto̱'on ni̱ kee iin ña'á kuáa̱n kúnda'í, ni̱ taáa̱n uu̱ di̱'ón ka̱a kuálí ini sato̱ ñoó.
42021003	Dá ni̱ kaa na̱: ―Miía̱n ndaa̱ ná ka'i̱n xí'ín ndó ña̱ ña'á kuáa̱n kúnda'í káa ni̱ taán kua'a̱ cháá ka̱ di̱'ón o̱ du̱ú ndidaá ka̱ ña̱yuu káa.
42021004	Dá chi̱ ndidaá ka̱ ña̱yuu káa ni̱ doko̱ noo̱ Ndios xí'ín di̱'ón kándo̱o noo̱ ná, tído ñá'a̱ káa, va̱'ará kúnda'í vía̱n, ni̱ doko̱ ndi'án di̱'ón né'e va̱'án katakia̱n ―kaá na̱.
42021005	Dá ni̱ ka̱sá'á dao ta̱a xíonoo xí'ín Jesús ká'a̱n ra̱ sa'a̱ ve'e ño̱'o ká'ano, ña̱ ñóchí nda̱'o ndáa yuu̱ ni̱ ka̱va̱'an, xí'ín dao ka̱ ña̱'a luu ndáa ni̱ doko̱ ña̱yuu kui̱ká noo̱ Ndios. Dá ni̱ kaa Jesús xí'ín rá:
42021006	―Kana'á ndó ña̱ kasandaá iin kuu̱ koon ndi'i va ve'e ño̱'o, tá'a̱n ña̱ ndé'é ndó káa, chi̱ ni iin tó'ón yuu̱ o̱ kándo̱o kandodó tá'an. Naá ndí'i vaan.
42021007	Dá ni̱ nda̱to̱'ón rá Jesús: ―Maestro, ¿ndá oon koo dión? ¿Ndí ki̱án koo, dá kandaa̱ ini ndu'u̱ ña̱ yachi̱ va koo dión?
42021008	Dá ni̱ kaa na̱ xí'ín rá: ―Kandaa ndo̱ mií ndó, dá ná o̱ dánda'í ñaá ni iin ña̱yuu, dá chi̱ kua̱'á nda̱'o ta̱a kasaa̱, ta kechóon ra kuu̱ yú'u̱, ta kaa ra̱: “Yu'u̱ kúú Cristo, na̱ dáka̱ki ñaá. Sa̱ ni̱ kasa̱ndaá va kuu̱ ña̱ naá ñayuú.” Tído o̱ sa̱ kándía ndó karkuei ndó sata̱ rá ko'o̱n ndo̱.
42021009	Tá ni̱ ka̱ndaa̱ ini ndo̱ ña̱ sa'ání tá'an iin ñoo xí'ín iin ka̱ ñoo, ta yó'o yó'o naá na̱, ta ná dá'a ni yu̱'ú ndo̱, dá chi̱ dinñó'ó ka̱ ki̱'o dión kánian koo, tído ko̱ ñá'a̱ ta'on xi̱nko̱o kuu̱ ña̱ naá ñayuú yó'o.
42021010	Dá ni̱ kaa ta'ani na: ―Ndakuei dao nación na̱á tá'an xí'ín dao ka̱ nación, ta kasá'á na̱á tá'an ta̱ né'e choon ndéi iin rá iin ñoo ná'ano.
42021011	Ta yó'o yó'o va kasá'á ni̱'i nda̱'o ta̱an, ta yó'o yó'o ta'ani kasá'á koo tama̱ xí'ín kue'e̱ kini, ta kasá'á yu̱'ú xíxi nda̱'o ña̱yuu, ta ña̱'a xíxi nda̱'o koo chí induú káa.
42021012	’Tído tá o̱ ñá'a̱ koo dión, dá tiin ña̱yuu ndo̱'ó, ta kendava̱'a na xí'ín ndó. Ta kane'e na ndo̱'ó ko'o̱n na̱ ini ve'e noo̱ nátaka na̱ ñoo yo̱, dá keyíko̱ na̱ sa'a̱ ndo̱. Ta kadi na̱ ndo̱'ó ve'e ka̱a. Ta kane'e na ndo̱'ó ko'o̱n na̱ noo̱ rey xí'ín no̱ó ta̱ né'e choon ná'ano sa̱'á ña̱ kúú ndó kuendá yu'u̱.
42021013	Dión koo, dá ni'i̱ ndo̱ ndi koo ki̱'o ndó kuendá sa'a̱ yú'u̱ no̱ó ta̱ né'e choon ná'ano.
42021014	O̱ sa̱ nákani ini ndo̱ sa̱'á to̱'on ka'a̱n ndo̱ chindeé ndó mií ndó,
42021015	dá chi̱ ki̱'o va mií yu'u̱ to̱'on ka'a̱n ndo̱ xí'ín ña̱ ndi̱chí noo̱ ndo̱ mií hora daá ñóó. Ta o̱ kándeé ta'on na nandió né'e na no̱ó ka'a̱n ndo̱, ta o̱ kándeé ta'on na̱ xiní u'u̱ ñaá dátu̱ú ná no̱ó ka'a̱n ndo̱.
42021016	Ta naki̱'o ñaá tatá ndo̱ xí'ín naná ndo̱ xí'ín ñani ndo̱, xí'ín tá'an ndó xí'ín na̱ né'e tá'an va̱'a xí'ín ndó no̱ó ta̱ né'e choon; ta ka'ání rá dao ndó.
42021017	Ta koni u'u̱ kini ndidaá ña̱yuu ndo̱'ó sa̱'á ña̱ kúú ndó kuendá yu'u̱.
42021018	Tído ni iin tó'ón ta'on idí dini̱ ndo̱ o̱ naá.
42021019	Ta sa̱'á ña̱ ni̱ xi̱'o ndeé ini ndo̱, sa̱'á ño̱ó ni'i̱ ndo̱ ña̱ dáka̱ki ñaá Ndios.
42021020	’Sa̱'á ño̱ó tá ni̱ xini ndo̱ ni̱ kao̱ noo kua̱'á ndava̱'o soldado ñoo Jerusalén yó'o, dá kía̱n kana'á ndó ña̱ sa̱ ni̱ xi̱nko̱o va kuu̱ ña̱ kía̱n naá ñoo yó'o.
42021021	Sa̱'á ño̱ó na̱ ndéi chí Judea ná kuino kíi̱ ná ko'o̱n na̱ yúku̱, ta na̱ ñoo Jerusalén ná kankuei kíi̱ ná ko'o̱n na̱, ta na̱ kua'a̱n yúku̱, ná dá'a ni nandió kuéi na ndu̱'u na.
42021022	Dá chi̱ kuu̱ dáá ñóó kakuu iin kuu̱ dándó'o Ndios nío̱ ña̱yuu ndéi ñoo yó'o, dá ná xi̱nko̱o to̱'on ká'a̱n tuti ii̱ mií ná.
42021023	Tído nda'í kúu ví na̱ ñá'a̱ ñó'o de̱'e xí'ín na̱ ndéi taleé chíchí kuu̱ dáá ñóó, dá chi̱ kuu̱ dáá kakuu iin kuu̱ ndo'o naní nío̱ ña̱yuu no̱ñó'o̱ yó'o, ta naxi̱no ña̱ xído̱ ini Ndios sa̱tá ña̱yuu ndéi ñoo yó'o.
42021024	Ta xí'ín espada kue̱i dao na, ta dao ka̱ na̱ kandaka ra ko'o̱n ra̱ kandei ndava̱'a na ndidaá nación. Ta kankao ñoo Jerusalén ti̱xi ndá'a̱ ta̱ tu̱kú. Ta dión koo nda̱ ná xi̱nko̱o kuu̱ ni̱ chi̱kaa̱ ini Ndios taó ná ta̱ tu̱kú ñoó.
42021025	’Kua̱'á nda̱'o ña̱ ndato ndo'o ndi̱ndii, xí'ín yoo̱, xí'ín ti̱ñoo̱ viti, ta no̱ñó'o̱ yó'o ndo'o naní nío̱ ndidaá kúú ña̱yuu, ta naá nda̱'o ini na̱ sa̱'á ña̱ ni̱'i xído̱ ndakuei no̱ó ta̱ño'o̱.
42021026	Ta ndidaá kúú ña̱yuu kuu yi̱'í sa̱'á ña̱ yu'ú nda̱'o na sa̱'á ña̱ nakani ini na̱ sa̱'á ña̱ ve̱i ndo'o ñayuú yó'o, dá chi̱ koni na̱ kidi ni'ini ndidaá ña̱ ná'ano ñó'o induú káa.
42021027	Nda̱ daá ví, dá koni na̱ na̱ ni̱ nduu ta̱a ñayuú yó'o kixi na tein iin viko̱, ta ndato naye'e̱ ndaa noo̱ kii na xí'ín ndidaá choon kómí ná.
42021028	Tá ni̱ ka̱sá'á kúu dión, dá kía̱n ndeé koo ini ndo̱, ta ndane'e noo̱ ndo̱, dá chi̱ sa̱ ni̱ ku̱yati ñó'ó vá kuu̱ dáka̱ki ñaá Ndios ―kaá na̱.
42021029	Dá ni̱ da̱kí'in tá'an Jesús ña̱ yó'o xí'ín to̱'on ni̱ da̱ná'a̱ na̱, ta kaá na̱: ―Kane'e ndó kuendá táto̱'on ki̱'o kée ta̱ño̱'ó xí'ín ndidaá ka̱ ni yíto̱.
42021030	Tá ni̱ xini ndo̱ ña̱ ve̱i nóma̱ yúta̱ kuálí ra̱, kúú sa̱ ná'á vá ndó ña̱ sa̱ ni̱ ku̱yati yoo̱ koon dai̱.
42021031	Ta dión ta'ani, tá ni̱ xini ndo̱ ni̱ ka̱sá'á kúu ta̱ndó'ó yó'o, dá kía̱n kana'á ndó ña̱ sa̱ ni̱ ku̱yati va kuu̱ kasaa̱ Ndios dándáki na.
42021032	’Miía̱n ndaa̱ kuiti ká'i̱n xí'ín ndó ña̱ o̱ ku̱ú ta'on ña̱yuu ndéi tiempo daá nda̱ ná koo ndidaá ña̱ yó'o.
42021033	Induú káa xí'ín no̱ñó'o̱ yó'o naá váán, tído to̱'on ká'i̱n o̱ yá'a ta'an vaan.
42021034	’Ta kandaa ndo̱ mií ndó. O̱ sa̱ kóo ini ndo̱ kee ndó ña̱ kóni̱ ñíi̱ ndo̱, ta o̱ sa̱ kó'o na'áná ndo̱, ta o̱ sa̱ ndí'i ini ndo̱ sa̱'á ña̱ kátoó téí na̱ kúú kuendá ñayuú yó'o, chi̱ iin ndakána va kasandaá kuu̱ ñoó sata̱ ndo̱.
42021035	Chi̱ táto̱'on ki̱'o kée na xí'ín dei̱ tiin na kíti̱, ki̱'o dión iin ndakána va kasandaá kuu̱ yó'o sata̱ ndidaá ña̱yuu ndéi iin níí kua'a̱n ñayuú yó'o.
42021036	Sa̱'á ño̱ó kaño'o ini ndo̱, ta daá kuití kaka̱ ndo̱ ña̱ mani̱ noo̱ Ndios ña̱ ni'i̱ ndo̱ ña̱ ka̱ki ndó no̱ó ndidaá ta̱ndó'ó ve̱i koo, dá ná kuu nakui̱ta ndó xí'ín ta̱ndeé iní no̱ó na̱ ni̱ nduu ta̱a ñayuú yó'o ―kaá Jesús xí'ín rá.
42021037	Ta nduú sa̱ da̱ná'a̱ na̱ yé'é ño̱'o ká'ano, ta sa̱kuaá sa̱ sá'a̱n na̱ yúku̱ naní Olivos.
42021038	Ta ndidaá na'a sa̱ sáa̱ ña̱yuu ndéi ñoo Jerusalén sa̱ seídó'o na ña̱'a sa̱ dána'a̱ Jesús yé'é ño̱'o ká'ano ñoó. 22
42022001	Sa̱ ni̱ ku̱yati va víko̱ pascua, tá seí na̱ Israel pan, ña̱ ko̱ ní kí'in tá'an xí'ín ña̱ dákuita̱ ta̱chía̱n.
42022002	Ta ra̱ duti̱ sakua̱'a̱ xí'ín ta̱ dána'a̱ ley nándukú rá ndi kee ra ka'ání rá Jesús, tído yu'ú ra̱ kée ña̱yuu ñoo ñoó.
42022003	Kúú ni̱ ndu̱'u ña̱ u'u̱ ini nío̱ Judas, ta̱ ká'a̱n xí'ín ná Iscariote, tá'a̱n ra̱ nákaa̱ tein ndin uxi̱ uu̱ ta̱ xíonoo xí'ín Jesús.
42022004	Dá ni̱ sa'a̱n ta̱ yó'o ni̱ ka'a̱n ra̱ xí'ín ta̱ duti̱ sakua̱'a̱ xí'ín ta̱a sa'ándá choon no̱ó ra̱ ndaá yé'é ño̱'o ká'ano ñoó, chi̱ ni̱ ka'a̱n ra̱ sa'a̱ ndi kee ra naki̱'o ra Jesús noo̱ ndá'a̱ rá.
42022005	Ta kúú ni̱ kadii̱ nda̱'o ini ta̱a ñoó, dá ni̱ ka̱ndo̱o ra ña̱ ki̱'o ra di̱'ón noo̱ Judas.
42022006	Ta kúú ni̱ ka̱ndía ra tiin ra di̱'ón ñoó. Dá ni̱ ka̱sá'á rá ndúkú rá ndi kee ra naki̱'o ra Jesús noo̱ ndá'a̱ ta̱a ñoó, dá ná o̱ kándaa̱ ini na̱ ñoo ñoó.
42022007	Kúú ni̱ kasa̱ndaá va kuu̱ seí na̱ Israel pan ko̱ ní kí'in tá'an xí'ín ña̱ dákuita̱ ta̱chía̱n, ta dóko̱ ta'ani na iin léko noo̱ Ndios, kirí kúú kuendá víko̱ pascua.
42022008	Dá ni̱ sa'anda Jesús choon noo̱ Pedro xí'ín Juan, ta kaá na̱ xí'ín rá: ―Kua'án ndo̱ kenduu ndo̱ ña̱ ná kadíni yó kuendá víko̱ pascua.
42022009	Dá ni̱ kaa ra̱ xí'ín Jesús: ―¿Ndeí ko'o̱n ndu̱ kenduu ndu̱ ña̱'a kadíni yó, kóni̱ ní?
42022010	Dá ni̱ kaa na̱: ―Ta no̱ó ni̱ saa̱ ndo̱ ni̱ ku̱'u ndó ñoo ká'ano káa, dá naki'in tá'an ndó xí'ín iin ta̱a ndío iin yoo ñó'o ta̱kui̱í kua'a̱n ra̱. Ta kúú karkuei ndó ra̱ ko'o̱n ndo̱ nda̱ ve'e no̱ó ni̱ saa̱ ra̱ ni̱ ndu̱'u ra,
42022011	dá kaa ndo̱ xí'ín ta̱ kúú sato'o ve'e ñoó: “Di'a kaá maestro ndu'u̱ xí'ín ní: ¿Ndi káa iin cuarto ki̱'o ní noo̱ kadínii kuendá víko̱ pascua xí'ín ta̱a xíonoo xí'íín?”, kaa ndo̱ xí'ín rá.
42022012	Dá ná dána'a̱ ra̱ iin cuarto ká'ano kánóo dikó ñoó, ta sa̱ ió nduu vaan. Ta ñoó kenduu ndo̱ ña̱'a ná kadíni yó ―kaá na̱.
42022013	Dá ni̱ kee ra kua'a̱n ra̱. Ta ni̱ ndo'o ra táto̱'on ki̱'o ni̱ ka'a̱n Jesús xí'ín rá. Ta ñoó ni̱ kenduu ra̱ ña̱ kadíni ra xí'ín ná kuendá víko̱ pascua.
42022014	Tá ni̱ kasa̱ndaá hora kasá'an na, dá ni̱ sa̱ ko̱o Jesús mesa xí'ín ta̱a xíonoo xí'ín ná.
42022015	Dá ni̱ kaa na̱ xí'ín rá: ―Ndi ki̱'o ví kóni̱i̱ kadíni dáóí xí'ín ndó víko̱ pascua tá ko̱ ñá'a̱ ndo'o naní nío̱í.
42022016	Dá chi̱ ká'i̱n xí'ín ndó ña̱ o̱ nándió ko̱o ka̱i̱ kadínii nda̱ ná xi̱nko̱o kuu̱ kadíni tukui xí'ín ndó noo̱ dándáki Ndios.
42022017	Dá ni̱ tiin na copa. Dá tá ni̱ ndi'i ni̱ na̱ki̱'o na ndivé'e noo̱ Ndios, dá ni̱ kaa na̱: ―Jó'on, tiin ndóa̱n, ta ko'o iin rá iin ndó lú'u̱ lú'u̱ ra̱.
42022018	Chi̱ ká'i̱n xí'ín ndó ña̱ o̱ nándió ko̱o ka̱ yu'u̱ ko'i ndutá uva yó'o nda̱ ná kasandaá kuu̱ kasaa̱ Ndios dándáki na ña̱yuu na̱.
42022019	Dá ni̱ tiin na pan ñoó, dá ni̱ na̱ki̱'o na ndivé'e noo̱ Ndios. Dá ni̱ sa'anda dao na̱án, dá ni̱ xi̱'o naa̱n no̱ó ta̱a ñoó. Dá ni̱ kaa na̱: ―Ña̱ yó'o kúú yikí ko̱ñoi̱, ña̱ náki̱'oi kuu sa'a̱ iin rá iin ndo'ó. Ta daá kee ndó ña̱ yó'o, dá ndiko̱'on ini ndo̱ sa̱'á ña̱ ni̱ keei sa'a̱ ndo̱.
42022020	Ta dión ta'ani ni̱ kee na xí'ín copa ñoó tá ni̱ ndi'i ni̱ sa̱díni na, dá ni̱ kaa na̱: ―Ndúta̱ ñó'o ini copa yó'o dándáki ña̱ sa̱á ni̱ ka̱ndo̱o Ndios kee na xí'ín ña̱yuu na̱, ta xi̱nko̱oan kee nii̱ yu'u̱, kirá kuita̱ sa'a̱ iin rá iin ndó.
42022021	Tído kana'á ndó ña̱ iin ta̱a sásá'an nduú xí'ín yu'u̱ mesa yó'o ko'o̱n naki̱'o ñaá noo̱ ndá'a̱ ta̱a xiní u'u̱ ñaá.
42022022	Ta miía̱n ndaa̱ ndo'o na̱ ni̱ nduu ta̱a ñayuú yó'o táto̱'on ni̱ chi̱kaa̱ ini Ndios koo nda̱ míí sa'a̱. Tído nda'í ta̱a ko'o̱n naki̱'o ñaá no̱ó ta̱ xiní u'u̱ ñaá ―kaá Jesús.
42022023	Dá ni̱ ka̱sá'á rá ndátó'ón tá'an mií rá, nde̱'á ndi káa iin ra kakuu ra̱ kee dión.
42022024	Dá ni̱ ka̱sá'á ta̱ xíonoo xí'ín ná ñoó ndátó'ón kuáchi̱ ra̱, nde̱'á ndi ndáa ra kakuu ta̱a ndáya̱'i cháá ka̱ tein mií rá.
42022025	Dá ni̱ kaa Jesús xí'ín rá: ―Sa̱ ná'á vá mií ndó táto̱'on ki̱'o kée rey dándáki dao ka̱ nación, chi̱ kéndúsa̱ ra̱ xí'ín ña̱yuu kueídó'o ñaá ná. Ta dao ka̱ ta̱ né'e choon ñoo kuálí, ro̱ón kúú ra̱ chínaní va̱'a ra mií rá.
42022026	Tído ko̱ káni ta'an vaan kee ndó dión tein mií ndó. Ndi ndáa ndo'ó kúú ta̱a ndáya̱'i cháá ka̱ tein mií ndó, di'a ndee ndó mií ndó kakuu ndó táto̱'on ta̱ ló'o̱ cháá ka̱. Ta ndi ndáa ndo'ó kúú ta̱a íin noo̱, di'a ndee ndó mií ndó kakuu ndó ta̱a koni kuáchí noo̱ dao ka̱ ndo̱.
42022027	Chi̱, ¿ndi káa na̱ ndáya̱'i cháá ka̱, á na̱ ió mesa o na̱ chíki̱'o ña̱'a sasá'an na? ¿Á o̱ du̱ú na̱ ió mesa kúú na̱ ndáya̱'i cháá ka̱? Tído kana'á ndó ña̱ nákaa̱ yu'u̱ tein ndó kúúí iin na̱ xínkuáchí di'a noo̱ ndo̱.
42022028	’Ta ndo'ó kúú na̱ daá kuití ni̱ sa̱ ndei xí'ín yu'u̱ tein ta̱ndó'ó ndó'i,
42022029	sa̱'á ño̱ó ki̱'o yu'u̱ choon noo̱ ndo̱ ña̱ dándáki ndó táto̱'on ki̱'o ni̱ xi̱'o tatái̱ choon noo̱í ña̱ dándákii,
42022030	dá kasá'an dáó ndó xí'ín yu'u̱, ta ko'o nduú ndo̱ xí'ín yu'u̱ noo̱ dándákii, ta kandei iin rá iin ndó noo̱ téi̱ keyíko̱ ndo̱ sa'a̱ ndin uxi̱ uu̱ tu'u de̱'e na̱ ve'e Israel.
42022031	Dá ni̱ kaa ta'ani sato'o yo̱ Jesús: ―Simón, Simón, kana'ón ña̱ kóni̱ ña̱ u'u̱ kexíxian xí'ín ndó táto̱'on kée ña̱yuu dáxi̱xi na tirió.
42022032	Tído sa̱ ni̱ seí nda'ávíi̱ noo̱ Ndios sa̱'o̱n, dá kía̱n ná dá'a ni ndi'i ña̱ kándéé ino̱n yu'u̱. Dá tá ni̱ ndi'i ni̱ na̱ndió ko̱o tukón noo̱ yú'u̱, dá chindeéón ñano̱n, dá ná kuita ndaa̱ na̱ xí'ín to̱'on yu'u̱.
42022033	Dá ni̱ kaa Simón xí'ín ná: ―Sato'o miíi̱, sa̱ ió nduu va yu'u̱ ña̱ ko'i̱n ve'e ka̱a xí'ín ní, ta ió ta'anii ña̱ kuu nduúi̱ xí'ín ní.
42022034	Dá ni̱ kaa Jesús xí'ín rá: ―Pedro, ká'i̱n xí'ón ña̱ tá o̱ ñá'a̱ ta'on kana chéli viti, kúú sa̱ oni̱ va ta'ándá ndato̱n sa̱'á yu'u̱.
42022035	Dá ni̱ kaa Jesús xí'ín ta̱a xíonoo xí'ín ná: ―Tá ni̱ ta̱nda'á yu'u̱ ndo̱'ó ni̱ sa'a̱n ndo̱ ni̱ da̱ná'a̱ ndo̱, ko̱ ní sá ne'e ndó léka̱ ndo̱, ta ni lú'u̱ di̱'ón, ta ni ndisa̱ ndo̱ ko̱ ní sá ne'e ndó ko'o̱n ndo̱. ¿Á ió ña̱'a ni̱ kamani̱ noo̱ ndo̱? Dá ni̱ kaa ra̱ xí'ín ná: ―Ni iin ña̱'a ta'on.
42022036	Dá ni̱ kaa na̱ xí'ín rá: ―Tído viti, ndi ndáa ndo'ó ió léka̱ xí'ín di̱'ón, ki'in ndó ña̱ kane'e ndó ko'o̱n ndo̱. Ta ndo'ó, na̱ ko̱ó espada, di̱kó ndó kotó ndíxi ndó, ta kuiin ndóa̱n.
42022037	Dá chi̱ ká'i̱n xí'ín ndó ña̱ miía̱n xi̱nko̱o ña̱ ká'a̱n tuti ii̱ Ndios sa̱'í, dá chi̱ kaáa̱n di'a: “Ni̱ ndee ñaá ná iin ta̱a kómí kua̱chi.” Ta dión koo, chi̱ ndidaá ña̱ ká'a̱n tuti ii̱ Ndios sa̱'á ña̱ kía̱n ndo'i, kánian xi̱nko̱oan ―kaá na̱.
42022038	Dá ni̱ kaa ra̱ xí'ín ná: ―Sato'i̱, yó'o ió uu̱ espada. Dá ni̱ kaa na̱ xí'ín rá: ―Sa̱ ió va̱'a va.
42022039	Dá ni̱ keta Jesús kua'a̱n na̱ yúku̱ naní Olivos táto̱'on ki̱'o sá kée na dao ka̱ kuu̱ ñoó. Dá ni̱ kee ta̱ xíonoo xí'ín ná tákuei ñaá rá kua'a̱n ra̱.
42022040	Dá tá ni̱ saa̱ na̱ ñoó, dá ni̱ kaa na̱ xí'ín rá: ―Ka'a̱n ndo̱ xí'ín Ndios, dá kía̱n ná dá'a ni kandeé ña̱ kini kexíxian xí'ín ndó, dá ya̱'a ndó kee ndó kua̱chi.
42022041	Dá ni̱ kana xoo na kua'a̱n na̱ táto̱'on ki̱'o xíká dáyaa̱ yo̱ iin yuu̱. Dá ñoó ni̱ sa̱ kuíi̱n xi̱tí ná, ta ni̱ ka̱sá'á ná ká'a̱n na̱ xí'ín Ndios,
42022042	ta kaá na̱: ―Tá'a̱ ló'o̱, tá kóni̱ ní, di̱tá ní yu'u̱ noo̱ ndutá ova̱, ña̱ kúú ña̱ ndó'o nío̱í. Tído ná dá'a ni kakuuan táto̱'on ki̱'o kóni̱ yu'u̱. Ná kakuuan táto̱'on kóni̱ mií ní.
42022043	Dá ni̱ ka̱sáa̱ iin ángel ni̱ kii chí induú, ta ni̱ xi̱'o na ndée̱ noo̱ Jesús.
42022044	Ta sa̱'á ña̱ nda'í kúu ini na̱, sa̱'á ño̱ó ni̱ ndu̱ndeé cháá ka̱ ini na̱ ni̱ ka'a̱n na̱ xí'ín Ndios. Ta tee̱n ná kúú táto̱'on yúyó ná'ano nii̱, ta kuéi rá nda̱ no̱ñó'o̱.
42022045	Tá ni̱ na̱kuíi̱n ndichi na̱ ni̱ ndi'i ni̱ ka'a̱n na̱ xí'ín Ndios, dá ni̱ kee na kua'a̱n na̱ noo̱ ndéi ta̱ xíonoo xí'ín ná ñoó. Tá ni̱ saa̱ na̱, kúú sa̱ kídi̱ va ra ndéi ra, chi̱ ni̱ kuitá vá rá ni̱ kee ña̱ kúnda'í ini ra̱.
42022046	Dá ni̱ kaa na̱ xí'ín rá: ―¿Ndiva̱'a kídi̱ ndo̱? Ndakuei kíi̱ ndo̱, ta ka'a̱n ndo̱ xí'ín Ndios, dá ná o̱ kándeé ña̱ kini kexíxian xí'ín ndó, dá ya̱'a ndó kee ndó kua̱chi.
42022047	Ká'a̱n i̱í vá Jesús íin na, kúú sa̱ ni̱ ka̱sáa̱ va iin tu'u ña̱yuu. Ta Judas, tá'a̱n ra̱ kúú kuendá ndin uxi̱ uu̱ ta̱a xíonoo xí'ín Jesús, kúú ra̱ xíonoo ve̱i no̱ó ña̱yuu kuá'a̱ ñoó. Dá ni̱ na̱tuu yati ra noo̱ íin Jesús, dá ni̱ chitó rá noo̱ ná.
42022048	Dá ni̱ kaa Jesús xí'ín rá: ―Judas, ¿á xí'ín ña̱ chító yo'ó noo̱ yú'u̱, á dión kéeón, dá naki'ón na̱ ni̱ nduu ta̱a ñayuú yó'o noo̱ ndá'a̱ ta̱a xiní u'u̱ ñaá?
42022049	Tá ni̱ xini ta̱a xíonoo xí'ín ná ña̱ ni̱ ka̱sá'á ta̱a ñoó tíin ñaá rá, dá ni̱ kaa ra̱ xí'ín ná: ―Tatá, ¿á kóni̱ ní ña̱ na̱á ndu̱ xí'ín rá xí'ín espada?
42022050	Ta iin ta̱a xíonoo xí'ín ná ñoó ni̱ da̱rkue'e̱ iin ta̱ kéchóon no̱ó ta̱ duti̱ kúú no̱ó, chi̱ ni̱ sa'anda ra̱ do̱'o xoo kuá'a ra̱.
42022051	Dá ni̱ kaa Jesús xí'ín rá: ―Sa̱ ni̱ kuu va. Ná dá'a ni kee ndó dión. Dá ni̱ tiin na do̱'o ra, ta kúú ni̱ ndu̱va̱'a naa̱n.
42022052	Dá ni̱ kaa na̱ xí'ín ta̱ duti̱ sakua̱'a̱, xí'ín ta̱ sa'ándá choon no̱ó ra̱ ndaá yé'é ño̱'o, xí'ín ta̱ sá'ano ni̱ ka̱sáa̱ tiin ñaá ñoó: ―¿Á ta̱ kui̱'íná vá kée ndó yu'u̱ kúúí, sa̱'á ño̱ó ve̱i ndó xí'ín espada xí'ín yíto̱ tiin ndó yu'u̱?
42022053	Ta ndidaá kuu̱ vá ni̱ sa̱ káa̱i̱ xí'ín ndó yé'é ño̱'o ká'ano, ta ko̱ ní tiin ndó yu'u̱. Tído hora yó'o ni̱ ni'i̱ ndo̱ kee ndó dión xí'íín, dá chi̱ hora yó'o kúú hora dándáki ña̱ u'u̱ ―kaá na̱.
42022054	Dá ni̱ tiin ra Jesús ndáka ra kua'a̱n ra̱ chí ve'e ta̱ duti̱ kúú no̱ó. Ta xíká xíká tákaa ñaá Pedro kua'a̱n ra̱.
42022055	Dá ni̱ na̱ka'on ta̱a ñoó ñó'o̱ yé'é ve'e ñoó. Ta ni̱ kao̱ noo ra ndéi ra nádaa̱ rá. Ta ñoó ta'ani ni̱ sa̱ ko̱o Pedro tein ta̱a ñoó.
42022056	Ta kúú ni̱ xini iin ñá'a̱ kéchóon no̱ó ta̱ duti̱ ña̱ ñoó ió Pedro nádaa̱ rá, dá ni̱ sa̱ nde̱'é va̱'a ñaáán, dá ni̱ kaaa̱n: ―Xíonoo ta'ani ta̱a yó'o xí'ín ta̱a káa.
42022057	Tído ni̱ ndata̱ vá rá, ta kaá ra̱ xí'án: ―Ko̱ó, didi, ko̱ ná'á ta'on yu'u̱ ta̱a káa.
42022058	Ta kúú tóó vá, ta kúú tuku va ni̱ xini ñaá iin ka̱ ta̱a. Dá ni̱ kaa ra̱ xí'ín rá: ―Yo'ó ta'ani kúú kuendá ta̱a káa, ¿daá ko̱ó? Dá ni̱ kaa Pedro: ―Ko̱ó, dito, ko̱ ta̱'ón ñaá kúú yu'u̱.
42022059	Tá ni̱ ya̱'a táto̱'on iin hora, dá ni̱ kaa iin ka̱ ta̱a: ―Miía̱n ndaa̱ kuiti xíonoo ta̱a yó'o xí'ín ta̱a káa, dá chi̱ ta̱ kuendá Galilea ta'ani kúú rá.
42022060	Dá ni̱ kaa tuku Pedro: ―Ko̱ó, dito. Xíni̱ nda̱ sa'a̱ ká'a̱n ní. Kúú ká'a̱n i̱í vá rá íin ra, kúú ni̱ kana va chéli.
42022061	Dá ni̱ na̱ndió ko̱o sato'o yo̱ Jesús ni̱ sa̱ nde̱'é ná noo̱ rá. Ta kúú ni̱ ndu̱sáa̱ va ini ra̱ táto̱'on ni̱ ka'a̱n sato'o yo̱ xí'ín rá, chi̱ ña̱ yó'o kía̱n ni̱ ka'a̱n na̱: “Tá ko̱ ñá'a̱ kana chéli, ta kúú sa̱ ndata̱ yo̱'ó oni̱ ta'ándá sa'a̱ yú'u̱.”
42022062	Dá ni̱ keta ra sata̱ vé'e, ta kúú nda'í nda̱'o ni̱ ndei'i̱ ra̱.
42022063	Ta ra̱ ndíta ndaá Jesús, ro̱ón kúú ra̱ ni̱ kedi̱ki ndaa ñaá, ta ni̱ kani ñaá rá.
42022064	Ta ni̱ sadi ra̱ iin dá'o̱n noo̱ ná, dá ni̱ kani ra noo̱ ná. Dá ni̱ nda̱to̱'ón ñaá rá, ta kaá ra̱: ―Nakoni ini, ná nde̱'á ndá yoo kúú ra̱ ni̱ kani ñaá.
42022065	Ta kúú kua̱'á ka̱ ví ña̱'a ni̱ ka'a̱n ra̱ ni̱ kedi̱ki ñaá rá.
42022066	Tá ni̱ tu̱u noo̱, dá ni̱ na̱taka ndidaá ta̱ sá'ano ñoo, xí'ín ta̱ duti̱ sakua̱'a̱, xí'ín ta̱ dána'a̱ ley. Dá ni̱ sa'anda ra̱ choon ña̱ ná kandaka ra Jesús saa̱ ra̱ noo̱ ndéi ra né'e ra choon. Dá tá ni̱ saa̱ na̱, dá ni̱ kaa ra̱ xí'ín ná:
42022067	―¿Á miía̱n ndaa̱ mií ní kúú Cristo, na̱ dáka̱ki ñaá? Ka'a̱n ní xí'ín ndu'u̱. Dá ni̱ kaa Jesús xí'ín rá: ―Tá ná ka'a̱n yu'u̱ xí'ín ní, ta o̱ kándía ta'on ní.
42022068	Tá ná ndato̱'ín mií ní, ta o̱ nándió né'e ta'on ní ña̱ ndato̱'ón ñaá yu'u̱, ta ni o̱ dáyaa̱ ta'on ní yu'u̱.
42022069	Tído kana'á ní ña̱ nda̱ kuu̱ víti ná ko̱o na̱ ni̱ nduu ta̱a ñayuú yó'o xoo kuá'a Ndios noo̱ ió na̱ dándáki na.
42022070	Dá ni̱ kaa ndidaá ta̱a ñoó xí'ín ná: ―¿Á mií ní kúú de̱'e Ndios, tá dáá? Dá ni̱ kaa Jesús xí'ín rá: ―Táto̱'on ki̱'o ká'a̱n ní, ki̱'o dión kíán.
42022071	Dá ni̱ kaa ra̱: ―¿Ndá choon kuu ka̱ yo̱ cháá ka̱ ta̱a ka'a̱n kua̱chi sa'a̱ rá? Chi̱ sa̱ ni̱ seídó'o va mií yó ña̱ ni̱ ya̱'a ra no̱ó to̱'on ni̱ ka'a̱n ra̱ ―kaá ra̱. 23
42023001	Dá ni̱ nda̱kuei ndi'i ra ndáka ra Jesús kua'a̱n ra̱ noo̱ Pilato. Tá ni̱ saa̱ ra̱,
42023002	dá ni̱ ka̱sá'á rá dátai̱ kua̱chi ra Jesús, ta kaá ra̱: ―Ni̱ na̱tiin ndu'u̱ ta̱a yó'o xíonoo ra dánda'í ra̱ na̱ ñoo ndu̱. Ta ko̱ kóni̱ ra̱ ña̱ chíya̱'i ndu sa'a̱ ñó'o̱ ndú noo̱ rey César, ta kaá ra̱ ña̱ mií rá kúú Cristo, na̱ dáka̱ki ñaá, chi̱ kaá ra̱ ña̱ kúú rá rey no̱ó na̱ ñoo ndu̱.
42023003	Dá ni̱ nda̱to̱'ón Pilato Jesús: ―¿Á yo'ó kúú rey no̱ó na̱ Israel? Dá ni̱ kaa na̱ xí'ín rá: ―Ta dión kaá mií ní.
42023004	Dá ni̱ kaa Pilato xí'ín ta̱ duti̱ sakua̱'a̱, xí'ín dao ka̱ ña̱yuu tákuei kua'a̱n ñoó: ―Ni iin tó'ón ta'on kua̱chi ta̱a yó'o ko̱ náni'i̱ yu'u̱.
42023005	Tído ndúndeé ña̱yuu ñoó ká'a̱n kua̱chi na sa'a̱ Jesús: ―Ta̱a yó'o kúú ra̱ xíonoo dána̱á tá'an na̱ ñoo ndu̱ xí'ín ña̱ dána'a̱ ra̱ iin níí kúú kuendá Judea yó'o. Chi̱ ni̱ ka̱sá'á rá dána'a̱ ra̱ kuendá Galilea, ta ni̱ kasa̱ndaá ra̱ nda̱ ñoo yó'o viti.
42023006	Tá ni̱ sei̱do̱'o Pilato ña̱ ni̱ ka'a̱n na̱ sa'a̱ kuendá Galilea, dá ni̱ nda̱to̱'ón rá ña̱yuu ñoó: ―¿Á ta̱a Galilea kúú ta̱a yó'o?
42023007	Tá ni̱ ka̱ndaa̱ ini ra̱ ña̱ nákaa̱ na̱ ti̱xi ndá'a̱ Herodes, ta̱ né'e choon chí kuendá Galilea, dá ni̱ ta̱nda'á ñaá rá kua'a̱n na̱ noo̱ Herodes, chi̱ tein kuu̱ dáá ñóó nákaa̱ ra̱ ñoo Jerusalén.
42023008	Tá ni̱ xini Herodes Jesús, kúú ni̱ kadii̱ nda̱'o ini ra̱, chi̱ sa̱ ió kuu̱ vá kátoó ra̱ koni ñaá rá. Chi̱ kua̱'á ndava̱'o ña̱'a seídó'o ra ká'a̱n na̱ sa'a̱ Jesús, ta ndáti ra koni xí'ín noo̱ rá kee na iin ña̱'a ndato.
42023009	Kua̱'á nda̱'o ña̱'a ni̱ nda̱to̱'ón ñaá Herodes, tído ni iin ña̱'a ko̱ ní ká'a̱n na̱.
42023010	Ta ndíta ta̱ duti̱ sakua̱'a̱ xí'ín ta̱ dána'a̱ ley ndúndeé rá ká'a̱n kua̱chi ra sa'a̱ Jesús.
42023011	Dá ni̱ ka̱sá'á Herodes xí'ín ndidaá soldado ra̱ kénóo ñaá rá, ta ni̱ kedi̱ki ndaa ñaá rá. Kúú ni̱ da̱kuí'ino ñaá rá xí'ín dá'o̱n táyíí káa ndíxi mií rá. Ta dión káa na ni̱ ta̱nda'á tuku ñaá rá kua'a̱n na̱ noo̱ Pilato.
42023012	Ta mií tein kuu̱ dáá ñóó ni̱ na̱ki'in tá'an va̱'a Herodes xí'ín Pilato, chi̱ sa̱ xini u'u̱ tá'an va ra tá sata̱.
42023013	Dá ni̱ kana Pilato ta̱ duti̱ sakua̱'a̱, xí'ín ta̱ né'e choon no̱ó na̱ Israel, xí'ín mií na̱ ñoo ñoó,
42023014	dá ni̱ kaa ra̱ xí'ín ná: ―Ndáka ndó ta̱a yó'o ni̱ ka̱sáa̱ ndo̱ noo̱ yú'u̱. Ta ká'a̱n ndo̱ ña̱ xíonoo ra dána̱á tá'an ra na̱ ñoo ndo̱ xí'ín ña̱ dána'a̱ ra̱. Tído ni̱ nda̱to̱'ón va̱'i ra̱ noo̱ mií ndó, ta ni iin ta'on kua̱chi ká'a̱n ndo̱ sa̱'á ta̱a yó'o ko̱ ní kasandaá kakuu ña̱ ndaa̱.
42023015	Ta ni Herodes ko̱ ní náni'i̱ kua̱chi ra̱, sa̱'á ño̱ó ni̱ ta̱nda'á tuku ñaá rá ni̱ ka̱sáa̱ ra̱ noo̱ yú'u̱. Ta ni iin tó'ón ta'on kua̱chi, ña̱ kía̱n kánian kuu ra̱, ko̱ ní ya̱'a ra kee ra.
42023016	Sa̱'á ño̱ó, tá ni̱ ndi'i ni̱ da̱ndó'i nío̱ rá, dá dáyaa̱i̱ rá ko'o̱n ra̱ ―kaá ra̱.
42023017	Ta tein iin iin víko̱ ñoó kánian dáyaa̱ Pilato iin ta̱a nákaa̱ ve'e ka̱a.
42023018	Sa̱'á ño̱ó ni̱ ka̱sá'á káyu'ú ndidaá ña̱yuu kuá'a̱ ñoó: ―¡Ko̱ó, ka'ání ní ta̱a xaa̱n, ta dáyaa̱ ní Barrabás!
42023019	Ta ta̱a yó'o kúú ra̱ nákaa̱ ve'e ka̱a sa̱'á ña̱ ni̱ nda̱kono ra naá ra̱ xí'ín ta̱ romano dándáki ñoo ñoó, xí'ín sa̱'á ña̱ kúú rá iin ta̱a sa'ání ndi̱i.
42023020	Dá ni̱ ka'a̱n tuku Pilato xí'ín ña̱yuu ñoó, chi̱ kóni̱ ra̱ dáyaa̱ ra̱ Jesús.
42023021	Tído ni̱ na̱ndió kuéi tuku na ni̱ ka̱yu'ú ná: ―¡Chirkaa ní ra̱ ndi̱ka cruz, chirkaa ní ra̱ ndi̱ka cruz!
42023022	Ta ni̱ na̱ndió ko̱o Pilato ni̱ ka'a̱n ra̱ ta'ándá kúú oni̱ xí'ín ña̱yuu ñoó: ―¿Ndi káa kua̱chi ni̱ kee ta̱a yó'o? Ta ni iin tó'ón ta'on kua̱chi ra̱ ko̱ náni'i̱ yu'u̱ sa̱'á ña̱ kánian kuu ra̱. Sa̱'á ño̱ó ko'i̱n dándó'i nío̱ rá, dá tá ni̱ ndi'i, dá dáyaa̱i̱ rá ko'o̱n ra̱ ―kaá ra̱.
42023023	Tído ni̱ ka̱sá'á ndúndeé ka̱ ví ña̱yuu ñoó káyu'ú ná ña̱ ná karkaa kíi̱ Jesús ndi̱ka cruz. Tído sa̱'á ña̱ ndúndeé ña̱yuu ñoó káyu'ú ná, sa̱'á ño̱ó ni̱ xino̱ ini Pilato kee ra ña̱ kóni̱ na̱.
42023024	Dá ni̱ sa'anda ra̱ choon táto̱'on ki̱'o ni̱ xika̱ ña̱yuu ñoó koo.
42023025	Kúú ni̱ da̱yáa̱ ra̱ Barrabás, tá'a̱n ra̱ ni̱ chi̱káa̱ ra̱ ve'e ka̱a sa̱'á ña̱ naá ra̱ xí'ín ta̱ romano, xí'ín sa̱'á ña̱ sa'ání ra̱ ndi̱i, táto̱'on ki̱'o ni̱ xika̱ mií ña̱yuu ñoó. Dá ni̱ na̱ki̱'o ra Jesús ndo'o na táto̱'on ki̱'o kóni̱ mií ña̱yuu ñoó.
42023026	Ta noo̱ ndáka ra Jesús kua'a̱n ra̱, ñoó ni̱ tiin ra iin ta̱a naní Simón, ta̱ kuendá Cirene. Ta̱ yó'o kúú ra̱ ko̱ndii ni̱ sa'a̱n ra̱ yúku̱. Dá ni̱ chi̱nóo ra cruz Jesús doko̱ ta̱a yó'o, dá ni̱ kee ra kádo̱kó ra̱ cruz ñoó tákaa ra kua'a̱n ra̱ sata̱ Jesús.
42023027	Ta kua̱'á nda̱'o ña̱yuu tákuei ñaá kua'a̱n xí'ín dao ka̱ na̱ ñá'a̱, ta nda'í sáki na, ta nda'í kúu ini na̱ sa'a̱ Jesús kua'a̱n na̱.
42023028	Dá ni̱ na̱ndió ko̱o Jesús ni̱ sa̱ nde̱'é ná no̱ó na̱ ñá'a̱ yó'o. Dá ni̱ kaa na̱ xí'ín ná: ―Na̱ ñá'a̱ ñoo Jerusalén, o̱ sa̱ kuáki ndó sa'a̱ yú'u̱. Di'a kuaki ndó sa'a̱ mií ndó xí'ín sa̱'á de̱'e ndó,
42023029	dá chi̱ kasandaá kuu̱ kaa ña̱yuu di'a: “Ndiká'án ví na̱ ko̱ ku̱ú kandei de̱'e, ta ndiká'án ví dókó, ña̱ ko̱ ní sá ñó'o taleé, ta ndiká'án ví ndódo̱, ña̱ ko̱ ní dákuá'ano taleé.”
42023030	Ta tein kuu̱ dáá ñóó kaa na̱ xí'ín yúku̱: “Ná kue̱i ndó sa̱tá ndu'u̱.” Ta kaa na̱ xí'ín ko'ondo: “Dándu̱xi ndó ndu'u̱.”
42023031	Dá chi̱ tá ki̱'o di'a kée na xí'ín yíto̱ kuíi̱, xíni̱ ndí ki̱án kee na xí'ín yíto̱ ichí ―kaá na̱.
42023032	Ta ndáka ta'ani ra uu̱ ta̱a kini kua'a̱n ra̱ xí'ín Jesús, dá ka'ání ta'ani ñaá rá.
42023033	Dá tá ni̱ saa̱ ra̱ iin xíán noo̱ naní Calavera, dá ni̱ chi̱rkuei ñaá rá ndi̱ka cruz. Ta iin ta̱a kini ñoó tárkaa iin cruz xoo kuá'a Jesús, ta iin ka̱ ra̱ tárkaa iin cruz xoo íti na̱.
42023034	Dá ni̱ kaa Jesús: ―Tatá, ká'ano koo ini ní sa̱'á ña̱yuu yó'o, dá chi̱ ko̱ ná'á ta'on na ndí ki̱án kée na. Ta ni̱ sa̱dikí ra̱ suerte xí'ín dá'o̱n ná, ná kande̱'á ndá yoo kandeé ni'i̱ iin rá iian.
42023035	Ta ndidaá ña̱yuu ñoó ndíta ndé'é, ta nda̱ ta̱ né'e choon ndíta kédi̱ki ndaa ra̱ Jesús, ta kaá ra̱: ―Dao ka̱ va ña̱yuu sa̱ ka̱ndeé rá sa̱ da̱káki ra, sa̱'á ño̱ó ná dáka̱ki ra mií rá tá miía̱n ndaa̱ kúú rá Cristo, na̱ ni̱ ka̱xi Ndios kasaa̱ dáka̱ki ñaá.
42023036	Ta nda̱ soldado ñoó ni̱ kedi̱ki ndaa ta'ani ñaá, chi̱ ni̱ na̱tuu yati ra ni̱ da̱kó'o̱n ra̱ vino iá yú'u̱ ná,
42023037	dá ni̱ kaa ra̱ xí'ín ná: ―Tá miía̱n ndaa̱ rey no̱ó na̱ Israel kúú yo'ó, dáka̱ki miíón viti, ná nde̱'á.
42023038	Ta ndá'a̱ iin tabla dini̱ cruz noo̱ tárkaa Jesús, ta tándaa letra ká'a̱n yú'u̱ griego xí'ín yú'u̱ latín, xí'ín yú'u̱ hebreo, ta kaáa̱n di'a: “Ta̱a yó'o kúú rey no̱ó na̱ Israel.”
42023039	Ta iin ta̱a kini tákaa iin ka̱ cruz ñoó, ni̱ ka̱sá'á kána̱'á ra̱ xí'ín ná, ta kaá ra̱: ―Tá ndaa̱ ndisa Cristo kúú yo'ó, dáka̱ki miíón, ta dáka̱ki ta'ánón ndu'u̱.
42023040	Tído ta̱a tákaa iin ka̱ cruz ñoó ni̱ da̱náni ra iin ka̱ ta̱a kini ñoó, ta kaá ra̱ xí'ín rá: ―¿Á ni lú'u̱ ví ko̱ yu̱'ú yo̱'ó Ndios, va̱'ará sa̱ tákaaón ndó'o naní nío̱o̱n?
42023041	Miía̱n ndaa̱ kuiti tárkuei yó ndó'o nío̱ yo̱ sa̱'á kua̱chi ni̱ kee yó, chi̱ ki̱'o dión kánian ndo'o yó. Tído na̱ yó'o, ni iin tó'ón ta'on ña̱'a kini ko̱ ní ya̱'a na kee na.
42023042	Dá ni̱ kaa ra̱ xí'ín Jesús: ―Ndiko̱'on ini ní yu'u̱ tá ná kasaa̱ ní dándáki ní ñayuú yó'o.
42023043	Dá ni̱ kaa Jesús xí'ín rá: ―Miía̱n ndaa̱ kuiti ná ka'i̱n xí'ón ña̱ mií kuu̱ víti koo yo'ó xí'ín yu'u̱ noo̱ ndato téí náye'e̱ ndaa ―kaá na̱.
42023044	Tá ni̱ kasa̱ndaá ka̱xuu̱, dá ni̱ na̱kuíi̱n naá iin níí kúú ñayuú nda̱ ka̱ oni̱ sa̱'ini.
42023045	Ta ni̱ nda'o̱ ndi̱ndii, ta ni̱ ndata̱ dao dá'o̱n tárkaa ndadí ini ve'e ño̱'o ká'ano.
42023046	Ta kúú ni̱'i nda̱'o ni̱ ka̱yu'ú Jesús, ta kaá na̱: ―Tatá Ndios, noo̱ ndá'a̱ mií ní náki̱'oi espírituí. Tá ni̱ ndi'i ni̱ ka'a̱n na̱ dión, dá ni̱ xi'i̱ na̱.
42023047	Tá ni̱ xini ta̱ dándáki soldado ña̱ ni̱ ndo'o na dión, dá ni̱ xi̱'o ra ña̱ñó'ó noo̱ Ndios, chi̱ kaá ra̱: ―Miía̱n ndaa̱ ndisa iin ta̱a ndaa̱ ni̱ sa̱ kuu na̱ yó'o.
42023048	Ta ndidaá ña̱yuu kuá'a̱ ni̱ sa̱ ndita ni̱ sa̱ nde̱'é ña̱ ni̱ ndo'o Jesús, ni̱ na̱ndió kuéi na kua'a̱n nó'o̱ ná, ta kani ndá'a̱ ná yu'ú ndíká ná kua'a̱n na̱ sa̱'á ña̱ nda'í kúu ini na̱.
42023049	Ta ndidaá na̱ ni̱ sa̱ ne'e tá'an va̱'a xí'ín Jesús, xí'ín na̱ ñá'a̱ tákuei ñaá ve̱i nda̱ kuendá Galilea, no̱ón kúú na̱ ndíta xíká ná ndé'é ná ndidaá ña̱ ni̱ kuu.
42023050	Ta ñoo ñoó ió iin ta̱a naní José, ta kúú rá ta̱ ñoo Arimatea, tá'a̱n ña̱ nákaa̱ chí kuendá Judea. Ta né'e ra choon no̱ó na̱ Israel, ta kúú rá iin ta̱a va̱'a, iin ta̱a ndaa̱.
42023051	Ta ndáti ta'ani ra kasaa̱ Ndios dándáki na ñayuú yó'o xí'ín ndée̱. Ta ko̱ ní náta'an ta'on ini ra̱ ña̱ ni̱ kee dao ka̱ ta̱ né'e choon ñoó xí'ín Jesús.
42023052	Ta̱a yó'o kúú ra̱ ni̱ sa'a̱n ni̱ ndaka̱ yikí ko̱ño Jesús noo̱ Pilato.
42023053	Dá ni̱ sa'a̱n ra̱ ni̱ da̱nóo raa̱n ndi̱ka cruz. Dá ni̱ chi̱tuú ñaá rá xí'ín iin dá'o̱n ká'ano. Ta né'e ñaá rá ni̱ sa'a̱n ra̱ ni̱ chi̱káa̱ ra̱ ini iin yái̱ ni̱ ka̱va̱'a ndi̱ka iin káo̱, noo̱ ko̱ ñá'a̱ kakaa̱ ni iin tó'ón ndi̱i.
42023054	Ta mií kuu̱ dáá ñóó kúú kuu̱ kénduu na̱ Israel ña̱'a keí ná, chi̱ sa̱ kua'a̱n kasandaá vá kuu̱ náni'i̱ ndée̱ ná.
42023055	Ta na̱ ñá'a̱ ni̱ kii xí'ín Jesús nda̱ Galilea, no̱ón kúú na̱ tárkuei ni̱ sa'a̱n na̱ nda̱ yái̱ no̱ó ni̱ ndu̱xi Jesús, sa̱'á ño̱ó ni̱ xini na̱ ndeí kíán, ta ni̱ xini na̱ no̱ó ni̱ chi̱nóo ra yikí ko̱ño Jesús.
42023056	Dá ni̱ na̱ndió kuéi na kua'a̱n na̱ kenduu na̱ kirá támi sá'a̱n xí'ín ña̱'a dákúchi na ñíi̱ Jesús. Tído ni̱ na̱ní'i̱ ndée̱ ná tein kuu̱ kánian nani'i̱ ndée̱ ná, chi̱ ki̱'o dión sa'ándá ley choon. 24
42024001	Na'a va̱'a kuu̱ mií no̱ó kásá'á sa'a̱ semana, dá ni̱ kee tuku na̱ ñá'a̱ yó'o kua'a̱n na̱ yái̱ no̱ó ni̱ ndu̱xi Jesús, ta né'e na ndirá támi sá'a̱n, kirá ni̱ kenduu na̱, ta kua'a̱n ta'ani dao ka̱ na̱ ñá'a̱ xí'ín ná.
42024002	Tá ni̱ saa̱ na̱, kúú sa̱ ni̱ ku̱xoo va yuu̱ ndadí yu'ú yái̱ ñoó.
42024003	Dá tá ni̱ ku̱'u na inia̱n, ko̱ ní náni'i̱ ná yikí ko̱ño sato'o yo̱ Jesús.
42024004	Ta nákani nda̱'o ini na̱ sa̱'á ña̱ ko̱ó ka̱ yikí ko̱ño na̱ kánóo. Kúú iin kuití vá ni̱ sa̱ kui̱ta uu̱ ta̱a ndíxi dá'o̱n náye'e̱ ndaa díi̱n ná.
42024005	Kúú ni̱ yu̱'ú nda̱'o na, sa̱'á ño̱ó ni̱ da̱xíno̱ na̱ taan na̱ nda̱ no̱ñó'o̱. Dá ni̱ kaa ta̱a ñoó xí'ín ná: ―¿Ndiva̱'a nándukú ndó iin na̱ takí tein na̱ kúú ndi̱i?
42024006	Ko̱ ta̱'ón na nákaa̱ yó'o. Di'a ni̱ na̱taki va na. Ndusaa̱ ini ndo̱ táto̱'on ni̱ ka'a̱n na̱ xí'ín ndó tá ni̱ sa̱ káa̱ na̱ xí'ín ndó chí Galilea di'a.
42024007	Chi̱ ni̱ kaa na̱ xí'ín ndó ña̱ miía̱n kánian ndo'o naní na̱ ni̱ nduu ta̱a ñayuú yó'o, chi̱ naki̱'o ñaá iin ta̱a noo̱ ndá'a̱ ta̱a kómí kua̱chi, ta chirkaa ñaá rá ndi̱ka cruz, ta nataki na̱ ti̱xi kuu̱ óni̱ ―kaá ángel ñoó.
42024008	Dá ni̱ ndi̱sáa̱ ini na̱ ñá'a̱ ñoó to̱'on ni̱ ka'a̱n Jesús xí'ín ná.
42024009	Dá tá ni̱ na̱ndió kuéi na ni̱ ndi̱sáa̱ na̱ ni̱ sa'a̱n na̱ yái̱ ñoó, dá ni̱ ka̱sá'á ná kásto̱'on na sa'a̱ ndidaá ña̱ va̱'a yó'o xí'ín ndin uxi̱ iin ta̱a xíonoo xí'ín Jesús xí'ín dao ka̱ ña̱yuu ndéi xí'ín rá ñoó.
42024010	María Magdalena xí'ín Juana, xí'ín naná Jacobo xí'ín dao ka̱ na̱ ñá'a̱, no̱ón kúú na̱ ni̱ na̱kani ña̱ yó'o xí'ín ta̱a xíonoo xí'ín Jesús.
42024011	Tído ni̱ ka'án rá ña̱ to̱'ón ni̱ ndaki ini mií vá ná kíán, sa̱'á ño̱ó ko̱ ní kándísa ta'on ñaá rá.
42024012	Tído ni̱ nda̱kuíi̱n ndichi Pedro, dá ni̱ ka̱nkono ra kua'a̱n ra̱ yái̱ no̱ó ni̱ ndu̱xi Jesús. Tá ni̱ saa̱ ra̱ ñoó, dá ni̱ chi̱rnee noo̱ rá ni̱ sa̱ nde̱'é rá inia̱n. Dá ni̱ xini ra̱ sa̱va̱'a dá'o̱n ni̱ sa̱ tuú yikí ko̱ño Jesús vá kánóo. Dá ni̱ na̱ndió ko̱o ra kua'a̱n nó'o̱ rá, ta naá iní ra̱ sa̱'á ña̱ ni̱ kuu kua'a̱n ra̱.
42024013	Ta mií kuu̱ dáá ñóó ta'ani xíka uu̱ ta̱a xíonoo xí'ín Jesús kua'a̱n ra̱ iin ñoo naní Emaús. Ta nákaa̱a̱n táto̱'on uxi̱ iin kilómetro noo̱ ñoo Jerusalén.
42024014	Ta ndátó'ón rá kua'a̱n ra̱ íchi̱ ñoó sa'a̱ ndidaá ña̱ ni̱ kuu.
42024015	Ta tein ndátó'ón rá dión kua'a̱n ra̱, dá ni̱ na̱tuu yati Jesús, dá ni̱ na̱ki'in tá'an na xíka dáó ná kua'a̱n na̱ xí'ín rá.
42024016	Tído ió iin ña̱'a sadí noo̱ rá, sa̱'á ño̱ó ko̱ nákoni ñaá rá.
42024017	Dá ni̱ kaa na̱ xí'ín rá: ―¿Ndí ki̱án ndátó'ón téí ndo̱ kua'a̱n ndo̱? Ta, ¿ndiva̱'a nda'í téí kúu ini ndo̱?
42024018	Dá ni̱ kaa iin ta̱a, tá'a̱n ra̱ naní Cleofas, xí'ín ná: ―¿Á sa̱va̱'a iin tó'ón mií ní kúú ta̱ tu̱kú ió ñoo Jerusalén ko̱ ñá'a̱ kandaa̱ ini ña̱ ni̱ kuu ñoo ñoó tein kuu̱ yó'o?
42024019	Dá ni̱ kaa na̱: ―¿Ndí ki̱án ni̱ kuu? Dá ni̱ kaa ta̱a ñoo xí'ín ná: ―Ndátó'ón ndú sa'a̱ iin ta̱a naní Jesús, na̱ ñoo Nazaret. Ta ni̱ sa̱ kuu na iin profeta. Ta sa̱ kee na ña̱'a ná'ano, ta to̱'on ndáya̱'i sa̱ ká'a̱n na̱ noo̱ Ndios xí'ín noo̱ ndidaá na̱ ñoo ndu̱.
42024020	Tído ta̱ duti̱ sakua̱'a̱, xí'ín ta̱ né'e choon ñoo ndu̱ kúú ra̱ ni̱ na̱ki̱'o ñaá rá noo̱ ndá'a̱ ta̱ romano. Ta ro̱ón ni̱ chi̱rkaa ñaá ndi̱ka cruz.
42024021	Tído ni̱ ka'án ndu'u̱ ña̱ ni̱ ka̱sáa̱ na̱ taó xóo na na̱ ñoo ndu̱ ti̱xi nda'á ta̱ dándáki ñaá, ní kúu. Ta kuu̱ víti xíno oni̱ kuu̱ ña̱ ni̱ kuu dión.
42024022	Ta iin ka̱ ña̱'a ni̱ kedaá xí'ín ndú ni̱ naá ini ndu̱, chi̱ tá ko̱ ñá'a̱ tu̱u na'a viti ni̱ sa'a̱n dao na̱ ñá'a̱ kúú kuendá ndu'u̱ yái̱ no̱ó ni̱ ndu̱xi na,
42024023	ta ko̱ó ka̱ yikí ko̱ño na̱ ní náni'i̱ na̱ ñá'a̱ ñoó. Dá tá ni̱ ndu̱sáa̱ na̱, dá ni̱ kaa na̱ ña̱ ni̱ na'a̱ noo̱ dao ángel noo̱ ná, ta no̱ón kúú na̱ ni̱ kaa xí'ín ná ña̱ ni̱ na̱taki va Jesús.
42024024	Dá ni̱ sa'a̱n ta'ani dao ta̱a kúú kuendá ndu'u̱ ni̱ sa̱ nde̱'é rá ini yái̱ ñoó. Tído táto̱'on káa rá ió ña̱ ni̱ na̱kani na̱ ñá'a̱ ñoó, ki̱'o dión ta'ani ni̱ xini ra̱. Tído ko̱ ní xiní ta'on ra mií Jesús.
42024025	Dá ni̱ kaa Jesús xí'ín rá: ―¡Nandeé ka̱ vía̱n xíxi ndo'ó, ta nandeé ka̱ vía̱n káxí nío̱ ndo̱, sa̱'á ño̱ó kueé nda̱'o kándísa ndó ndidaá ña̱ ni̱ taa profeta!
42024026	¿Á ko̱ ná'á ta'on ndó ña̱ ki̱'o dión kánian ndo'o naní nío̱ Cristo, na̱ dáka̱ki ñaá, dá ndu̱'u na noo̱ ndato náye'e̱ ndaa? ―kaá na̱.
42024027	Dá ni̱ ka̱sá'á nákani na xí'ín rá sa'a̱ ndidaá ña̱ ni̱ taa Moisés, xí'ín ña̱ ni̱ taa ndidaá ka̱ profeta. Ta ki̱'o dión ni̱ da̱ná'a̱ na̱ noo̱ rá ña̱ ká'a̱n tuti ii̱ Ndios sa'a̱ ndidaá ña̱ kánian ndo'o na.
42024028	Dá tá ni̱ ku̱yati na ñoo ló'o̱ no̱ó kua'a̱n ta̱a ñoó, dá ni̱ kee Jesús ña̱ yá'a na kua'a̱n na̱ cháá ka̱ chí noo̱.
42024029	Dá ni̱ kendúsa̱ ra̱ xí'ín ná ña̱ ná katuu tóo na koo na xí'ín rá, chi̱ kaá ra̱: ―Katuu tóo ní koo ní xí'ín ndu'u̱, chi̱ sa̱ ni̱ ini va, ta sa̱ kua'a̱n kuaa vá ―kaá ra̱. Dá ni̱ ku̱'u na ve'e ra, ta ni̱ sa̱ tuu tóo na ni̱ sa̱ io na̱ xí'ín rá.
42024030	Dá tá ni̱ sa̱ io na̱ mesa xí'ín ta̱a ñoó, dá ni̱ tiin na pan. Dá ni̱ na̱ki̱'o na ndivé'e noo̱ Ndios sa̱'án. Dá ni̱ tei ñé'e naa̱n. Dá ni̱ xi̱'o naa̱n noo̱ rá.
42024031	Dá ví ni̱ nono̱ noo̱ rá, dá ni̱ na̱koni ra̱ ña̱ Jesús kúú ná. Ta kúú ni̱ nda̱ñó'ó ní'ini va na noo̱ rá.
42024032	Dá ni̱ ka̱sá'á ta̱a ñoó ndátó'ón tá'an mií rá: ―Miía̱n ndaa̱ kuiti kíán ña̱ luu kandá nío̱ yo̱ tein ká'a̱n na̱ xí'á ve̱i íchi̱ ñoó, ta xía̱n ni̱ na̱kani na xí'á sa'a̱ ndi kóni̱ ká'a̱n tuti ii̱ Ndios.
42024033	Ta kúú ni̱ nda̱kuei ra mií hora daá ñóó. Dá ni̱ kee ra nandió kuéi ra kua'a̱n ra̱ ñoo Jerusalén. Tá ni̱ saa̱ ra̱, kúú ni̱ na̱ní'i̱ rá noo̱ ndéi tútí ndin uxi̱ iin ta̱a xíonoo xí'ín Jesús, ta ndéi ta'ani dao ka̱ ña̱yuu xí'ín rá.
42024034	Kúú ni̱ kaa ña̱yuu ñoó xí'ín rá: ―Miía̱n ndaa̱ kuiti kíán ña̱ ni̱ na̱taki sato'o yo̱ Jesús, chi̱ ni̱ na'a̱ noo̱ ná noo̱ Simón Pedro.
42024035	Dá ni̱ ka̱sá'á ta'ani ndi nduú ta̱a yó'o nákani ra xí'ín ná ña̱ ni̱ ndo'o ra íchi̱ ñoó. Ta ni̱ na̱kani ta'ani ra ña̱ ko̱ ní nákoni ta'on ra Jesús nda̱ ni̱ tei ñé'e na pan, nda̱ daá ni̱ na̱koni ñaá rá, kaá ra̱.
42024036	Ta xía̱n nani ndíta ta̱a yó'o ká'a̱n ra̱ sa̱'á ña̱ ni̱ xini ra̱, ta kúú iin kuití vá, kúú ni̱ sa̱ kuíi̱n Jesús me̱'í noo̱ ndéi na ñoó. Dá ni̱ kaa na̱: ―Va̱'a ná koo ini ndo̱.
42024037	Ta kúú ni̱ yu̱'ú nda̱'o ña̱yuu ñoó, chi̱ ni̱ ka'án ná ña̱ iin nío̱ vá kíán.
42024038	Dá ni̱ kaa Jesús xí'ín ná: ―¿Ndiva̱'a yu'ú ndo̱? ¿Ndiva̱'a nákani kuáchi̱ ini ndo̱?
42024039	Kande̱'é ndó ndá'í, ta kande̱'é ndó sa̱'í, chi̱ mií vá yu'u̱ kúúí. Dáko'o̱n ndá'a̱ ndo̱ yu'u̱, ta kande̱'é va̱'a ndó yu'u̱, chi̱ iin nío̱ ko̱ kómí ta'an vaan lásá ni ko̱ño. Tído ndé'é ndó yu'u̱ ña̱ ió va lásái̱ xí'ín ko̱ñoi̱ ―kaá na̱.
42024040	Tá ni̱ ndi'i ni̱ ka'a̱n na̱ dión, dá ni̱ da̱ná'a̱ na̱ ndá'a̱ ná xí'ín sa'a̱ ná no̱ó na̱ ndéi ñoó.
42024041	Tído sa̱'á ña̱ kádii̱ téí ini ña̱yuu ñoó, sa̱'á ño̱ó ko̱ ku̱ú ta'on kandía na. Ta sa̱'á ña̱ naá ini na̱ xiní na̱, sa̱'á ño̱ó ni̱ kaa Jesús xí'ín ná: ―¿Á ko̱ó lú'u̱ ña̱'a né'e va̱'a ndó kaxíi̱?
42024042	Dá ni̱ xi̱'o ña̱yuu ñoó iin tá'í ti̱yaká ni̱ kado noo̱ ná xí'ín iin da'a̱nda̱ ndu̱dí.
42024043	Dá ni̱ tiin naa̱n, ta kúú ni̱ seí náa̱n noo̱ ndidaá ña̱yuu ñoó.
42024044	Dá ni̱ kaa na̱: ―Sa̱ ni̱ ka̱sto̱'on vai tá ni̱ sa̱ xi̱onooi xí'ín ndó ña̱ miía̱n kánian xi̱nko̱o ndidaá kúú ña̱ ni̱ taa Moisés, xí'ín ndidaá to̱'on ni̱ ka'a̱n profeta, xí'ín ndidaá ña̱ ká'a̱n tuti Salmo sa̱'í.
42024045	Dá ni̱ sonó Jesús ña̱xintóni̱ ná, dá ná kandaa̱ ini na̱ ña̱ ká'a̱n tuti ii̱ Ndios.
42024046	Dá ni̱ kaa na̱ xí'ín ña̱yuu ñoó: ―Ká'a̱n tuti ii̱ Ndios ña̱ miía̱n ndúsa̱ ndo'o naní nío̱ Cristo, na̱ dáka̱ki ñaá, dá kuu na̱, dá nataki na̱ ti̱xi kuu̱ óni̱ tein na̱ kúú ndi̱i.
42024047	Ta ká'a̱n ta'anian ña̱ dána'a̱ ña̱yuu no̱ó na̱ ndéi iin níí kúú ñayuú sa'a̱ Cristo, dá kía̱n, tá ná nandikó iní na̱ sa̱'á kua̱chi kée na, dá ná ku'u̱ ká'ano ini Ndios sa'a̱ ná. Ta dinñó'ó ka̱ kasá'á ná dána'a̱ na̱ no̱ó na̱ ndéi ñoo Jerusalén.
42024048	Ta ndo'ó kakuu na̱ ko'o̱n kanoo ki̱'o kuendá sa'a̱ ndidaá ña̱ yó'o.
42024049	Ta kana'á ndó viti ña̱ ko'i̱n tanda'í na̱ ni̱ kaa tatái̱ ki̱'o na koo xí'ín ndó. Tído kando̱o ndó ñoo Jerusalén yó'o, ta kandati ndó nda̱ ná natiin ndó ndée̱ tanda'á Ndios kii nda̱ induú.
42024050	Dá ni̱ taó xóo ñaá Jesús ndáka na kua'a̱n na̱ yati ñoo naní Betania. Tá ni̱ saa̱ na̱ ñoó, dá ni̱ nda̱ne'e na ndá'a̱ ná. Dá ni̱ xika̱ na̱ ña̱ mani̱ noo̱ Ndios sa̱'á ña̱yuu ñoó.
42024051	Ta tein xíka̱ na̱ ña̱ yó'o noo̱ Ndios, dá ni̱ ke̱xoo na no̱ó ña̱yuu ñoó ko̱nana na kua'a̱n nó'o̱ ná induú.
42024052	Dá tá ni̱ ndi'i ni̱ sa̱ ndaño̱'o ñaá ña̱yuu ñoó, dá ni̱ kee na nándió kuéi na kua'a̱n nó'o̱ ná ñoo Jerusalén xí'a̱n kádii̱ nda̱'o ini na̱.
42024053	Ta daá ndéi va na yé'é ño̱'o ká'ano ndáño̱'o na Ndios, ta kéká'ano ñaá ná. Dión ná koo. JHN - San Juan
43001001	Sa̱ daá ió va na̱ kúú to̱'on, dá ni̱ ka̱sá'á sa'a̱ ñayuú, ta na̱ kúú to̱'on yó'o sa̱ daá ió va na xí'ín Ndios, ta sa̱ daá kúú vá ná Ndios.
43001002	Ta ndá mií sa'a̱, sa̱ daá ió va na̱ yó'o xí'ín Ndios.
43001003	Ta xí'ín ndá'a̱ mií ná ni̱ ka̱va̱'a Ndios ndidaá tá'a̱n ña̱'a. Chi̱ tá ko̱ó ná, ta kúú ni iin tó'ón ta'on ña̱'a ió ñayuú yó'o o̱ kóo, ní kúu.
43001004	Ta mií ná kédaá xí'ín ndidaá tá'a̱n ña̱'a, dá takía̱n, ta no̱ón kúú na̱ dátoo̱n ña̱xintóni̱ ña̱yuu.
43001005	Ta no̱ón kúú na̱ dátoo̱n noo̱ íin naá, ta va̱'ará íin naá nda̱'o, ko̱ kándéé ta'an vaan xí'ín ná.
43001006	Ta mií Ndios ni̱ ta̱nda'á iin ta̱a naní Juan ni̱ kii na,
43001007	ña̱ ki̱'o na kuendá sa'a̱ mií na̱ dátoo̱n no̱ó ña̱yuu, dá ná kandísa ñaá ndidaá ña̱yuu kee Juan.
43001008	Tído o̱ du̱ú míí Juan kúú na̱ dátoo̱n no̱ó ña̱yuu, sa̱va̱'a iin na̱ ki̱'o kuendá sa'a̱ vá ná kúú Juan.
43001009	Ta na̱ miía̱n ndaa̱ kuiti dátoo̱n no̱ó ña̱yuu kúú na̱ ni̱ kii ñayuú yó'o.
43001010	Ni̱ sa̱ io na̱ ñayuú yó'o, ta va̱'ará xí'ín ndá'a̱ mií ná ni̱ ka̱va̱'a Ndios ñayuú yó'o, tído ko̱ ní nákoni ta'on ñaá na̱ ndéi ñayuú yó'o ndá yoo kúú ná.
43001011	Ta ni̱ kii na ni̱ sa̱ io na̱ tein na̱ ñoo mií ná, tído ko̱ ní natiin va̱'a ñaá ná.
43001012	Tído ndi ndáa mií vá na̱ ni̱ na̱tiin va̱'a ñaá, ta ni̱ ka̱ndísa ñaá ná, no̱ón kúú na̱ ni̱ ni̱'i ña̱ kakuu na de̱'e Ndios ni̱ kee na.
43001013	Ta ko̱ kúú ná de̱'e Ndios sa̱'á ña̱ ni̱ kixi na tein nii̱ iin ta̱a, ta ko̱ kúú ná de̱'e Ndios sa̱'á ña̱ ni̱ na̱ki'in tá'an ta̱a xí'ín ñadi'í ra̱, ta ko̱ kúú ná de̱'e Ndios sa̱'á ña̱ kátoó ña̱yuu kandei de̱'e na. Di'a kúú ná de̱'e Ndios, chi̱ ki̱'o dión kóni̱ mií Ndios.
43001014	Ta mií na̱ kúú to̱'on yó'o ni̱ nduu iin ña̱yuu, ta ni̱ sa̱ io na̱ tein yó, ta ni̱ xini xí'ín no̱ó ndu̱ ña̱ ká'ano nda̱'o choon kómí ná, ta choon kómí ná ná'a̱ ña̱ iin tó'ón mií ná kúú de̱'e Ndios. Ta ni̱ chití ná xí'ín ña̱ kú'u̱ ini na̱ sa'a̱ yo̱, ta ni̱ chití ta'ani na xí'ín ña̱ ndaa̱.
43001015	Ta ni̱ xi̱'o Juan kuendá sa'a̱ ná, chi̱ di'a ni̱ kaa na̱: ―Ni̱ ka'i̱n sa̱'á na̱ yó'o tá ni̱ ka'i̱n xí'ín ndó ña̱ mií na̱ ve̱i sata̱ yú'u̱ kúú na̱ ndáya̱'i cháá ka̱ o̱ du̱ú yu'u̱. Chi̱ sa̱ daá ió va na o̱ du̱ú yu'u̱ ―kaá Juan.
43001016	Ta sa̱'á ña̱ kómí ná choon ká'ano yó'o, sa̱'á ño̱ó ndidaá vá yó ní'i̱ iin ña̱ mani̱ ká'ano cháá ka̱ no̱ó ña̱ mani̱ ni̱ sa̱ io mií no̱ó.
43001017	Chi̱ xí'ín ndá'a̱ Moisés ni̱ kemáni̱ Ndios ley na̱ noo̱ yo̱, tído noo̱ Jesucristo ni̱ na̱tiin yó ña̱ mani̱ xí'ín ña̱ ndaa̱.
43001018	Ni iin tó'ón ta'on ña̱yuu ko̱ ní xiní ndí káa Ndios, tído iin tó'ón dini̱ de̱'e na, na̱ ió nduú xí'ín tatá Ndios, no̱ón kúú na̱ ni̱ kii ni̱ na'a̱ ñaá ná noo̱ yo̱.
43001019	Tá'a̱n ña̱ yó'o kúú kuendá ni̱ xi̱'o Juan, chi̱ ta̱ Israel né'e choon ñoo Jerusalén ni̱ ta̱nda'á rá ta̱ duti̱ xí'ín ta̱ levita ni̱ sa'a̱n ra̱ ni̱ nda̱to̱'ón rá Juan ndá yoo kúú ná, ta di'a ni̱ kaa ra̱ xí'ín ná: ―¿Ndá yoo kúú mií ní?
43001020	Dá ni̱ ka'a̱n ndaa̱ Juan ndá yoo kúú ná. Ta ni ña̱'a ta'on ko̱ ní chíde̱'é na̱, di'a ni̱ xi̱'o ndaa̱ na̱ kuendá, chi̱ kaá na̱: ―Ko̱ kúú ta'on yu'u̱ na̱ kúú Cristo, na̱ dáka̱ki ñaá.
43001021	Dá ni̱ nda̱to̱'ón tuku ñaá rá: ―¿Ndá yoo kúú ní, tá dáá? ¿Á profeta Elías kúú ní? Dá ni̱ kaa na̱: ―Ko̱ó, ko̱ ta̱'ón ñaá kúú yu'u̱. ―¿Á mií ní kúú profeta, na̱ ni̱ kaa Ndios tanda'á ná kasaa̱ noo̱ ndú'u̱? ―kaá ra̱. Dá ni̱ kaa na̱: ―Ko̱ó, ko̱ ta̱'ón ñaá kúú yu'u̱.
43001022	Dá ni̱ kaa ra̱ xí'ín ná: ―¿Ndá yoo kúú ní, tá dáá? Ka'a̱n ní xí'ín ndú, dá ni'i̱ ndú ndi koo kasto̱'on ndu xí'ín ra̱ ni̱ ta̱nda'á ñaá ve̱i ndu. ¿Ndi kaá ní sa'a̱ mií ní?
43001023	Dá ni̱ kaa na̱ xí'ín rá: ―Yu'u̱ kúú na̱ káyu'ú noo̱ kúú yukú i̱chí: “Konó ndó iin íchi̱ ndaa̱ noo̱ na̱ kúú sato'o yo̱” ―táto̱'on ni̱ kaa profeta Isaías.
43001024	Ta ta̱a ñoó kúú ra̱ ni̱ ta̱nda'á ta̱ fariseo ni̱ sa'a̱n ra̱,
43001025	ta ni̱ nda̱to̱'ón rá Juan, ta kaá tuku ra̱ xí'ín ná: ―¿Ndiva̱'a dákodo̱ ndúta̱ ní ña̱yuu tá ko̱ kúú ní na̱ kúú Cristo, o profeta Elías o mií profeta ni̱ kaa Ndios tanda'á ná kii, tá dáá?
43001026	Dá ni̱ kaa na̱ xí'ín rá: ―Yu'u̱ kúú ra̱ dákodo̱ ndúta̱ ña̱yuu xí'ín ta̱kui̱í va, tído tein mií ndó xíonoo iin ka̱ na̱ ko̱ ná'á ndó.
43001027	Ta no̱ón kúú na̱ ve̱i sata̱ yú'u̱, ta ndáya̱'i cháá ka̱ na̱ o̱ du̱ú yu'u̱, sa̱'á ño̱ó ni yó'o̱ ndisa̱ ná ko̱ kánian ndaxí yu'u̱ ―kaá na̱.
43001028	Ndidaá ña̱ yó'o ni̱ kuu ñoo naní Betábara noo̱ kúú iin ka̱ xoo yu̱ta Jordán noo̱ sa̱ xi̱onoo Juan sa̱ da̱kódo̱ ndúta̱ ná ña̱yuu.
43001029	Tá ni̱ kasa̱ndaá iin ka̱ kuu̱, dá ni̱ xini Juan ña̱ ve̱i Jesús, dá ni̱ kaa na̱: ―Kande̱'é ndó, na̱ ve̱i káa kúú léko mií Ndios, na̱ dítá kua̱chi kómí ña̱yuu noo̱ Ndios.
43001030	Ta na̱ káa kúú na̱ sa̱ xi̱'o yu'u̱ kuendá sa'a̱ noo̱ iin rá iin ndó, dá chi̱ ni̱ kaai̱ xí'ín ndó ña̱ sata̱ yú'u̱ ve̱i iin ka̱ na̱, ta ndáya̱'i cháá ka̱ na̱ o̱ du̱ú yu'u̱, dá chi̱ sa̱ daá ió va na o̱ du̱ú yu'u̱.
43001031	Ta ni yu'u̱ ko̱ ní sá na'á ndá yoo kúú ná, tído ni̱ ka̱sáa̱i̱ dákodo̱ ndúta̱í ña̱yuu, dá kana'á ñaá na̱ Israel ―kaá na̱.
43001032	Ta ni̱ xi̱'o ta'ani Juan kuendá sa̱'á ña̱ ni̱ xini na̱, ta kaá na̱: ―Ni̱ xinii̱ ni̱ noo Espíritu ii̱ Ndios nda̱ induú káa, ta káa na táto̱'on ki̱'o káa iin paloma, dión káa na ni̱ noo na ni̱ sa̱ io kuií na̱ xí'ín Jesús.
43001033	Ko̱ ní sá na'á ta'on yu'u̱ ndá yoo kúú ná, tído di'a ni̱ kaa mií na̱ ni̱ ta̱nda'á yu'u̱ ve̱i dákodo̱ ndúta̱í ña̱yuu xí'ín ta̱kui̱í: “Tá ni̱ xino̱n ni̱ noo Espíritu ii̱ sata̱ iin ta̱a, ta ni̱ ka̱ndo̱o na ió kuií na̱ xí'ín ná, no̱ón kúú na̱ dákodo̱ ndúta̱ ña̱yuu xí'ín Espíritu ii̱.”
43001034	Ta ndidaá ña̱ yó'o ni̱ xinii̱, sa̱'á ño̱ó xí'oi kuendá ña̱ miía̱n ndaa̱ kuiti na̱ káa kúú de̱'e Ndios ―kaá na̱.
43001035	Iin ka̱ kuu̱, dá nákaa̱ Juan xí'ín uu̱ ta̱a xíonoo xí'ín ná.
43001036	Dá ni̱ xini na̱ Jesús yá'a na kua'a̱n na̱ ñoó, dá ni̱ kaa na̱ xí'ín ta̱a ñoó: ―Kana'á ndó ña̱ ta̱a káa kúú léko mií Ndios.
43001037	Tá ni̱ seídó'o ndi nduú ta̱a xíonoo xí'ín Juan ña̱ ni̱ ka'a̱n na̱ sa'a̱ Jesús, dá ni̱ kee ra tákuei ra Jesús kua'a̱n ra̱.
43001038	Dá ni̱ na̱ndió ko̱o Jesús ni̱ sa̱ nde̱'é ná ta̱a ñoó, chi̱ ni̱ xini na̱ ña̱ tákuei ñaá rá ve̱i ra. Dá ni̱ kaa na̱ xí'ín rá: ―¿Á ndá ña̱'a kóni̱ ndo̱? Dá ni̱ kaa ra̱ xí'ín ná: ―Rabí, ¿ndeí kúú ve'e ní? ―kaá ra̱. (Rabí kóni̱ kaa maestro.)
43001039	Dá ni̱ kaa na̱ xí'ín rá: ―Nakíi̱ ndo̱ ná ko'o̱, dá koni ndo̱ ―kaá na̱. Dá ni̱ sa'a̱n ra̱ xí'ín ná, dá ni̱ xini ra̱ noo̱ ió na̱. Dá ni̱ ka̱ndo̱o ra ni̱ sa̱ ndei ra xí'ín ná sa̱kuaá dáá ñóó, dá chi̱ sa̱ ka̱ komi̱ sa̱'ini kíán.
43001040	Ta Andrés, ta̱ kúú ñani Simón Pedro, nákaa̱ tein ndi nduú ta̱a ni̱ seídó'o ña̱ ni̱ ka'a̱n Juan ñoó, ta ni̱ sa̱rkuei ra sata̱ Jesús kua'a̱n ra̱.
43001041	Dá ni̱ kee Andrés kua'a̱n ra̱. Dá tá ni̱ na̱ní'i̱ rá ñani ra̱ Simón, dá ni̱ kaa ra̱ xí'ín rá: ―Ni̱ na̱ki'in tá'an ndu xí'ín na̱ kúú Mesías ―kaá ra̱. (To̱'on yó'o kóni̱ kaa Cristo, na̱ dáka̱ki ñaá.)
43001042	Dá ndáka ñaá rá ni̱ ka̱sáa̱ ra̱ noo̱ Jesús. Dá ni̱ sa̱ nde̱'é ñaá Jesús, dá ni̱ kaa na̱ xí'ín rá: ―Yo'ó kúú Simón, de̱'e Jonás, tído viti nda̱ Cefas kananón ―kaá na̱. (To̱'on yó'o kóni̱ kaa Pedro.)
43001043	Iin ka̱ kuu̱ ñoó, dá ni̱ chi̱kaa̱ ini Jesús ko'o̱n na̱ chí kuendá Galilea di'a. Dá ni̱ na̱ki'in tá'an na xí'ín iin ta̱ naní Felipe, dá ni̱ kaa na̱ xí'ín rá: ―Nakíi̱, kanooón xí'ín yu'u̱.
43001044	Ta Betsaida kúú ñoo Felipe ñoó, ta ñoó ta'ani kúú ñoo Andrés xí'ín Pedro.
43001045	Dá ni̱ na̱ní'i̱ tá'an Felipe xí'ín ra̱ naní Natanael, dá ni̱ kaa ra̱ xí'ín rá: ―Ni̱ na̱ní'i̱ ndu'u̱ na̱ kasaa̱ dáka̱ki ñaá táto̱'on ká'a̱n ley Moisés xí'ín ña̱ ni̱ taa profeta. Ta na̱ yó'o naní Jesús, na̱ kúú de̱'e José, na̱ ñoo Nazaret.
43001046	Dá ni̱ kaa Natanael xí'ín Felipe: ―¿Á ndáa ña̱ va̱'a kana ñoo Nazaret, ká'án yo'ó? Dá ni̱ kaa Felipe xí'ín rá: ―Nakíi̱ ná ko'o̱, dá kono̱n.
43001047	Dá tá ni̱ xini Jesús ña̱ ni̱ ku̱yati ta̱ naní Natanael ñoó ve̱i ra, dá ni̱ kaa na̱: ―Kana'á ndó, yó'o ve̱i iin ra̱ miía̱n ndaa̱ kuiti kúú ta̱ Israel, ta kúú rá iin ta̱a ndaa̱.
43001048	Dá ni̱ kaa ra̱ xí'ín Jesús: ―¿Ndí ni̱ kee ní ná'á ní yu'u̱? Dá ni̱ kaa Jesús xí'ín rá: ―Nda̱ rá ko̱ ñá'a̱ naki'in tá'an Felipe xaa̱n xí'ón, nda̱ daá vá ni̱ xinii̱ ióo̱n sa'a̱ iin ta̱ño̱'ó.
43001049	Dá ni̱ kaa Natanael ñoó xí'ín Jesús: ―Maestro, miía̱n ndaa̱ mií ní kúú de̱'e Ndios, ta mií ní kúú rey no̱ó na̱ Israel.
43001050	Dá ni̱ kaa Jesús xí'ín rá: ―¿Á kándísón ña̱ dión kíán sa̱'á ña̱ ni̱ ka'i̱n xí'ón ña̱ ni̱ xinii̱ ióo̱n sa'a̱ iin ta̱ño̱'ó? Ña̱ ná'ano cháá ka̱ kía̱n ko'o̱n kono̱n kee yu'u̱ o̱ du̱ú ña̱ ni̱ xino̱n viti.
43001051	Dá ni̱ kaa ta'ani na xí'ín rá: ―Miía̱n ndaa̱ ká'i̱n xí'ón ña̱ viti chí noo̱ kono̱n kanonó induú káa, ta kono̱n noo ángel kii na no̱ó na̱ ni̱ nduu ta̱a ñayuú yó'o, ta kono̱n nana na no'o̱ na̱ induú. 2
43002001	Dá tá ni̱ ya̱'a oni̱ kuu̱, dá ni̱ sa̱ io iin víko̱ tánda'a̱ ñoo Caná, ña̱ nákaa̱ chí kuendá Galilea, ta ñoó nákaa̱ naná Jesús.
43002002	Ta ni̱ kana ta'ani na Jesús ña̱ kía̱n ko'o̱n na̱ víko̱ ñoó xí'ín ta̱ xíonoo xí'ín ná.
43002003	Ta tein ndéi na noo̱ ió víko̱ ñoó, kúú ni̱ ndi'i vino, dá ni̱ kaa naná Jesús xí'ín ná: ―Ni̱ ndi'i va vino na̱.
43002004	Dá ni̱ kaa Jesús: ―¿Ndiva̱'a ká'a̱n ní dión xí'ín yu'u̱, naná? Chi̱ kámani̱ vá kasandaá hora na'a̱ yu'u̱ choon kómíí no̱ó ña̱yuu.
43002005	Dá ni̱ kaa naná na̱ xí'ín ta̱ dánduu vino ñoó: ―Koo ini ndo̱ kee ndó ndi ndáa mií ña̱'a xíka̱ de̱'i noo̱ ndo̱.
43002006	Ta ñoó ndíta iño̱ ki̱di yuu̱ noo̱ kaño'o ta̱kui̱í, ña̱ kéchóon na̱ Israel ndúvii ná mií ná noo̱ Ndios. Ta kéta ini iin iian sá ño'o táto̱'on uu̱ o oni̱ yoo ná'ano ta̱kui̱í.
43002007	Dá ni̱ kaa Jesús xí'ín ta̱ dánduu ñoó: ―Kua'án ndo̱ dákútí ndó ki̱di yuu̱ káa xí'ín ta̱kui̱í. Dá ni̱ sa'a̱n ra̱ ni̱ da̱kútí kuei raa̱n xí'ín ta̱kui̱í.
43002008	Ni̱ ndi'i, dá ni̱ kaa na̱ xí'ín rá: ―Taó ndo̱ cháá rá viti, ta kua'án ndo̱ ki̱'o ndó ra̱ no̱ó ta̱ ká'a̱n víko̱ yó'o. Dá ni̱ xi̱'o ra ta̱kui̱í ñoó noo̱ ta̱ ká'a̱n víko̱ ñoó.
43002009	Dá ni̱ xirndodó rá ta̱kui̱í ni̱ nduu vino ñoó, tído ko̱ ná'á rá ndeí ni̱ kee rá. Ta ná'á vá ta̱ dánduu ñoó ña̱ ta̱kui̱í ñó'o ini ki̱di ñoó vá kúú rá. Dá ni̱ kana ta̱ ká'a̱n víko̱ ñoó ta̱a kúú tono̱ ñoó,
43002010	dá ni̱ kaa ra̱ xí'ín rá: ―Ndeí kúú mií vá noo̱ ió víko̱, dinñó'ó ka̱ xí'o ra vino va̱'a no̱ó na̱ ni̱ kana ra, dá tá sa̱ ni̱ kuu kua'a̱ xí'i na, dá kásá'á rá dánduu ra̱ vino nóo. Tído mií ní ni̱ sa̱ ne'e va̱'a ní vino va̱'a yó'o, dá dánduu ní ra̱ nda̱ noo̱ ndí'í ―kaá ra̱.
43002011	Ña̱ yó'o kúú ña̱ ká'ano mií no̱ó ni̱ kee Jesús. Ta ñoo no̱ó ni̱ kee naa̱n naní Caná, ña̱ nákaa̱ chí kuendá Galilea di'a. Ta ki̱'o dión ni̱ na'a̱ na̱ mií ná ña̱ ká'ano nda̱'o choon né'e na, ta kúú ni̱ ka̱sá'á kándéé cháá ka̱ iní ñaá ta̱ xíonoo xí'ín ná.
43002012	Ni̱ ndi'i daá, dá ni̱ na̱xino̱ na̱ ñoo Capernaum xí'ín naná na̱ xí'ín ñani na̱ xí'ín ta̱ xíonoo xí'ín ná, ta ko̱ ní sá ndei na'á ta'on na ñoo ñoó.
43002013	Ta sa̱ ni̱ ku̱yati víko̱ pascua, ña̱ kéká'ano na̱ Israel, sa̱'á ño̱ó ni̱ na̱ki'in Jesús ko̱nana na kua'a̱n na̱ ñoo Jerusalén.
43002014	Tá ni̱ saa̱ na̱, dá ni̱ ku̱'u na yé'é ño̱'o ká'ano, kúú ni̱ xini na̱ ndéi ta̱a díkó che̱e, ta dao ka̱ ra̱ díkó léko, ta dao ka̱ ra̱ díkó paloma, ta dao ka̱ ra̱ ndéi nádaon di̱'ón.
43002015	Dá ni̱ ka̱va̱'a na iin chirrión xí'ín yó'o̱, dá ni̱ ka̱sá'á ná taó ndí'i na ndidaá ta̱ ñoó xí'ín léko, xí'ín che̱e ñoó kua'a̱n ri̱ sata̱ vé'e, ta ni̱ sata ni'ini na di̱'ón nádaon dao ka̱ ta̱a ñoó, ta ni̱ da̱ndió ka̱o na mesa ra̱;
43002016	dá ni̱ kaa na̱ xí'ín ta̱ díkó paloma ñoó: ―Taó ndó ndidaá ña̱'a xaa̱n, ta o̱ sa̱ kée ndó ve'e tatái̱ kakuuan iin ve'e noo̱ kúya̱'i ña̱'a.
43002017	Dá ni̱ ndu̱saa̱ ini ta̱ xíonoo xí'ín ná ña̱ ká'a̱n tuti ii̱ Ndios di'a: “Ió ña̱ kuui̱ sa̱'á ña̱ ndó'i sa'a̱ ve'e ní.”
43002018	Dá ni̱ kaa ta̱ né'e choon no̱ó na̱ Israel xí'ín ná: ―¿Ndí ki̱án ká'ano na'a̱ ní noo̱ ndú'u̱, dá ná kandía ndu'u̱ ña̱ ió choon noo̱ ndá'a̱ ní kee ní ña̱ yó'o?
43002019	Dá ni̱ kaa Jesús xí'ín rá: ―Va̱'ará ná dáko̱on ndó ve'e ño̱'o yó'o, tído ti̱xi oni̱ kuu̱, kúú sa̱ nachikani tuku vei ña̱.
43002020	Dá ni̱ kaa ra̱ xí'ín ná: ―Uu̱ diko iño̱ toon kuia̱ ni̱ ka̱va̱'a ve'e ño̱'o yó'o; ta, ¿ndiva̱'a ká'a̱n ní ña̱ ti̱xi oni̱ kuu̱ sa̱ nachikani tuku nía̱n? ―kaá ra̱.
43002021	Tído ve'e ño̱'o ni̱ ka'a̱n na̱ sa'a̱ kúú yikí ko̱ño na̱.
43002022	Ta nda̱ kuu̱ ni̱ na̱taki na̱, dá ni̱ ndi̱saa̱ ini ta̱ xíonoo xí'ín ná ña̱ ni̱ ka'a̱n na̱ dión, ta ni̱ ka̱ndísa ra noo̱ ká'a̱n tuti ii̱ Ndios sa'a̱ ná, ta ni̱ ka̱ndísa ta'ani ra ña̱ ni̱ ka'a̱n mií ná.
43002023	Ta xía̱n nani nákaa̱ Jesús ñoo Jerusalén ñoó tein kuu̱ víko̱ pascua ñoó, kua̱'á nda̱'o ña̱yuu ni̱ ka̱ndísa ñaá sa̱'á ndidaá ña̱ ná'ano ni̱ kee na noo̱ ná.
43002024	Tído ko̱ ní kándísa Jesús ña̱ miía̱n ndaa̱ ni̱ ka̱ndísa ñaá ña̱yuu ñoó, dá chi̱ sa̱ ná'á vá ná táto̱'on ki̱'o kúú nío̱ iin rá iin na,
43002025	ta ko̱ xínñó'ó ta'on na ni iin tó'ón ña̱yuu, dá ki̱'o na kuendá sa'a̱ iin rá iin ña̱yuu, dá chi̱ ná'á vá ná táto̱'on ki̱'o kúú nío̱ ná. 3
43003001	Ió iin ta̱ fariseo naní Nicodemo, ta né'e ra choon ká'ano no̱ó ta̱ Israel.
43003002	Dá ni̱ sa'a̱n ra̱ iin sa̱kuaá noo̱ ió Jesús, dá ni̱ kaa ra̱ xí'ín ná: ―Maestro, ná'á ndu'u̱ ña̱ ni̱ ta̱nda'á Ndios mií ní ve̱i ní kakuu ní iin na̱ dána'a̱ no̱ó ndu̱, dá chi̱ kée ní ña̱ ná'ano, ta ni iin ña̱yuu ko̱ kándeé kee ña̱ ná'ano tá ko̱ ió Ndios xí'ín ná.
43003003	Dá ni̱ kaa Jesús xí'ín rá: ―Miía̱n ndaa̱ ná ka'i̱n xí'ín ní ña̱ tá ná o̱ nákaki sa̱á ña̱yuu, dá kía̱n o̱ ko̱ní ta'on na ndu̱'u na ti̱xi ndá'a̱ Ndios.
43003004	Dá ni̱ kaa Nicodemo xí'ín ná: ―¿Ndi koo nakaki sa̱á tuku iin ta̱a sa̱ ni̱ ku̱yatá? ¿Á kuu ndu̱'u tuku ra ti̱i naná ra̱, dá nakaki sa̱á ra̱?
43003005	Dá ni̱ kaa Jesús xí'ín rá: ―Miía̱n ndaa̱ ná ka'i̱n xí'ín ní ña̱ tá ni̱ kaki oon ña̱yuu xí'ín ta̱kui̱í, ta ko̱ ní nákaki sa̱á na̱ kee Espíritu ii̱ Ndios, dá kía̱n o̱ ko̱ní ta'on na ndu̱'u na ti̱xi ndá'a̱ Ndios.
43003006	Dá chi̱ ña̱yuu ni̱ kaki oon ñayuú yó'o, kuendá ñayuú yó'o va kúú ná. Tído na̱ káki sa̱á kée Espíritu ii̱, no̱ón kúú kuendá mií Espíritu ii̱.
43003007	Ta ná dá'a ni naá téí ini ní koni ní ña̱ ká'i̱n xí'ín ní ña̱ kánian nakaki sa̱á ní.
43003008	Chi̱ kíán táto̱'on kúú tachi̱, dá chi̱ xoo di'a xoo di'a kánaan, ta seídó'o yó kánaan, tído ko̱ ná'á ta'on yó ndeí ni̱ kixian, ta ndeí kua'a̱n. Ki̱'o dión kúúán xí'ín ña̱yuu ni̱ na̱kaki sa̱á ni̱ kee Espíritu ii̱.
43003009	Dá ni̱ kaa Nicodemo: ―¿Ndi kuu, dá koo di'a?
43003010	Dá ni̱ kaa Jesús xí'ín rá: ―Mií ní kúú iin maestro no̱ó na̱ Israel. Ta, ¿ndiva̱'a ko̱ kándaa̱ ini ní ndi dándáki to̱'on ni̱ ka'i̱n xí'ín ní?
43003011	Miía̱n ndaa̱ kuiti ná ka'i̱n xí'ín ní ña̱ ká'a̱n ndu̱ xí'ín ña̱yuu sa̱'á ña̱ ná'á ndú, xí'ín sa̱'á ña̱ ni̱ xini xí'ín noo̱ ndú. Ta xí'o ndu kuendá sa̱'á ña̱ yó'o va, tído ko̱ kóni̱ ta'on ndo'ó natiin ndó to̱'on, ña̱ xí'o ndu kuendá sa'a̱.
43003012	Ká'i̱n xí'ín ní sa̱'á ña̱'a ió ñayuú yó'o va, tído ko̱ kándísa ta'on nía̱n. ¿Ndi koo ka̱ ví kandísa ní tá ná ka'i̱n xí'ín ní sa̱'á ña̱'a ió induú noo̱ ió Ndios?
43003013	Dá chi̱ ni iin tó'ón ña̱yuu ko̱ ní káa ko'o̱n induú. Sa̱va̱'a na̱ ni̱ kaa kúú na̱ ni̱ noo ni̱ ka̱sáa̱. Ta na̱ yó'o kúú na̱ ni̱ nduu ta̱a ñayuú yó'o, dá chi̱ mií ná kúú na̱ ni̱ sa̱ io induú.
43003014	Táto̱'on ki̱'o ni̱ chi̱rkaa Moisés iin koo̱ ni̱ ka̱va̱'a xí'ín ka̱a kua̱án yukú i̱chí ñoó, ki̱'o dión ta'ani kánian karkaa na̱ ni̱ nduu ta̱a ñayuú yó'o kee ña̱yuu,
43003015	dá kía̱n ndi ndáa mií vá ña̱yuu ná kandeé ini ñaá, ni iin kuu̱ ta̱'ón o̱ ku̱ú na̱, di'a koni na̱ kataki chíchí ná.
43003016	’Chi̱ sa̱'á ña̱ kú'u̱ nda̱'o ini Ndios sa̱'á ña̱yuu ndéi iin níí kúú ñayuú, sa̱'á ño̱ó ni̱ xi̱'o na iin tó'ón dini̱ de̱'e na ni̱ ka̱sáa̱ na̱ ñayuú yó'o, dá kía̱n ndi ndáa mií vá ña̱yuu ná kandeé ini ñaá, ni iin kuu̱ ta̱'ón o̱ ku̱ú na̱. Di'a koni na̱ kataki chíchí ná.
43003017	Dá chi̱ ko̱ ní tánda'á Ndios de̱'e na kasaa̱ na̱ ñayuú yó'o ndaka na kuendá sa̱'á kua̱chi ña̱yuu. Di'a ni̱ ka̱sáa̱ na̱, dá koni iin rá iin ña̱yuu ni'i̱ ná ña̱ ka̱ki na sa̱'á mií ná.
43003018	’Dá chi̱ ndidaá na̱ kándéé ini ñaá, ko̱ kánian chiya̱'i na sa̱'á kua̱chi na. Tído na̱ ko̱ ní xíin kandeé ini ñaá, no̱ón kúú na̱ kánian chiya̱'i sa'a̱ kua̱chi kée na, dá chi̱ ko̱ ní kándeé ini na̱ na̱ kúú iin tó'ón dini̱ de̱'e Ndios.
43003019	Ta kánian chiya̱'i na sa̱'á kua̱chi kée na, dá chi̱ ni̱ ka̱sáa̱ na̱ dátoo̱n noo̱ ña̱yuu, tído ni̱ kee cháá ka̱ ña̱yuu sa̱'á noo̱ íin naá, dá chi̱ ndino'o ña̱ kini kée na.
43003020	Dá chi̱ ndidaá na̱ kée ña̱ kini, kañó'ó ná ña̱ ndaa̱ dátoo̱n no̱ó ña̱yuu, ta ni ko̱ kúyati na noo̱ tóo̱n ña̱, dá kía̱n ná dá'a ni natu̱u ndidaá ña̱ kini kée na.
43003021	Tído na̱ kée ña̱ ndaa̱, no̱ón kúú na̱ na̱tuu yati noo̱ ndato tóo̱n, dá katu̱u ndi'i ña̱ va̱'a kée na sa̱'á ña̱ kúú ná ña̱yuu Ndios.
43003022	Tá ni̱ ndi'i, dá ni̱ sa'a̱n Jesús xí'ín ta̱ xíonoo xí'ín ná chí noo̱ kúú kuendá Judea, ta ñoó ni̱ sa̱ ndei na sa̱ da̱kódo̱ ndúta̱ ná ña̱yuu.
43003023	Ta Juan sa̱ da̱kódo̱ ndúta̱ ña̱yuu chí noo̱ kúú ñoo Enón, yati noo̱ kúú ñoo naní Salim, dá chi̱ ñoó ñó'o nda̱'o ta̱kui̱í. Ta sa̱ ka̱sáa̱ ña̱yuu noo̱ ná, ta sa̱ da̱kódo̱ ndúta̱ ñaá ná,
43003024	dá chi̱ kámani̱ vá ndadi na̱ ve'e ka̱a.
43003025	Dá ni̱ ka̱sá'á ndátó'ón kuáchi̱ ta̱ xíonoo xí'ín Juan xí'ín dao ka̱ na̱ Israel sa'a̱ ndí ki̱án kánian kee ña̱yuu, dá nduvii ná noo̱ Ndios.
43003026	Sa̱'á ño̱ó ni̱ sa'a̱n ra̱ noo̱ ió Juan, dá ni̱ kaa ra̱ xí'ín ná: ―Maestro, tá'a̱n ta̱a ni̱ sa̱ io xí'ín ní iin ka̱ xoo yu̱ta Jordán, tá'a̱n ra̱ ni̱ xi̱'o ní kuendá sa̱'á no̱ó ña̱yuu, ro̱ón kúú ra̱ xíonoo dákodo̱ ndúta̱ ña̱yuu, ta kua̱'á nda̱'o na kua'a̱n noo̱ rá.
43003027	Dá ni̱ kaa Juan xí'ín rá: ―O̱ kándeé ta'on ni iin ta̱a ni'i̱ rá ni iin choon tá ko̱ ní xi̱'o Ndios ña̱ noo̱ rá nda̱ induú.
43003028	Ta mií ndó kúú na̱ xí'o kuendá ña̱ ni̱ ka'a̱n yu'u̱ ña̱ ko̱ kúú ta'on yu'u̱ na̱ kúú Cristo, na̱ dáka̱ki ñaá. Di'a ni̱ ka'i̱n xí'ín ndó ña̱ yu'u̱ kúú na̱ ni̱ ta̱nda'á Ndios ve̱i mií no̱ó, dá kasaa̱ mií ná.
43003029	Ná'á ndó ña̱ ta̱a ni̱ ta̱ndá'a̱ xí'ín iin ñá'a̱ kúú yíi̱a̱n. Ta ra̱ né'e tá'an va̱'a xí'ín ta̱ ni̱ ta̱ndá'a̱ ñoó, ro̱ón kúú ra̱ íin díi̱n rá, ta seídó'o ñaá rá, ta kádii̱ ini ra̱ tá seídó'o ra noo̱ ká'a̱n ta̱ kúú yíi̱ ñoó. Ki̱'o dión ta'ani ndó'o mií yu'u̱ viti, chi̱ ni̱ xi̱nko̱o ndi'i ña̱ kádii̱ inii̱.
43003030	Dá chi̱ miía̱n ndúsa̱ kánian kandaya̱'i cháá ka̱ na̱, ta yu'u̱ kúú na̱ kánian ndunóo di'a.
43003031	’Na̱ ni̱ noo ni̱ kii chí induú, no̱ón kúú na̱ dándáki ndidaá ña̱yuu. Ta na̱ ndéi no̱ñó'o̱ yó'o, yó'o va ni̱ kaki na, ta ká'a̱n na̱ sa̱va̱'a sa̱'á ña̱ ió no̱ñó'o̱ yó'o. Tído na̱ ni̱ kii chí induú, no̱ón kúú na̱ dándáki ndidaá ña̱yuu.
43003032	Ta xí'o na kuendá sa̱'á ña̱ ni̱ xini na̱ xí'ín sa̱'á ña̱ ni̱ seídó'o na chí induú, tído ko̱ íin ta'on xiín natiin va̱'a ña̱ ká'a̱n na̱.
43003033	Tído ndi ndáa ña̱yuu nátiin va̱'a ña̱ ká'a̱n na̱, no̱ón kúú na̱ xí'o kuendá ña̱ miía̱n ndaa̱ ndisa na̱ ndaa̱ kúú Ndios.
43003034	Ta na̱ ni̱ ta̱nda'á Ndios ni̱ ka̱sáa̱, no̱ón kúú na̱ ká'a̱n to̱'on mií Ndios, chi̱ ni̱ xi̱'o ndi'i na ndée̱ Espíritu ii̱ ná noo̱ ná, ta ko̱ ní chíki̱'ó ta'on ñaá ná.
43003035	Ta kú'u̱ nda̱'o ini tatá Ndios sa'a̱ de̱'e na, ta ni̱ na̱ki̱'o na ndidaá tá'a̱n ña̱'a noo̱ ndá'a̱ ná.
43003036	Sa̱'á ño̱ó ndi ndáa mií vá ña̱yuu ná kandeé ini de̱'e Ndios koni na̱ kataki chíchí ná. Tído na̱ ko̱ xi̱ín kandeé ini de̱'e Ndios, o̱ ko̱ní ta'on na kataki chíchí ná, di'a kasaa̱ ña̱ xído̱ ini Ndios sata̱ ná. 4
43004001	Kúú ni̱ ka̱ndaa̱ va ini sato'o yo̱ Jesús ña̱ ni̱ ni'i̱ tó'on ta̱ fariseo ña̱ kua'a̱ cháá ka̱ ña̱yuu ni̱ ka̱sá'á ndíko̱ ñaá, ta kua'a̱ cháá ka̱ ña̱yuu dákodo̱ ndúta̱ ná o̱ du̱ú Juan,
43004002	va̱'ará o̱ du̱ú mií Jesús dákodo̱ ndúta̱ ñaá, ta̱ xíonoo xí'ín vá ná kée choon yó'o.
43004003	Sa̱'á ño̱ó ni̱ keta na kuendá Judea kua'a̱n tuku na chí Galilea di'a xí'ín ta̱a xíonoo xí'ín ná.
43004004	Ta miía̱n ndúsa̱ kánian ya̱'a na chí kuendá Samaria di'a, dá saa̱ na̱ Galilea.
43004005	Sa̱'á ño̱ó ni̱ saa̱ na̱ iin ñoo naní Sicar, ña̱ nákaa̱ chí Samaria ñoó. Ta yati né'e tá'an ñoo yó'o xí'ín ñó'o̱ ni̱ xi̱'o oon Jacob no̱ó de̱'e na José.
43004006	Ta ñoó nákaa̱ iin pozo ni̱ ka̱va̱'a Jacob. Ta sa̱'á ña̱ ni̱ kuitá Jesús ni̱ xika na, sa̱'á ño̱ó ni̱ sa̱ ko̱o na yú'u̱ pozo ñoó ió na̱ náni'i̱ ndée̱ ná. Ta kíán dao nduú.
43004007	Dá ni̱ ka̱sáa̱ iin ñá'a̱ kuendá Samaria taváa̱n ta̱kui̱í, dá ni̱ kaa na̱ xí'án: ―Tei cháá ta̱kui̱í xaa̱n ná ko'i.
43004008	Ta ko̱ ta̱'ón ta̱ xíonoo xí'ín ná ñoó ndéi xí'ín ná, chi̱ kua'a̱n ra̱ ñoo nákaa̱ yati ñoó kuiin ra ña̱'a kasá'an na.
43004009	Dá ni̱ kaa ñá'a̱ Samaria ñoó xí'ín ná: ―¿Ndiva̱'a xíka̱ mií ní, ta̱ Israel xaa̱n, ta̱kui̱í ko'o ní noo̱ yú'u̱, chi̱ iin ñá Samaria va kúú yu'u̱? Ta ko̱ né'e tá'an va̱'a ta'on ndo'ó, na̱ Israel xaa̱n, xí'ín ndu'u̱, na̱ kuendá Samaria yó'o.
43004010	Dá ni̱ kaa na̱ xí'án: ―Tá ná kandaa̱ ino̱n sa̱'á ña̱ va̱'a kóni̱ Ndios kee na xí'ón, ta ná kandaa̱ ta'ani ino̱n ndá yoo kúú na̱ xíka̱ ta̱kui̱í ko'o na noo̱o̱n, dá kía̱n kaka̱ di'a yo'ó ta̱kui̱í ko'ón noo̱ yú'u̱, ta ko'i̱n ki̱'oi ta̱kui̱í, kirá ki̱'o ña̱ kataki chíchón.
43004011	Dá ni̱ kaaa̱n xí'ín ná: ―Tatá, ni iin ta'on ña̱'a ko̱ né'e ní taó ní ta̱kui̱í, ta konó nda̱'o pozo yó'o. Sa̱'á ño̱ó, ¿ndeí ko'o̱n ní ki'in ní ta̱kui̱í, kirá ki̱'o ña̱ kataki chíchí ñoó?
43004012	Ta, ¿á ndáya̱'i cháá ka̱ mií ní o̱ du̱ú Jacob, na̱ kúú na̱ sá'ano ve'e ndu? Dá chi̱ no̱ón vá ni̱ ka̱va̱'a pozo yó'o, ta ta̱kui̱í kána yó'o sa̱ xi'i mií ná, xí'ín de̱'e na xí'ín kíti̱ ni̱ sa̱ ndaka na.
43004013	Dá ni̱ kaa na̱ xí'án: ―Ndi ndáa mií vá ña̱yuu xí'i ta̱kui̱í ñó'o ini pozo yó'o, no̱ón kúú na̱ nandió kuéi tuku na ichi̱ ini na̱.
43004014	Tído ña̱yuu ná ko'o ta̱kui̱í, kirá ki̱'o yu'u̱ noo̱ ná, ni iin kuu̱ ka̱ o̱ nándió kuéi na ichi̱ ini na̱. Chi̱ ta̱kui̱í ki̱'o yu'u̱ ko'o na, kiróón kakuu ta̱kui̱í kana ndita ini na̱, ta ki̱'o ra ña̱ kataki chíchí ná.
43004015	Dá ni̱ kaaa̱n xí'ín ná: ―Tatá, tei ní ta̱kui̱í ká'a̱n ní sa'a̱ ná ko'o yu'u̱, dá kía̱n ná dá'a ka̱ ni nandió ko̱oi ichi̱ inii̱, ta ná dá'a ka̱ ni kixii ki'in ta̱kui̱í nda̱ yó'o.
43004016	Dá ni̱ kaa na̱ xí'án: ―Kua'án kuakón yíi̱o̱n, dá kasaa̱o̱n.
43004017	Dá ni̱ kaaa̱n xí'ín ná: ―Ko̱ ta̱'ón yíi̱ yu'u̱. Dá ni̱ kaa na̱ xí'án: ―Ndaa̱ va ká'o̱n ña̱ ko̱ó yíi̱o̱n,
43004018	dá chi̱ o̱ du̱ú ta̱'ón yíi̱o̱n kúú ta̱a ió xí'ón viti, va̱'ará sa̱ o'o̱n ni̱ sa̱ kuu yíi̱o̱n. Sa̱'á ño̱ó nda̱ni ña̱ ndaa̱ va ká'o̱n.
43004019	Dá ni̱ kaaa̱n xí'ín ná: ―Tatá, kándaa̱ inii̱ ña̱ kúú ní iin profeta.
43004020	Tído dini̱ yúku̱ yó'o va ni̱ sa̱ nda̱ño̱'o na̱ sá'ano ve'e ndu'u̱ Ndios, tído ndo'ó, na̱ Israel, kaá ndo̱ ña̱ ñoo Jerusalén va kúú noo̱ kánian kandaño̱'o yó na̱.
43004021	Dá ni̱ kaa Jesús xí'án: ―Naná, kandísa ña̱ ko'i̱n ka'i̱n xí'ón viti, dá chi̱ ve̱i kuu̱ ña̱ ni dini̱ yúku̱ yó'o, ni ñoo Jerusalén ko̱ kánian ko'o̱n ndo̱, dá kandaño̱'o ndó tatá Ndios.
43004022	Ta ndo'ó, ndáño̱'o ndava̱'a va ndó Ndios, tído ndu'u̱, ná'á vá ndu'u̱ ndá yoo kúú Ndios ndáño̱'o ndu, dá chi̱ tein na̱ ve'e ndu'u̱, na̱ Israel, ve̱i na̱ dáka̱ki ñaá.
43004023	Tído sa̱ kua'a̱n kasandaá vá hora, ta viti sa̱ ni̱ kasa̱ndaáa̱n, chi̱ na̱ kandaño̱'o ndisa Ndios kakuu na̱ kandaño̱'o ñaá xí'ín ndée̱ Espíritu ii̱, ta kandaño̱'o ndisa ñaá ná táto̱'on ki̱'o kóni̱ mií Ndios, dá chi̱ ki̱'o dión kóni̱ mií tatá Ndios ña̱ kandaño̱'o ñaá ná.
43004024	Chi̱ Espíritu vá kúú Ndios. Sa̱'á ño̱ó na̱ ka'án kandaño̱'o ñaá, kánian kandaño̱'o ñaá ná xí'ín ndée̱ Espíritu ii̱, ta kánian kandaño̱'o ndisa ñaá ná táto̱'on ki̱'o kóni̱ mií Ndios.
43004025	Dá ni̱ kaaa̱n xí'ín ná: ―Sa̱ ná'á vá yu'u̱ ña̱ kasaa̱ na̱ kakuu Mesías, na̱ kakuu Cristo, na̱ dáka̱ki ñaá. Sa̱'á ño̱ó nda̱ ná kasaa̱ mií ná, nda̱ daá ví nakani ndi'i na ndidaá ña̱ ká'a̱n ní sa'a̱.
43004026	Dá ni̱ kaa na̱ xí'án: ―Ñaá kúú yu'u̱, na̱ ká'a̱n xí'ón.
43004027	Ta mií dáá ñóó ni̱ na̱ndió kuéi ta̱ xíonoo xí'ín ná ni̱ na̱sáa̱ ra̱, ta kúú ni̱ naá ini ra̱ sa̱'á ña̱ ndátó'ón ná xí'ín ñá'a̱ ñoó. Tído ni iin tó'ón rá ko̱ ní ndáto̱'ón: “¿Ndí ki̱án ndátó'ón ní xí'ín ñá'a̱ xaa̱n?” o “¿Ndiva̱'a ndátó'ón ní xí'án?”
43004028	Dá ni̱ da̱nkoo ñá'a̱ ñoó yoo ta̱kui̱ía̱n, dá ni̱ na̱ndió ko̱oán kua'a̱n nó'a̱n ñoo ñoó. Tá ni̱ na̱sáa̱a̱n, dá ni̱ kaaa̱n xí'ín ña̱yuu ñoó:
43004029	―Nakíi̱ ndo̱ kande̱'é ndó, chi̱ ni̱ ka̱sáa̱ iin ta̱a, ta ni̱ ka'a̱n ndaa̱ ra̱ sa'a̱ ndidaá ña̱ ni̱ keei. Ndá ndi kuu kúú ná Cristo, na̱ dáka̱ki ñaá.
43004030	Dá ni̱ ka̱nkuei ñayuu ñoó kua'a̱n na̱ kande̱'é ná noo̱ ió Jesús.
43004031	Ta mií hora daá ñóó ni̱ seí nda'í ta̱ xíonoo xí'ín ná noo̱ ná, chi̱ kaá ra̱: ―Maestro, kasá'an ní.
43004032	Dá ni̱ kaa na̱ xí'ín rá: ―Ió iin ka̱ ña̱'a ko'o̱n yu'u̱ kasá'in, tído ko̱ ná'á ta'on ndó ndí ki̱án kíán.
43004033	Dá ni̱ ka̱sá'á ndáto̱'ón tá'an mií ta̱ xíonoo xí'ín ná ñoó, ta kaá ra̱: ―¿Á ndá yoo ni̱ kii ni̱ ne'e ña̱'a kasá'an na, sa̱'á ño̱ó ká'a̱n na̱ dión?
43004034	Dá ni̱ kaa na̱ xí'ín rá: ―Ña̱'a kasá'in kúú ña̱ kéei ña̱ kóni̱ mií na̱ ni̱ ta̱nda'á yu'u̱ ve̱ii, ta dáxi̱nko̱oi choon ni̱ xi̱'o na noo̱í keei.
43004035	¿Á ko̱ ká'a̱n ndo̱ ña̱ kámani̱ komi̱ yoo̱, dá kasandaá kuu̱ dákée yó? Tído ká'a̱n yu'u̱ xí'ín ndó ña̱ dákáka noo̱ ndo̱ kande̱'é ndó no̱ó ña̱ ni̱ xiti na, dá chi̱ sa̱ ni̱ ichi̱ vaan, sa̱ ni̱ kuu va dákée yóa̱n.
43004036	Dá chi̱ na̱ dákée natiin na ya̱'i na, ta ña̱ dákée na kúú ña̱yuu natiin ña̱ kataki chíchí ná. Dión, dá kadii̱ nduú ini na̱ ni̱ xiti xí'ín na̱ ni̱ da̱kée.
43004037	Ta ndaa̱ va ká'a̱n ña̱yuu tá ká'a̱n na̱ di'a: “Iin na̱ kúú na̱ xíti, ta iin ka̱ na̱ kúú na̱ dákée.”
43004038	Ta yu'u̱ kúú na̱ tanda'á ndo'ó ko'o̱n ndo̱ dákée ndó no̱ó ko̱ ní xíti ndó, chi̱ dao ka̱ va na ni̱ xiti, ta ndo'ó kúú na̱ keva̱'a no̱ó ni̱ ndo'o dao ka̱ na̱ ni̱ xiti na ―kaá na̱.
43004039	Ta kúú kua̱'á nda̱'o ña̱yuu ndéi chí kuendá Samaria ñoó ni̱ ka̱ndísa na Jesús sa̱'á ña̱ ni̱ ka'a̱n ñá'a̱ ñoó sa'a̱ ná, dá chi̱ kaáa̱n: “Ni̱ ka'a̱n ndaa̱ ta̱a ñoó xí'ín yu'u̱ sa'a̱ ndidaá ña̱'a ni̱ keei.”
43004040	Dá ni̱ ka̱sáa̱ na̱ Samaria ñoó noo̱ nákaa̱ Jesús, dá ni̱ seí nda'í na̱ noo̱ ná ña̱ ná kando̱o tóó na xí'ín ná ñoo ñoó. Dá ni̱ ka̱ndo̱o na ni̱ sa̱ io na̱ xí'ín ná uu̱ kuu̱.
43004041	Ta kua̱'á nda̱'o ña̱yuu ni̱ ka̱ndísa ñaá sa̱'á to̱'on ni̱ ka'a̱n na̱ xí'ín ná,
43004042	dá ni̱ kaa na̱ xí'ín ñá'a̱ ñoó: ―Ko̱ kándísa ka̱ ndu̱ viti sa̱va̱'a sa̱'á ña̱ ni̱ ka'o̱n xí'ín ndú, dá chi̱ viti sa̱ ni̱ seídó'o ndu to̱'on ká'a̱n mií ná. Ta ni̱ ka̱ndaa̱ ini ndu̱ ña̱ miía̱n ndaa̱ kuiti kúú ná Cristo, na̱ dáka̱ki ñaá.
43004043	Tá ni̱ ya̱'a uu̱ kuu̱, dá ni̱ kee na kua'a̱n na̱ chí kuendá Galilea di'a.
43004044	Ta ni̱ xi̱'o Jesús kuendá ña̱ ni iin tó'ón ta'on profeta ko̱ nátiin ña̱ñó'ó noo̱ na̱ ñoo mií ná.
43004045	Tído tá ni̱ saa̱ na̱ kuendá Galilea, ni̱ na̱tiin va̱'a ñaá na̱ ndéi ñoó, dá chi̱ ni̱ xini xí'ín noo̱ ná ña̱ ná'ano ni̱ kee na ñoo Jerusalén tein víko̱ pascua ñoó, dá chi̱ ni̱ sa̱ ño'o ta'ani na ñoó.
43004046	Dá ni̱ na̱ndió ko̱o tuku Jesús ni̱ na̱sáa̱ na̱ ñoo Caná, ña̱ nákaa̱ kuendá Galilea no̱ó ni̱ ndee na ta̱kui̱í ñoó vino. Ta chí ñoo Capernaum ñoó ió iin ta̱ kéchóon noo̱ rey, ta kú'u̱ iin de̱'e ra.
43004047	Tá ni̱ ni'i̱ tó'on ra ña̱ sa̱ ni̱ ndu̱sáa̱ Jesús ió na̱ Galilea, ni̱ ndee na kuendá Judea, dá ni̱ sa'a̱n ra̱ ni̱ seí nda'í ra̱ noo̱ ná ña̱ ná ko'o̱n na̱ ve'e ra, ta ná nduva̱'a na de̱'e ra, dá chi̱ sa̱ ióa̱n kuu xi̱.
43004048	Dá ni̱ kaa Jesús xí'ín rá: ―Tá ná o̱ ko̱ní xí'ín noo̱ ndo̱ ña̱ ná'ano xí'ín ña̱ ndato kée yu'u̱, dá kía̱n o̱ kándísa ta'on ndó yu'u̱.
43004049	Dá ni̱ kaa ta̱a ñoó xí'ín ná: ―Tatá, ná ko'o̱ viti ko̱ ñá'a̱ kuu de̱'i.
43004050	Dá ni̱ kaa Jesús xí'ín rá: ―Kua'án nó'o̱n, chi̱ sa̱ ni̱ ndu̱va̱'a va de̱'ón. Ta kúú ni̱ ka̱ndísa va ta̱a ñoó to̱'on ni̱ ka'a̱n Jesús. Sa̱'á ño̱ó ni̱ na̱ndió ko̱o ra kua'a̱n nó'o̱ rá.
43004051	Tá sa̱ kua'a̱n xino̱ ra̱ noo̱ íin ve'e ra, dá ni̱ kii ta̱ kéchóon noo̱ rá ni̱ ni'i̱ ñaá rá. Dá ni̱ kaa ra̱ xí'ín rá: ―Takí ii̱ vá de̱'e ní, sa̱ ni̱ ndu̱va̱'a va xi.
43004052	Dá ni̱ nda̱to̱'ón ñaá rá to̱'on ndá hora ni̱ ndi̱ko̱'on ini xi̱. Dá ni̱ kaa ta̱ kéchóon ñoó xí'ín rá: ―Táto̱'on ka̱ iin sa̱'ini koni, dá ni̱ ya̱'a ña̱ dáa̱ xí.
43004053	Dá ni̱ ndi̱sáa̱ ini tatá xi̱ ña̱ mií hora daá ñóó ni̱ ka'a̱n Jesús xí'ín rá: “Sa̱ ni̱ ndu̱va̱'a de̱'ón.” Ta ni̱ ka̱ndísa rá Jesús, xí'ín ndidaá na̱ ve'e ra.
43004054	Ta ña̱ yó'o kúú ña̱ ká'ano kúú uu̱ ni̱ kee Jesús chí kuendá Galilea tá ni̱ ndee na chí kuendá Judea di'a. 5
43005001	Ni̱ ndi'i, dá ni̱ kasa̱ndaá koo iin víko̱ ká'ano no̱ó na̱ Israel. Dá ni̱ kee Jesús ko̱kaa na kua'a̱n na̱ ñoo Jerusalén.
43005002	Ta ñoo Jerusalén ñoó nákaa̱ iin xíán noo̱ naní yé'é léko, ta yati ñoó nákaa̱ iin pila ká'ano noo̱ ñó'o ta̱kui̱í, ta naníán Betesda xí'ín yú'u̱ hebreo, ta ndíta o'o̱n ve'e xí'o káti̱ yú'án.
43005003	Ta ini ve'e káti̱ ñoó ndéi kua̱'á nda̱'o na̱ kú'u̱, dao na ko̱ túu noo̱, dao ka̱ na̱ léngo̱ sa'a̱, dao ka̱ na̱ ni̱ na̱tií sa'a̱. Ta ndéi na ndáti na naka̱ndá no̱ó ta̱kui̱í ñoó.
43005004	Dá chi̱ ndá ndi kúu náxino̱ iin ángel dáka̱ndá na̱ no̱ó ta̱kui̱í ñoó, ta na̱ mií no̱ó kasaa dáke̱ta mií tá kandá ta̱kui̱í ñoó, ta kúú nduva̱'a va na noo̱ ndi ndáa mií vá kue'e̱ ndó'o na.
43005005	Ta ñoó kándu'u̱ iin ta̱a, ta sa̱ io oko̱ sa'o̱n oni̱ kuia̱ kú'u̱ ra̱.
43005006	Dá ni̱ xini Jesús kándu'u̱ ta̱a yó'o. Tá ni̱ ka̱ndaa̱ ini na̱ ña̱ sa̱ na'á nda̱'o kú'u̱ ra̱, dá ni̱ nda̱to̱'ón ñaá ná: ―¿Á kóno̱n nduva̱'ón?
43005007	Dá ni̱ kaa ra̱: ―Dión kóni̱i̱, tatá, tído ko̱ íin ni̱'í dáke̱ta ñaá ini ta̱kui̱í káa mií hora kandá ra̱. Ta iin iin ta'ándá ká'ín ko'i̱n dáke̱tai miíi̱, sa̱ kasaa iin ka̱ na̱ ke̱ta na.
43005008	Dá ni̱ kaa Jesús xí'ín rá: ―Ndakuii̱n ndichi viti. Ta naki'in ña̱'a kándí'ón xaa̱n kane'ón kua'án.
43005009	Ta kúú vití'ón di'a ni̱ ndu̱va̱'a ta̱a ñoó. Ta kúú ni̱ na̱ki'in ra ña̱'a kándí'i ra né'e ra kua'a̱n ra̱. Ta mií kuu̱ dáá ñóó kúú kuu̱ náni'i̱ ndée̱ na̱ Israel.
43005010	Dá ni̱ kaa ta̱ sa'ándá choon no̱ó na̱ Israel xí'ín ta̱ ni̱ ndu̱va̱'a ñoó: ―Kuu̱ náni'i̱ ndée̱ yo̱ kíán viti. Sa̱'á ño̱ó ko̱ kánian kane'ón ña̱'a ni̱ sa̱ ndí'ón xaa̱n.
43005011	Dá ni̱ kaa ta̱a ñoó xí'ín rá: ―Mií na̱ ni̱ ndu̱va̱'a ñaá ni̱ ka'a̱n xí'íi̱n: “Naki'in ña̱'a kándí'ón xaa̱n kane'ón kua'án”, kaá na̱ xí'íín.
43005012	Dá ni̱ nda̱to̱'ón ñaá rá: ―¿Ndá yoo ni̱ ka'a̱n xí'ón: “Naki'in ña̱'a kándí'ón xaa̱n kane'ón kua'án”?
43005013	Tído ko̱ ná'á ta'on ta̱ ni̱ sa̱ kú'u̱ ñoó ndá yoo ni̱ ndu̱va̱'a ñaá, dá chi̱ ni̱ ke̱xoo va Jesús kua'a̱n na̱, ta ni̱ ndu̱'u na tein ña̱yuu kuá'a̱ ndéi ñoó.
43005014	Tá ni̱ ndi'i, dá ni̱ na̱ní'i̱ ñaá Jesús yé'é ño̱'o ká'ano ñoó. Dá ni̱ kaa na̱ xí'ín rá: ―Kana'ón ña̱ sa̱ ni̱ ndu̱va̱'a voon viti, tído o̱ sa̱ kóo ka̱ ino̱n ya̱'ón keeón kua̱chi, dá ná dá'a ni kixi iin ka̱ ta̱ndó'ó ká'ano cháá ka̱ noo̱o̱n.
43005015	Dá ni̱ kee ta̱a ni̱ ndu̱va̱'a ñoó kua'a̱n ra̱. Dá ni̱ ka̱sto̱'on ra xí'ín ta̱ né'e choon no̱ó na̱ Israel ña̱ Jesús kúú na̱ ni̱ ndu̱va̱'a ñaá.
43005016	Sa̱'á ño̱ó ni̱ ka̱sá'á ta̱ né'e choon ñoó kéndava̱'a rá xí'ín Jesús, ta ndúkú rá ndi kee ra ka'ání ñaá rá, dá chi̱ ni̱ kee na choon yó'o tein kuu̱ náni'i̱ ndée̱ na̱ ñoo Israel.
43005017	Dá ni̱ kaa Jesús xí'ín rá: ―Daá kéchóon va tatá yu'u̱ Ndios, ta kéchóon ta'ani yu'u̱ viti.
43005018	Ta sa̱'á ña̱ ni̱ ka'a̱n na̱ dión, sa̱'á ño̱ó ví'í ka̱ ví ni̱ ka̱sá'á ndúkú ta̱a ñoó ndi kee ra ka'ání ñaá rá, dá chi̱ o̱ du̱ú iin tó'ón ni kuu̱ náni'i̱ ndée̱ na̱ Israel yá'a na, chi̱ di'a kaá ta'ani na ña̱ mií Ndios kúú tatá na̱, ta sa̱'á ña̱ ká'a̱n na̱ dión, sa̱'á ño̱ó ndée na mií ná ña̱ iin tó'ón kúú ná xí'ín Ndios.
43005019	Sa̱'á ño̱ó ni̱ kaa Jesús di'a xí'ín ta̱a ñoó: ―Miía̱n ndaa̱ ná ka'i̱n xí'ín ndó ña̱ ko̱ kée mií ta'on na̱ kúú de̱'e Ndios iin rá iin ña̱'a, chi̱ kée na ndidaá ña̱ xiní na̱ kée tatá na̱, dá chi̱ ndidaá ña̱'a kée tatá na̱, ki̱'o dión ta'ani kée de̱'e na.
43005020	Chi̱ kú'u̱ nda̱'o ini tatá Ndios sa̱'á de̱'e na, ta ná'a̱ na̱ ndidaá tá'a̱n va ña̱'a kée na no̱ó de̱'e na. Sa̱'á ño̱ó ná'ano cháá ka̱ ña̱'a koni ndo̱ kee de̱'e Ndios o̱ du̱ú ña̱ ni̱ kee na viti, dá naá nda̱'o iní ndo̱ kee na.
43005021	Dá chi̱ táto̱'on ki̱'o ndáne'e tatá Ndios na̱ ni̱ xi'i̱, ta xí'o na ña̱ kataki na̱, dión ta'ani kée de̱'e na, dá chi̱ xí'o ta'ani na ña̱ kataki ndi ndáa mií vá ña̱yuu ká'án mií ná.
43005022	Dá chi̱ ko̱ kéyíko̱ ta'on Ndios sa'a̱ ni iin tó'ón ña̱yuu, nda̱á no̱ó de̱'e va na ni̱ xi̱'o na choon, dá keyíko̱ na̱ sa'a̱ ná,
43005023	dá kía̱n ná koo ña̱ñó'ó ndidaá tá'a̱n ña̱yuu no̱ó de̱'e Ndios, táto̱'on ki̱'o ió ña̱ñó'ó ná noo̱ mií tatá Ndios. Dá chi̱ na̱ ko̱ó ña̱ñó'ó noo̱ de̱'e Ndios, ni tatá Ndios, na̱ ni̱ ta̱nda'á ñaá ni̱ ka̱sáa̱ na̱, ko̱ó ña̱ñó'ó ná noo̱.
43005024	’Ta miía̱n ndaa̱ ná ka'i̱n xí'ín ndó ña̱ ndi ndáa na̱ seídó'o to̱'on ká'i̱n, ta kándeé iní na̱ tatá Ndios, na̱ ni̱ ta̱nda'á yu'u̱ ni̱ ka̱sáa̱i̱, no̱ón kúú na̱ ni̱'í ña̱ kataki chíchí ná, ta o̱ ká'anda ta'on Ndios choon ña̱ chiya̱'i na sa̱'á kua̱chi kée na, chi̱ ni̱ taó ñaá Ndios no̱ó ña̱ kánian kuu na̱, ta ni̱ xi̱'o na ña̱ kataki chíchí ná.
43005025	Miía̱n ndaa̱ ká'i̱n xí'ín ndó ña̱ ve̱i kuu̱, ta kuu̱ víti kíán ña̱ kueídó'o na̱ kúú ndi̱i ña̱ ka'a̱n de̱'e Ndios. Ta na̱ kandísa noo̱ ka'a̱n na̱, no̱ón kúú na̱ kataki.
43005026	Dá chi̱ táto̱'on ki̱'o xí'o Ndios ña̱ kataki ña̱yuu, ki̱'o dión ta'ani ni̱ xi̱'o na choon noo̱ ndá'a̱ de̱'e na ña̱ kee ta'ani na dión xí'ín ña̱yuu.
43005027	Ta ni̱ xi̱'o ta'ani na choon no̱ó de̱'e na ña̱ keyíko̱ na̱ sa'a̱ ndidaá ña̱yuu sa̱'á ña̱ kúú ná na̱ ni̱ nduu ta̱a ñayuú yó'o.
43005028	Ta o̱ sa̱ naá téí ini ndo̱ sa̱'á ña̱ ká'i̱n xí'ín ndó, dá chi̱ ve̱i kuu̱ ña̱ kueídó'o ndidaá na̱ ni̱ ndu̱xi to̱'on ka'a̱n na̱,
43005029	ta nataki ña̱yuu ni̱ kee ña̱ va̱'a, ta natiin na ña̱ kataki chíchí ná. Tído na̱ ni̱ kee ña̱ kini, no̱ón kúú na̱ nataki natiin ña̱ ko'o̱n na̱ ndo'o naní nío̱ ná.
43005030	’Ta ko̱ kée mií ta'on yu'u̱ ni iin tó'ón ña̱'a. Chi̱ táto̱'on ki̱'o káa choon ni̱ sa'anda mií tatái̱ noo̱í, ki̱'o dión kéyíko̱i̱ iin rá iin ña̱'a, ta kéyíko̱ ndaa̱i̱ sa'a̱ iin rá iin ña̱'a, dá chi̱ ko̱ ndúkú ta'on yu'u̱ keei ña̱ kóni̱ miíí, di'a ndúkú yu'u̱ keei ña̱ kóni̱ tatái̱, na̱ ni̱ ta̱nda'á yu'u̱ ve̱i.
43005031	Dá chi̱ tá ná ki̱'o yu'u̱ kuendá sa'a̱ mííí, dá kía̱n kaa ndo̱ ña̱ ko̱ ndáa̱ ta'on kía̱n ká'i̱n.
43005032	Iin ka̱ va na kúú na̱ xí'o kuendá sa̱'á yu'u̱. Ta ná'á yu'u̱ ña̱ kuendá xí'o na sa̱'í kíán ña̱ ndaa̱.
43005033	Ta ndo'ó ni̱ ta̱nda'á ndó dao ta̱a ni̱ sa'a̱n ra̱ noo̱ Juan, ta no̱ón kúú na̱ ni̱ xi̱'o ndaa̱ kuendá noo̱ rá.
43005034	Tído yu'u̱, ko̱ xínñó'ó ta'on yu'u̱ ña̱ ki̱'o iin ka̱ ña̱yuu kuendá sa̱'í. Ni̱ ka'i̱n xí'ín ndó sa̱'á ña̱ yó'o, dá koni ndo̱ ka̱ki ndó.
43005035	Miía̱n ndaa̱ ni̱ sa̱ kuu Juan táto̱'on iin íti̱ kéi̱, ta sa̱ da̱tóo̱n na̱ noo̱ ndo̱, ta ni̱ na̱ta'an va̱'a ini ndo̱ ni̱ na̱tiin va̱'a ndó to̱'on ndato ni̱ ka'a̱n na̱ cháá tiempo.
43005036	’Ta ió iin ka̱ ña̱'a, ña̱ kía̱n xí'o va̱'a cháá ka̱ ví kuendá sa̱'á yu'u̱ o̱ du̱ú kuendá ni̱ xi̱'o Juan. Dá chi̱ ndidaá choon ni̱ xi̱'o tatái̱ noo̱í keei, ndidaá ña̱ yó'o kía̱n kéei, ta miía̱n xí'o kuendá sa̱'í ña̱ miía̱n ndaa̱ kuiti tatái̱ Ndios ni̱ ta̱nda'á yu'u̱ ve̱ii.
43005037	Ta mií ta'ani tatái̱, na̱ ni̱ ta̱nda'á ñaá ve̱ii, xí'o ta'ani na kuendá sa̱'í. Ta ni iin kuu̱ ta̱'ón ko̱ ní seídó'o ndó noo̱ ká'a̱n na̱, ta ni ko̱ ní xiní ndo̱ ndi káa na,
43005038	ta ni to̱'on na ko̱ kómí ndó ini nío̱ ndo̱, dá chi̱ ko̱ kándéé iní ndo̱ na̱ ni̱ ta̱nda'á yu'u̱ ve̱ii.
43005039	Ta ndo'ó dákuá'a tuti ii̱ Ndios, dá chi̱ ká'án ndó ña̱ ñoó nani'i̱ ndo̱ ña̱ kataki chíchí ndó. Ta mií tuti ñoó xí'o ndaa̱ kuendá sa'a̱ yú'u̱,
43005040	tído ko̱ kóni̱ ta'on ndó kii ndó noo̱í, dá ni'i̱ ndo̱ ña̱ kataki chíchí ndó.
43005041	’Ko̱ ndúkú ta'on yu'u̱ natiin ña̱ñó'ó no̱ó ta̱a ñayuú yó'o.
43005042	Tído ná'á váí ndi ndáa nío̱ iin rá iin ndó, sa̱'á ño̱ó kándaa̱ inii̱ ña̱ ko̱ kóni̱ ta'on ndó Ndios.
43005043	Yu'u̱ kúú na̱ ve̱ii xí'ín choon ni̱ sa'anda mií tatái̱ Ndios noo̱í, tído ko̱ kóni̱ ndo̱ natiin ndó yu'u̱. Tído tá ná kasaa̱ iin ka̱ ta̱a ka'a̱n sa'a̱ mií rá, ta kúú kaon va natiin va̱'a va ndó ra̱.
43005044	¿Ndi koo ví, dá kasandaá ndo̱ kandísa ndó ña̱ ndaa̱, chi̱ daá kuití ndúkú ndó ña̱ chindaya̱'i tá'an mií ndó, ta ko̱ ndúkú ndó ña̱ chindaya̱'i ñaá na̱ kúú iin tó'ón dini̱ mií Ndios?
43005045	Ta ná dá'a ni ka'án ndó ña̱ ka'a̱n kua̱chi yu'u̱ sa'a̱ ndo̱'ó noo̱ Ndios. Mií Moisés, tá'a̱n na̱ kándéé téí iní ndo̱, no̱ón kúú na̱ ká'a̱n kua̱chi sa'a̱ ndo̱.
43005046	Dá chi̱ tá miía̱n ndaa̱ ni̱ ka̱ndísa ndó ña̱ ni̱ ka'a̱n Moisés, dá kía̱n kandísa ta'ani ndó ña̱ ká'a̱n yu'u̱ xí'ín ndó viti, dá chi̱ sa'a̱ yú'u̱ va ni̱ taa Moisés.
43005047	Tído, tá ko̱ kándísa ndó ña̱ ni̱ taa na sa̱'í, ¿ndi koo, dá kandísa ndó to̱'on ká'a̱n yu'u̱, tá dáá? 6
43006001	Tá ni̱ ndi'i, dá ni̱ kee Jesús kua'a̱n na̱ iin ka̱ xoo ta̱ño'o̱ naní Galilea. Ta naní ta'ani ra Tiberias.
43006002	Ta kúú kua̱'á nda̱'o ña̱yuu tákuei ñaá kua'a̱n na̱, chi̱ ni̱ xini na̱ ni̱ kee Jesús ña̱'a ndato ni̱ ndu̱va̱'a na na̱ kú'u̱.
43006003	Dá ni̱ kaa Jesús dini̱ iin yúku̱ íin ñoó. Dá ni̱ sa̱ ko̱o na ñoó xí'ín ta̱a xíonoo xí'ín ná.
43006004	Ta kúú sa̱ ni̱ ku̱yati va víko̱ pascua, ña̱ kéká'ano na̱ Israel.
43006005	Tá ni̱ nda̱ne'e noo̱ Jesús, kúú ni̱ xini na̱ ña̱ kua̱'á nda̱'o ña̱yuu tákuei ñaá ve̱i na, dá ni̱ kaa na̱ xí'ín Felipe: ―¿Ndeí ko'o̱ kuiiá ña̱'a kasá'an ña̱yuu kua'a̱ yó'o viti?
43006006	Míía̱n ni̱ ka'a̱n va na dión, dá ná kande̱'á ndi kaa Felipe ñoó. Tído sa̱ ná'á vá míí ná ndí ki̱án kee na, dá kasá'an ña̱yuu ñoó.
43006007	Dá ni̱ kaa Felipe: ―Ni di̱'ón ní'i̱ ña̱yuu kéchóon na uu̱ ciento kuu̱ o̱ kétaan kuiin yó pan, dá ni'i̱ ná lú'u̱ lú'a̱n keí ná.
43006008	Dá ni̱ kaa iin ka̱ ta̱a xíonoo xí'ín Jesús, tá'a̱n ra̱ naní Andrés, ta̱ kúú ñani Simón Pedro:
43006009	―Yó'o íin iin tayií ló'o̱, ta né'e xi o'o̱n pan cebada, ta né'e xi uu̱ ti̱yaká. Tído ni ña̱'a ko̱ kúú vá ña̱ yó'o no̱ó ña̱yuu kua'a̱ ve̱i káa.
43006010	Dá ni̱ kaa Jesús: ―Ka'a̱n ndo̱ xí'ín ña̱yuu kuá'a̱ káa ña̱ ná kandei na ―kaá na̱. Dá ni̱ sa̱ ndei na ndéi na noo̱ i̱tá ñoó, chi̱ káa nda̱'a vaan. Ta ta̱a ñoó kúú táto̱'on o'o̱n mil.
43006011	Dá ni̱ tiin Jesús pan ñoó. Dá tá ni̱ ndi'i ni̱ na̱ki̱'o na ndivé'e noo̱ Ndios, dá ni̱ xi̱'o naa̱n no̱ó ta̱ xíonoo xí'ín ná. Dá ni̱ sa'a̱n ra̱ ni̱ dasá ráa̱n no̱ó ña̱yuu kuá'a̱ ñoó. Ta kúú dión ta'ani ni̱ kee na xí'ín ti̱yaká ñóó. Ta ni̱ xi̱'o ra ri̱ táto̱'on ni̱ xika̱ iin rá iin na.
43006012	Dá tá ni̱ ndi̱noo va̱'a ini ña̱yuu ñoó ni̱ sa̱sá'an na, dá ni̱ kaa Jesús xí'ín ta̱a xíonoo xí'ín ná ñóó: ―Nditútí ndó ndidaá yúchi̱ ña̱ ni̱ ka̱ndo̱o xaa̱n, dá ná o̱ túú ooan ―kaá na̱.
43006013	Dá ni̱ ndi̱tútí ta̱ xíonoo xí'ín ná ñóó ndidaá ña̱ ni̱ ka̱ndo̱o ñoó. Ta ni̱ da̱kútí rá uxi̱ uu̱ ti̱yika̱ xí'ín yúchi̱ ña̱ ni̱ sa̱ kuu ndin o'o̱n pan ñoó.
43006014	Tá ni̱ xini ña̱yuu ñoó ki̱'o dión ví ká'ano ña̱'a ni̱ kee Jesús, dá ni̱ kaa na̱: ―Miía̱n ndaa̱ kuiti na̱ yó'o kúú profeta, na̱ ni̱ kaa Ndios tanda'á ná kasaa̱ ñayuú yó'o.
43006015	Tído ni̱ ka̱ndaa̱ va ini Jesús ña̱ ve̱i ña̱yuu ñoó kendúsa̱ na̱ xí'ín ná kandaka ñaá ná ko'o̱n na̱ kakuu na rey noo̱ ná. Sa̱'á ño̱ó ni̱ taó xóo na mií ná kua'a̱n na̱ dini̱ yúku̱ ñoó.
43006016	Dá tá ni̱ kuaá kuu̱ dáá ñóó, dá ni̱ na̱xino̱ mií ta̱a xíonoo xí'ín ná noo̱ nákaa̱ ta̱ño'o̱ ñoó.
43006017	Dá ni̱ kaa ra ini barco, dá ni̱ kee ra kua'a̱n ra̱ no̱ó ta̱ño'o̱, dá saa̱ ra̱ ñoo Capernaum. Kúú sa̱ ni̱ kuaá vá, ta ko̱ ñá'a̱ ii̱ va nandió ko̱o Jesús kasaa̱ na̱.
43006018	Ta sa̱'á ña̱ ni̱ ka̱sá'á kána tachi̱ dée̱n, sa̱'á ño̱ó ni̱'i nda̱'o ni̱ ka̱sá'á kandá no̱ó ta̱ño'o̱ ñoó.
43006019	Ta nda̱ sa̱ o'o̱n o iño̱ káa va kilómetro dákáka ra barco ñoó kua'a̱n ra̱, dá ni̱ xini ra̱ xíka Jesús ve̱i na no̱ó ta̱ño'o̱ ñoó, ta sa̱ kúyati na ve̱i na no̱ó kua'a̱n barco ñoó. Ta kúú ni̱ yu̱'ú nda̱'o ra.
43006020	Dá ni̱ kaa na̱ xí'ín rá: ―Mií vá yu'u̱ kúúí. Ná dá'a ni yu̱'ú ndo̱.
43006021	Ta kúú ni̱ na̱tiin va̱'a ñaá rá ini barco ñoó. Ta kúú vití'ón di'a ni̱ kasa̱ndaá na̱ yú'u̱ ta̱ño'o̱ no̱ó kua'a̱n na̱ ñoó.
43006022	Tá ni̱ tu̱u noo̱ iin ka̱ kuu̱, sa̱ ná'á vá ña̱yuu ni̱ ka̱ndo̱o ndéi iin ka̱ xoo ta̱ño'o̱ ñoó ña̱ iin tó'ón vá ni̱ sa̱ kuu barco ni̱ kixi Jesús xí'ín ta̱a xíonoo xí'ín ná. Tído ná'á ta'ani na ña̱ ko̱ kuá'a̱n nó'o̱ ná xí'ín ta̱ xíonoo xí'ín ná, chi̱ kua'a̱n nó'o̱ mií vá rá, sa̱'á ño̱ó ni̱ ka̱ndo̱o ña̱yuu ñoó ndáti na Jesús.
43006023	Ta dao barco ni̱ kii ñoo Tiberias ni̱ sa̱ kuita tóo ró yati no̱ó ni̱ xi̱'o Jesús pan ni̱ seí ña̱yuu kuá'a̱ ñoó tá ni̱ ndi'i ni̱ na̱ki̱'o na ndivé'e noo̱ Ndios.
43006024	Dá tá ni̱ ka̱ndaa̱ ini ña̱yuu kuá'a̱ ñoó ña̱ ko̱ó ka̱ Jesús nákaa̱ ñoó, ni ta̱a xíonoo xí'ín ná, dá ni̱ kaa na ini barco ñoó. Dá ni̱ kee na kua'a̱n na̱ ñoo Capernaum nandukú ná Jesús.
43006025	Dá tá ni̱ na̱ní'i̱ ná Jesús iin ka̱ xoo ta̱ño'o̱ ñoó, dá ni̱ kaa na̱ xí'ín ná: ―¿Maestro, ndá oon ni̱ ka̱sáa̱ ní yó'o?
43006026	Dá ni̱ kaa Jesús xí'ín ná: ―Miía̱n ndaa̱ ndisa ná ka'i̱n xí'ín ndó ña̱ ko̱ nándukú ta'on ndó yu'u̱ sa̱'á ña̱ ni̱ ka̱ndaa̱ ini ndo̱ ndi kóni̱ kaa ña̱ ná'ano ni̱ keei. Di'a nándukú ndó yu'u̱ sa̱'á ña̱ ni̱ xi̱'oi pan ni̱ seí ndo̱, dá ni̱ ndi̱noo ini ndo̱.
43006027	Ná dá'a ni kechóon ndó sa'a̱ pan, ña̱ túú. Di'a kechóon ndó sa'a̱ pan ko̱ túú, tá'a̱n ña̱ xí'o ña̱ kataki chíchí ndó. Ta na̱ ni̱ nduu ta̱a ñayuú yó'o kúú na̱ ki̱'o pan yó'o keí ndo̱, dá chi̱ na̱ yó'o kúú na̱ ni̱ da̱ná'a̱ tatá Ndios.
43006028	Dá ni̱ kaa ña̱yuu ñoó: ―¿Ndí ki̱án kánian kee ndu, dá kati̱'a ndu kee ndu ña̱ kóni̱ Ndios?
43006029	Dá ni̱ kaa Jesús xí'ín ná: ―Ña̱ kóni̱ Ndios kee ndó kía̱n kandeé iní ndo̱ na̱ ni̱ ta̱nda'á ná ni̱ ka̱sáa̱ ió xí'ín ndó.
43006030	Dá ni̱ kaa ña̱yuu ñoó xí'ín ná: ―Ta, ¿ndí ki̱án kúú ña̱'a ká'ano kee mií ní no̱ó ndu'u̱, dá ná koni ndu̱, dá ná kandísa ndu'u̱ ña̱ ni̱ ta̱nda'á Ndios mií ní ni̱ ka̱sáa̱ ní? ¿Ndí ki̱án kee ní?
43006031	Chi̱ ni̱ seí na̱ sá'ano ve'e ndu maná, ña̱ kúú pan ni̱ kii induú, tá sa̱ xi̱onoo na yukú i̱chí ñoó. Chi̱ di'a kaá tuti ii̱ Ndios: “Ni̱ xi̱'o Moisés pan ni̱ kii induú ni̱ seí na̱.”
43006032	Dá ni̱ kaa Jesús xí'ín ná: ―Miía̱n ndaa̱ ná ka'i̱n xí'ín ndó, o̱ du̱ú ta̱'ón Moisés ní xi̱'o pan ni̱ kii induú ni̱ seí ña̱yuu ñoó. Mií vá tatá yu'u̱ kúú na̱ xí'o ña̱ kúú pan ndisa ni̱ kii induú.
43006033	Chi̱ pan xí'o Ndios, ñoó kúú na̱ ni̱ noo ni̱ kii induú, ta xí'o na ña̱ kataki chíchí ña̱yuu ndéi ñayuú yó'o.
43006034	Dá ni̱ kaa na̱ xí'ín Jesús: ―Maestro, ndidaá kuu̱ tei ní pan ñoó ná keí ndu'u̱.
43006035	Dá ni̱ kaa Jesús xí'ín ná: ―Yu'u̱ kúú pan xí'o ña̱ kataki chíchí ña̱yuu. Sa̱'á ño̱ó ndi ndáa mií vá ña̱yuu ná kii noo̱ yú'u̱, ta ndiko̱ na̱ yu'u̱, ni iin kuu̱ ta̱'ón o̱ kuíko na. Ta ndi ndáa mií na̱ ná kandeé iní yu'u̱, ni iin kuu̱ ta̱'ón o̱ íchi̱ ini na̱.
43006036	Tído sa̱ daá ni̱ ka'a̱n vai xí'ín ndó ña̱ va̱'ará ni̱ xini ndo̱ ña̱ ná'ano kée yu'u̱, tído ko̱ kándísa ta'on ñaá ndó.
43006037	Ta ndidaá ña̱yuu tei tatái̱ noo̱í, miía̱n ndaa̱ kii na ndiko̱ na̱ yu'u̱. Ta na̱ kii noo̱ yú'u̱, o̱ dánkoo xoo ta'an vei na̱.
43006038	Dá chi̱ ni̱ noo yu'u̱ ni̱ kii induú, ta ko̱ véi ta'on yu'u̱ keei ña̱ kóni̱ miíí, di'a ve̱i yu'u̱ keei ña̱ kóni̱ na̱ ni̱ ta̱nda'á yu'u̱ ve̱ii.
43006039	Kóni̱ tatá yo̱ Ndios, na̱ ni̱ ta̱nda'á yu'u̱ ve̱ii, ña̱ kía̱n ná dá'a ni ndañó'ó ni iin tó'ón ña̱yuu ni̱ xi̱'o na noo̱í. Di'a kóni̱ na̱ ña̱ dánátaki yu'u̱ ña̱yuu yó'o tá ná kasandaá kuu̱ noo̱ ndí'i.
43006040	Ta ña̱ kóni̱ na̱ ni̱ ta̱nda'á yu'u̱ ve̱ii kíán ña̱ ndi ndáa mií vá ña̱yuu ve̱i no̱ó de̱'e na, ta kándéé iní ñaá ná, dá kía̱n ni'i̱ ná ña̱ kataki chíchí ná. Ta no̱ón kúú na̱ dánátaki yu'u̱ tá ná kasandaá kuu̱ noo̱ ndí'i ―kaá na̱.
43006041	Dá ni̱ ka̱sá'á na̱ Israel ñoó ndátó'ón kayá ná ká'a̱n na̱ sa'a̱ Jesús, dá chi̱ ni̱ kaa Jesús ña̱ mií ná kúú pan ni̱ kii induú,
43006042	ta kaá na̱: ―¿Á o̱ du̱ú de̱'e José va kúú Jesús káa, chi̱ ná'á vá yó tatá ra̱ xí'ín naná ra̱? Sa̱'á ño̱ó, ¿ndiva̱'a ká'a̱n ra̱ ña̱ ni̱ noo ra ni̱ kii ra induú?
43006043	Dá ni̱ kaa Jesús xí'ín ná: ―O̱ sa̱ ndátó'ón kayá ndo̱ sa̱'í.
43006044	Ni ko̱ íin ta'on kuu kii mií ndiko̱ na̱ yu'u̱ xía̱n nani ná o̱ dáka'a̱n tatá Ndios, na̱ ni̱ ta̱nda'á yu'u̱ ve̱ii, nío̱ ná. Ta na̱ yó'o kúú na̱ dánátaki yu'u̱ tein kuu̱ noo̱ ndí'i.
43006045	Dá chi̱ di'a kua'a̱n to̱'on ni̱ taa profeta noo̱ tuti ii̱ Ndios: “Ta noo̱ ndidaá ña̱yuu dána'a̱ Ndios”, kaáa̱n. Sa̱'á ño̱ó ndi ndáa mií na̱ ni̱ seídó'o noo̱ ká'a̱n tatá Ndios, ta ni̱ na̱tiin na to̱'on na, no̱ón kúú na̱ kii noo̱ yú'u̱, ta ndiko̱ na̱ yu'u̱.
43006046	Ta ni iin tó'ón ña̱yuu ko̱ ñá'a̱ koni xí'ín noo̱ ná tatá Ndios, sa̱va̱'a iin tó'ón na̱ ni̱ kii noo̱ mií tatá Ndios, no̱ón kúú na̱ ná'á ndi káa na.
43006047	Sa̱'á ño̱ó miía̱n ndaa̱ ná ka'i̱n xí'ín ndó ña̱ ndi ndáa miíó na̱ kandeé iní yu'u̱, no̱ón kúú na̱ ni̱'í ña̱ kataki chíchí ná.
43006048	Yu'u̱ kúú pan xí'o ña̱ kataki chíchí ña̱yuu.
43006049	Miía̱n ndaa̱ ni̱ seí na̱ sá'ano ve'e ndó maná no̱ó ni̱ sa̱ xi̱onoo na yukú i̱chí ñoó, tído ndidaá vá ná ni̱ xi'i̱.
43006050	Tído pan, ña̱ ká'i̱n sa'a̱ yó'o, kía̱n ni̱ noo ni̱ kii induú. Ta ndi ndáa mií vá ña̱yuu ná keí ñá, ni iin kuu̱ ta̱'ón o̱ ku̱ú na̱.
43006051	Ta yu'u̱ kúú pan ni̱ noo ni̱ kii induú, ña̱ xí'o ña̱ kataki chíchí ña̱yuu. Ta ndi ndáa mií ña̱yuu ná keí pan yó'o, koni na̱ kataki chíchí ná. Ta pan, ña̱ ki̱'o yu'u̱, kúú ko̱ñoi̱. Ta ko'i̱n doko̱í ña̱ sa̱'á na̱ ndéi ñayuú yó'o, dá koni na̱ kataki chíchí ná ―kaá Jesús.
43006052	Ta sa̱'á ña̱ ni̱ ka'a̱n na̱ dión, sa̱'á ño̱ó ni̱ ka̱sá'á na̱ Israel ñoó ndátó'ón kuáchi̱ na̱ tein mií ná ñoó, ta kaá na̱: ―¿Ndi kee ta̱a káa ki̱'o ra ko̱ño ra̱ keí yó?
43006053	Dá ni̱ kaa Jesús xí'ín ná: ―Miía̱n ndaa̱ ná ka'i̱n xí'ín ndó ña̱ tá ná o̱ ke̱í ndo̱ ko̱ño na̱ ni̱ nduu ta̱a ña̱yuu yó'o, ta ná o̱ kó'o ndó nii̱ ná, dá kía̱n o̱ ko̱ní ta'on ndó ni'i̱ ndo̱ ña̱ kataki chíchí ndó.
43006054	Tído na̱ ni̱ ka̱ndía ni̱ seí ko̱ñoi̱, ta ni̱ xi'i na nii̱ yú'u̱, no̱ón kúú na̱ ni̱'í ña̱ kataki chíchí ná. Ta no̱ón ta'ani kúú na̱ dánátaki yu'u̱ tá ná kasandaá kuu̱ noo̱ ndí'i.
43006055	Dá chi̱ ko̱ño yu'u̱ kúú ko̱ño ndisa, ña̱ kía̱n kasá'an ña̱yuu, ta nii̱ yú'u̱ kúú ndúta̱ ndisa ko'o na.
43006056	Sa̱'á ño̱ó ndi ndáa na̱ seí ko̱ño yu'u̱, ta xí'i na nii̱ yú'u̱, no̱ón kúú na̱ ió xí'ín yu'u̱, ta iói̱ xí'ín ná.
43006057	Tatá Ndios takí kúú na̱ ni̱ ta̱nda'á yu'u̱ ve̱ii, ta xí'o na ña̱ kataki yu'u̱. Ta ki̱'o dión ta'ani, na̱ seí ko̱ñoi̱, no̱ón kúú na̱ kataki ta'ani na kee yu'u̱.
43006058	Ta yu'u̱ kúú pan ni̱ noo ni̱ kii induú. Ta ko̱ kúú ta'on yu'u̱ táto̱'on ki̱'o kúú maná ni̱ seí na̱ sá'ano ve'e ndó, chi̱ ni̱ xi'i̱ va na va̱'ará ni̱ seí na̱ ñá. Tído na̱ keí pan, ña̱ kúú ko̱ño yu'u̱, no̱ón kúú na̱ koni kataki chíchí ―kaá na̱.
43006059	Ta ña̱ yó'o ni̱ da̱ná'a̱ na̱ ini ve'e noo̱ nátaka na̱ Israel ñoo Capernaum.
43006060	Tá ni̱ seídó'o ta̱a xíonoo xí'ín ná to̱'on yó'o, kúú kua̱'á nda̱'o ra ni̱ kaa di'a: ―Kuáchi̱ nda̱'o ká'a̱n na̱. ¿Ndá yoo kandía natiin ña̱ ká'a̱n na̱?
43006061	Tá ni̱ ka̱ndaa̱ ini Jesús ña̱ ndátó'ón kuáchi̱ ta̱ xíonoo xí'ín ná sa̱'á to̱'on ni̱ ka'a̱n na̱, dá ni̱ kaa na̱ xí'ín rá: ―¿Á ni̱ tar'u'u̱ ini ndo̱ ni̱ kee to̱'on ni̱ ka'i̱n?
43006062	¿Á dión i̱í nakani kuáchi̱ ini ndo̱ tá ná koni ndo̱ nandió ko̱o na̱ ni̱ nduu ta̱a ña̱yuu yó'o nana na no'o̱ na̱ no̱ó ni̱ sa̱ io na̱ induú?
43006063	Espíritu ii̱ Ndios kúú na̱ xí'o ña̱ kataki chíchí ndó, ta yikí ko̱ño ndo̱ ko̱ ta̱'ón ña̱'a chindeéán ndo̱, dá ni'i̱ ndo̱ ña̱ kataki chíchí ndó. Chi̱ to̱'on ni̱ ka'a̱n yu'u̱ xí'ín ndó ni̱ kii ña̱xintóni̱ Espíritu ii̱ Ndios, ta xí'oan ña̱ kataki chíchí ndó.
43006064	Tído ió dao ndó ko̱ kándísa ñaá ―kaá na̱. Dá chi̱ ndá mií sa'a̱ va ná'á Jesús ndá yoo ko̱ kándísa ñaá, ta ndá yoo kakuu ta̱a naki̱'o ñaá noo̱ ndá'a̱ ta̱ xiní u'u̱ ñaá.
43006065	Dá ni̱ kaa na̱ xí'ín rá: ―Sa̱ ni̱ ka'a̱n vai xí'ín ndó ña̱ ko̱ íin ta'on kuu kii mií ndiko̱ na̱ yu'u̱ xía̱n nani ná o̱ dáka'a̱n tatá Ndios nío̱ ná kii na ―kaá na̱.
43006066	Ta ndá kuu̱ ni̱ ka'a̱n na̱ dión, kua̱'á nda̱'o ta̱ sa̱ xi̱onoo xí'ín ná ni̱ da̱nkoo ñaá, ta ko̱ ní sá xionoo ka̱ ra̱ xí'ín ná.
43006067	Ni̱ ndi'i, dá ni̱ kaa Jesús xí'ín ndin uxi̱ uu̱ ta̱a xíonoo xí'ín ná ñoó: ―¿Ta ndo'ó viti? ¿Á dánkoo ta'ani ndó yu'u̱, ká'án ndó?
43006068	Dá ni̱ kaa Simón Pedro xí'ín ná: ―Sato'o ndu̱, ¿ndá noo̱ ka̱ ko'o̱n ndu̱? Chi̱ mií ní kómí to̱'on xí'o ña̱ kataki chíchí ndú.
43006069	Ta kándísa ndu to̱'on ká'a̱n ní, ta kándaa̱ ini ndu̱ ña̱ mií ní kúú Cristo, na̱ dáka̱ki ñaá, ta mií ní kúú de̱'e na̱ kúú Ndios takí.
43006070	Dá ni̱ kaa Jesús xí'ín rá: ―Mií vá yu'u̱ ni̱ ka̱xi ndin uxi̱ uu̱ ndo̱'ó, tído iin ndo'ó kúú kuendá ña̱ u'u̱.
43006071	Ta ká'a̱n na̱ sa'a̱ Judas Iscariote, de̱'e iin ta̱a naní Simón, dá chi̱ mií ta̱a yó'o kúú ra̱ ko'o̱n naki̱'o ñaá noo̱ ndá'a̱ ta̱ xiní u'u̱ ñaá, ta nákaa̱ ra̱ tein ndin uxi̱ uu̱ ta̱a xíonoo xí'ín ná. 7
43007001	Tá ni̱ ndi'i, dá ni̱ xi̱onoo Jesús chí kuendá Galilea di'a, chi̱ ko̱ kóni̱ ta'on na kanoo na chí kuendá Judea, dá chi̱ ñoó ndúkú ñaá ta̱ Israel né'e choon ka'ání ñaá rá.
43007002	Ta sa̱ ni̱ ku̱yati va kuu̱ kava̱'a na̱ Israel ti̱ya'ó noo̱ kandei na ona̱ kuu̱, ta ña̱ yó'o kúú iin víko̱ kéká'ano na.
43007003	Dá ni̱ kaa ñani Jesús xí'ín ná: ―Kua'án yo̱'ó chí kuendá Judea di'a, dá ná koni ndidaá na̱ kúú kuendóo̱n ndidaá ña̱'a ná'ano kéeón.
43007004	Dá chi̱ ni iin tó'ón ta'on na̱ kóni̱ ña̱ chindaya̱'i ñaá ña̱yuu ko̱ kéde̱'é ña̱ kée na. Tá ndaa̱ ndisa kéeón ña̱ ná'ano, na'a̱ miíón noo̱ ña̱yuu kuá'a̱ ñoó.
43007005	Dión ni̱ kaa ra̱, chi̱ ni iin ñani mií ná ko̱ ní sá kándísa ñaá.
43007006	Dá ni̱ kaa Jesús xí'ín rá: ―Ko̱ ñá'a̱ ta'on xi̱nko̱o kuu̱ na'i̱ ndá yoo kúúí no̱ó ña̱yuu, tído ndo'ó, ndá hora kúú míí vá kuu ko'o̱n ndo̱.
43007007	Chi̱ ko̱ xiní u'u̱ ta'on ña̱yuu ndo̱'ó, yu'u̱ va kúú na̱ xiní u'u̱ na̱, dá chi̱ xí'o ndaa̱i̱ kuendá sa̱'á ña̱ kini kée na.
43007008	Kua'án kaa ní mií ndo'ó noo̱ koo víko̱ ñoó, chi̱ yu'u̱, o̱ kó'o̱n yachi̱ ta'an vei, chi̱ ko̱ ñá'a̱ ta'on kasandaá kuu̱ na'i̱ ndá yoo kúúí no̱ó ña̱yuu.
43007009	Tá ni̱ ndi'i ni̱ ka'a̱n na̱ dión, dá ni̱ ka̱ndo̱o na ió na̱ kuendá Galilea ñoó.
43007010	Dá tá ni̱ ndi'i ni̱ kee ñani na̱ ko̱kaa na kua'a̱n na̱ víko̱, dá ni̱ kee ta'ani mií ná ko̱kaa na kua'a̱n na̱. Tído ko̱ ní saa̱ túu ta'on na, ni̱ saa̱ de̱'é vá ná.
43007011	Ta xíonoo ta̱ Israel né'e choon tein noo̱ kúú víko̱ ñoó nándukú ñaá rá, ta kaá ra̱: ―¿Ndeí xíonoo ta̱a ñoó viti? ―kaá ra̱.
43007012	Ta nákaa̱ kuu̱ Jesús yú'u̱ iin rá iin ña̱yuu ñoó. Dá chi̱ dao na kaá ña̱ kúú ná iin na̱ va̱'a, tído dao ka̱ na̱ kaá ña̱ ko̱ kúú ná na̱ va̱'a, chi̱ xíonoo na dánda'í na̱ ña̱yuu, kaá na̱.
43007013	Ta ni iin tó'ón ta'on na ko̱ ní ndátó'ón ni̱'i sa'a̱ Jesús sa̱'á ña̱ yu'ú na̱ kee ta̱ Israel né'e choon.
43007014	Tá ni̱ ta'i̱ dáo víko̱ ñoó, dá ni̱ xi̱nko̱o Jesús noo̱ íin ve'e ño̱'o ká'ano. Dá ni̱ ka̱sá'á ná dána'a̱ na̱ no̱ó ña̱yuu.
43007015	Ta naá vá iní na̱ Israel seídó'o na ña̱ dána'a̱ na̱, ta kaá na̱: ―¿Ndi ni̱ kee ta̱a káa ña̱ ná'á téí ra̱, chi̱ ko̱ ní dákuá'a ra kakuu ra maestro?
43007016	Dá ni̱ kaa Jesús xí'ín ná: ―O̱ du̱ú to̱'on kána ña̱xintóni̱ miíí dána'i̱ noo̱ ndo̱. Ña̱ yó'o kúú to̱'on ni̱ ni̱'í no̱ó na̱ ni̱ ta̱nda'á yu'u̱ ve̱ii.
43007017	Ta na̱ kóni̱ kee ña̱ kóni̱ Ndios, no̱ón kúú na̱ kándaa̱ ini á to̱'on ni̱ ni̱'í noo̱ Ndios kíán o to̱'on kána ña̱xintóni̱ miíí dána'i̱.
43007018	Ta na̱ dána'a̱ ña̱ kána ña̱xintóni̱ mií ná, no̱ón kúú na̱ ndúkú natiin ña̱ñó'ó no̱ó ña̱yuu. Tído yu'u̱ kúú na̱ ndúkú natiin ña̱ñó'ó na̱ ni̱ ta̱nda'á yu'u̱ ve̱ii. Ta na̱ kée dión, no̱ón kúú na̱ ndaa̱, ta ni̱ lú'u̱ ña̱ kini ko̱ nákaa̱ nío̱ ná.
43007019	’¿Á o̱ du̱ú Moisés ni̱ xi̱'o ley Ndios noo̱ ndo̱'ó? Tído ni iin tó'ón ndó ko̱ kée choon sa'ándáa̱n. Ta, ¿ndiva̱'a kátoó ndo̱ ka'ání ndó yu'u̱? ―kaá na̱.
43007020	Dá ni̱ kaa ña̱yuu kuá'a̱ ñoó xí'ín ná: ―Ña̱ u'u̱ vá nákaa̱ ini ní. ¿Ndá yoo ká'a̱n ka'ání ní, xiní ní?
43007021	Dá ni̱ kaa Jesús xí'ín ná: ―Ni̱ kee yu'u̱ iin ña̱ ndato, ta ni̱ naá iní ndo̱.
43007022	Ni̱ sa'anda Moisés choon ña̱ ta'a̱nda̱ ñíi̱ takuálí yíí ndo̱'ó, va̱'ará o̱ du̱ú choon ni̱ sa'anda mií Moisés kíán, chi̱ na̱ ni̱ sa̱ kuu tatá sá'ano ñoo yo̱ kúú na̱ ni̱ da̱kasá'á ña̱ yó'o. Ta sa'ándá ndo̱ ñíi̱ de̱'e ndó va̱'ará kuu̱ náni'i̱ ndée̱ yo̱ kíán.
43007023	Ta sa'ándá ndo̱ ñíi̱ xí va̱'ará kuu̱ náni'i̱ ndée̱ yo̱ kíán, dá ná dá'a ni ya̱'a ndó noo̱ choon ni̱ sa'anda ley Moisés. Ta, ¿ndiva̱'a káryíí ndó xí'ín yu'u̱ sa̱'á ña̱ ni̱ ndu̱va̱'i iin ta̱a tein kuu̱ náni'i̱ ndée̱ yo̱, tá dáá?
43007024	Ná dá'a ni keyíko̱ ndo̱ sa'a̱ iin ña̱'a tá ko̱ ñá'a̱ dákuá'a ndóa̱n. Di'a koo ini ndo̱ keyíko̱ ndaa̱ ndo̱ sa'a̱ iin rá iin ña̱'a ―kaá na̱.
43007025	Dá ni̱ kaa dao ka̱ na̱ ñoo Jerusalén: ―¿Á o̱ du̱ú ta̱a káa kúú ra̱ nándukú ta̱ né'e choon ka'ání rá?
43007026	Kande̱'é ndó, chi̱ íin túu ra̱ káa dána'a̱ ra̱ no̱ó ña̱yuu, ta ni iin ña̱'a ko̱ kée ta̱ né'e choon xí'ín rá. ¿Á ni̱ na̱koni ñaá ta̱ né'e choon ña̱ kúú rá Cristo, na̱ dáka̱ki ñaá?
43007027	Tído ta̱a káa, ná'á yó ndeí ni̱ kii ra. Tído tá ná kii na̱ kúú Cristo, ko̱ íin ta'on kana'á ndeí chí kii na ―kaá ra̱.
43007028	Ta noo̱ nákaa̱ Jesús dána'a̱ na̱ yé'é ño̱'o ká'ano ñoó, ni̱'i cháá ka̱ ni̱ ka̱sá'á ná ká'a̱n na̱, ta kaá na̱: ―Ná'á ndó ndá yoo kúú yu'u̱, ta ná'á ta'ani ndó ndá ñoo ni̱ kii yu'u̱. Tído ko̱ véi ta'on yu'u̱ kuendá miíí, chi̱ na̱ ni̱ ta̱nda'á yu'u̱ ve̱ii kúú iin na̱ ndaa̱, tído ko̱ ná'á ta'on ndó na̱.
43007029	Tído yu'u̱ kúú na̱ ná'á ñaá, dá chi̱ noo̱ mií ná ni̱ kixii, chi̱ mií ná ni̱ ta̱nda'á yu'u̱ ve̱ii ―kaá na̱.
43007030	Kúú ni̱ ka'án rá tiin ñaá rá, tído ni iin ta'on ra ko̱ ní xi̱'o ndeé iní tiin ñaá, chi̱ ko̱ ñá'a̱ ta'on kasandaá hora konó Ndios ña̱ tiin ñaá rá.
43007031	Ta kua̱'á nda̱'o ña̱yuu ñoó ni̱ ka̱ndísa ñaá, ta kaá na̱: ―Tá ná kasaa̱ na̱ kúú mií Cristo, ¿á ndato cháá ka̱ ví ña̱'a kuu kee no̱ón o̱ du̱ú na̱ yó'o?
43007032	Kúú ni̱ seídó'o ta̱ fariseo ndidaá ña̱ ká'a̱n ña̱yuu ñoó sa'a̱ ná. Sa̱'á ño̱ó ni̱ sa'anda ta̱ duti̱ sakua̱'a̱ xí'ín ta̱ fariseo ñoó choon no̱ó ta̱ ndaá yé'é ño̱'o ña̱ ná ko'o̱n ra̱ tiin ra Jesús.
43007033	Tá ni̱ saa̱ ra̱, dá ni̱ kaa Jesús xí'ín rá: ―Nda̱dá cháá vá tiempo koni ndo̱ yu'u̱, dá chi̱ no'o̱ vei noo̱ ió na̱ ni̱ ta̱nda'á yu'u̱ ve̱ii.
43007034	Tá ni̱ ndi'i, dá nandukú ndó yu'u̱, tído o̱ náni'i̱ ta'on ñaá ndó. Chi̱ noo̱ koo yu'u̱, o̱ kúu ta'on saa̱ ndo̱ ―kaá na̱.
43007035	Dá ni̱ ka̱sá'á ndátó'ón tá'an mií ta̱ né'e choon no̱ó na̱ Israel ñoó: ―¿Ndeí ko'o̱n ta̱a káa, ká'án rá, ña̱ o̱ kándeé yó nani'i̱ yo̱ rá? ¿Á ko'o̱n ra̱ koo ra xí'ín na̱ ñoo yo̱ ni̱ ka̱nkuei kua'a̱n ndéi tein na̱ griego, ta dána'a̱ ta'ani ra no̱ó na̱ griego ñoó?
43007036	¿Ndi dándáki to̱'on ni̱ ka'a̱n ra̱ káa, chi̱ kaá ra̱: “Nandukú ndó yu'u̱, tído o̱ náni'i̱ ta'on ñaá ndó; chi̱ noo̱ koo yu'u̱, o̱ kúu ta'on saa̱ ndo̱”?
43007037	Ta mií kuu̱ noo̱ ndí'i víko̱ ñoó kúú iin kuu̱ ká'ano cháá ka̱. Dá ni̱ na̱kuíi̱n ndichi Jesús, ta ni̱'i ni̱ ka̱yu'ú ná, ta kaá na̱ xí'ín ña̱yuu ñoó: ―Ndi ndáa ndo'ó íchi̱ ini, nakíi̱ ndo̱ ndiko̱ ndo̱ yu'u̱, dá ki̱'oi ña̱ ko'o ndó.
43007038	Ta ndi ndáa na̱ kándéé ini ñaá, dá kía̱n ndo'o na táto̱'on ki̱'o ká'a̱n tuti ii̱ Ndios, dá chi̱ ini nío̱ ná kana ndita ta̱kui̱í xí'o ña̱ kataki na̱ ―kaá Jesús.
43007039	Dión kaá na̱ ká'a̱n na̱ sa'a̱ Espíritu ii̱ Ndios, na̱ natiin na̱ kándeé ini ñaá cháá ka̱ chí noo̱. Dá chi̱ ko̱ ñá'a̱ ta'on tanda'á Ndios Espíritu ii̱ ná kasaa̱ na̱ koo na ini na̱ kándéé ini ñaá, dá chi̱ kámani̱ vá dáxi̱nko̱o Jesús choon ve̱i na, dá natiin na ña̱ñó'ó chí induú.
43007040	Tá ni̱ seídó'o dao ña̱yuu ñó'o tein ña̱yuu kuá'a̱ ñoó ña̱ ni̱ ka'a̱n Jesús dión, dá ni̱ kaa na̱: ―Miía̱n ndaa̱ kuiti ta̱a káa kúú mií profeta ni̱ kaa Ndios tanda'á ná kii noo̱ yo̱.
43007041	Ta dao ka̱ na̱ kaá: ―Ta̱a káa kúú Cristo, na̱ dáka̱ki ñaá. Tído dao ka̱ na̱ kaá: ―¿Á kuendá Galilea kixi na̱ kakuu Cristo chi̱?
43007042	¿Á ko̱ ná'á ta'on ndó ña̱ ká'a̱n tuti ii̱ Ndios ña̱ tein na̱ ve'e David va kii na̱ kakuu Cristo, ta kaki na ñoo Belén no̱ó ni̱ sa̱ kuu ñoo David ñoó? ―kaá na̱.
43007043	Sa̱'á ño̱ó ni̱ ka̱sá'á tá'a̱nda̱ tá'an ña̱yuu ñoó sa'a̱ Jesús.
43007044	Dá ni̱ ka'án dao na tiin na Jesús, tído ko̱ ní xi̱'o ndeé ta'on ini na̱ tiin ñaá ná.
43007045	Dá ni̱ na̱ndió kuéi ta̱ ndaá yé'é ño̱'o ñoó ni̱ ndi̱sáa̱ ra̱ noo̱ ndéi ta̱ duti̱ sakua̱'a̱ xí'ín ta̱ fariseo, dá ni̱ kaa ta̱ fariseo ñoó xí'ín rá: ―¿Ndiva̱'a ko̱ ní sá ne'e ndó ta̱a ñoó kii ndó?
43007046	Dá ni̱ kaa ta̱ ndaá yé'é ño̱'o ñoó xí'ín rá: ―Ni iin kuu̱ ta̱'ón ko̱ ní seídó'o ndu iin ta̱a dána'a̱ táto̱'on ñóchí dáná'a̱ ta̱a ñoó.
43007047	Dá ni̱ kaa ta̱ fariseo ñoó xí'ín rá: ―¿Á ni̱ ka̱ndeé ta'ani ta̱a ñoó ni̱ da̱nda̱'í ra̱ ndo̱'ó?
43007048	¿Á ió iin káa ta̱ né'e choon ñoo yo̱ o iin káa ta̱ fariseo ni̱ ka̱ndísa ña̱ dána'a̱ ta̱a ñoó, ká'án ndó?
43007049	Tído ña̱yuu káa ni̱ ka̱ndísa ñaá chi̱ ko̱ ná'á ta'on na ley Moisés, sa̱'á ño̱ó ni̱ tai̱ chi'an na noo̱ Ndios ―kaá ra̱.
43007050	Dá ni̱ kaa iin ta̱ fariseo naní Nicodemo, tá'a̱n ra̱ ni̱ sa'a̱n ni̱ nda̱tó'ón xí'ín Jesús iin sa̱kuaá:
43007051	―¿Á dátai̱ kua̱chi ley yo̱ iin ta̱a xía̱n nani ko̱ ñá'a̱ kueídó'o yó ra̱, dá kana'á yó ndí ki̱án kúú kua̱chi ra, ká'án ndo'ó?
43007052	Dá ni̱ kaa dao ka̱ ta̱ fariseo ñoó xí'ín rá: ―¿Á iin ta̱ kuendá Galilea ta'ani kúú yo'ó, nda̱ni? Kua'án dákuá'a va̱'ón tuti ii̱ Ndios, dá kono̱n ña̱ ni iin tó'ón ta'on profeta ko̱ ní kíi chí kuendá Galilea.
43007053	Tá ni̱ ndi'i, dá ni̱ na̱ki'in iin rá iin ta̱a ñoó kua'a̱n nó'o̱ rá. 8
43008001	Dá ni̱ kee Jesús kua'a̱n na̱ dini̱ yúku̱ Olivos.
43008002	Ta na'a va̱'a iin ka̱ kuu̱ ñoó, dá ni̱ na̱ndió ko̱o na noo̱ íin ve'e ño̱'o ká'ano. Dá ni̱ na̱taka ndidaá na̱ ñoo noo̱ Jesús. Dá ni̱ sa̱ ko̱o na ió na̱ dána'a̱ na̱ no̱ó ña̱yuu ñoó.
43008003	Ta ñoó ndáka ta̱ dána'a̱ ley Moisés xí'ín ta̱ fariseo iin ñá'a̱ ni̱ na̱tu̱u xí'ín iin ta̱a ni̱ ka̱sáa̱ ra̱ noo̱ ná. Dá ni̱ chi̱kani ñaá rá no̱ó ña̱yuu kuá'a̱ ndéi ñoó.
43008004	Dá ni̱ kaa ra̱ xí'ín Jesús: ―Maestro, ñá'a̱ yó'o ni̱ na̱tu̱u xí'ín iin ka̱ ta̱a.
43008005	Ta ley Moisés kía̱n sa'ándá choon ña̱ chíyúú yó na̱ ñá'a̱ kée dión. Tído, ¿ndi kaá mií ní?
43008006	Dión kaá ra̱ chi̱ kóni̱ ra̱ dátu̱ú rá Jesús, dá ya̱'a na ka'a̱n na̱, dá kuu ka'a̱n kua̱chi ra sa'a̱ ná. Tído ni̱ sa̱ ko̱o ndei Jesús, dá ni̱ ka̱sá'á ná táa na no̱ñó'o̱ xí'ín dini̱ ndá'a̱ ná.
43008007	Tído sa̱'á ña̱ ndúndéé rá ndáto̱'ón ñaá rá, sa̱'á ño̱ó ni̱ na̱kuíi̱n ndichi na̱, dá ni̱ kaa na̱ xí'ín rá: ―Ndi káa iin káa ndo'ó ko̱ kómí kua̱chi, dá kía̱n kua'án ya̱'a dinñó'ó ndó koon ndó yuu̱ sata̱ ñá'a̱ yó'o ―kaá na̱.
43008008	Dá ni̱ na̱ko̱o ndei tuku na, dá ni̱ ka̱sá'á ná táa tuku na no̱ñó'o̱ ñoó.
43008009	Tá ni̱ seídó'o ta̱a ñoó ña̱ ni̱ ka'a̱n Jesús dión, dá ni̱ xi̱ka'an noo̱ mií rá, ta iin rá iin ra ni̱ na̱ki'in íchi̱ ni̱ na̱ndió kuéi ra kua'a̱n ra̱. Dinñó'ó ta̱ sá'ano ni̱ kee kua'a̱n, dá ni̱ sa̱rkuei ta̱ kuálí cháá ka̱ kua'a̱n ra̱. Ta nda̱dá iin tó'ón Jesús xí'ín ta̱'áná ñá'a̱ ñoó ni̱ ka̱ndo̱o noo̱ ndéi ndidaá ña̱yuu ni̱ ndi̱tútí ñoó.
43008010	Dá ni̱ na̱kuíi̱n ndichi Jesús. Dá ni̱ sa̱ nde̱'é ná ña̱ ni iin tó'ón ka̱ ta̱a ñoó ko̱ó. Nda̱dá iin tó'ón ta̱'áná ñá'a̱ ñoó ni̱ ka̱ndo̱o íin. Dá ni̱ kaa na̱ xí'án: ―Yo'ó, ñá'a̱, ¿ndeí kua'a̱n ta̱a ká'a̱n kua̱chi sa̱'o̱n? ¿Á ni iin tó'ón ka̱ ra̱ ko̱ ní ká'a̱n ña̱ kánian kuuo̱n sa̱'á kua̱chi ni̱ keeón?
43008011	Dá ni̱ kaa ñá'a̱ ñoó xí'ín ná: ―Ni iin ta'on ra, tatá. Dá ni̱ kaa na̱ xí'án: ―Tá dáá, ni yu'u̱ o̱ ká'a̱n ña̱ kánian kuuo̱n sa̱'á kua̱chi ni̱ keeón. Kua'án viti, tído o̱ sá nándió ko̱o ka̱o̱n keeón kua̱chi ―kaá na̱.
43008012	Dá ni̱ kaa tuku Jesús xí'ín ña̱yuu ñoó: ―Yu'u̱ kúú na̱ dátoo̱n no̱ó ña̱yuu ndéi ñayuú yó'o. Ta ndidaá na̱ ve̱i ndíko̱ yu'u̱, o̱ kánoo naá ta'on na. Di'a koni na̱ ndato katoo̱n noo̱ kanoo na, ta koni na̱ kataki na̱ kee yu'u̱.
43008013	Dá ni̱ kaa ta̱ fariseo xí'ín Jesús: ―Sa'a̱ mií vá ní xí'o ní kuendá, sa̱'á ño̱ó ko̱ ndáya̱'i ta'on to̱'on ká'a̱n ní.
43008014	Dá ni̱ kaa Jesús xí'ín rá: ―Va̱'ará mií yu'u̱ xí'o kuendá sa̱'í, tído ndáya̱'i va to̱'on ká'i̱n, dá chi̱ ná'á vá yu'u̱ ndeí ni̱ kixii, ta ná'á vá yu'u̱ ndeí ko'i̱n. Tído ndo'ó, ni kuendá ko̱ xí'o ndó ndeí ni̱ kii yu'u̱, ta ni kuendá ko̱ xí'o ndó ndeí ko'i̱n.
43008015	Ndo'ó kúú ra̱ kéyíko̱ sa'a̱ ña̱yuu táto̱'on ki̱'o kée na̱ kúú kuendá ñayuú yó'o. Tído yu'u̱, ko̱ véi ta'oin keyíko̱i̱ sa'a̱ ni iin tó'ón ña̱yuu.
43008016	Tído tá ni̱ kanian keyíko̱ yu'u̱ sa'a̱ ná, dá kía̱n keyíko̱ ndaa̱i̱ sa'a̱ ná, dá chi̱ o̱ du̱ú iin tó'ón yu'u̱ kee dión. Mií yu'u̱ xí'ín tatái̱, na̱ ni̱ ta̱nda'á yu'u̱ ve̱ii, keyíko̱ sa'a̱ ná.
43008017	Chi̱ ley ió noo̱ ndo̱ ká'a̱n ña̱ tá ió uu̱ ta̱a xí'o kuendá sa'a̱ iin ña̱'a, dá kía̱n kíán ña̱ ndaa̱.
43008018	Yu'u̱ kúú na̱ xí'o kuendá sa'a̱ miíí, ta xí'o ta'ani tatái̱, na̱ ni̱ ta̱nda'á yu'u̱ ve̱ii, kuendá sa̱'í ―kaá na̱.
43008019	Dá ni̱ kaa ta̱ fariseo ñoó xí'ín ná: ―¿Ndeí ió tatá ní, tá dáá? Dá ni̱ kaa Jesús xí'ín rá: ―Ko̱ ná'á ta'on ndó ndá yoo kúú yu'u̱, ta ni tatá yu'u̱ ko̱ ná'á ndó. Tá ná kana'á ndó yu'u̱, dá kía̱n nda̱ tatái̱ kana'á ndó ―kaá na̱.
43008020	Ta ndidaá to̱'on yó'o ni̱ ka'a̱n Jesús yé'é ño̱'o ká'ano noo̱ kúú noo̱ taán ña̱yuu di̱'ón dóko̱ ná noo̱ Ndios. Ta ko̱ íin ta'on ni̱ xi̱'o ndeé iní tiin ñaá, chi̱ ko̱ ñá'a̱ ta'on kasandaá hora konó Ndios tiin ñaá rá.
43008021	Dá ni̱ kaa tuku Jesús xí'ín rá: ―Ko'o̱n va yu'u̱, ndi'i, dá nandukú ndó yu'u̱, tído tá ni̱ xi'i̱ ndo̱, kakomí ii̱ va ndó kua̱chi, sa̱'á ño̱ó o̱ kúu ta'on saa̱ ndo̱ noo̱ ko'i̱n.
43008022	Dá ni̱ ka̱sá'á ndátó'ón tá'an ta̱ né'e choon no̱ó na̱ Israel ñoó: ―¿Á ka'ání vá ra̱ káa mií rá, ká'án rá, nda̱ni ká'a̱n ra̱ ña̱ o̱ kúu ta'on saa̱ yo̱ no̱ó ko'o̱n ra̱?
43008023	Dá ni̱ kaa Jesús xí'ín rá: ―Ña̱yuu ndéi nino̱ va kúú ndo'ó, tído yu'u̱, na̱ ni̱ kii nda̱ noo̱ dikó vá kúú yu'u̱. Dá chi̱ ta̱a kuendá ñayuú yó'o va kúú ndo'ó, tído o̱ du̱ú ta'on ñaá kúú yu'u̱.
43008024	Sa̱'á ño̱ó ni̱ kaai̱ xí'ín ndó ña̱ tá ni̱ xi'i̱ ndo̱, dá kakomí ii̱ va ndó kua̱chi, chi̱ tá ná o̱ kándísa ndó ña̱ yu'u̱ kúú na̱ ká'a̱n ndá yoo kúúí, dá kía̱n tá ni̱ xi'i̱ ndo̱, dá kakomí ii̱ va ndó kua̱chi.
43008025	Dá ni̱ kaa ra̱ xí'ín ná: ―¿Ndá yoo kúú ní, tá dáá? Dá ni̱ kaa Jesús xí'ín rá: ―Nda̱ mií sa'a̱ ni̱ ka̱sto̱'in xí'ín ndó ndá yoo kúúí.
43008026	Kua̱'á nda̱'o ña̱'a ió ka'i̱n xí'ín ndó, ta ió nda̱'o kua̱chi kuu keyíko̱i̱ sa'a̱ ndo̱. Tído iin na̱ ndaa̱ kúú na̱ ni̱ ta̱nda'á yu'u̱ ve̱ii. Ta sa̱va̱'a ña̱ kúú to̱'on ni̱ xi̱'o na noo̱í, ñoó vá kía̱n ká'i̱n xí'ín ndidaá ña̱yuu ―kaá na̱.
43008027	Tído ko̱ ní kándaa̱ ini ra̱ ña̱ ni̱ ka'a̱n na̱ sa'a̱ tatá Ndios.
43008028	Dá ni̱ kaa Jesús xí'ín rá: ―Tá ná ndi'i ndane'e dikó ndo̱ na̱ ni̱ nduu ta̱a ñayuú yó'o, nda̱ daá kandaa̱ ini ndo̱ ña̱ yu'u̱ ndisa kúú na̱ daá kúúí. Ta kandaa̱ ta'ani ini ndo̱ ña̱ ko̱ ní kée mií ta'on yu'u̱ ni iin ña̱'a, sa̱va̱'a ña̱ ni̱ ka̱sto̱'on tatái̱ xí'íín, ñoó vá kía̱n ni̱ ka'i̱n xí'ín ndó.
43008029	Dá chi̱ tatái̱, na̱ ni̱ ta̱nda'á yu'u̱ ve̱ii, daá ió va na xí'íín, ko̱ dánkoo mií ta'on ñaá ná, dá chi̱ daá kuití vá kée yu'u̱ ña̱ náta'an ini na̱ ―kaá Jesús.
43008030	Tá ni̱ ndi'i ni̱ ka'a̱n na̱ ndidaá to̱'on yó'o, kúú kua̱'á nda̱'o ña̱yuu ni̱ ka̱ndísa ñaá.
43008031	Dá ni̱ kaa Jesús xí'ín na̱ Israel, na̱ kándísa ñaá ñoó: ―Tá ná kandita toon ndó xí'ín to̱'on ni̱ da̱ná'i̱ noo̱ ndo̱, dá kía̱n koni ndo̱ kakuu ndisa ndó kuendá yu'u̱,
43008032	ta kasandaá ndo̱ kana'á ndó ña̱ ndaa̱. Ta ña̱ ndaa̱ yó'o taó xóo ndo'ó ti̱xi ndá'a̱ ña̱ dándáki ñaá.
43008033	Dá ni̱ kaa ña̱yuu ñoó xí'ín ná: ―Na̱ ve'e Abraham kúú ndu'u̱, ta ni iin kuu̱ ta̱'ón ko̱ ní sá ño'o ndu ti̱xi ndá'a̱ ni iin ta̱a. Sa̱'á ño̱ó, ¿ndiva̱'a ká'a̱n ní ña̱ kankuei ndu ti̱xi ndá'a̱ ña̱ dándáki ñaá?
43008034	Dá ni̱ kaa Jesús xí'ín ná: ―Miía̱n ndaa̱ ná ka'i̱n xí'ín ndó ña̱ ndi ndáa mií ña̱yuu kée kua̱chi, no̱ón kúú na̱ ñó'o ti̱xi ndá'a̱ kua̱chi, ta dándáki ñaá.
43008035	Ta ndidaá na̱ ñó'o ti̱xi ndá'a̱ iin sato'o, o̱ kándei kuií ta'on na xí'ín na̱ ve'e sato'o na̱. Sa̱va̱'a na̱ kúú de̱'e mií sato'o ñoó, no̱ón kúú na̱ kandei kuií xí'ín na̱ ve'e tatá na̱.
43008036	Sa̱'á ño̱ó tá ná taó xóo na̱ kúú de̱'e Ndios ndo'ó ti̱xi ndá'a̱ ña̱ dándáki ñaá, dá kía̱n koni ndisa ndó kankuei ndó ti̱xi ndá'án.
43008037	Sa̱ ná'á vá yu'u̱ ña̱ na̱ ve'e Abraham kúú ndo'ó. Tído ndúkú ndó ka'ání ndó yu'u̱, dá chi̱ ko̱ nátiin va̱'a ndó to̱'on ká'i̱n xí'ín ndó.
43008038	Ká'i̱n xí'ín ndó sa'a̱ ndidaá ña̱ ni̱ xini yu'u̱ díi̱n tatái̱. Tído ndo'ó kúú na̱ kée ña̱ ni̱ seídó'o ndó ni̱ ka'a̱n tatá ndo̱ xí'ín ndó.
43008039	Dá ni̱ kaa ra̱ xí'ín ná: ―Abraham va kúú tatá ndu̱. Dá ni̱ kaa Jesús xí'ín rá: ―Tá miía̱n ndaa̱ de̱'e Abraham kúú ndo'ó, dá kía̱n kee ndó táto̱'on ni̱ sa̱ kee Abraham.
43008040	Tído viti ndúkú ndó ka'ání ndó yu'u̱, dá chi̱ ká'i̱n ña̱ ndaa̱ xí'ín ndó, ta ña̱ ndaa̱ yó'o kía̱n ni̱ ka̱sto̱'on mií Ndios xí'íi̱n. Ta ko̱ ní kée Abraham táto̱'on ki̱'o kée mií ndó.
43008041	Tído ndo'ó kúú ra̱ kée ndidaá ña̱ kée tatá ndo̱ ―kaá na̱. Dá ni̱ kaa ra̱ xí'ín ná: ―Ko̱ kúú ta'on ndu de̱'e nda'í. Iin tó'ón vá kúú tatá ndu̱, ta no̱ón kúú Ndios.
43008042	Dá ni̱ kaa Jesús xí'ín rá: ―Tá miía̱n ndaa̱ ndisa Ndios kúú tatá ndo̱, dá kía̱n koni̱ ndo̱ yu'u̱, ní kúu. Dá chi̱ noo̱ Ndios ni̱ kii yu'u̱. Ta ko̱ véi yu'u̱ xí'ín ña̱ kóni̱ miíí, Ndios vá ni̱ ta̱nda'á yu'u̱ ve̱ii.
43008043	Ta, ¿ndiva̱'a ko̱ kándaa̱ ini ndo̱ to̱'on ká'i̱n xí'ín ndó? Ko̱ kándaa̱ ini ndo̱, dá chi̱ ko̱ xí'o ta'on ndó mií ndó kueídó'o ndó to̱'on ká'i̱n xí'ín ndó.
43008044	Chi̱ kúú ndó kuendá ña̱ u'u̱, ta ño̱ó kúú tatá ndo̱, chi̱ ña̱ kóni̱ tatá ndo̱, ño̱ó ta'ani kóni̱ mií ndó. Dá chi̱ nda̱ mií sa'a̱ kúúán ña̱ sa'ání ndi̱i. Ta ko̱ ndíko̱a̱n ña̱ ndaa̱, dá chi̱ ko̱ó ña̱ ndaa̱ noo̱án. Sa̱'á ño̱ó tá ka'a̱n to̱'án, ná'a̱ miíán ña̱ ki̱'o dión kíán. Ta ndino'o ña̱ to̱'ón ká'a̱n, chi̱ miíán kúú ña̱ tá'í ndidaá ña̱ to̱'ón.
43008045	Tído yu'u̱, ndino'o ña̱ ndaa̱ ká'i̱n xí'ín ndó, sa̱'á ño̱ó ko̱ kándísa ndó ña̱ ká'i̱n.
43008046	Ta, ¿ndi ndáa ndo'ó nani'i̱ iin kua̱chi sata̱ yú'u̱? Tá ndino'o ña̱ ndaa̱ ká'i̱n, ¿ndiva̱'a ko̱ kándísa ndó ña̱ ká'i̱n xí'ín ndó, tá dáá?
43008047	Chi̱ na̱ kúú kuendá Ndios, no̱ón kúú na̱ natiin va̱'a to̱'on ve̱i noo̱ Ndios. Ta ndo'ó, ko̱ nátiin va̱'a ta'on ndó to̱'on ká'i̱n, dá chi̱ ko̱ kúú ta'on ndó kuendá Ndios ―kaá na̱.
43008048	Ni̱ ndi'i, dá ni̱ kaa ta̱ Israel ñoó xí'ín ná: ―Ndaa̱ va ká'a̱n ndu̱ tá chínaní ndú mií ní kúú ní iin ta̱ ñoo Samaria, ta nákaa̱ ña̱ u'u̱ ini ní.
43008049	Dá ni̱ kaa Jesús xí'ín rá: ―Ko̱ ta̱'ón ña̱ u'u̱ nákaa̱ ini yu'u̱. Di'a xí'oi ña̱ñó'ó no̱ó na̱ kúú tatái̱ Ndios. Tído ndo'ó, di'a kénóo ndó yu'u̱.
43008050	Ko̱ ndúkú ta'on yu'u̱ ña̱ñó'ó miíí. Tído ió iin na̱ kóni̱ ña̱ natiin yu'u̱ ña̱ñó'ó, ta no̱ón kúú na̱ kéyíko̱ ndaa̱.
43008051	Miía̱n ndaa̱ ná ka'i̱n xí'ín ndó ña̱ ndi ndáa mií na̱ ná kandita toon xí'ín to̱'on ká'i̱n, no̱ón kúú na̱ ni kuu̱ ta̱'ón o̱ ku̱ú na̱ ―kaá na̱.
43008052	Dá ni̱ kaa ta̱ Israel ñoó xí'ín ná: ―Viti kía̱n kátóni̱ ndaa̱ ini ndu̱ ña̱ nákaa̱ ña̱ u'u̱ ini ní, dá chi̱ ni̱ xi'i̱ va Abraham, ta ni̱ xi'i̱ ta'ani dao ka̱ profeta. Tído mií ní kaá ña̱ na̱ ná kandita toon xí'ín to̱'on ká'a̱n ní, ni iin kuu̱ ta̱'ón o̱ ku̱ú na̱.
43008053	¿Á ndáya̱'i cháá ka̱ ní o̱ du̱ú tatá sá'ano yo̱ Abraham, xiní ní? Chi̱ ni̱ xi'i̱ na̱, ta ni̱ xi'i̱ ta'ani dao ka̱ profeta ñoó. ¿Ndá yoo kúú ní, xiní ní?
43008054	Dá ni̱ kaa Jesús xí'ín rá: ―Tá ná ndukú yu'u̱ ña̱ñó'ó miíí, dá kía̱n ko̱ ndáya̱'i ta'an vaan. Mií vá tatá yu'u̱ kúú na̱ xí'o ña̱ñó'ó noo̱í, tá'a̱n na̱ kaá ndo̱ kúú Ndios noo̱ ndo̱.
43008055	Tído ndo'ó kúú na̱ ko̱ ná'á ta'on ñaá. Yu'u̱ kúú na̱ ná'á ñaá. Chi̱ tá ná kaai̱ ña̱ ko̱ ná'í na̱, dá kía̱n kúúí iin ta̱ to̱'ón táto̱'on ki̱'o kúú ndo'ó. Tído yu'u̱ ná'í na̱, ta seídó'i to̱'on ká'a̱n na̱.
43008056	Ta ni̱ kadii̱ nda̱'o ini Abraham, tatá sá'ano ndó, tá ni̱ ka̱ndaa̱ ini na̱ ña̱ koni na̱ kasaa̱ yu'u̱ ñayuú yó'o. Ta miía̱n ndaa̱ kuiti ni̱ xini na̱án, ta kúú ni̱ kadii̱ nda̱'o ini na̱ ―kaá na̱.
43008057	Dá ni̱ kaa ta̱ Israel ñoó xí'ín ná: ―Ni uu̱ diko uxi̱ kuia̱ ko̱ ñá'a̱ koo ní, ta, ¿ndiva̱'a ká'a̱n ní ña̱ sa̱ ni̱ xini ní Abraham?
43008058	Dá ni̱ kaa Jesús xí'ín rá: ―Miía̱n ndaa̱ ná ka'i̱n xí'ín ndó ña̱ sa̱ daá ió va yu'u̱ tá ko̱ ñá'a̱ kaki Abraham, chi̱ yu'u̱ kúú na̱ daá kúúí.
43008059	Dá ni̱ tiin ra yuu̱ kua'a̱n ra̱ chiyúú rá Jesús. Tído ni̱ chi̱de̱'é na̱, dá ni̱ keta na yé'é ño̱'o ká'ano ñoó. Dá ni̱ chi̱ka'anda na̱ tein ña̱yuu ñoó, dá ni̱ kee na kua'a̱n na̱. 9
43009001	Noo̱ xíka Jesús kua'a̱n na̱ ñoó ni̱ xini na̱ ió iin ta̱a ko̱ túu noo̱, ta nda̱ ni̱ kaki va ra káa ra dión.
43009002	Dá ni̱ nda̱to̱'ón ñaá ta̱a xíonoo xí'ín ná ñoó, ta kaá ra̱: ―Maestro, ¿ndá yoo ni̱ ya̱'a ni̱ kee kua̱chi, á mií rá o na̱ ve'e ra, sa̱'á ño̱ó ko̱ túu noo̱ rá ni̱ kaki ra?
43009003	Dá ni̱ kaa Jesús xí'ín rá: ―O̱ du̱ú sa̱'á kua̱chi mií rá, ta o̱ du̱ú sa̱'á kua̱chi ni̱ kee na̱ ve'e ra káa ra dión. Dión káa ra, dá kía̱n na'a̱ yu'u̱ ña̱ ndato nda̱'o kuu kee Ndios xí'ín rá.
43009004	Ta miía̱n kánian kee yu'u̱ choon, ña̱ ni̱ sa'anda na̱ ni̱ ta̱nda'á yu'u̱ ve̱ii viti túu ii̱, dá chi̱ sa̱ ve̱i kuaa vá. Chi̱ tá ná kuaa, ko̱ íin ka̱ kuu kechóon.
43009005	Dá chi̱ xía̱n nani iói̱ ñayuú yó'o, kúúí na̱ dátoo̱n no̱ó ña̱yuu ―kaá na̱.
43009006	Ni̱ ndi'i, dá ni̱ daká Jesús lú'u̱ ñó'o̱ xí'ín ta̱di̱í na̱. Dá ni̱ nduuan ndei'i̱. Dá ni̱ chi̱ndaá na̱án sata̱ nduchí nóó ta̱a ko̱ túu noo̱ ñoó.
43009007	Dá ni̱ kaa na̱ xí'ín rá: ―Kua'án nakatón noo̱o̱n ta̱kui̱í ñó'o nda̱ yu'ú pila, ña̱ naní Siloé ñoó ―kaá na̱. (To̱'on yó'o kóni̱ kaa ta̱kui̱í ve̱i iin ka̱ xíán.) Tá ni̱ saa̱ ra̱ ñoó, ta ni̱ na̱kata ra noo̱ rá, ta kúú sa̱ nde̱'é vá rá ni̱ na̱ndió ko̱o ra kua'a̱n ra̱.
43009008	Dá ni̱ kaa na̱ ndéi yati xí'ín rá xí'ín dao ka̱ na̱ ná'á ña̱ kúú rá ta̱a ko̱ túu noo̱: ―¿Á du̱ú ta̱a ió sáti ñoó kúú ra̱ káa? ―kaá na̱.
43009009	―Jaa̱n, ñaá kúú rá ―kaá dao na. Ta dao ka̱ na̱ kaá: ―Ko̱ó, dión káa oon va ra. Ta mií rá kaá: ―Ñaá vá kúú yu'u̱.
43009010	Dá ni̱ nda̱to̱'ón ñaá ná: ―¿Ndi ni̱ kuu ni̱ na̱tu̱u noo̱o̱n?
43009011	Dá ni̱ kaa ra̱: ―Ta̱a naní Jesús ñoó ni̱ ka̱va̱'a lú'u̱ ndei'i̱ xí'ín ta̱di̱í ra̱, dá ni̱ chi̱ndaá ra̱án sata̱ nduchí nóói̱. Dá ni̱ kaa ra̱ xí'íín: “Kua'án noo̱ nákaa̱ pila Siloé, ta ñoó nakatón noo̱o̱n”, kaá ra̱ xí'íi̱n. Dá ni̱ sa'i̱n, dá tá ni̱ na̱katai noo̱í, ta kúú ni̱ na̱tu̱u vaan.
43009012	Dá ni̱ nda̱to̱'ón ñaá ná: ―¿Ndeí nákaa̱ ta̱a ñoó? Dá ni̱ kaa ra̱: ―Ko̱ ná'á ta'on vei.
43009013	Dá ni̱ kee na ndáka na ta̱a ni̱ na̱tu̱u noo̱ ñoó kua'a̱n na̱ no̱ó ta̱ fariseo.
43009014	Ta kuu̱ náni'i̱ ndée̱ na̱ Israel ni̱ ka̱va̱'a Jesús ndei'i̱ ni̱ chi̱ndaá na̱án noo̱ ta̱a ñoó, dá ni̱ na̱tu̱uan.
43009015	Dá ni̱ nda̱to̱'ón ta'ani ñaá ta̱ fariseo ñoó ndi ni̱ kuu, dá ni̱ na̱tu̱u noo̱ rá. Dá ni̱ kaa ta̱a ñoó xí'ín rá: ―Iin ta̱a ni̱ chi̱ndaá ndei'i̱ sata̱ nduchí nóói̱, dá ni̱ sa'i̱n ni̱ na̱katai ña̱, ta túu vaan viti.
43009016	Dá ni̱ kaa dao ta̱ fariseo ñoó: ―O̱ du̱ú ta'on ta̱a ni̱ ta̱nda'á Ndios kasaa̱ kúú ta̱a ñoó, dá chi̱ ni̱ ya̱'a ra kuu̱ náni'i̱ ndée̱ yo̱. Ta dao ka̱ ra̱ kaá: ―¿Ndi kee ví iin ta̱a kómí kua̱chi kee ra ña̱ ná'ano yó'o? Ta kúú ni̱ ka̱sá'á naá tá'an mií rá ndéi ra.
43009017	Dá ni̱ nda̱to̱'ón tuku ra ta̱a ni̱ na̱tu̱u noo̱ ñoó: ―¿Ndá yoo kúú ta̱a ni̱ ndu̱va̱'a noo̱o̱n, ká'ón? Dá ni̱ kaa ta̱a ñoó: ―Iin profeta va kúú rá.
43009018	Tído ko̱ ní kándísa ta'on ta̱ né'e choon no̱ó na̱ Israel ña̱ ni̱ sa̱ kuu ra iin ta̱a ko̱ túu noo̱, ta ko̱ kándísa ra ña̱ ni̱ ndu̱va̱'a ra. Sa̱'á ño̱ó ni̱ kana ra tatá ta̱a ni̱ na̱tu̱u noo̱ ñoó xí'ín naná ra̱,
43009019	dá ni̱ nda̱to̱'ón ñaá rá: ―¿Á de̱'e ní kúú ta̱a yó'o? Ta ká'a̱n ní ña̱ nda̱ ni̱ kaki ra ko̱ túu noo̱ rá. Ta, ¿ndi ni̱ kuu ña̱ ndé'é rá viti?
43009020	Dá ni̱ kaa na̱ xí'ín rá: ―Ná'á ndu'u̱ ña̱ kúú xí de̱'e ndu, ta miía̱n ndaa̱ kuiti ko̱ túu noo̱ xí nda̱ ni̱ kaki xi.
43009021	Tído ko̱ ná'á ta'on ndu'u̱ ndi ni̱ kuu ni̱ na̱tu̱u noo̱ xí. Ta ko̱ ná'á ta'on ndu ndá yoo ni̱ kedaá xí'ín xí, dá ni̱ na̱tu̱u noo̱ xí. Ndato̱'ón ní mií xí, chi̱ ta̱a sa̱va̱'a vá kúú xí. Sa̱ kánian ki̱'o mií xí kuendá sa̱'á ña̱ ni̱ ndo'o xi ―kaá na̱.
43009022	Dión ni̱ kaa na̱ ve'e ra, dá chi̱ yu'ú na̱ kée ta̱ né'e choon no̱ó na̱ Israel. Dá chi̱ sa̱ ni̱ ka̱ndo̱o ra ña̱ ndidaá ña̱yuu nakoni ña̱ Jesús kúú na̱ dáka̱ki ñaá, no̱ón kúú na̱ taxí rá ve'e noo̱ nátaka na̱ ñoo ñoó.
43009023	Sa̱'á ño̱ó ni̱ ka'a̱n na̱ ve'e ra: “Ndato̱'ón ní mií xí, dá chi̱ ta̱a sa̱va̱'a vá kúú xí.”
43009024	Dá ni̱ na̱ndió kuéi tuku ra ni̱ kana ra ta̱a ni̱ na̱tu̱u noo̱ ñoó. Dá ni̱ kaa ra̱ xí'ín rá: ―Kánian naki̱'o yo'ó ña̱ñó'ó noo̱ Ndios va, dá chi̱ ná'á vá ndu'u̱ ña̱ iin ta̱a kómí kua̱chi va kúú ta̱a ñoó.
43009025	Dá ni̱ kaa ta̱a ñoó xí'ín rá: ―Ko̱ ná'á ta'on yu'u̱ á ta̱a kómí kua̱chi kúú rá o ko̱ó. Sa̱va̱'a ña̱ ná'á yu'u̱ kíán ña̱ ni̱ sa̱ kuui iin ta̱a ko̱ túu noo̱, tído viti ni̱ na̱tu̱u noo̱í ni̱ kee ra.
43009026	Dá ni̱ na̱ndió kuéi tuku ra ni̱ nda̱to̱'ón ñaá rá: ―¿Ndi ni̱ kee ta̱a ñoó xí'ón? ¿Ndi ni̱ kuu, dá ni̱ na̱tu̱u noo̱o̱n?
43009027	Dá ni̱ kaa ra̱: ―Sa̱ ni̱ na̱kani vai xí'ín ndó, tído ko̱ kékuendá ta'on ndó ña̱ ká'i̱n xí'ín ndó. ¿Ndiva̱'a kóni̱ tuku ndó nakanii xí'ín ndó? ¿Á kóni̱ ta'ani ndo'ó ndiko̱ ndo̱ ta̱a ñoó, nda̱ni?
43009028	Ta kúú ni̱ ka'a̱n ndava̱'a ta̱ fariseo ñoó xí'ín ta̱a ni̱ ndu̱va̱'a ñoó, ta kaá ra̱: ―Mií vá yo'ó kúú ra̱ ndíko̱ ta̱a ñoó. Tído ndu'u̱, Moisés va kúú na̱ ndíko̱ ndu'u̱.
43009029	Dá chi̱ ná'á ndú ña̱ ni̱ ka'a̱n túu Ndios xí'ín Moisés. Tído ta̱a ñoó, ko̱ ná'á ta'on ndu ndeí ni̱ kii ra.
43009030	Dá ni̱ kaa ta̱a ñoó xí'ín rá: ―Naá vá inii̱ xiníi̱ ndo'ó, chi̱ ni̱ ndu̱va̱'a ndisa ta̱a ñoó noo̱í, tído ko̱ kándaa̱ ii̱ vá ini ndo̱ ndeí ni̱ kii ra.
43009031	Chi̱ ná'á vá yó ña̱ ko̱ seídó'o ta'on Ndios na̱ kómí kua̱chi tá xíka̱ na̱ ña̱ mani̱ noo̱ ná. Tído tá yu'ú ni'ini yó Ndios, ta kée yó ña̱ kóni̱ na̱, dá kía̱n seídó'o na ña̱ xíka̱ yo̱ noo̱ ná.
43009032	Ta nda̱ mií sa'a̱ ñayuú, ta nda̱ viti ko̱ ní'i̱ to̱'on ta'on yó ña̱ kandeé iin ña̱yuu nduva̱'a na iin na̱ ni̱ kaki ko̱ túu noo̱.
43009033	Tá ko̱ ní kíi ta̱a ñoó noo̱ Ndios, dá kía̱n o̱ kándeé ta'on ra nduva̱'a ra iin na̱ ko̱ túu noo̱.
43009034	Dá ni̱ kaa ta̱ fariseo ñoó xí'ín rá: ―Ti̱xi ndá'a̱ kua̱chi va ni̱ kaki yo'ó. ¿Ndá yoo kúú yo'ó, xinóo̱n, ña̱ dána'a̱ di'aón no̱ó ndu'u̱? Dá ni̱ taxí ñaá rá ini ve'e noo̱ nátaka na̱ ñoo ñoó.
43009035	Kúú ni̱ ka̱ndaa̱ ini Jesús ña̱ ni̱ taxí ñaá ta̱ fariseo ini ve'e noo̱ nátaka na̱ ñoo ñoó. Dá tá ni̱ na̱ní'i̱ ñaá ná, dá ni̱ kaa na̱ xí'ín rá: ―¿Á kándéé inóo̱n na̱ kúú de̱'e Ndios?
43009036	Dá ni̱ kaa ra̱: ―¿Ndá yoo kúú no̱ón, tatá, dá ná kandeé iníi̱ ná?
43009037	Dá ni̱ kaa Jesús xí'ín rá: ―Sa̱ ni̱ xino̱n ná. Ta mií na̱ ndátó'ón xí'ón vití'ón kúú ná.
43009038	Dá ni̱ kaa ra̱: ―Kándéé iníi̱ mií ní, sato'i̱. Dá ni̱ ka̱sá'á rá ndáño̱'o ñaá rá.
43009039	Dá ni̱ kaa Jesús xí'ín ña̱yuu ndíta ñoó: ―Ve̱i yu'u̱ ñayuú yó'o, dá ndeyíko̱i̱ nío̱ iin rá iin ña̱yuu. Dión, dá ná natu̱u noo̱ na̱ ko̱ túu noo̱. Ta na̱ túu noo̱, o̱ kátu̱u ta'on noo̱ ná.
43009040	Tá ni̱ seídó'o dao ta̱ fariseo ndíta ñoó ña̱ ni̱ ka'a̱n na̱ dión, dá ni̱ kaa ra̱ xí'ín ná: ―¿Á ta̱a ko̱ túu noo̱ ta'ani kúú ndú, xiní ní?
43009041	Dá ni̱ kaa Jesús xí'ín rá: ―Va̱'a cháá ka̱ ní sá kuu ndó ta̱ ko̱ túu noo̱, dá kía̱n o̱ kátai̱ kua̱chi ta'on ndó sa'a̱ kua̱chi kée ndó. Tído kaá ndo̱ ña̱ túu noo̱ ndo̱, sa̱'á ño̱ó tái̱ kua̱chi ndó noo̱ Ndios. 10
43010001	’Miía̱n ndaa̱ ná ka'i̱n xí'ín ndó ña̱ ta̱a ko̱ kú'u chí noo̱ kúú yé'é korrá léko, di'a ndáo ndodó rá sata̱ korrá ri̱, ro̱ón kúú iin ta̱ kui̱'íná, iin ta̱ kéndava̱'a xí'ín rí.
43010002	Tído na̱ ko̱ku'u chí yé'é korrá ri̱, no̱ón kúú na̱ ndáka rí.
43010003	Chi̱ ta̱ ndaá yé'é, ro̱ón kúú ra̱ sónó yé'é no̱ó na̱ ndáka rí. Ta tái̱ va̱'a do̱'o rí tá káyu'ú ná kuu̱ iin rá iin rí, dá taó na̱ rí.
43010004	Dá tá ni̱ ndi'i ni̱ taó xóo na léko mií ná, dá xíonoo na kua'a̱n na̱ noo̱ ri̱, dá tákuei ñaá rí kua'a̱n ri̱, chi̱ ná'á rí tachi̱ ná.
43010005	Tído iin ña̱yuu tu̱kú o̱ kárkuei ta'on ñaá rí ko'o̱n ri̱, di'a kuino rí noo̱ ná, dá chi̱ ko̱ ná'á ta'on rí tachi̱ ña̱yuu tu̱kú ñoó ―kaá na̱.
43010006	Ta to̱'on yó'o ni̱ da̱kí'in tá'an Jesús xí'ín ña̱ ni̱ ka'a̱n na̱ xí'ín ta̱ fariseo, tído ko̱ ní kándaa̱ ini ra̱ ndi dándáki ña̱ ni̱ ka'a̱n na̱.
43010007	Dá ni̱ na̱ndió ko̱o Jesús ni̱ ka'a̱n na̱ xí'ín rá: ―Miía̱n ndaa̱ ná ka'i̱n xí'ín ndó ña̱ mií vá yu'u̱ kúú yé'é korrá noo̱ ñó'o léko.
43010008	Ta ndidaá ta̱a ni̱ kii yachi̱ tá ko̱ ñá'a̱ kasaa̱ yu'u̱, ro̱ón ni̱ sa̱ kuu ta̱ kui̱'íná, ta sa̱ kendava̱'a ra xí'ín lékoi̱. Tído ko̱ ní taó kuendá ta'on lékoi̱ no̱ó ni̱ ka'a̱n ra̱.
43010009	Ta yu'u̱ kúú yé'é korrá, ta ndi ndáa mií vá léko ná ku̱'u yé'é ñoó, ta kúú ka̱ki va rí. Ta ndu̱'u rí, ta kankuei rí noo̱ káa ita kuíi̱ kasá'an rí.
43010010	Tído ta̱ kui̱'íná ñoó ve̱i oon ra noo̱ ñó'o rí ki'in kuí'íná rá ri̱, ta ka'ání rá ri̱, ta dánaá ra̱ rí. Tído yu'u̱ ve̱i, dá ná ni'i̱ ri̱ ña̱ kataki ri̱, dá ni iin ña̱'a ná o̱ kámani̱ noo̱ ri̱.
43010011	’Yu'u̱ kúú na̱ ndáka va̱'a léko, ta iin na̱ va̱'a ndáka léko, no̱ón kúú na̱ ko̱ yu̱'ú ki̱'o na mií ná kuu na̱ sa'a̱ ri̱.
43010012	Tído ta̱ ndáka léko sata̱ yá'i, ta̱ ko̱ kúú sato'o ri̱, tá xiní ra̱ ve̱i ndigüe̱'í lobo, ta kúú dánkoo ndava̱'a ra léko, ta kúú xíno ra kua'a̱n ra̱ noo̱ ndigüe̱'í lobo ñoó. Dá kásaa̱ ri̱ sa'ání ri̱ dao léko, ta dao ka̱ léko ñoó xíta̱ no̱ó kua'a̱n.
43010013	Ta xíno va ta̱a ñoó noo̱ ndigüe̱'í lobo ñoó, dá chi̱ ko̱ kúú rá mií sato'o léko, sata̱ yá'i va ndáka ra ri̱, sa̱'á ño̱ó ko̱ sa'ání ta'on ra mií rá sa'a̱ ri̱.
43010014	’Tído yu'u̱ kúú na̱ ndáka va̱'a lékoi̱, ta ná'á va̱'a yu'u̱ ndi ndáa iin rá iin rí, ta ná'á va̱'a rí yu'u̱,
43010015	táto̱'on ki̱'o ná'á vá tatá Ndios miíí, ta ná'á ta'ani yu'u̱ tatá Ndios. Sa̱'á ño̱ó naki̱'o yu'u̱ miíí ña̱ kía̱n kuui̱ sa'a̱ lékoi̱.
43010016	Ndéi ta'ani dao ka̱ lékoi̱, tá'a̱n kirí ko̱ ñó'o ta'on ini korrá yó'o. Ta xínñó'ó ta'anii kandakai ri̱ kii rí, dá naki'in tá'an rí xí'ín léko yó'o, dá kía̱n kueídó'o ta'ani rí yu'u̱. Dá nda̱dá iin tó'ón vá tu'u ná kakuu rí, ta iin tó'ón ná kakuu na̱ kandaka rí.
43010017	’Sa̱'á ño̱ó kú'u̱ nda̱'o ini tatá Ndios sa̱'í, dá chi̱ ko'i̱n naki̱'oi miíí ña̱ kía̱n kuui̱, ndi'i, dá nandió ko̱oi natakii̱.
43010018	Tído ko̱ íin ta'on ka'ání yu'u̱ xí'ín to̱'on ki̱'o kóni̱ mií rá, mií vá yu'u̱ naki̱'o miíí ña̱ kía̱n kuui̱. Dá chi̱ ió choon noo̱ ndá'a̱ yu'u̱ ña̱ kía̱n naki̱'oi miíí kuui̱, ta ió ta'ani choon noo̱ ndá'a̱ yu'u̱ ña̱ kía̱n natakii̱, ta choon yó'o ni̱ na̱tiiin noo̱ tatái̱ ―kaá na̱.
43010019	Ta ni̱ ka̱sá'á ndátó'ón kuáchi̱ tuku na̱ Israel sa̱'á ña̱ ni̱ ka'a̱n Jesús dión.
43010020	Kúú kua̱'á nda̱'o na ni̱ kaa di'a: ―Ña̱ kini va nákaa̱ ini ra̱, ta ndúlóko̱ va ra. ¿Ndiva̱'a seídó'o ndó noo̱ ká'a̱n ra̱?
43010021	Ta ni̱ kaa dao ka̱ na̱: ―Ni iin ta̱ nákaa̱ ña̱ kini o̱ ká'a̱n dión. ¿Á kándéé iin ta̱a nákaa̱ ña̱ kini ini nduva̱'a ra iin ta̱ ko̱ túu noo̱? ―kaá na̱.
43010022	Ta ió iin víko̱ ñoo Jerusalén noo̱ kéká'ano na kuu̱ ni̱ na̱ki̱'o tuku na ve'e ño̱'o ká'ano noo̱ ndá'a̱ Ndios. Tiempo daá ñóó kíán yoo̱ vi̱xi.
43010023	Ta xíonoo Jesús yé'é ño̱'o ká'ano ñoó noo̱ kúú corredor naní Salomón.
43010024	Dá ni̱ na̱taka ta̱ né'e choon no̱ó na̱ Israel noo̱ nákaa̱ Jesús, dá ni̱ kaa ra̱ xí'ín ná: ―¿Ndá oon ví náni'i̱ ndée̱ nío̱ ndú kee ní? Tá miía̱n ndaa̱ kúú ní Cristo, na̱ dáka̱ki ñaá, kasto̱'on ndaa̱ ní xí'ín ndu'u̱.
43010025	Dá ni̱ kaa Jesús xí'ín rá: ―Sa̱ ni̱ ka'a̱n vai xí'ín ndó, tído ko̱ kóni̱ ta'on ndó kandísa ñaá ndó. Ta ndidaá ña̱ ndato kéei kúú choon ni̱ sa'anda tatái̱ noo̱í, ta ño̱ó kía̱n ná'a̱ ndá yoo kúúí.
43010026	Tído ko̱ kándísa ta'on ñaá ndó, dá chi̱ ko̱ kúú ta'on ndó lékoi̱ táto̱'on ki̱'o sa̱ ni̱ ka'i̱n xí'ín ndó.
43010027	Dá chi̱ na̱ kúú léko yu'u̱ seídó'o na noo̱ ká'i̱n, ta ná'í ndi ndáa na, ta ndíko̱ na̱ yu'u̱,
43010028	ta xí'oi ña̱ kataki chíchí ná, ta ni iin kuu̱ ta̱'ón o̱ naá na̱, ta ko̱ íin ta'on kuu kuio ndaa na̱ noo̱ ndá'a̱ yu'u̱.
43010029	Ta mií tatái̱ kúú na̱ ni̱ tei na noo̱í, ta no̱ón kúú na̱ kómí choon ká'ano cháá ka̱, ta ni ko̱ íin ta'on kuu kuio ndaa ña̱yuui̱ noo̱ ndá'a̱ tatái̱.
43010030	Dá chi̱ yu'u̱ xí'ín tatái̱, iin tó'ón vá kúú ndu'u̱.
43010031	Dá ni̱ tiin tuku ta̱ Israel ñoó yuu̱ kua'a̱n ra̱ chiyúú rá Jesús.
43010032	Dá ni̱ kaa na̱ xí'ín rá: ―Kua̱'á nda̱'o ña̱ ndato ni̱ kee yu'u̱ noo̱ ndo̱'ó ni̱ kee tatái̱. Ta, ¿ndi káa iin ño̱ó ko̱ ní náta'an ini ndo̱, sa̱'á ño̱ó kóni̱ ndo̱ chiyúú ndó yu'u̱?
43010033	Dá ni̱ kaa ra̱ xí'ín Jesús: ―O̱ du̱ú sa̱'á ña̱ ni̱ kee ní ña̱ ndato kóni̱ ndu̱ chiyúú ñaá ndú, di'a sa̱'á ña̱ ká'a̱n ndava̱'a ní sa'a̱ Ndios, dá chi̱ iin ta̱a oon va kúú ní, tído kée ní mií ní ña̱ kúú ní Ndios.
43010034	Dá ni̱ kaa Jesús xí'ín rá: ―¿Á o̱ du̱ú di'a kaá Ndios noo̱ ley ió noo̱ ndo̱: “Ni̱ ka'i̱n ña̱ kúú ndó ndios”?
43010035	Ta dión ni̱ chi̱naní ná ta̱a ni̱ na̱tiin to̱'on na ñoó ña̱ kúú rá ndios, ta o̱ kúu ta'on kui̱o kao yó noo̱ ká'a̱n tuti ii̱ Ndios.
43010036	Mií Ndios ni̱ ka̱xi yu'u̱, ta ni̱ ta̱nda'á ná yu'u̱ ve̱ii, sa̱'á ño̱ó, ¿ndiva̱'a kaá ndo̱ ña̱ ká'a̱n ndava̱'i sa'a̱ Ndios sa̱'á ña̱ kaái̱ ña̱ kúúí de̱'e Ndios?
43010037	Tá ko̱ kée yu'u̱ ña̱ ná'ano kée tatái̱, dá kía̱n ná dá'a ni kandísa ndó yu'u̱.
43010038	Tído tá kéei ña̱, dá kía̱n kandísa ndó ña̱ kéei, va̱'ará ko̱ kándísa ndó mií yu'u̱. Dá chi̱ tá kandísa ndó ña̱ kéei, dá kía̱n kasandaá ndo̱ kandaa̱ ini ndo̱, ta kasandaá ndo̱ kandísa ndó ña̱ ió tatá Ndios xí'íi̱n, ta iói̱ xí'ín ná ―kaá na̱.
43010039	Dá ni̱ ka'án tuku ra tiin ñaá rá, tído ni̱ ka̱ndeé vá ná ni̱ taó xóo na mií ná noo̱ ndá'a̱ rá.
43010040	Dá ni̱ kee tuku na kua'a̱n na̱ iin ka̱ xoo yu̱ta Jordán no̱ó ni̱ ka̱sá'á Juan sa̱ da̱kódo̱ ndúta̱ ná ña̱yuu. Ta ñoó ni̱ ka̱ndo̱o na ni̱ sa̱ io tóo na.
43010041	Ta kua̱'á nda̱'o ña̱yuu ni̱ na̱taka noo̱ nákaa̱ na̱, ta kaá na̱ ndátó'ón ná: ―Miía̱n ndaa̱ kuiti ni iin tó'ón ña̱ ná'ano ko̱ ní kée Juan, tído ndidaá ña̱ ni̱ ka'a̱n na̱ sa̱'á ta̱a yó'o kíán ña̱ ndaa̱ ―kaá na̱.
43010042	Ta kúú kua̱'á nda̱'o ña̱yuu ni̱ ka̱ndísa Jesús noo̱ nákaa̱ na̱ ñoó. 11
43011001	Ió iin ta̱a kú'u̱ naní Lázaro, ta kúú rá iin ta̱ ñoo Betania, ta ñoo ñoó ndéi ki̱'o ra María xí'ín Marta.
43011002	Ta María, ñá kúú ki̱'o Lázaro ñoó kúú ñá ni̱ kuei kirá támi sá'a̱n sata̱ sá'a̱ sato'o yo̱ Jesús, ta ni̱ na̱dáyaaán sa'a̱ ná xí'ín idí dini̱a̱n.
43011003	Ta miíán xí'ín ku'a̱n ni̱ ta̱nda'á choon ni̱ sa'a̱n noo̱ nákaa̱ Jesús, ta kaáa̱n xí'ín ná: “Tatá, kú'u̱ ka'í va na̱ kú'u̱ ini ní sa'a̱.”
43011004	Dá tá ni̱ ka̱ndaa̱ ini Jesús, dá ni̱ kaa na̱: ―O̱ du̱ú ta'on kue'e̱ kuu ra̱ kíán, miía̱n ndaa̱ kú'u̱ ra̱, dá ná natiin Ndios ña̱ñó'ó sa'a̱ rá, ta ná natiin ta'ani na̱ kúú de̱'e Ndios ña̱ñó'ó kee kue'e̱ ndó'o ra ―kaá na̱.
43011005	Ta kú'u̱ ini Jesús sa'a̱ Marta, xí'ín sa'a̱ ku'u̱ ló'a̱n, xí'ín sa'a̱ Lázaro, ki̱'oán.
43011006	Tá ni̱ ka̱ndaa̱ ini na̱ ña̱ kú'u̱ Lázaro, dá ni̱ ka̱ndo̱o na ni̱ sa̱ io na̱ uu̱ ka̱ kuu̱ noo̱ nákaa̱ na̱ ñoó.
43011007	Ni̱ ndi'i, dá ni̱ kaa na̱ xí'ín ta̱a xíonoo xí'ín ná: ―Kó'o̱ tuku yó chí kuendá Judea di'a viti.
43011008	Dá ni̱ kaa ta̱ xíonoo xí'ín ná ñoó: ―Maestro, ta o̱ du̱ú ni̱ ka'án ta̱ né'e choon no̱ó na̱ Israel ña̱ chiyúú rá mií ní. Sa̱'á ño̱ó ¿ndiva̱'a ko'o̱n tuku yó ñoó?
43011009	Dá ni̱ kaa Jesús xí'ín rá: ―¿Á du̱ú uxi̱ uu̱ hora tóo̱n ndi̱ndii? Sa̱'á ño̱ó na̱ xíonoo nduú, ko̱ káchi'i sá'á ta'on na, chi̱ ndato tóo̱n noo̱ ná kée ndi̱ndii.
43011010	Tído na̱ xíonoo sa̱kuaá káchi'i sá'á ná, dá chi̱ ko̱ tóo̱n noo̱ ná.
43011011	Ni̱ ndi'i, dá ni̱ kaa na̱ xí'ín rá: ―Kídi̱ va amigo yo̱ Lázaro, tído ko'i̱n dándótoi ra̱.
43011012	Dá ni̱ kaa ta̱a xíonoo xí'ín ná: ―Tatá, tá kídi̱ ra̱, dá kía̱n nduva̱'a ra.
43011013	Tído to̱'on ni̱ ka'a̱n Jesús kía̱n kóni̱ kaa ña̱ ni̱ xi'i̱ va Lázaro, tído kídi̱ ndisa va ra ni̱ ka'án ta̱a xíonoo xí'ín ná ñoó.
43011014	Dá ni̱ ka̱sto̱'on na ndi kóni̱ kaa ña̱ ni̱ ka'a̱n na̱, ta kaá na̱: ―Sa̱ ni̱ xi'i̱ va Lázaro,
43011015	ta kádii̱ nda̱'o inii̱ ña̱ ko̱ ní sá iói̱ ve'e ra tá ni̱ xi'i̱ ra̱, dá kía̱n ná kandeé cháá ka̱ ini ndo̱ yu'u̱ sa̱'á ña̱ ko'i̱n keei xí'ín rá. Kó'o̱ kande̱'á ra̱ ―kaá na̱.
43011016	Dá ni̱ kaa Tomás, ta̱ ká'a̱n xí'ín ná Dídimo, xí'ín dao ka̱ ta̱ xíonoo xí'ín Jesús: ―Kó'o̱ ta'ani yó, dá ná kuu nduú yo̱ xí'ín ná ―kaá ra̱.
43011017	Tá ni̱ ku̱yati Jesús ñoo ñoó, dá ni̱ ka̱ndaa̱ ini na̱ ña̱ sa̱ io komi̱ kuu̱ nákaa̱ yikí ko̱ño Lázaro ni̱ ndu̱xian ini káo̱.
43011018	Ta yati va né'e tá'an ñoo Betania ñoó xí'ín ñoo Jerusalén, ta kíán táto̱'on oni̱ kilómetro.
43011019	Sa̱'á ño̱ó kua̱'á nda̱'o na̱ ñoo Jerusalén ni̱ ka̱sáa̱ kandei tóo na xí'ín Marta xí'ín María, dá ki̱'o na ta̱ndeé iní noo̱a̱n sa̱'á ña̱ ni̱ xi'i̱ ki̱'oán.
43011020	Tá ni̱ ka̱ndaa̱ ini Marta ña̱ ve̱i Jesús, dá ni̱ keeán kua'a̱n ni'i̱ ñaáán, tído ni̱ ka̱ndo̱o va María ióa̱n ve'e.
43011021	Tá ni̱ na̱ki'in tá'an Marta xí'ín Jesús no̱ó ve̱i na ñoó, dá ni̱ kaaa̱n xí'ín ná: ―Tatá, tá ní sá io ní yó'o, o̱ ku̱ú ta'on ki̱'o ló'i̱, ní kúu.
43011022	Tído ná'á ta'ani yu'u̱ ña̱ ndi ndáa mií vá ña̱'a ná kaka̱ ní noo̱ Ndios, ta kúú ki̱'o va naa̱n noo̱ ní.
43011023	Dá ni̱ kaa Jesús xí'án: ―Nataki va ki̱'ón.
43011024	Dá ni̱ kaaa̱n xí'ín ná: ―Sa̱ ná'á vá yu'u̱ ña̱ nataki xi̱ tá ná kasandaá kuu̱ nataki na̱ ni̱ xi'i̱ tein kuu̱ noo̱ ndí'i.
43011025	Dá ni̱ kaa Jesús xí'án: ―Yu'u̱ kúú na̱ dánátaki ña̱yuu ni̱ xi'i̱, ta ki̱'oi ña̱ kataki chíchí ná. Ta ndi ndáa miíó na̱ kándéé iní ñaá, koni na̱ kataki chíchí ná, va̱'ará ni̱ xi'i̱ na̱.
43011026	Ta ndi ndáa mií na̱ kándéé iní na̱ yu'u̱ xía̱n nani ndéi takí na̱, ni iin kuu̱ ta̱'ón o̱ ku̱ú na̱. ¿Á kándísón ña̱ dión kíán?
43011027	Dá ni̱ kaaa̱n xí'ín ná: ―Jaa̱n, tatá. Kándísa yu'u̱ ña̱ mií ní kúú Cristo, na̱ kúú de̱'e Ndios, chi̱ kúú ní na̱ ni̱ ta̱nda'á Ndios ni̱ ka̱sáa̱ ñayuú yó'o dáka̱ki ñaá ―kaáa̱n.
43011028	Tá ni̱ ndi'i ni̱ ka'a̱n dión, dá ni̱ keeán kua'a̱n kuakaán ku'a̱n María ñoó. Tá ni̱ saa̱a̱n, dá ni̱ ka'a̱n kayáa̱n xí'ín María: ―Ve̱i maestro yo̱, ta kána na yo̱'ó.
43011029	Dá tá ni̱ seídó'o María to̱'on yó'o, ta kúú kaon nda̱'o ni̱ na̱kuíi̱n ndichia̱n, kúú ni̱ keeán kua'a̱n ni'a̱n Jesús.
43011030	Ta ko̱ ñá'a̱ ta'on ku̱'u Jesús ñoo ñoó, chi̱ ió i̱í vá ná noo̱ ni̱ na̱ki'in tá'an Marta xí'ín ná.
43011031	Dá tá ni̱ xini na̱ ñoo Jerusalén, na̱ ndéi xí'o ta̱ndeé iní noo̱ María, ña̱ kaon nda̱'o ni̱ nda̱kuíi̱n ndichia̱n ni̱ ketaán kua'a̱n, dá ni̱ kee na tákuei ñaá ná kua'a̱n na̱, ta kaá na̱: ―Miía̱n kua'a̱n xi̱ ndei'i̱ xi̱ yú'u̱ káo̱ no̱ó ni̱ ndu̱xi ki̱'o xi ―kaá na̱.
43011032	Tá ni̱ saa̱ María noo̱ íin Jesús, dá ni̱ sa̱ kuíi̱n xi̱tíán noo̱ sá'a̱ ná, ta kaáa̱n: ―Sato'i̱, tá ní sá io ní yó'o, o̱ ku̱ú ta'on ki̱'o ló'i̱, ní kúu.
43011033	Tá ni̱ xini Jesús ña̱ nda'í nda̱'o ndéí'i̱ ña̱, ta ndéí'i̱ ta'ani na̱ ñoo Jerusalén né'e tá'an xí'án ni̱ ka̱sáa̱a̱n, ñoó, dá ni̱ kixia̱n ni̱ ku̱nda'í ini na̱, ta nda̱ nío̱ ná ni̱ ta'u'u̱, xiní na̱.
43011034	Dá ni̱ kaa na̱: ―¿Ndeí ni̱ chi̱káa̱ ndo̱ yikí ko̱ño xi̱? Dá ni̱ kaaa̱n: ―Tatá, nakíi̱ ní, kó'o̱ kande̱'á noo̱ nákaa̱ xi̱ ―kaáa̱n.
43011035	Dá ni̱ ndei'i̱ Jesús.
43011036	Dá ni̱ kaa na̱ ñoo Jerusalén: ―Kande̱'é ndó. Ndeé ka̱ vía̱n ni̱ sa̱ kú'u̱ ini ta̱a káa sa'a̱ Lázaro.
43011037	Dá ni̱ kaa dao ka̱ na̱: ―Ni̱ ka̱ndeé ta̱a káa ni̱ ndu̱va̱'a ra ta̱a ko̱ túu noo̱ ñoó. Ta, ¿ndiva̱'a ko̱ ní kándeé rá xí'ín Lázaro, dá ná o̱ ku̱ú ra̱, ní kúu? ―kaá na̱.
43011038	Kúú ni̱ kixi tukua̱n ni̱ ku̱nda'í ini Jesús tá ni̱ saa̱ na̱ noo̱ nákaa̱ yikí ko̱ño Lázaro. Ta kíán ini iin káo̱, ta ndadí iin yuu̱ ká'ano yé'án.
43011039	Dá ni̱ kaa Jesús: ―Di̱tá ndó yuu̱ káa viti. Dá ni̱ kaa Marta, ñá kúú ki̱'o ló'o̱ ndi̱i ñoó, xí'ín ná: ―Tatá, ná dá'a ni, dá chi̱ sa̱ kini nda̱'o sá'a̱n díko̱, dá chi̱ sa̱ komi̱ ví kuu̱ kíán.
43011040	Dá ni̱ kaa Jesús xí'án: ―¿Á du̱ú ni̱ ka'i̱n xí'ón ña̱ tá miía̱n ndaa̱ kándéé inóo̱n yu'u̱, dá kono̱n kee Ndios iin ña̱ ndato?
43011041	Dá ni̱ di̱tá rá yuu̱ ndadí yé'é káo̱ noo̱ nákaa̱ ndi̱i ñoó. Dá ni̱ na̱nde̱'é Jesús chí induú, dá ni̱ kaa na̱: ―Tatá, ndivé'e ní, dá chi̱ ni̱ seídó'o ní ña̱ ni̱ xika̱i̱ noo̱ ní.
43011042	Ta daá kuití vá seídó'o ní ña̱ xíka̱i̱ noo̱ ní, tído ni̱ ka'i̱n dión, dá ná kueídó'o ndidaá tá'a̱n ña̱yuu ndíta yó'o, dá ná kandísa na ña̱ miía̱n ndaa̱ kuiti mií ní ni̱ ta̱nda'á yu'u̱ ve̱ii.
43011043	Tá ni̱ ndi'i ni̱ ka'a̱n na̱ dión xí'ín Ndios, kúú ni̱ ka̱yu'ú ná: ―Lázaro, kua'án keta sata̱ vé'e.
43011044	Ta kúú ni̱ keta ta̱a ni̱ xi'i̱ ñoó, ta ni̱ kao̱ noo iin tá'í dá'o̱n ndá'a̱ rá xí'ín sa'a̱ rá ndíko̱a̱n. Ta ni̱ kao̱ noo iin ka̱ tá'í dá'o̱n ndadía̱n noo̱ rá. Dá ni̱ kaa Jesús: ―Ndaxí ndó ra̱, dá ná yaa̱ ra̱ ko'o̱n ra̱.
43011045	Ta kua̱'á nda̱'o na̱ ñoo Jerusalén, tá'a̱n na̱ ni̱ kii ni̱ xi̱'o ta̱ndeé iní noo̱ María, ni̱ xini ña̱ ni̱ kee Jesús, ta ni̱ ka̱ndísa ñaá ná.
43011046	Tído dao ka̱ na̱ ni̱ sa'a̱n noo̱ ndéi ta̱ fariseo, ta ni̱ na̱kani na sa̱'á ña̱ ni̱ kee Jesús.
43011047	Dá ni̱ da̱taká ta̱ duti̱ sakua̱'a̱ xí'ín ta̱ fariseo ndidaá ka̱ ta̱ né'e choon no̱ó na̱ Israel. Dá ni̱ kaa ra̱ xí'ín rá: ―¿Ndi koo keeá viti? Chi̱ sa̱ kua̱'á nda̱'o ña̱ ná'ano kée ta̱a ñoó.
43011048	Tá ná konó yó noo̱ rá kanoo ni ra, dá kía̱n ndidaá ña̱yuu kandísa ñaá. Ndi'i, dá ndakuei ta̱ né'e choon romano, ta dáko̱on ndi'i ra ve'e ño̱'o ii̱ yo̱, ta dánaá ra̱ ñoo yo̱.
43011049	Dá ni̱ kaa Caifás, ta̱ kúú duti̱ kúú no̱ó kuia̱ dáá ñóó: ―Xi̱xi nda̱'o ndó, nda̱ni.
43011050	¿Á ko̱ ná'á ta'on ndó ña̱ va̱'a ka̱a̱n ná kuu iin ta̱a noo̱ ndidaá na̱ ñoo yo̱ o̱ du̱ú ka̱a̱n naá ndí'i na̱ ñoo yo̱? ―kaá ra̱.
43011051	Ta to̱'on yó'o ko̱ ní kíi ña̱xintóni̱ mií rá. Dión ni̱ ka'a̱n ra̱, chi̱ sa̱'á ña̱ kúú rá duti̱ kúú no̱ó kuia̱ dáá, sa̱'á ño̱ó ni̱ xi̱'o Ndios to̱'on yó'o noo̱ rá ña̱ kánian kuu Jesús sa̱'á na̱ ñoo Israel.
43011052	Ta o̱ du̱ú sa̱va̱'a sa̱'á na̱ ñoo Israel kuu na̱, kuu ta'ani na sa'a̱ ndidaá ka̱ ña̱yuu Ndios ni̱ xita̱ noo ndéi dao ka̱ xíán, dá nduu na iin tó'ón ñoo.
43011053	Ta nda̱ kuu̱ dáá ñóó ni̱ ka̱ndo̱o ra ña̱ ka'ání rá Jesús.
43011054	Sa̱'á ño̱ó ko̱ ní xíonoo túu ka̱ Jesús no̱ó ta̱ né'e choon no̱ó na̱ Israel. Di'a ni̱ kuxíká ná kua'a̱n na̱, ta ni̱ saa̱ na̱ iin ñoo naní Efraín noo̱ né'e tá'an yati xí'ín no̱ñó'o̱ i̱chí. Ñoó ni̱ sa̱ io na̱ xí'ín ta̱ xíonoo xí'ín ná.
43011055	Ta sa̱ yati va koo víko̱ pascua ña̱ kéká'ano na̱ Israel. Ta kúú kua̱'á nda̱'o ña̱yuu ndéi ñoo ñó'o yati ñoó ni̱ xi̱nkuei ñoo Jerusalén tá ko̱ ñá'a̱ kasá'á víko̱ ñoó, dá nduvii ná mií ná noo̱ Ndios.
43011056	Ta xíonoo ña̱yuu ñoó nándukú ná Jesús. Ta noo̱ kúú yé'é ño̱'o ká'ano ñoó ndáto̱'ón tá'an mií ná sa'a̱ Jesús: ―¿Ndi ká'án ndó? ¿Á kii ta̱a ñoó víko̱ o ko̱ó? ―kaá na̱.
43011057	Ta ni̱ sa'anda ta̱ duti̱ sakua̱'a̱ xí'ín ta̱ fariseo choon ña̱ ndi ndáa mií ña̱yuu ni̱ ka̱ndaa̱ ini ndeí xíonoo Jesús, ná naki̱'o na kuendá noo̱ rá, dá ná ko'o̱n ra̱ tiin ñaá rá, kaá ra̱. 12
43012001	Ta kámani̱ iño̱ ka̱ kuu̱, dá kasá'á víko̱ pascua. Dá ni̱ saa̱ Jesús ñoo Betania noo̱ ió Lázaro, ta̱a ni̱ xi'i̱ ñoó, ta ni̱ na̱taki ra̱ ni̱ kee Jesús.
43012002	Ta ñoó ni̱ kenduu na̱ ve'e Lázaro ña̱'a kadíni Jesús. Ta ni̱ chi̱kodó Marta ña̱'a kadíni na̱ noo̱ mesa. Ta ni̱ sa̱ io ta'ani Lázaro tein ña̱yuu ndéi xí'ín ná ñoó.
43012003	Dá ni̱ ki'in María kirá támi sá'a̱n ni̱ ka̱va̱'a xí'ín yuku̱ naní nardo, ta kúú rá táto̱'on dao litro, ta kirá ya'i nda̱'o kúú rá. Ta kúú ni̱ kuei ndi'án ra̱ sata̱ sá'a̱ Jesús, ta xí'ín idí dini̱a̱n ni̱ da̱náyaaán sa'a̱ ná. Ta iin níí kúú ini ve'e ñoó ni̱ na̱ka̱'ani díko̱ kirá támi sá'a̱n ñoó.
43012004	Dá ni̱ kaa iin ta̱a xíonoo xí'ín Jesús naní Judas Iscariote, tá'a̱n ra̱ kúú de̱'e ta̱a naní Simón, ta mií rá ko'o̱n naki̱'o Jesús noo̱ ndá'a̱ ta̱ xiní u'u̱ ñaá:
43012005	―¿Ndiva̱'a ko̱ ní di̱kó yó kirá támi sá'a̱n xaa̱n, chi̱ ya̱'i rá táto̱'on ki̱'o ní'i̱ ña̱yuu kéchóon na oni̱ ciento kuu̱, dá ni'i̱ yo̱ di̱'ón chindeé yó na̱ kúnda'í, ní kúu? ―kaá ra̱.
43012006	Tído ko̱ ní ká'a̱n ra̱ dión sa̱'á ña̱ kú'u̱ ndisa ini ra̱ sa̱'á na̱ kúnda'í. Dión ni̱ kaa ra̱, chi̱ kúú rá iin ta̱ kui̱'íná. Ta sa̱'á ña̱ né'e va̱'a ra léka̱ noo̱ ñó'o di̱'ón xí'o ña̱yuu chíndeé ñaá, sa̱'á ño̱ó taó de̱'é ra̱ cháá di̱'ón ñoó ní'i̱ mií rá.
43012007	Dá ni̱ kaa Jesús: ―O̱ sa̱ dána̱ni ndó ñá'a̱ yó'o, dá chi̱ ni̱ sa̱ ne'e va̱'án kirá támi sá'a̱n yó'o ni̱ kenduua̱n yu'u̱ táto̱'on ki̱'o kooi ndu̱xii.
43012008	Chi̱ daá kuití vá kandei ña̱yuu kúnda'í xí'ín ndó, tído yu'u̱, o̱ kóo kuií ta'oin xí'ín ndó ―kaá na̱.
43012009	Ta kua̱'á nda̱'o na̱ ñoo Jerusalén ni̱ ka̱ndaa̱ ini ña̱ ió Jesús ñoo Betania. Sa̱'á ño̱ó ni̱ ka̱sáa̱ na̱ ñoó. Ta o̱ du̱ú iin tó'ón Jesús kóni̱ na̱ kande̱'é ná, chi̱ kóni̱ ta'ani na kande̱'é ná Lázaro, tá'a̱n ra̱ ni̱ na̱taki tein na̱ kúú ndi̱i ñoó.
43012010	Kúú ni̱ ka̱ndo̱o ta'ani ta̱ duti̱ sakua̱'a̱ ña̱ ka'ání rá Lázaro,
43012011	dá chi̱ sa̱'á ña̱ ni̱ na̱taki ra̱, sa̱'á ño̱ó kua̱'á nda̱'o na̱ ñoo Israel ni̱ ka̱nkuei ti̱xi ndá'a̱ rá, ta ni̱ ka̱ndísa na Jesús.
43012012	Tá ni̱ tu̱u noo̱ iin ka̱ kuu̱, dá ni̱ ni'i̱ tó'on ña̱yuu kuá'a̱ ni̱ ka̱sáa̱ noo̱ koo víko̱ ñoo Jerusalén ña̱ ve̱i Jesús.
43012013	Dá ni̱ sa'anda iin rá iin na ndá'a̱ ta̱ñóo̱ né'e na kua'a̱n na̱ natiin na Jesús noo̱ ve̱i na, ta kaá na̱ káyu'ú ná: ―¡Ná natiin Ndios ña̱ñó'ó! ¡Na̱ ká'ano kúú na̱ ve̱i xí'ín choon sato'o yo̱ Ndios! ¡Ta kúú ná rey noo̱ yóó, na̱ Israel! ―kaá na̱ káyu'ú ná.
43012014	Dá ni̱ na̱ní'i̱ Jesús iin burro ló'o̱, dá ni̱ kaa na sata̱ ri̱. Dá ni̱ xi̱nko̱o noo̱ ká'a̱n tuti ii̱ Ndios:
43012015	O̱ sa̱ yu'ú ndo̱, na̱ ñoo Sion; sa̱ ve̱i va rey ndo̱, ta kánóo na sata̱ iin burro ló'o̱ ve̱i na.
43012016	Ko̱ ní kándaa̱ ta'on ini ta̱ xíonoo xí'ín ná ndi dándáki ndidaá ña̱ yó'o mií hora daá ñóó. Nda̱ kuu̱ ni̱ nana Jesús kua'a̱n nó'o̱ ná induú, nda̱ daá ni̱ ndi̱ko̱'on ini ra̱ ña̱ ki̱'o dión ká'a̱n tuti ii̱ Ndios, ta ki̱'o dión ni̱ kee ña̱yuu ñoó xí'ín ná.
43012017	Ta ndidaá ña̱yuu ni̱ sa̱ ndita xí'ín Jesús tá ni̱ kana na Lázaro ini káo̱ ñoó, ta ni̱ da̱nátaki ñaá ná, no̱ón kúú na̱ xí'o kuendá noo̱ dao ka̱ ña̱yuu sa̱'á ña̱ ni̱ xini na̱.
43012018	Sa̱'á ño̱ó ni̱ sa'a̱n ña̱yuu ñoó ni̱ na̱tiin va̱'a na Jesús, dá chi̱ ni̱ seídó'o na sa̱'á ña̱ ndato ni̱ kee na xí'ín Lázaro.
43012019	Ta nda'í va ndátó'ón tá'an ta̱ fariseo ndíta ra, ta kaá ra̱: ―Nde̱'é rá. O̱ kándeé ta'on yó kadi yo̱ noo̱ ta̱a káa. Chi̱ kande̱'é ndó, ki̱'o dión ví kua̱'á ña̱yuu tákuei kua'a̱n sata̱ rá ―kaá ra̱.
43012020	Ta ñó'o dao ta̱a ká'a̱n yú'u̱ griego tein na̱ ni̱ ka̱sáa̱ ñoo Jerusalén kandaño̱'o na Ndios víko̱ ñoó.
43012021	Ta ni̱ na̱tuu yati ra noo̱ Felipe, tá'an ra̱ ñoo Betsaida, ña̱ nákaa̱ chí kuendá Galilea di'a. Dá ni̱ seí nda'í ra̱ noo̱ Felipe, ta kaá ra̱: ―Tatá, kóni̱ ndu̱ ka'a̱n ndu̱ xí'ín Jesús.
43012022	Dá ni̱ sa'a̱n Felipe ni̱ ka̱sto̱'on ra xí'ín Andrés, dá ni̱ sa'a̱n nduú ra̱ ni̱ ka̱sto̱'on ra xí'ín Jesús.
43012023	Dá ni̱ kaa Jesús: ―Sa̱ ni̱ kasa̱ndaá vá hora natiin na̱ ni̱ nduu ta̱a ñayuú yó'o ña̱ñó'ó kee tatá na̱.
43012024	Miía̱n ndaa̱ ná ka'i̱n xí'ín ndó, ña̱ tá ná o̱ chí'i yó tata tirió no̱ñó'o̱, ta kuua̱n, dá kía̱n iin tó'ón dáá vá kakian. Tído tá ná kuua̱n ti̱i ñó'o̱, dá kía̱n kuita̱ ña̱, ta kúú kua̱'á nda̱'o kui̱'i ki̱'o ña.
43012025	Ta ndi ndáa na̱ ndí'i ini sa̱'á ña̱ kataki na̱ ñayuú yó'o, no̱ón di'a kúú na̱ kuu. Ta na̱ ko̱ ndí'i ini sa̱'á ña̱ kataki na̱ ñayuú yó'o, no̱ón kúú na̱ koni kataki chíchí.
43012026	Tá ió iin káa ndó kóni̱ koni kuáchí noo̱ yú'u̱, dá kía̱n nakíi̱ ndo̱ ndiko̱ ndo̱ yu'u̱. Ta noo̱ koo yu'u̱, ñoó ta'ani kandei na̱ xínkuáchí noo̱í. Ta ndi ndáa na̱ xínkuáchí noo̱ yú'u̱, ko'o̱n tatái̱ ki̱'o na ña̱ñó'ó noo̱ ná.
43012027	’Kútúú nda̱'o inii̱, tído, ¿ndí ki̱án ka'i̱n xí'ín tatái̱? ¿Á ka'i̱n: “Tatá, di̱tá ní yu'u̱ no̱ó ta̱ndó'ó yó'o”? Tído o̱ kúu ta'on ka'i̱n dión, dá chi̱ choon yó'o kúú choon ve̱i yu'u̱.
43012028	Tatá Ndios, na'a̱ ní choon ká'ano kómí ní no̱ó ña̱yuu yó'o. Dá tái̱ ni̱ ka'a̱n Ndios nda̱ induú: ―Sa̱ ni̱ na'i̱ choon ká'ano kómíí, ta ko'o̱n tukui na'i̱ ñá iin ka̱ ndée̱.
43012029	Tá ni̱ seídó'o ña̱yuu kuá'a̱ ñoó ña̱ ni̱'i nda̱'o ni̱ ka'a̱n na̱, dá ni̱ kaa dao na ña̱ ni̱ ka̱yu'ú dai̱. Ta dao ka̱ na̱ ni̱ kaa ña̱ iin ángel ni̱ ka'a̱n xí'ín Jesús.
43012030	Dá ni̱ kaa Jesús: ―Ko̱ ní ká'a̱n na̱ ña̱ kueídó'o yu'u̱, di'a ni̱ ka'a̱n na̱, dá ná kueídó'o ñaá ndo'ó.
43012031	Ta viti ni̱ kasa̱ndaá va kuu̱ ña̱ keyíko̱ Ndios sa̱'á na̱ ndéi ñayuú yó'o, ta ko'o̱n na̱ di̱tá ná choon noo̱ ndá'a̱ ña̱ u'u̱, ña̱ sa'ándá choon ñayuú yó'o.
43012032	Tá ni̱ ndi'i ni̱ nda̱ne'e ra yu'u̱, dá nakuakai ndidaá ña̱yuu noo̱ miíí.
43012033	Dión ni̱ kaa na̱ ni̱ ka̱sto̱'on na xí'ín ña̱yuu ñoó ndi ndo'o na noo̱ kuu na̱.
43012034	Dá ni̱ kaa ña̱yuu ñoó: ―Kándaa̱ ini ndu̱ ña̱ ká'a̱n ley ña̱ ni kuu̱ ta̱'ón o̱ ku̱ú na̱ kúú Cristo, na̱ dáka̱ki ñaá. Sa̱'á ño̱ó ¿ndiva̱'a ká'a̱n mií ní ña̱ kánian ndane'e ra iin ra̱ ni̱ nduu ta̱a ñayuú yó'o? ¿Ndá yoo kúú ra̱ ni̱ nduu ta̱a ñayuú yó'o, tá dáá?
43012035	Dá ni̱ kaa Jesús: ―Nda̱dá cháá vá kuu̱ kooi dátoo̱i̱n noo̱ ndo̱. Sa̱'á ño̱ó kanoo ndó xía̱n nani iói̱ dátoo̱i̱n noo̱ ndo̱, dá kíán ná dá'a ni kandeé ña̱ íin naá xí'ín ndó. Dá chi̱ na̱ xíonoo noo̱ íin naá, ko̱ túu ta'on noo̱ ko'o̱n na̱.
43012036	Ta xía̱n iói̱ dátoo̱i̱n noo̱ ndo̱, kandeé iní ndo̱ yu'u̱, dá kakuu ndó kuendá yu'u̱, na̱ dátoo̱n noo̱ ndo̱. Tá ni̱ ndi'i ni̱ ka'a̱n na̱ dión, dá ni̱ kee na kua'a̱n na̱, ta kúú ni̱ chi̱de̱'é na̱ no̱ó ña̱yuu ñoó.
43012037	Ta va̱'ará kua̱'á nda̱'o ña̱ ndato ni̱ kee na no̱ó ña̱yuu ñoó, tído ko̱ ní kándísa ta'on ñaá ná.
43012038	Dión, dá ni̱ xi̱nko̱o to̱'on ni̱ taa profeta Isaías, dá chi̱ di'a ni̱ kaa na̱: Sato'i̱, ¿ndá yoo ví ni̱ ka̱ndísa to̱'on ni̱ da̱ná'a̱ ndu̱ noo̱ ná? Ta, ¿ndá yoo ni̱ na̱koni choon ká'ano ió noo̱ ndá'a̱ ní?
43012039	Sa̱'á ño̱ó ko̱ ní kúu ta'on kandísa ña̱yuu ñoó, dá chi̱ di'a ta'ani ni̱ taa Isaías:
43012040	Ni̱ sadi Ndios no̱ó ña̱yuu ñoó, ta ni̱ ndekáxí ná nío̱ ná, dá ná o̱ ko̱ní na̱ xí'ín noo̱ ná, ta ni ná o̱ kándaa̱ ini na̱, dá ná dá'a ni nandió kuéi na noo̱ Ndios, ta ná dá'a ni nduva̱'a na.
43012041	Ña̱ yó'o kúú to̱'on ni̱ taa Isaías tá ni̱ xini na̱ choon ndato kómí Jesús, ta ni̱ ka'a̱n na̱ sa'a̱ ná.
43012042	Vati̱ xía̱n daá, kua̱'á nda̱'o ta̱ né'e choon ni̱ ka̱ndísa Jesús, tído ko̱ ní ná'a̱ ra̱ mií rá, dá chi̱ yu'ú ra̱ taxí ñaá ta̱ fariseo ini ve'e noo̱ nátaka na̱ ñoo ra̱,
43012043	dá chi̱ kátoó cháá ka̱ ra̱ ña̱ñó'ó xí'o ta̱a ñayuú yó'o o̱ du̱ú ña̱ñó'ó xí'o Ndios.
43012044	Dá ni̱ ka̱yu'ú Jesús: ―Tá ndi ndáa na̱ kándéé iní yu'u̱, o̱ du̱ú iin tó'ón ní yu'u̱ kándéé iní na̱, nda̱ na̱ ni̱ ta̱nda'á yu'u̱ ve̱ii kándéé iní na̱.
43012045	Ta ndi ndáa na̱ ndé'é yu'u̱, nda̱ na̱ ni̱ ta̱nda'á yu'u̱ ve̱ii ndé'é ná.
43012046	Ni̱ ka̱sáa̱ yu'u̱ ñayuú yó'o kúúí na̱ dátoo̱n no̱ó ña̱yuu, dá kía̱n ndi ndáa ña̱yuu ná kandeé iní ñaá, o̱ kuíin naá ka̱ noo̱ ná.
43012047	Ta ndi ndáa ña̱yuu seídó'o to̱'on ká'i̱n, ta ko̱ kée na choon sa'ándái̱, o̱ du̱ú yu'u̱ keyíko̱ sa'a̱ ná, chi̱ ko̱ véi ta'on yu'u̱ keyíko̱i̱ sa̱'á ña̱yuu. Di'a ve̱i yu'u̱ dáka̱kii na̱ no̱ó kua̱chi na.
43012048	Ta ndi ndáa na̱ ko̱ xi̱ín kandeé iní na̱ yu'u̱, ta ko̱ kóni̱ na̱ natiin na to̱'on ká'i̱n, sa̱ io nduu va iin yoo keyíko̱ sa'a̱ ná. Ta ño̱ó kúú to̱'on ká'i̱n xí'ín ndó. Ta mií to̱'on yó'o tiin Ndios, dá keyíko̱ na̱ sa'a̱ ndo̱ tá ná kasandaá kuu̱ noo̱ ndí'i.
43012049	Ta o̱ du̱ú to̱'on kána ña̱xintóni̱ mií yu'u̱ ká'i̱n xí'ín ndó. Tatá Ndios, na̱ ni̱ ta̱nda'á yu'u̱ ve̱ii, no̱ón kúú na̱ ni̱ xi̱'o choon no̱ói̱ ndi kía̱n ka'i̱n xí'ín ndó, ta ndá to̱'on ka'i̱n xí'ín ndó.
43012050	Ta ná'á káxí yu'u̱ ña̱ to̱'on ni̱ xi̱'o tatái̱ noo̱í kía̱n kandeéán ki̱'oan ña̱ kataki chíchí ndó. Sa̱'á ño̱ó, táto̱'on ki̱'o ni̱ ka'a̱n tatái̱ xí'íín, ki̱'o dión ká'i̱n xí'ín ndó ―kaá Jesús. 13
43013001	Kóni̱ iin ka̱ kuu̱ dá kasá'á víko̱ pascua. Ta sa̱ na'á vá Jesús ña̱ sa̱ ni̱ ku̱yati hora dánkoo na ñayuú yó'o, dá no'o̱ na̱ noo̱ ió tatá Ndios. Ta kú'u̱ nda̱'o ini na̱ sa̱'á ta̱a ni̱ ka̱xi mií ná ñayuú yó'o, ta dión ni̱ ku'u̱ ini na̱ sa'a̱ rá nda̱ noo̱ ndí'i.
43013002	Ta ndéi na sádíni na̱, ta sa̱ ni̱ da̱ká'a̱n ña̱ u'u̱ nío̱ Judas Iscariote, ta̱ kúú de̱'e Simón, ña̱ naki̱'o ra Jesús noo̱ ndá'a̱ ta̱ xiní u'u̱ ñaá.
43013003	Ta ná'á vá Jesús ña̱ ni̱ na̱ki̱'o tatá Ndios choon noo̱ ndá'a̱ ná sata̱ ndidaá kúú ña̱'a, ta ná'á ta'ani na ña̱ ni̱ kii na noo̱ Ndios, ta ná'á ta'ani na ña̱ no'o̱ na̱ noo̱ ná,
43013004	sa̱'á ño̱ó ni̱ na̱kuíi̱n ndichi na̱, ta ni̱ di̱tá ná dá'o̱n kánóo sata̱ ná, ta ni̱ so'oni na̱ iin ka̱ dá'o̱n káni̱ no̱ó ti̱i na.
43013005	Ni̱ ndi'i daá, dá ni̱ taán ná ta̱kui̱í ini iin ti̱sa'a̱n ló'o̱, dá ni̱ ka̱sá'á ná nákata na sa̱'á ta̱ xíonoo xí'ín ná. Tá ni̱ ndi'i, dá ni̱ na̱dáyaa naa̱n xí'ín dá'o̱n káni̱ ndíko̱ ti̱i na ñoó.
43013006	Dá tá ni̱ saa̱ na̱ noo̱ ió Simón Pedro, dá ni̱ kaa ra̱ xí'ín ná: ―Tatá, ¿á nakata di'a ní sa̱'í, ká'án ní?
43013007	Dá ni̱ kaa na̱: ―Vití'ón ní ko̱ kándaa̱ ta'on ino̱n ndiva̱'a nákatai sa̱'o̱n, tído cháá ka̱ chí noo̱, dá kandaa̱ ino̱n ndiva̱'a kéei dión.
43013008	Dá ni̱ kaa ra̱ xí'ín ná: ―Ni iin kuu̱ ta̱'ón o̱ kónó yu'u̱ nakata ní sa̱'í. Dá ni̱ kaa na̱ xí'ín rá: ―Tá ná o̱ kónón nakatai sa̱'o̱n, dá kía̱n ko̱ ta̱'ón kuendá yo̱'ó koo xí'ín yu'u̱.
43013009	Dá ni̱ kaa ra̱ xí'ín ná: ―Sato'i̱, tá dión kíán, dá kía̱n ná dá'a ni nakata ní sa'a̱ óoin, nakata ta'ani ní ndá'í xí'ín dini̱í.
43013010	Dá ni̱ kaa na̱ xí'ín rá: ―Ta ndi ndáa na̱ sa̱ ni̱ chichi, nda̱ sa'a̱ óon va na xínñó'ó ndoo, dá chi̱ sa̱ ndáa vii vá ñíi̱ ná. Dión ni ndo'ó, sa̱ ndáa vii vá ndó, tído o̱ du̱ú ndidaá ndó ndáa vii.
43013011	Dión ni̱ kaa na̱, dá chi̱ sa̱ ná'á vá ná ndá yoo naki̱'o ñaá noo̱ ndá'a̱ ta̱ xiní u'u̱ ñaá, sa̱'á ño̱ó ni̱ kaa na̱ ña̱: “O̱ du̱ú ndidaá ndó ndáa vii.”
43013012	Tá ni̱ ndi'i ni̱ na̱kata na sa'a̱ ndidaá ta̱ xíonoo xí'ín ná ñoó, dá ni̱ na̱kui̱'ino tuku na dá'o̱n ndíxi na, dá ni̱ na̱ko̱o tuku na mesa, dá ni̱ kaa na̱: ―¿Á kándaa̱ ini ndo̱ ndi dándáki ña̱ ni̱ keei xí'ín ndó?
43013013	Ká'a̱n ndo̱ ña̱ yu'u̱ kúú maestro noo̱ ndo̱, ta ká'a̱n ndo̱ ña̱ yu'u̱ kúú sato'o noo̱ ndo̱. Ta ndaa̱ va ká'a̱n ndo̱, chi̱ ñaá kúúí.
43013014	Ta viti ni̱ xini ndo̱ ni̱ na̱katai sa'a̱ ndo̱, va̱'ará kúúí sato'o ndo̱ xí'ín maestro ndo̱. Sa̱'á ño̱ó kánian nakata ndó sa'a̱ iin rá iin mií ndó.
43013015	Dá chi̱ ni̱ kee yu'u̱ dión xí'ín ndó, dá kía̱n, táto̱'on ni̱ kee yu'u̱ xí'ín ndó, ki̱'o dión kee ndó xí'ín dao ka̱ na̱.
43013016	Miía̱n ndaa̱ ná ka'i̱n xí'ín ndó ña̱ ko̱ ndáya̱'i iin ta̱ kéchóon cháá ka̱ noo̱ sato'o ra̱. Ta ni ta̱ kua'a̱n choon ko̱ ndáya̱'i cháá ka̱ ra̱ no̱ó na̱ ni̱ ta̱nda'á ñaá kua'a̱n ra̱.
43013017	Tá kandaa̱ ini ndo̱ ña̱ ká'i̱n xí'ín ndó, dá kía̱n ndiká'án ví ndó tá ná kee ndó dión.
43013018	’Tído ko̱ ká'a̱n ta'on vei sa'a̱ ndidaá ndó. Sa̱ ná'á vá yu'u̱ ndi ndáa ndo'ó ni̱ ka̱xii kandita xooi̱. Tído miía̱n xi̱nko̱o noo̱ ká'a̱n tuti ii̱ Ndios, chi̱ di'a kaáa̱n: “Ta̱a seí nduú pan xí'ín yu'u̱ nduu ra̱ koni u'u̱ ñaá.”
43013019	Ta viti yachi̱ va kasto̱'in xí'ín ndó, dá tá ni̱ kuu dión, dá kandísa ndó ña̱ yu'u̱ kúú na̱ daá kúúí.
43013020	Miía̱n ndaa̱ ná ka'i̱n xí'ín ndó ña̱ ndi ndáa na̱ natiin va̱'a iin na̱ tanda'á yu'u̱ ko̱saa̱, no̱ón kúú na̱ natiin va̱'a yu'u̱. Ta na̱ natiin va̱'a yu'u̱, no̱ón kúú na̱ natiin va̱'a na̱ ni̱ ta̱nda'á yu'u̱ ve̱ii ―kaá na̱.
43013021	Ta ni̱ ndi'i ni̱ ka'a̱n Jesús dión, dá ni̱ kixia̱n ni̱ kutúú ini na̱ xiní na̱, dá ni̱ kaa na̱: ―Miía̱n ndaa̱ ná ka'i̱n xí'ín ndó ña̱ iin káa mií vá ndo'ó ko'o̱n naki̱'o yu'u̱ noo̱ ndá'a̱ ta̱ xiní u'u̱ ñaá ―kaá na̱.
43013022	Dá ni̱ ka̱sá'á ndé'é tá'an mií ta̱ xíonoo xí'ín ná ñoó noo̱ iin rá iin ra ndéi ra, ta ko̱ kátóni̱ ini ra̱ ndá yoo ká'a̱n na̱ sa'a̱.
43013023	Ta mií díi̱n Jesús ió iin ta̱ xíonoo xí'ín ná, tá'a̱n ra̱ mani̱ cháá ka̱ noo̱ ná.
43013024	Ta no̱ó ra̱ yó'o ni̱ kundá'a̱ Simón Pedro, ña̱ ná ndato̱'ón rá Jesús ndá yoo kúú ta̱a naki̱'o ñaá ñoó.
43013025	Ta sa̱'á ña̱ ió ra̱ díi̱n Jesús, sa̱'á ño̱ó ni̱ kaa ra̱ xí'ín ná: ―Sato'i̱, ¿ndi ndáa ndu'u̱ ká'a̱n ní sa'a̱?
43013026	Dá ni̱ kaa Jesús: ―Ndá yoo ni̱ xi̱'o yu'u̱ iin tá'í pan ni̱ da̱ndáxii noo̱ ñoó, ro̱ón kúú rá. Kúú ni̱ da̱ndáxi na iin tá'í pan, kúú ni̱ xi̱'o naa̱n noo̱ Judas Iscariote, ta̱ kúú de̱'e Simón.
43013027	Tá ni̱ ndi'i ni̱ seí Judas tá'í pan ñoó, kúú ni̱ ndu̱'u ña̱ u'u̱ ini ra̱. Dá ni̱ kaa Jesús xí'ín rá: ―Kee kíi̱ ña̱ ni̱ chi̱kaa̱ ino̱n keeón ―kaá na̱.
43013028	Tído ni iin tó'ón ta̱ ndéi xí'ín ná mesa ñoó ko̱ ní kándaa̱ ini ndiva̱'a ni̱ ka'a̱n na̱ dión xí'ín Judas.
43013029	Chi̱ ká'án dao ka̱ ra̱ ña̱ sa̱'á ña̱ kúú rá ta̱ né'e va̱'a di̱'ón, sa̱'á ño̱ó ndá ndi kuu ká'a̱n Jesús xí'ín rá ña̱ ko'o̱n ra̱ kuiin ra cháá ka̱ ña̱'a kadíni na̱ kuendá víko̱, o ndá ndi kuu kóni̱ na̱ ña̱ ko'o̱n ra̱ ki̱'o ra di̱'ón no̱ó na̱ kúnda'í, ká'án rá.
43013030	Dá tá ni̱ ndi'i ni̱ seí rá tá'í pan ñoó, dá ni̱ keta ra kua'a̱n ra̱. Ta kúú sa̱ ni̱ kuaá vá kuu̱ dáá ñóó.
43013031	Tá ni̱ keta Judas kua'a̱n ra̱, dá ni̱ kaa Jesús: ―Sa̱ ni̱ kasa̱ndaá vá hora natiin na̱ ni̱ nduu ta̱a ñayuú yó'o ña̱ñó'ó kee Ndios no̱ó ña̱yuu, dión dá natiin Ndios ña̱ñó'ó sa'a̱ mií ná.
43013032	Tá ná natiin Ndios ña̱ñó'ó sa̱'í, dá kía̱n ko'o̱n ta'ani na̱ naki̱'o na ña̱ñó'ó no̱ó yu'u̱, ta yachi̱ va natiin yu'u̱ ña̱ñó'ó kee na.
43013033	De̱'e kuálí miíi̱, nda̱dá tóó vá kooi xí'ín ndó. Ta nandukú ndó yu'u̱, tído ká'i̱n xí'ín ndó táto̱'on ki̱'o ni̱ ka'i̱n xí'ín ta̱ né'e choon no̱ó na̱ Israel ña̱ no̱ó ko'i̱n, o̱ kúu ta'on ko'o̱n ndo̱.
43013034	Ta viti sa'ándá yu'u̱ iin choon sa̱á noo̱ ndo̱, ña̱ ku'u̱ ini ndo̱ sa'a̱ iin rá iin ndó, chi̱ táto̱'on ki̱'o kú'u̱ ini yu'u̱ sa'a̱ mií ndó, ki̱'o dión koo ini ndo̱ ku'u̱ ini ndo̱ sa'a̱ iin rá iin ndó.
43013035	Ta ki̱'o dión ná'a̱ ndo̱ mií ndó ña̱ kúú ndó kuendá yu'u̱ tá kú'u̱ ini ndo̱ sa'a̱ iin rá iin ndó ―kaá na̱.
43013036	Dá ni̱ kaa Simón Pedro xí'ín ná: ―Tatá, ¿ndeí kúú noo̱ ko'o̱n ní? Dá ni̱ kaa na̱: ―No̱ó ko'o̱n yu'u̱, o̱ kúu ta'on ko'o̱n yo̱'ó xí'ín yu'u̱ viti. Tído cháá ka̱ noo̱, dá karkaaón yu'u̱ saa̱o̱n.
43013037	Dá ni̱ kaa ra̱: ―Tatá, ¿ndiva̱'a o̱ kúu ko'i̱n xí'ín ní viti? Ta ió nduui̱ ña̱ naki̱'oi miíí ña̱ kuui̱ sa'a̱ ní.
43013038	Dá ni̱ kaa Jesús xí'ín rá: ―¿Á miía̱n ndaa̱ ió nduuo̱n ki̱'ón miíón kuuo̱n sa'a̱ yú'u̱? Miía̱n ndaa̱ ná ka'i̱n xí'ón ña̱ tá ko̱ ñá'a̱ kana chéli, ta kúú sa̱ oni̱ va ta'ándá ndata̱ yo̱'ó sa'a̱ yú'u̱. 14
43014001	’Ta o̱ sa̱ kútúú ini ndo̱. Kandeé iní ndo̱ Ndios, ta kandeé ta'ani iní ndo̱ yu'u̱.
43014002	Ió nda̱'o noo̱ kandei ndó ve'e tatái̱. Tá o̱ du̱ú dión kíán, o̱ kásto̱'on ta'oin xí'ín ndó. Ta viti ko'i̱n kenduui̱ noo̱ kandei ndó.
43014003	Dá tá ni̱ ndi'i ni̱ sa'i̱n ni̱ kenduui̱ noo̱ kandei ndó, dá kixi tukui nakuakai ndo̱'ó kandakai ko'i̱n, dá kía̱n noo̱ kooi, ñoó kandei ta'ani ndó.
43014004	Sa̱ ná'á vá ndó no̱ó ko'i̱n, ta sa̱ ná'á ta'ani ndó íchi̱.
43014005	Dá ni̱ kaa Tomás: ―Tatá, ko̱ ná'á ta'on ndu'u̱ ndeí ko'o̱n ní, sa̱'á ño̱ó, ¿ndi kee ndu'u̱ kandaa̱ ini ndu̱ ndi káa íchi̱ saa̱ ndu̱?
43014006	Dá ni̱ kaa Jesús: ―Yu'u̱ kúú íchi̱, ta yu'u̱ kúú na̱ ndaa̱, ta yu'u̱ kúú na̱ xí'o ña̱ kataki chíchí ña̱yuu. Ta ni iin tó'ón ña̱yuu o̱ kúu kasandaá noo̱ Ndios tá ko̱ véi na xí'ín yu'u̱.
43014007	Tá ná'á ndó yu'u̱, dá kía̱n nda̱ tatái̱ ná'á ndó. Ta nda̱ kuu̱ víti ni̱ kasa̱ndaá ndo̱ ná'á ndó na̱, ta ni̱ xini ndo̱ ná.
43014008	Dá ni̱ kaa Felipe xí'ín ná: ―Tatá, na'a̱ túu ní tatá Ndios noo̱ ndú'u̱, ta kúú sa̱ nata'an va ini ndu̱.
43014009	Dá ni̱ kaa na̱ xí'ín rá: ―Sa̱ ki̱'o dión ví na'á xíonoo yu'u̱ xí'ín ndo'ó, ta ¿á ko̱ ná'á ii̱ ví ñaá yo'ó, Felipe? Tá ndé'é ndó yu'u̱, dá kía̱n nda̱ tatái̱ Ndios ndé'é ndó. Sa̱'á ño̱ó, ¿ndiva̱'a ká'a̱n yo̱'ó: “Na'a̱ túu ní tatá Ndios noo̱ ndú'u̱”?
43014010	¿Á ko̱ kándísa ta'on yo'ó ña̱ iin kúú vá yu'u̱ xí'ín tatá Ndios, ta iin kúú vá ná xí'ín yu'u̱? To̱'on ká'a̱n yu'u̱, ko̱ kúúán ña̱ kóni̱ miíi̱, ña̱ kóni̱ tatá Ndios va ká'i̱n, dá chi̱ no̱ón kúú na̱ ió xí'íín, ta mií ná kúú na̱ kée ña̱ ndato kéei.
43014011	Kánian kandísa ndó ña̱ iin kúú vá yu'u̱ xí'ín tatá Ndios, ta iin kúú vá ná xí'ín yu'u̱. Tído tá ko̱ kándísa ndó xí'ín to̱'on ká'i̱n ña̱ dión kíán, dá kía̱n kandísa ndóa̱n no̱ó ña̱ ná'ano kéei.
43014012	’Ta miía̱n ndaa̱ ná ka'i̱n xí'ín ndó ña̱ tá ná kandeé iní ndo̱ yu'u̱, dá kía̱n koni ta'ani ndó kee ndó ña̱ kée yu'u̱. Ta ná'ano cháá ka̱ ví ña̱'a kee ndó, dá chi̱ no'i̱ kooi díi̱n tatái̱ Ndios.
43014013	Ta ndidaá ña̱ ná kaka̱ ndo̱ noo̱ tatá Ndios xí'ín kuu̱ yú'u̱, ko'i̱n keei ña̱ xíka̱ ndo̱, dá ná natiin tatá Ndios ña̱ñó'ó kee yu'u̱, na̱ kúú de̱'e na.
43014014	Sa̱'á ño̱ó ndi ndáa mií vá ña̱'a ná kaka̱ ndo̱ xí'ín kuu̱ yú'u̱, miía̱n ndaa̱ keei ña̱.
43014015	’Tá miía̱n ndaa̱ kóni̱ ndo̱ yu'u̱, dá kía̱n kueídó'o ndó choon sa'ándái̱.
43014016	Ta ko'i̱n kueí nda'ávíi̱ noo̱ tatá Ndios, dá ná tanda'á ná iin na̱ kii chindeé ndo'ó, dá ná koo chíchí ná xí'ín ndó.
43014017	Ta no̱ón kúú Espíritu ii̱, na̱ xí'o ndaa̱ kuendá sa'a̱ Ndios. Ta o̱ kúu ta'on natiin ñaá na̱ kúú kuendá ñayuú yó'o, dá chi̱ o̱ kúu koni ñaá ná xí'ín noo̱ ná, ta o̱ kúu kana'á ñaá ná. Tído ndo'ó, ná'á ndó na̱, dá chi̱ ió na̱ xí'ín ndó, ta koo na nío̱ ndo̱.
43014018	’Ta o̱ dánkoo nda'í ta'on yu'u̱ ndo̱'ó, dá chi̱ nandió ko̱o tukui kasaa̱i̱ naki'in ndó.
43014019	Ta nda̱dá cháá vá, ta kúú o̱ ko̱ní ka̱ dao ka̱ ña̱yuu yu'u̱. Tído ndo'ó, koni ii̱ va ndó yu'u̱. Dá chi̱ sa̱'á ña̱ takí kuií yu'u̱, sa̱'á ño̱ó kataki kuií ta'ani ndo'ó.
43014020	Tá ná kasandaá kuu̱ dáá ñóó, dá katóni̱ ini ndo̱ ña̱ iin kúú vá yu'u̱ xí'ín tatái̱ Ndios. Dión ta'ani ndo'ó, iin kúú ndó xí'ín yu'u̱, ta iin kúú yu'u̱ xí'ín ndo'ó.
43014021	Ta ndidaá na̱ natiin va̱'a choon sa'ándái̱, ta seídó'o na ña̱, no̱ón kúú na̱ kóni̱ ndisa ñaá. Ta ndidaá na̱ kóni̱ ñaá, kú'u̱ ini tatái̱ Ndios sa'a̱ ná, ta kú'u̱ ta'ani ini yu'u̱ sa'a̱ ná, ta na'i̱ miíí noo̱ ná ―kaá Jesús.
43014022	Dá ni̱ nda̱to̱'ón ñaá Judas (tído o̱ du̱ú Judas Iscariote), dá kaá ra̱: ―Tatá, ¿ndiva̱'a na'a̱ ní mií ní noo̱ ndú'u̱, ta o̱ du̱ú no̱ó na̱ kúú kuendá ñayuú yó'o?
43014023	Dá ni̱ kaa Jesús xí'ín rá: ―Ta ndi ndáa na̱ kóni̱ yu'u̱ xí'ín ndino'o ini na̱, no̱ón kúú na̱ natiin va̱'a to̱'on ká'i̱n, ta ku'u̱ ini tatái̱ Ndios sa'a̱ ná, ta kasaa̱ yu'u̱ xí'ín tatái̱ Ndios kandei ndu xí'ín ná.
43014024	Ta ndí ndáa na̱ ko̱ kóni̱ yu'u̱ xí'ín ndino'o ini na̱, no̱ón kúú na̱ ko̱ nátiin va̱'a to̱'on ká'i̱n. Tído to̱'on ni̱ seídó'o ndó ni̱ ka'i̱n, o̱ du̱ú ta̱'ón to̱'on miíí kíán. To̱'on ni̱ xi̱'o tatá Ndios, na̱ ni̱ ta̱nda'á yu'u̱ ve̱ii, kíán.
43014025	’Ndidaá to̱'on yó'o ká'i̱n xía̱n nani iói̱ xí'ín ndó.
43014026	Tído tá ná kasaa̱ na̱ chindeé ndo'ó, na̱ kúú Espíritu ii̱, na̱ tanda'á tatá Ndios kasaa̱ kuendá miíi̱, no̱ón ví kúú na̱ dána'a̱ ndi'i sa'a̱ ndidaá ña̱ ni̱ ka'i̱n xí'ín ndó, ta dándusaa̱ ini na̱ ndo'ó sa'a̱ ndidaá ña̱ ni̱ ka'i̱n.
43014027	’Ta ko'i̱n ki̱'oi ña̱ koo va̱'a ini ndo̱, chi̱ ko'i̱n ki̱'oi ña̱ koo va̱'a ini ndo̱ táto̱'on ki̱'o ió va̱'a ini miíí. Ta o̱ kándeé ta'on ña̱'a ió ñayuú yó'o ki̱'oan ña̱ koo va̱'a ini ndo̱ táto̱'on ki̱'o xí'o yu'u̱ ña̱ noo̱ ndo̱. Ta ná dá'a ni kutúú ini ndo̱, ta ná dá'a ni yu̱'ú ndo̱.
43014028	Sa̱ ni̱ seídó'o ndó ña̱ ni̱ ka'i̱n xí'ín ndó ña̱ miía̱n ko'i̱n, tído kasaa̱ tuku va yu'u̱ naki'in tá'in xí'ín ndó. Tá miía̱n ndaa̱ ndisa kóni̱ ndo̱ yu'u̱, dá kía̱n kánian kadii̱ ini ndo̱, chi̱ ni̱ ka'i̱n xí'ín ndó ña̱ ko'i̱n noo̱ tatái̱, ta mií ná kúú na̱ ká'ano cháá ka̱ o̱ du̱ú yu'u̱.
43014029	Viti kásto̱'in xí'ín ndó ña̱ dión koo, va̱'ará ko̱ ñá'a̱ kooan, dá tá ni̱ kuu dión, dá kandísa ndó ña̱ ni̱ ka'i̱n.
43014030	’Cháá dión vá ka'i̱n xí'ín ndó, chi̱ sa̱ ve̱i va ña̱ u'u̱, ña̱ sa'ándá choon ñayuú yó'o, ta ni iin ña̱'a o̱ kándeéán keean xí'íín.
43014031	Tído ko'o̱n yu'u̱ keei táto̱'on ki̱'o ni̱ sa'anda tatá Ndios choon noo̱í, dá ná kandaa̱ ini ndidaá ña̱yuu ña̱ kóni̱ yu'u̱ Ndios. Ndakuei ndó, ná ko'o̱. 15
43015001	’Yu'u̱ kúú yitó uva ndisa, ta tatái̱ Ndios kúú na̱ xíto rá.
43015002	Ta ndidaá ndá'a̱ ra̱, ña̱ ko̱ xí'o kui̱'i, ka'anda na̱ ñá. Ta ndidaá ndá'a̱ ra̱ xí'o kui̱'i, nduvii ná ña̱, dá ná ki̱'o cháá ka̱a̱n kui̱'i.
43015003	Dá ri ndo'ó, sa̱ ni̱ ndu̱vii vá ndó ni̱ kee to̱'on ni̱ ka'i̱n xí'ín ndó.
43015004	Daá koo ini ndo̱ kane'e tá'an toon ndó xí'ín yu'u̱, dá kane'e tá'an yu'u̱ xí'ín ndo'ó. Dá chi̱ táto̱'on ki̱'o ndó'o ndá'a̱ yitó uva, o̱ kúu ta'on ki̱'o miíán kui̱'i tá ko̱ né'e tá'an xí'ín yíto̱án, ki̱'o dión ta'ani o̱ kúu ta'on kee ndó ña̱ kóni̱ Ndios tá ko̱ né'e tá'an toon ndó xí'ín yu'u̱.
43015005	’Yu'u̱ kúú yitó uva, ta ndo'ó kúú ndá'í. Sa̱'á ño̱ó tá né'e tá'an toon ndó xí'ín yu'u̱, ta né'e tá'an yu'u̱ xí'ín ndó, dá ki̱'o nda̱'o ndó kui̱'i noo̱ Ndios. Dá chi̱ tá ko̱ né'e tá'an toon ndó xí'ín yu'u̱, ni ña̱'a o̱ kándeé ndó kee ndó.
43015006	Na̱ ko̱ né'e tá'an toon xí'ín yu'u̱, taó xóo ñaá tatái̱ táto̱'on kée na xí'ín ndá'a̱ yitó uva, dá tá ni̱ ichi̱a̱n, dá nditútí náa̱n, dá taán ná ña̱ noo̱ kéi̱ ñó'o̱, dá kei̱ ña̱.
43015007	’Tá né'e tá'an toon ndó xí'ín yu'u̱, ta náki'in va̱'a ndó to̱'on ká'i̱n, kaka̱ ndo̱ ndi ndáa mií ña̱'a kóni̱ ndo̱, ta kúú ni'i̱ vá ndóa̱n.
43015008	Ta natiin tatái̱ Ndios ña̱ñó'ó sa̱'á ña̱ xí'o ndó kua̱'á nda̱'o kui̱'i noo̱ ná, dión, dá na'a̱ ndo̱ ña̱ kúú ndó kuendái̱.
43015009	Dá chi̱ táto̱'on ki̱'o kú'u̱ ini tatái̱ sa̱'í, ki̱'o dión ta'ani kú'u̱ inii̱ sa'a̱ ndo̱. Ta daá kaño'o toon ndó ti̱xi ndá'a̱ ña̱ kú'u̱ inii̱ sa'a̱ ndo̱.
43015010	Tá kée ndó choon sa'ándái̱, dá kía̱n ñó'o ndó ti̱xi ndá'a̱ ña̱ kú'u̱ inii̱ sa'a̱ ndo̱, táto̱'on ki̱'o kée miíi̱ choon sa'ándá tatái̱, ta nákaa̱i̱ ti̱xi ndá'a̱ ña̱ kú'u̱ ini na̱ sa̱'í.
43015011	’Ta ndidaá ña̱ yó'o ni̱ ka'i̱n xí'ín ndó, dá kadii̱ ini ndo̱ táto̱'on ki̱'o kádii̱ ini miíi̱. Dión, dá nakutí ndó xí'a̱n dii̱ i̱ní.
43015012	Ta ña̱ yó'o kúú choon sa'ándá yu'u̱ noo̱ ndo̱, ña̱ ku'u̱ ini ndo̱ sa'a̱ iin rá iin ndó táto̱'on ki̱'o ndó'o yu'u̱ xí'ín ndó.
43015013	Ko̱ íin ka̱ kú'u̱ cháá ka̱ ini sa'a̱ amigo na̱, sa̱va̱'a na̱ naki̱'o mií ña̱ kuu na̱ sa'a̱ ná.
43015014	Ndo'ó kúú amigo yu'u̱ tá kée ndó choon sa'ándái̱ noo̱ ndo̱.
43015015	Ta o̱ chínaní ka̱ yu'u̱ ndo̱'ó ña̱ kúú ndó ta̱ kéchóon noo̱í, dá chi̱ ko̱ ná'á ta'on iin ta̱ kéchóon ndí ki̱án kée sato'o ra̱. Ta viti nachinaní yu'u̱ ndo'ó amigoi̱, dá chi̱ ndidaá vá ña̱'a ni̱ ka'a̱n tatái̱ xí'íín ni̱ ka̱sto̱'in xí'ín ndó.
43015016	Chi̱ ko̱ ní ka̱xi ndó yu'u̱ ña̱ kanooi xí'ín ndó, yu'u̱ di'a va ni̱ ka̱xi ndo'ó ña̱ kanoo ndó xí'íín, ta ni̱ xi̱'oi choon noo̱ ndo̱ ña̱ ko'o̱n ndo̱ kakuu ndó táto̱'on ki̱'o iin yitó kuí'í, ta daá kuití kuiin kui̱'i ndo̱, dá kía̱n ndi ndáa mií vá ña̱'a ná kaka̱ ndo̱ noo̱ tatá Ndios xí'ín kuu̱ yú'u̱, ta kúú ki̱'o naa̱n noo̱ ndo̱.
43015017	Ta choon sa'ándái̱ noo̱ ndo̱ kúú ña̱ ku'u̱ ini ndo̱ sa'a̱ iin rá iin ndó.
43015018	’Tá ni̱ ka̱sá'á xiní u'u̱ ña̱yuu kuendá ñayuú yó'o ndo'ó, dá kana'á ndó ña̱ dinñó'ó ka̱ yu'u̱ ni̱ xini u'u̱ na̱.
43015019	Dá chi̱ tá ni̱ sa̱ kuu ndó kuendá ñayuú yó'o, dá kía̱n ni̱ sa̱ ku'u̱ ini na̱ sa'a̱ ndo̱, ní kúu. Tído viti ko̱ kúú ka̱ ndo̱ kuendá ñayuú yó'o, chi̱ ni̱ ka̱xii ndo̱'ó tein ña̱yuu ñayuú yó'o, dá kechóon ndó noo̱í, sa̱'á ño̱ó xiní u'u̱ na̱ ndo̱'ó.
43015020	Ndisaa̱ ini ndo̱ ña̱ ni̱ ka'i̱n xí'ín ndó ña̱ ni iin ta̱ kéchóon ko̱ ndáya̱'i ta'on ra cháá ka̱ noo̱ sato'o ra̱. Sa̱'á ño̱ó tá ni̱ kendava̱'a na xí'ín yu'u̱, ta kendava̱'a ta'ani na xí'ín ndó. Tá ni̱ na̱ki'in va̱'a na to̱'on ni̱ da̱ná'i̱ noo̱ ná, dá kía̱n naki'in va̱'a ta'ani na to̱'on dána'a̱ ndo̱'ó noo̱ ná.
43015021	Ta dión ta'ani kee na xí'ín ndó sa̱'á ña̱ kúú ndó kuendá yu'u̱, dá chi̱ ko̱ ná'á ta'on na mií na̱ ni̱ ta̱nda'á yu'u̱ ve̱ii.
43015022	’Dá chi̱ tá ko̱ ní kíi yu'u̱ ñayuú yó'o, ta ni xi̱o ni̱ ka'i̱n xí'ín ná, dá kía̱n o̱ kóo ta'on kua̱chi na, ní kúu. Tído ko̱ó ka̱ to̱'on nandukú ná chindeé ná mií ná sa'a̱ kua̱chi na, chi̱ sa̱ ni̱ ka̱sto̱'in xí'ín ná, ta ko̱ ní xíin na kandísa naa̱n.
43015023	Tá xiní u'u̱ ña̱yuu yu'u̱, dá kía̱n nda̱ tatái̱ Ndios xiní u'u̱ na̱.
43015024	Tá ko̱ ní kée yu'u̱ ña̱ ndato, ña̱ ni iin kuu̱ ko̱ ní kée iin ka̱ ta̱a noo̱ ná, dá kía̱n o̱ kóo ta'on kua̱chi na, ní kúu. Tído viti ni̱ xini xí'ín noo̱ ná ña̱ ndato ni̱ keei, vati̱ xía̱n dión, xiní u'u̱ na̱ yu'u̱, ta xiní u'u̱ ta'ani na tatái̱.
43015025	Tído dión ni̱ kuu, dá ni̱ xi̱nko̱o noo̱ ká'a̱n tuti ii̱ Ndios: “Dión oon va ni̱ xini u'u̱ na̱ yu'u̱.”
43015026	’Tído tá ná kasaa̱ na̱ chindeé ndo'ó, na̱ ki̱'o tatá Ndios tanda'á yu'u̱ kii noo̱ ndo̱, no̱ón kúú Espíritu ii̱, ta kúú ná na̱ ndaa̱, na̱ kii noo̱ tatái̱, ta no̱ón kúú na̱ ki̱'o ndaa̱ kuendá sa'a̱ yú'u̱.
43015027	Ta ki̱'o ta'ani ndó kuendá sa̱'í, dá chi̱ nda̱ mií sa'a̱ ni̱ ka̱sá'á xíonoo ndó xí'íín. 16
43016001	’Ká'i̱n sa'a̱ ndidaá ña̱ yó'o xí'ín ndó, dá kía̱n ná dá'a ni kexoo ndó no̱ó ña̱ kándéé iní ndo̱ yu'u̱,
43016002	chi̱ taxí ná ndo̱'ó ve'e noo̱ ndítútí ná, ta kasandaá iin kuu̱ ña̱ ndakuei ña̱yuu ka'ání ná ndo̱'ó, chi̱ ka'án ná ña̱ ki̱'o dión kóni̱ Ndios kee na.
43016003	Dión kee na, chi̱ ko̱ ná'á ta'on na tatá Ndios, ta ni yu'u̱ ko̱ ná'á ná.
43016004	Tído ká'i̱n sa'a̱ ndidaá ña̱ yó'o xí'ín ndó viti, dá tá ná kasandaá hora koo dión, dá ndisaa̱ ini ndo̱ ña̱ sa̱ ni̱ ka'i̱n xí'ín ndó ña̱ dión ndo'o ndó. ’Ta ko̱ ní ká'a̱n ta'on yu'u̱ sa'a̱ ndidaá ña̱ yó'o xí'ín ndó nda̱ mií sa'a̱, dá chi̱ ió va yu'u̱ xí'ín ndó.
43016005	Tído viti kía̱n no'o̱ va yu'u̱ no̱ó na̱ ni̱ ta̱nda'á ñaá ve̱ii, tído ni iin tó'ón ndó ko̱ ndáto̱'ón ñaá: “¿Ndeí ko'o̱n ní?”
43016006	Di'a kúnda'í ini ndo̱ sa̱'á ña̱ ni̱ ka'i̱n sa'a̱ ndidaá ña̱ yó'o xí'ín ndó.
43016007	Tído ká'a̱n ndaa̱i̱ xí'ín ndó ña̱ keva̱'a mií ndó tá ná no'i̱, dá chi̱ tá ná o̱ nó'i̱n, dá o̱ kásaa̱ ta'on na̱ chindeé ndo'ó. Tído tá ná no'i̱, dá tanda'í na̱ kasaa̱ na̱ koo na xí'ín ndó.
43016008	Tá ná kasaa̱ na̱, dá kía̱n ki̱'o na ña̱ kandaa̱ ini iin rá iin ña̱yuu ña̱ kómí ná kua̱chi noo̱ Ndios, ta ki̱'o ta'ani na ña̱ kandaa̱ ini na̱ ña̱ kéndaa̱ Ndios, ta ki̱'o ta'ani na ña̱ kandaa̱ ini na̱ ña̱ kéyíko̱ ndaa̱ Ndios.
43016009	Chi̱ ki̱'o na ña̱ kandaa̱ ini ña̱yuu ña̱ kómí ná kua̱chi sa̱'á ña̱ ko̱ ní kándeé ini na̱ yu'u̱,
43016010	ta ki̱'o na ña̱ kandaa̱ ini na̱ ña̱ kéndaa̱ Ndios, dá chi̱ viti no'i̱ noo̱ tatái̱, ta o̱ ko̱ní ka̱ ndo̱ yu'u̱.
43016011	Ta ki̱'o ta'ani na ña̱ kandaa̱ ini na̱ ña̱ kéyíko̱ ndaa̱ Ndios, chi̱ sa̱ ni̱ keyíko̱ na̱ sa̱'á ña̱ u'u̱, ña̱ sa'ándá choon ñayuú yó'o.
43016012	’Kua̱'á nda̱'o ña̱'a ió ka'i̱n xí'ín ndó, tído o̱ kándeé ta'on ndó katóni̱ ndi'i ini ndo̱án viti.
43016013	Tído tá ná kasaa̱ na̱ kúú Espíritu ii̱, na̱ kúú na̱ ndaa̱, no̱ón kúú na̱ ki̱'o ña̱ kandaa̱ ndi'i ini ndo̱ ndí ki̱án kúú ña̱ ndaa̱. Chi̱ o̱ ká'a̱n ta'on na xí'ín ndó ña̱ kóni̱ mií ná, di'a ka'a̱n na̱ xí'ín ndó sa̱va̱'a sa̱'á ña̱ ni̱ seídó'o na. Ta ki̱'o na ña̱ kandaa̱ ini ndo̱ sa'a̱ ndí ki̱án ve̱i koo chí noo̱.
43016014	Ta mií ná kedaá, dá natiin yu'u̱ ña̱ñó'ó, dá chi̱ natiin na ña̱ ió noo̱ yú'u̱, ta ki̱'o na ña̱ kandaa̱ ini ndo̱ sa̱'án.
43016015	Ta ndidaá kúú ña̱'a ió noo̱ tatái̱ kúú ña̱'a miíí, sa̱'á ño̱ó ni̱ ka'i̱n ña̱ natiin na̱ kúú Espíritu ii̱ ña̱ ió noo̱ yú'u̱, ta ki̱'o na ña̱ kandaa̱ ini ndo̱ sa̱'án.
43016016	’Sa̱ kua'a̱n kasandaá kuu̱ o̱ ko̱ní ka̱ ndo̱ yu'u̱, dá ya̱'a cháá kuu̱, dá koni tuku ndó yu'u̱, dá chi̱ no'i̱ noo̱ tatái̱ Ndios ―kaá na̱.
43016017	Dá ni̱ ka̱sá'á dao ta̱ xíonoo xí'ín ná ñoó ndáto̱'ón tá'an ra: ―¿Ndiva̱'a ká'a̱n na̱ dión? Chi̱ kaá na̱: “Sa̱ kua'a̱n kasandaá kuu̱ o̱ ko̱ní ka̱ ndo̱ yu'u̱, dá ya̱'a cháá kuu̱, dá koni tuku ndó yu'u̱, chi̱ no'i̱ noo̱ tatái̱ Ndios.”
43016018	¿Ndi kóni̱ kaa: “Sa̱ kua'a̱n kasandaá kuu̱ o̱ ko̱ní ka̱ ndo̱ yu'u̱”? Ko̱ kándaa̱ inio̱ ndi kóni̱ kaa to̱'on ni̱ ka'a̱n na̱ ―kaá ra̱.
43016019	Dá ni̱ ka̱ndaa̱ ini Jesús ña̱ kóni̱ ra̱ ndato̱'ón ñaá rá. Dá ni̱ kaa na̱ xí'ín rá: ―¿Ndiva̱'a ndáto̱'ón tá'an mií ndó sa̱'á ña̱ ni̱ ka'i̱n ña̱: “Sa̱ kua'a̱n kasandaá kuu̱ o̱ ko̱ní ka̱ ndo̱ yu'u̱, dá ya̱'a cháá kuu̱, dá koni tuku ndó yu'u̱”?
43016020	Miía̱n ndaa̱ ná ka'i̱n xí'ín ndó ña̱ ve̱i kuu̱ nda'í kuaki ndó, ta nda'í ka'a̱n ndo̱, ta tein ndo'o ndó dión, kadii̱ nda̱'o ini na̱ kúú kuendá ñayuú yó'o. Ta va̱'ará kunda'í ini ndo̱, tído ña̱ kunda'í ini ndo̱, ño̱ó nduuan ña̱ kadii̱ ini ndo̱.
43016021	Chi̱ kakia̱n ndo'o ndó táto̱'on ki̱'o ndó'o iin ñá'a̱ tá dákákián taleé, ndó'o nda̱'o níma̱n, chi̱ ni̱ kasa̱ndaá hora kaki de̱'án. Tído tá ni̱ ndi'i ni̱ kaki xi, kúú ni̱ na̱ndodóa̱n ña̱ ni̱ ndo'o níma̱n, dá chi̱ kádii̱ nda̱'o inia̱n sa̱'á ña̱ ni̱ kaki iin taleé ló'o̱ ñayuú yó'o.
43016022	Dión ta'ani ndo'o ndo'ó, chi̱ viti kúnda'í ini ndo̱, tído nandió ko̱o tukui naki'in tá'in xí'ín ndó, dá kadii̱ ini ndo̱, ta ko̱ íin ta'on kandeé chituu ña̱ kadii̱ ini ndo̱.
43016023	’Tá ná kasandaá kuu̱ dáá ñóó, o̱ ndáto̱'ón ka̱ ndo̱ yu'u̱ sa'a̱ ni iin ña̱'a, chi̱ miía̱n ndaa̱ ná ka'i̱n xí'ín ndó ña̱ ndi ndáa mií vá ña̱'a ná kaka̱ ndo̱ noo̱ tatá Ndios xí'ín kuu̱ yú'u̱, ki̱'o naa̱n noo̱ ndo̱.
43016024	Ko̱ ñá'a̱ ta'on kaka̱ ndo̱ ni iin ña̱'a noo̱ Ndios xí'ín kuu̱ yú'u̱, sa̱'á ño̱ó ná kaka̱ ndo̱án viti, ta kúú ni'i̱ vá ndóa̱n, dá ná kutí ndó xí'a̱n kadii̱ ini ndo̱.
43016025	’Sa'a̱ dao ña̱'a ni̱ tiin ndaai̱ sa̱ da̱ná'i̱ noo̱ ndo̱. Tído ve̱i kuu̱ ña̱ kía̱n o̱ kée ka̱i̱ dión. Di'a ki̱'oi ña̱ kandaa̱ tá'í ini ndo̱ sa'a̱ tatá Ndios.
43016026	Tá ná kasandaá kuu̱ dáá ñóó, dá kía̱n kaka̱ ndo̱ ña̱'a noo̱ tatá Ndios xí'ín kuu̱ yú'u̱, ta ka'i̱n xí'ín ndó ña̱ ko̱ káni ka̱a̱n kueí nda'í yu'u̱ sa'a̱ ndo̱ noo̱ ná,
43016027	dá chi̱ kú'u̱ va ini tatá Ndios sa'a̱ ndo̱ sa̱'á ña̱ kóni̱ ndo̱ yu'u̱, xí'ín sa̱'á ña̱ kándísa ndó ña̱ noo̱ mií ná ni̱ kii yu'u̱.
43016028	Noo̱ tatá Ndios ni̱ kiii, ta ni̱ ka̱sáa̱i̱ ñayuú yó'o. Ta viti ko'i̱n dánkooi ña̱, dá no'i̱ noo̱ ná ―kaá Jesús.
43016029	Dá ni̱ kaa ta̱ xíonoo xí'ín ná: ―Viti kía̱n xí'o ní ña̱ kandaa̱ tá'í ini ndu̱, ta ko̱ tíin ndaa ka̱ ní sa'a̱ dao ña̱'a ka'a̱n ní xí'ín ndú.
43016030	Viti kía̱n kándaa̱ ini ndu'u̱ ña̱ ndidaá tá'a̱n ña̱'a ná'á ní, ta ko̱ xínñó'ó ka̱a̱n ndato̱'ón ndú mií ní, sa̱'á ño̱ó kándísa ndu'u̱ ña̱ ni̱ kii ní noo̱ Ndios.
43016031	Dá ni̱ kaa Jesús xí'ín rá: ―¿Á viti ví kándísa ndó ña̱ dión kíán?
43016032	Tído sa̱ ni̱ kasa̱ndaá vá hora ña̱ kuita̱ noo ndó ko'o̱n ndo̱, ta dánkoo mií ndó yu'u̱. Tído o̱ kándo̱o mií ta'on yu'u̱, chi̱ ió va tatá Ndios xí'íín.
43016033	Ndidaá ña̱ yó'o ni̱ ka'i̱n xí'ín ndó, dá ná koo va̱'a ini ndo̱ sa̱'á ña̱ kándísa ndó yu'u̱. Ta ndo'o nda̱'o nío̱ ndo̱ ñayuú yó'o, tído kandeé ini ndo̱ yu'u̱, dá chi̱ ni̱ ka̱ndeéí xí'ín ña̱ kini ió ñayuú yó'o ―kaá na̱. 17
43017001	Ndidaá ña̱ yó'o ni̱ ka'a̱n Jesús xí'ín ta̱ xíonoo xí'ín ná. Ni̱ ndi'i daá, dá ni̱ nda̱ne'e noo̱ ná chí induú, dá ni̱ kaa na̱ xí'ín Ndios: ―Tatá, sa̱ ni̱ kasa̱ndaá vá hora, viti kía̱n ki̱'o ní ña̱ natiin yu'u̱, na̱ kúú de̱'e ní, ña̱ñó'ó, dá ná natiin mií ní ña̱ñó'ó noo̱ yú'u̱, na̱ kúú de̱'e ní.
43017002	Chi̱ mií ní ni̱ xi̱'o choon no̱ói̱ dándákii ndidaá ña̱yuu, dá ki̱'oi ña̱ kataki chíchí ndidaá na̱ ni̱ xi̱'o ní noo̱í.
43017003	Ta ni'i̱ ná ña̱ kataki chíchí ná tá ná nakoni na̱ mií ní, na̱ kúú iin tó'ón dini̱ Ndios ndaa̱, ta nakoni ta'ani na Jesucristo, na̱ ni̱ ta̱nda'á ní ni̱ ka̱sáa̱.
43017004	’Ni̱ na̱ki̱'oi ndidaá kúú ña̱ñó'ó noo̱ mií ní tein ni̱ sa̱ ioi̱ ñayuú yó'o, chi̱ ni̱ da̱xínoi choon ve̱ii, ña̱ kúú choon ni̱ xi̱'o ní noo̱í.
43017005	Sa̱'á ño̱ó, tatá Ndios, viti ki̱'o ní ña̱ ná natiin tukui ña̱ñó'ó kooi xoo kuá'a mií ní no̱ó sa̱ na̱tiin yu'u̱ ña̱ñó'ó ndaa̱ rá ko̱ ñá'a̱ kasá'á ñayuú yó'o.
43017006	’Sa̱ ni̱ ka'i̱n sa'a̱ mií ní no̱ó ta̱a ni̱ xi̱'o ní noo̱í tein ña̱yuu ñayuú yó'o. Ta ta̱a mií ní ni̱ sa̱ kuu ra, ta ni̱ na̱ki̱'o ní ra̱ noo̱ ndá'a̱ yu'u̱, ta ni̱ na̱tiin va̱'a ra to̱'on mií ní.
43017007	Ta viti kándaa̱ ini ra̱ ña̱ ndidaá choon ni̱ xi̱'o ní ni̱ kee yu'u̱ kía̱n ni̱ na̱tiiin noo̱ mií ní,
43017008	dá chi̱ ndidaá to̱'on ni̱ xi̱'o ní noo̱í ni̱ ka̱sto̱'in xí'ín rá, ta ni̱ na̱tiin va̱'a raa̱n, ta ná'á rá ña̱ miía̱n ndaa̱ noo̱ mií ní ni̱ kixii, ta kándísa ra ña̱ mií ní kúú na̱ ni̱ ta̱nda'á ñaá ve̱ii.
43017009	’Ta viti seí nda'ávíi̱ noo̱ ní sa'a̱ rá, ta ko̱ seí nda'ávíi̱ noo̱ ní sa'a̱ dao ka̱ ña̱yuu, sa̱va̱'a sa̱'á ta̱a ni̱ xi̱'o ní no̱ói̱ seí nda'ávíi̱ sa'a̱, dá chi̱ ta̱a mií ní kúú rá.
43017010	Ta ndidaá ña̱'a yu'u̱ kúú ña̱'a mií ní, ta ndidaá ña̱'a mií ní kúú ña̱'a yu'u̱, ta xí'ín ta̱a yó'o ni̱ na̱tiin yu'u̱ ña̱ñó'ó.
43017011	’Ta o̱ kóo ka̱ yu'u̱ ñayuú yó'o, tído kando̱o ta̱a yó'o ñayuú yó'o, chi̱ nasaa̱i̱ noo̱ mií ní. Tatá Ndios, mií ní kúú na̱ ii̱, ta seí nda'ávíi̱ noo̱ ní sa̱'á ta̱a ni̱ xi̱'o ní noo̱í ña̱ kandaka ní ra̱ xí'ín ndée̱ ní, dá kía̱n iin ná kakuu ra táto̱'on ki̱'o kúú mií yó.
43017012	Tá sa̱ xi̱onooi ñayuú yó'o xí'ín ta̱ ni̱ xi̱'o ní noo̱í, ni̱ sa̱ ndaka va̱'i ra̱ xí'ín ndée̱ mií ní, ta ni iin tó'ón rá ko̱ ní naá. Sa̱va̱'a ra̱ kúú de̱'e ña̱ kini, ro̱ón kúú ra̱ ni̱ naá, dá ná xi̱nko̱o noo̱ ká'a̱n tuti ii̱ mií ní sa'a̱ rá.
43017013	’Tído viti nasaa̱i̱ noo̱ mií ní, ta ká'i̱n ña̱ yó'o xía̱n nani iói̱ ñayuú yó'o, dá ná nakutí rá xí'a̱n dii̱ i̱ní ra̱ táto̱'on ki̱'o kádii̱ ini yu'u̱.
43017014	Ta ni̱ xi̱'o yu'u̱ to̱'on mií ní noo̱ rá, ta viti na̱ kúú kuendá ñayuú yó'o xiní u'u̱ ñaá, dá chi̱ ko̱ kúú ta'on ra kuendá ñayuú yó'o, chi̱ dión ni yu'u̱, ko̱ ta̱'ón ta̱a kuendá ñayuú yó'o kúúí.
43017015	Ko̱ seí nda'ávíi̱ noo̱ ní ña̱ taó ní ra̱ ñayuú yó'o, di'a seí nda'ávíi̱ noo̱ ní ña̱ kandaa ní ra̱ no̱ó ña̱ kini ió ñayuú yó'o.
43017016	Chi̱ táto̱'on ki̱'o ko̱ kúú ta'on yu'u̱ kuendá ñayuú yó'o, ki̱'o dión ta'ani ndó'o ta̱a yó'o, chi̱ ko̱ kúú ta'on ra kuendá ñayuú yó'o.
43017017	Ta kevií ní ra̱ xí'ín to̱'on ndaa̱ ní, chi̱ to̱'on mií ní kúú ña̱ ndaa̱.
43017018	Táto̱'on ki̱'o ni̱ ta̱nda'á ní yu'u̱ ve̱ii ñayuú yó'o, ki̱'o dión ta'ani tanda'á yu'u̱ mií rá ko'o̱n ra̱ kane'e ra to̱'in ñayuú yó'o.
43017019	Sa̱'á mií rá ko'i̱n naki̱'oi miíí keei ña̱ kóni̱ ní, dá ná koni ra̱ naki̱'o ndisa ra mií rá noo̱ mií ní kee to̱'on ndaa̱ ní.
43017020	’Ta o̱ du̱ú sa̱va̱'a sa̱'á ta̱ yó'o oon ni seí nda'ávíi̱ noo̱ ní, seí nda'í ta'ani yu'u̱ noo̱ ní sa'a̱ ndidaá na̱ kasandaá kandeé ini na̱ yu'u̱ sa̱'á to̱'on dána'a̱ ta̱ yó'o,
43017021	dá ná kasandaá na̱ kakuu na iin tó'ón, táto̱'on ki̱'o iin kúú mií ní xí'ín yu'u̱, tatá, ta iin kúú vá yu'u̱ xí'ín mií ní, ta iin ná kakuu ta'ani na xí'ín yó, dá ná kandísa ndidaá ña̱yuu ña̱ mií ní ni̱ ta̱nda'á yu'u̱ ve̱ii.
43017022	Táto̱'on ki̱'o ni̱ xi̱'o ní ña̱ñó'ó noo̱í, ki̱'o dión ta'ani ni̱ xi̱'oi ña̱ñó'ó noo̱ ná, dá iin tó'ón ná kakuu na táto̱'on ki̱'o iin tó'ón vá kúú mií yó.
43017023	Iin kúú vá yu'u̱ xí'ín ná, ta iin kúú vá mií ní xí'ín yu'u̱, dión, dá koni ndisa na kakuu na iin tó'ón, dá ná kandaa̱ ini dao ka̱ ña̱yuu ña̱ mií ní kúú na̱ ni̱ ta̱nda'á yu'u̱ ve̱ii, ta ná kana'á ná ña̱ kú'u̱ ini ní sa̱'á na̱ kándéé iní ñaá táto̱'on ki̱'o ndó'o ní xí'ín yu'u̱.
43017024	’Tatá, mií ní ni̱ xi̱'o ña̱yuu yó'o noo̱ yú'u̱, ta kóni̱i̱ ña̱ kandei ta'ani na noo̱ koo yu'u̱, dá ná kandei na xí'íín, dá ná koni na̱ choon ndato ni̱ xi̱'o ní noo̱í, chi̱ sa̱ daá kú'u̱ va ini ní sa'a̱ yú'u̱ nda̱ rá ko̱ ñá'a̱ kava̱'a ñayuú yó'o.
43017025	Tatá, mií ní kúú na̱ ndaa̱, tído ko̱ ná'á ta'on na̱ kúú kuendá ñayuú yó'o mií ní, tído yu'u̱, ná'í mií ní, ta ta̱a yó'o kúú ra̱ ná'á ta'ani ra ña̱ mií ní ni̱ ta̱nda'á yu'u̱ ve̱ii.
43017026	Sa̱ ni̱ xi̱'oi ña̱ kándaa̱ ini ra̱ sa'a̱ mií ní, ta ko'i̱n ki̱'oi ña̱ kandaa̱ cháá ka̱ ini ra̱ sa'a̱ ní, dá ná kati̱'a ra ku'u̱ ini ra̱ sa'a̱ dao ka̱ ña̱yuu táto̱'on ki̱'o kú'u̱ ini mií ní sa'a̱ yú'u̱, ta iin ná kakuu yu'u̱ xí'ín ná ―kaá na̱ xí'ín tatá Ndios. 18
43018001	Tá ni̱ ndi'i ni̱ ka'a̱n Jesús ndidaá to̱'on yó'o, dá ni̱ kee na kua'a̱n na̱ xí'ín ta̱ xíonoo xí'ín ná iin ka̱ xoo yu̱yúu̱ naní Cedrón, ta ñoó kándu'u̱ iin ñó'o̱ ká'ano noo̱ káa yitó kuí'í. Dá ni̱ ku̱'u na tein rá xí'ín ta̱ xíonoo xí'ín ná.
43018002	Ta Judas, tá'a̱n ra̱ kua'a̱n naki̱'o Jesús noo̱ ndá'a̱ ta̱a xiní u'u̱ ñaá, ro̱ón kúú ra̱ ná'á noo̱ káa yíto̱ ñoó, dá chi̱ sa̱ kua̱'á nda̱'o ta'ándá sa̱ sá'a̱n Jesús ñoó xí'ín ta̱a xíonoo xí'ín ná.
43018003	Dá ni̱ kee Judas ndáka ra iin tu'u soldado xí'ín dao ka̱ ta̱a kéchóon no̱ó ta̱ duti̱ sakua̱'a̱ xí'ín ta̱ fariseo kua'a̱n ra̱. Ta né'e ra ñó'o̱ tóo̱n xí'ín espada ni̱ saa̱ ra̱.
43018004	Ta sa̱ ná'á vá Jesús ndí ki̱án ndo'o na, sa̱'á ño̱ó ni̱ na̱tuu yati na noo̱ rá. Dá ni̱ nda̱to̱'ón ñaá ná: ―¿Ndá yoo nándukú ndó?
43018005	Dá ni̱ kaa ra̱ xí'ín ná: ―Ve̱i ndu tiin ndu Jesús, ta̱ ñoo Nazaret. Dá ni̱ kaa na̱: ―Yu'u̱ kúúí. Ta íin Judas xí'ín rá, chi̱ ve̱i ra naki̱'o ñaá rá noo̱ ndá'a̱ rá.
43018006	Tído tá ni̱ ka'a̱n Jesús: “Yu'u̱ kúúí”, kúú ni̱ na̱kaka sátá rá, dá ni̱ kue̱i ni'ini ra no̱ñó'o̱.
43018007	Dá ni̱ kaa tuku Jesús xí'ín rá: ―¿Ndá yoo nándukú ndó? Dá ni̱ kaa ra̱: ―Jesús, ta̱ ñoo Nazaret.
43018008	Dá ni̱ kaa na̱: ―Sa̱ ni̱ ka'i̱n xí'ín ndó ña̱ yu'u̱ kúúí. Sa̱'á ño̱ó, tá yu'u̱ nándukú ndó, dá kía̱n konó ndó ná yaa̱ ta̱ xíonoo xí'íín yó'o ko'o̱n ra̱.
43018009	Dión ni̱ kaa na̱, dá ná xi̱nko̱o to̱'on ni̱ ka'a̱n na̱ xí'ín Ndios, dá chi̱ ni̱ kaa na̱ ña̱ ni iin tó'ón ta̱a ni̱ xi̱'o na noo̱ ná ko̱ ní naá.
43018010	Ta né'e Simón Pedro iin espada. Dá ni̱ taó ráa̱n ini ñíi̱ noo̱ nákaa̱a̱n, ta kúú ni̱ da̱rkue'e̱ ra̱ ta̱ kéchóon no̱ó ta̱ duti̱ kúú no̱ó, chi̱ ni̱ sa'anda ra̱ do̱'o xoo kuá'a ra̱. Ta Malco naní ta̱a ñoó.
43018011	Dá ni̱ kaa Jesús xí'ín Pedro: ―Nachikaa̱ va̱'a espada xaa̱n ini ñíi̱ no̱ó ni̱ sa̱ káa̱a̱n, dá chi̱ ña̱ ndó'i yó'o kúú táto̱'on iin copa ndirá ova̱ ni̱ xi̱'o tatá Ndios ko'i. ¿Á ko̱ ná'á ta'on yo'ó ña̱ kánian ko'i ra̱? ―kaá na̱.
43018012	Ndidaá ta̱ soldado ñoó xí'ín ta̱ sa'ándá choon noo̱ rá, xí'ín ta̱ kéchóon no̱ó ta̱ né'e choon no̱ó na̱ Israel ni̱ tiin ra Jesús, dá ni̱ so'oni ñaá rá,
43018013	dá ni̱ kee ra ndáka ñaá rá kua'a̱n ra̱ no̱ó ra̱ naní Anás, dá chi̱ ta̱ yó'o kúú xi̱do Caifás, tá'a̱n ra̱ kúú duti̱ kúú no̱ó kuia̱ dáá ñóó.
43018014	Ta Caifás kúú ra̱ ni̱ ka'a̱n ni'ini no̱ó ta̱ né'e choon no̱ó na̱ ñoo Israel ña̱ va̱'a cháá ka̱ ná kuu iin tó'ón ta̱a noo̱ ndidaá na̱ ñoo Israel o̱ du̱ú ka̱a̱n naá ndí'i na̱ ñoo ñoó.
43018015	Ta tákaa Simón Pedro xí'ín iin ka̱ ta̱ xíonoo xí'ín Jesús sata̱ ná kua'a̱n ra̱. Ta ná'á tá'an ta̱ duti̱ kúú no̱ó xí'ín ta̱ né'e tá'an xí'ín Pedro kua'a̱n ra̱. Sa̱'á ño̱ó ni̱ kuu ni̱ ku̱'u ra xí'ín Jesús nda̱ yé'é ve'e ta̱ duti̱ kúú no̱ó ñoó.
43018016	Tído ni̱ ka̱ndo̱o va Pedro íin ra sata̱ vé'e. Sa̱'á ño̱ó ni̱ keta ta̱ xíonoo xí'ín Jesús ñoó, tá'a̱n ra̱ ná'á tá'an xí'ín ta̱ duti̱ kúú no̱ó ñoó. Dá ni̱ ka'a̱n ra̱ xí'ín ñá'a̱ ndaá yé'é ñoó ña̱ ná konóán ku̱'u Pedro.
43018017	Dá ni̱ ku̱'u ra. Dá ni̱ kaa ñá'a̱ ñoó xí'ín rá: ―Xíonoo ta'ani yo'ó xí'ín ta̱a káa, ¿daá ko̱ó? ―Ko̱ó, o̱ du̱ú ta'on ñaá kúúí ―kaá ra̱.
43018018	Ta ni̱ kao̱ noo na̱ kéchóon no̱ó ta̱ duti̱ xí'ín ta̱ kéchóon no̱ó ta̱ né'e choon ndíta na nádaa̱ ná noo̱ kéi̱ ñó'o̱, dá chi̱ vi̱xi nda̱'o. Ta ñoó ta'ani íin Pedro nádaa̱ rá.
43018019	Dá ni̱ nda̱to̱'ón ta̱ duti̱ kúú no̱ó Jesús ndá choon kuu na ta̱ xíonoo xí'ín ná, ta ni̱ nda̱to̱'ón ta'ani ñaá rá ndá sa'a̱ dána'a̱ na̱ no̱ó ña̱yuu.
43018020	Dá ni̱ kaa Jesús xí'ín rá: ―Sa̱ da̱ná'a̱ túui no̱ó ña̱yuu, chi̱ daá kuití vá sa̱ da̱ná'i̱ noo̱ ná ini ve'e noo̱ nátaka na̱ xí'ín yé'é ño̱'o ká'ano noo̱ ndítútí ndidaá na̱ ñoo yo̱, na̱ Israel, ta ni iin tó'ón ta'on ña̱'a ko̱ ní dána'a̱ de̱'íi̱.
43018021	Ta, ¿ndiva̱'a ndáto̱'ón ní yu'u̱? Va̱'a ka̱ ndato̱'ón di'a ní na̱ ni̱ seídó'o to̱'on sa̱ da̱ná'i̱ sa̱'á ña̱ ni̱ ka'i̱n xí'ín ná, dá chi̱ ndidaá vá ná ná'á ndí ki̱án ni̱ da̱ná'i̱ noo̱ ná.
43018022	Tá ni̱ ndi'i ni̱ ka'a̱n Jesús dión, dá ni̱ koon iin ta̱ kéchóon no̱ó ta̱ né'e choon da'a̱nda̱ noo̱ ná, dá ni̱ kaa ra̱ xí'ín ná: ―¿Á ki̱'o dión ví ká'a̱n yo̱'ó xí'ín ta̱ duti̱ kúú no̱ó?
43018023	Dá ni̱ kaa Jesús xí'ín rá: ―Tá ni̱ ya̱'i ni̱ ka'i̱n, xinóo̱n, dá kía̱n, ka'a̱n ndeí ko̱ vá'a ni̱ ka'i̱n. Tído tá ko̱ ní ya̱'i ká'i̱n, dá kía̱n, ¿ndiva̱'a ni̱ kanón yu'u̱? ―kaá na̱.
43018024	Ta kúú dión ndíko̱ ii̱ vá ná ni̱ ta̱nda'á ñaá Anás kua'a̱n na̱ noo̱ Caifás, ta̱ kúú mií ta̱ duti̱ kúú no̱ó.
43018025	Ta íin ii̱ vá Pedro nádaa̱ rá noo̱ kéi̱ ñó'o̱ ñoó. Dá ni̱ kaa ra̱ ndíta ñoó xí'ín rá: ―Ta̱a xíonoo ta'ani xí'ín Jesús kúú yo'ó, ¿daá ko̱ó? Dá ni̱ ndata̱ vá Pedro, ta kaá ra̱: ―Ko̱ó, o̱ du̱ú ta̱'ón ñaá kúúí.
43018026	Dá ni̱ kaa iin ta̱ kéchóon no̱ó ta̱ duti̱ kúú no̱ó, ta kúú rá iin tá'an ta̱a ni̱ sa'anda Pedro do̱'o ñoó: ―Yo'ó kúú ra̱ ni̱ xini yu'u̱ xí'ín ta̱a ñoó tein yitó kuí'í ñoó, ¿daá ko̱ó?
43018027	Ta kúú ni̱ ndata̱ tuku Pedro sa'a̱ Jesús. Ta kúú mií dáá ni̱ kana chéli.
43018028	Dá ni̱ taó rá Jesús ve'e Caifás, dá ni̱ kee ra ndáka ñaá rá kua'a̱n ra̱ ve'e chóon ta̱ romano. Ta sa̱ ni̱ tu̱u noo̱ vá kuu̱ dáá ñóó, ta ko̱ ní ku̱'u ta'on ra ve'e chóon ñoó, dá ná o̱ kándo̱o yakó rá noo̱ Ndios, dá kuu kadíni ra̱ tein víko̱ pascua.
43018029	Dá ni̱ keta Pilato, tá'a̱n ra̱ né'e choon ká'ano kuendá Judea yé'é chóon ñoó. Dá ni̱ kaa ra̱ xí'ín rá: ―¿Ndá kua̱chi ni̱ ya̱'a ta̱a yó'o ni̱ kee ra?
43018030	Dá ni̱ kaa ra̱ xí'ín rá: ―Tá ko̱ó kua̱chi ká'ano ní ya̱'a ta̱a yó'o ni̱ kee ra, ta o̱ káne'e ta'on ndu ra̱ kii ndu naki̱'o ndu noo̱ mií ní, ní kúu.
43018031	Dá ni̱ kaa Pilato ñoó xí'ín rá: ―Kane'e ndó ra̱ kua'án ndo̱, ta keyíko̱ mií ndó sa'a̱ rá táto̱'on ki̱'o sa'ándá ley mií ndó choon. Dá ni̱ kaa ra̱ Israel ñoó: ―Tído ko̱ó íchi̱ ndú ña̱ ka'ání ndú ni iin ña̱yuu ―kaá ra̱.
43018032	Dión ni̱ kuu, dá ni̱ xi̱nko̱o no̱ó ni̱ ka'a̱n Jesús táto̱'on ki̱'o ndo'o na kuu na̱.
43018033	Dá ni̱ na̱ndió ko̱o Pilato ni̱ ndu̱'u ra ini ve'e chóon ñoó. Dá ni̱ kana ra Jesús, dá ni̱ nda̱to̱'ón ñaá rá: ―¿Á ndaa̱ yo̱'ó kúú rey no̱ó na̱ Israel?
43018034	Dá ni̱ kaa Jesús xí'ín rá: ―¿Á dión ká'án mií ní, o dao ka̱ ña̱yuu ni̱ ka'a̱n dión xí'ín ní sa'a̱ yú'u̱?
43018035	Dá ni̱ kaa Pilato: ―¿Ndi kee yu'u̱ kandaa̱ inii̱, ta o̱ du̱ú iin ra̱ Israel kúú yu'u̱? Ta̱ ñoo mií vá yo'ó xí'ín ta̱ duti̱ sakua̱'a̱, ro̱ón kúú ra̱ ni̱ na̱ki̱'o yo'ó noo̱ ndá'í. Ta, ¿ndí ki̱án ni̱ ya̱'ón ni̱ keeón?
43018036	Dá ni̱ kaa Jesús xí'ín rá: ―Ko̱ ní nátiin ta'oin choon né'i ñayuú yó'o. Dá chi̱ tá ní nátiin ña ñayuú yó'o, dá kía̱n ndakuei ta̱a kúú kuendái̱ na̱á tá'an ra xí'ín ra̱ Israel, ta o̱ kónó ta'on ra yaa̱i̱ noo̱ ndá'a̱ rá, ní kúu. Tído ko̱ ní nátiin ta'oin choon né'i ñayuú yó'o.
43018037	Dá ni̱ kaa Pilato xí'ín ná: ―¿Á iin rey va kúú yo'ó, tá dáá? Dá ni̱ kaa Jesús: ―Mií ní kaá ña̱ kúú yu'u̱ iin rey. Ta ni̱ ka̱sáa̱ yu'u̱ ñayuú yó'o, ta ni̱ kaki yu'u̱ ñayuú yó'o, dá ki̱'oi kuendá sa̱'á ña̱ ndaa̱. Ta ndidaá na̱ kúú kuendá ña̱ ndaa̱, no̱ón kúú na̱ nátiin va̱'a ña̱ dána'i̱.
43018038	Dá ni̱ kaa Pilato xí'ín ná: ―Ta, ¿ndí ki̱án kúú ña̱ ndaa̱, tá dáá? Tá ni̱ ndi'i ni̱ ka'a̱n ra̱ dión, dá ni̱ keta tuku ra yé'é chóon ni̱ ka'a̱n ra̱ xí'ín ta̱ né'e choon no̱ó na̱ Israel ñoó: ―Ni iin tó'ón ta'on kua̱chi ra ko̱ ní'í.
43018039	Tído tein iin rá iin víko̱ pascua dáyaa̱ yu'u̱ iin ta̱a no̱ó ra̱ ñó'o ve'e ka̱a. Sa̱'á ño̱ó, ¿á kóni̱ ndo̱ ña̱ dáyaa̱ yu'u̱ ta̱a kúú rey no̱ó na̱ Israel yó'o? ―kaá ra̱.
43018040	Dá ni̱ ka̱yu'ú ndidaá ta̱a ñoó: ―¡Ná dá'a ni dáyaa̱ ní ta̱a xaa̱n! ¡Barrabás di'a dáyaa̱ ní! ―kaá ra̱. Tá'a̱n ra̱ naní Barrabás ñoó kúú iin ta̱ kui̱'íná. 19
43019001	Dá ni̱ sa'anda Pilato choon ña̱ ná kani kini soldado sata̱ Jesús.
43019002	Dá tá ni̱ ndi'i ni̱ kani ñaá rá, dá ni̱ ka̱va̱'a ra iin corona ío̱n, ta ni̱ chi̱nóo raa̱n dini̱ ná. Dá ni̱ da̱kuí'ino ñaá rá iin dá'o̱n kua'á to̱ón,
43019003	dá ni̱ kaa ra̱ xí'ín ná: ―Na̱ ká'ano kúú mií ní, na̱ kúú rey no̱ó na̱ Israel. Ta ni̱ koon ra da'a̱nda̱ noo̱ ná.
43019004	Dá ni̱ keta tuku Pilato, dá ni̱ kaa ra̱: ―Kande̱'é ndó, ná ko'i̱n taóí ra̱ sata̱ vé'e yó'o, dá kana'á ndó ña̱ ni iin tó'ón ta'on kua̱chi ra ko̱ ní nání'i̱ yu'u̱ ―kaá ra̱.
43019005	Dá ni̱ keta Jesús, ta kánóo iin corona ni̱ ka̱va̱'a xí'ín ío̱n dini̱ ná, ta ndíxi na iin dá'o̱n kua'á to̱ón ve̱i na. Dá ni̱ kaa Pilato xí'ín rá: ―Yó'o íin ra viti.
43019006	Dá tá ni̱ xini ñaá ta̱ duti̱ sakua̱'a̱ xí'ín ta̱ ndaá yé'é ño̱'o, ta kúú ni̱'i nda̱'o ni̱ ka̱yu'ú rá: ―¡Chirkaa ní ra̱ ndi̱ka cruz! ¡Chirkaa ní ra̱ ndi̱ka cruz! Dá ni̱ kaa Pilato: ―Yó'o natiin mií ndó ra̱, ta chirkaa ndó ra̱ ndi̱ka cruz, dá chi̱ ni iin tó'ón ta'on kua̱chi ta̱a yó'o ko̱ ní nání'i̱ yu'u̱.
43019007	Dá ni̱ kaa ra̱ xí'ín Pilato: ―Tído ley ndu'u̱ kía̱n sa'ándá choon ña̱ kánian kuu ra̱, dá chi̱ chínaní rá mií rá kúú rá de̱'e Ndios.
43019008	Tá ni̱ seídó'o Pilato ña̱ ni̱ ka'a̱n ta̱a ñoó dión, ví'í ka̱ ví ni̱ yu̱'ú ra̱ ka'ání rá Jesús.
43019009	Dá ni̱ kee Pilato ndáka tuku ñaá rá ni̱ ndu̱'u ra kua'a̱n ra̱ ini ve'e chóon. Dá ni̱ kaa ra̱ xí'ín ná: ―¿Ndeí ni̱ kisón? Tído ni iin to̱'on ko̱ ní ká'a̱n na̱.
43019010	Dá ni̱ kaa Pilato: ―¿Ndiva̱'a ko̱ ká'o̱n xí'ín yu'u̱? ¿Á ko̱ ná'á ta'an voon ña̱ ió choon noo̱ ndá'í ña̱ chirkaai yo̱'ó ndi̱ka cruz, ta ió ta'ani choon noo̱ ndá'í ña̱ dáyaa̱i̱ yo'ó ko'o̱n?
43019011	Dá ni̱ kaa Jesús xí'ín rá: ―Ta ni lú'u̱ choon ko̱ó noo̱ ndá'a̱ mií ní keyíko̱ ní sa̱'í tá ko̱ ní kíxian chí induú di'a. Tído ká'ano cháá ka̱ kua̱chi ndído ta̱ ni̱ na̱ki̱'o yu'u̱ noo̱ ndá'a̱ ní ―kaá na̱.
43019012	Ta nda̱ mií hora daá ndúkú Pilato ña̱ dáyaa̱ ra̱ Jesús, ká'án rá. Tído ndúndéé ta̱ duti̱ xí'ín dao ka̱ ta̱ ndíta xí'ín rá káyu'ú rá: ―Tá ná dáyaa̱ ní ta̱a xaa̱n, dá kía̱n ko̱ íin ta'on ní xí'ín César, ta̱ né'e choon ká'ano. Dá chi̱ ndi ndáa ta̱a chínaní mií rá kúú rá iin rey, ro̱ón kúú ra̱ naá xí'ín César.
43019013	Tá ni̱ sei̱do̱'o Pilato ña̱ ni̱ ka'a̱n ra̱ dión, dá ni̱ taó túku ra Jesús. Dá ni̱ sa̱ ko̱o ra noo̱ tá'a̱nda̱ choon iin xíán noo̱ naní Gabata xí'ín to̱'on hebreo. Ta to̱'on yó'o kóni̱ kaa piso ni̱ ka̱va̱'a xí'ín yuu̱.
43019014	Táto̱'on ka̱xuu̱ káa kuu̱ kénduu na̱ Israel ña̱ kadíni na̱ kuendá víko̱ pascua, dá ni̱ kaa Pilato: ―¡Yó'o íin na̱ kúú rey noo̱ mií ndó!
43019015	Dá ni̱ ka̱yu'ú ña̱yuu ñoó: ―¡Ka'ání ní ra̱, ka'ání ní ra̱ ndi̱ka cruz! Dá ni̱ kaa Pilato xí'ín ná: ―¿Ndiva̱'a kóni̱ ndo̱ ña̱ chirkaai rey ndo̱ ndi̱ka cruz? Dá ni̱ kaa ta̱ duti̱ sakua̱'a̱ ñoó: ―¡Sa̱va̱'a César vá kúú rey ndu̱! ―kaá ra̱.
43019016	Dá ni̱ na̱ki̱'o ñaá Pilato noo̱ ndá'a̱ soldado, ña̱ ná ko'o̱n ra̱ chirkaa ñaá rá ndi̱ka cruz. Dá ni̱ tiin ñaá rá, dá ni̱ kee ra ndáka ñaá rá kua'a̱n ra̱.
43019017	Dá ni̱ sa̱ do̱kó Jesús cruz kua'a̱n na̱ iin xíán noo̱ naní Gólgota xí'ín to̱'on hebreo. To̱'on yó'o kóni̱ kaa lásá dini̱ ndi̱i.
43019018	Ta ñoó ni̱ chi̱rkaa ra Jesús ndi̱ka cruz. Ta ni̱ chi̱rkuei ta'ani ra uu̱ ka̱ ta̱a, ta iin iin xoo díi̱n ná tákuei iin iin ra. Ta me̱'í íin cruz noo̱ tákaa Jesús.
43019019	Dá ni̱ taa Pilato to̱'on noo̱ iin tabla, ta ni̱ chi̱ndá'a̱ iin soldado ña̱ dini̱ cruz noo̱ tákaa Jesús. Ta kaáa̱n di'a: “Ta̱a yó'o kúú Jesús, ta̱ ñoo Nazaret, ta kúú rá rey no̱ó na̱ ñoo Israel.”
43019020	Ta kúú kua̱'á nda̱'o na̱ ñoo Israel ni̱ ka'i to̱'on yó'o, dá chi̱ yati yú'u̱ ñoo vá ni̱ chi̱rkaa ra Jesús. Ta tándaa letra ká'a̱n yú'u̱ hebreo, xí'ín yú'u̱ griego, xí'ín yú'u̱ latín.
43019021	Dá ni̱ kaa ta̱ duti̱ sakua̱'a̱ xí'ín Pilato: ―Ná dá'a ni taa ní ña̱ kúú rá rey no̱ó na̱ Israel. Va̱'a ka̱a̱n di'a ná taa ní: “Ni̱ kaa ta̱a yó'o ña̱ kúú rá rey no̱ó na̱ Israel.”
43019022	Dá ni̱ kaa Pilato: ―Ña̱ sa̱ ni̱ taai kía̱n iin íchi̱ vá ni̱ ka̱ndo̱oan kooan dión.
43019023	Tá ni̱ ndi'i ni̱ chi̱rkaa soldado ñoó Jesús ndi̱ka cruz, dá ni̱ sa'anda kuálí rá dá'o̱n ná. Ta ni̱ kee ra ña̱ komi̱ tá'í, dá ni̱ tiin ra iin iin tá'í ñá. Ta ni̱ tiin ta'ani ra kotó ni̱ sa̱ ndixi na ñoó, tído iin da'ón káni̱ níí vá kíán, ko̱ ta̱'ón tu̱kua̱n.
43019024	Dá ni̱ nda̱tó'ón tá'an soldado ñoó: ―Ná dá'a ni ndatá yóa̱n, va̱'a ka̱a̱n ná kadikí yo̱ suerte, dá ná kande̱'á ndi ndáa yoo kando̱o xí'án ―kaá ra̱. Dión, dá ni̱ xi̱nko̱o noo̱ ká'a̱n tuti ii̱ Ndios, chi̱ di'a kaáa̱n: “Ni̱ na̱ka'anda ra̱ dá'o̱n ni̱ sa̱ ndixii, ta ni̱ sa̱dikí rá suerte xí'ín dá'o̱ín.” Ta ki̱'o dión ni̱ kee soldado ñoó xí'ín dá'o̱n ná.
43019025	Sa'a̱ cruz noo̱ tákaa na ñoó íin naná na̱, ta íin ta'ani ku'u̱ ló'o̱ naná na̱, ta íin ta'ani María, ñadi'í Cleofas, ta íin ta'ani María Magdalena.
43019026	Tá ni̱ xini Jesús naná na̱ xí'ín iin ta̱ xíonoo xí'ín ná, tá'a̱n ra̱ mani̱ cháá ka̱ noo̱ ná, dá ni̱ kaa na̱ xí'ín naná na̱: ―Naná, ta̱a xaa̱n kúú de̱'ón viti.
43019027	Dá ni̱ kaa na̱ xí'ín ta̱ xíonoo xí'ín ná ñoó: ―Na̱ xaa̱n kúú nanóo̱n viti ―kaá na̱. Nda̱ kuu̱ dáá ñóó ni̱ na̱kuaka va̱'a ra naná Jesús koo na ve'e ra.
43019028	Ta sa̱ ná'á vá Jesús ña̱ sa̱ ni̱ xi̱nko̱o ndi'i choon ve̱i na, sa̱'á ño̱ó ni̱ kaa na̱ di'a, dá ni̱ xi̱nko̱o noo̱ ká'a̱n tuti ii̱ Ndios: ―¡Íchi̱ inii̱!
43019029	Ta ñoó íin iin ki̱di ni̱ chití díní ñó'o vino iá. Dá ni̱ sa'a̱n iin ta̱a ni̱ da̱kéta ni'ini ra iin tá'í dá'o̱n ini vino iá ñoó, dá ni̱ so'oni ra̱án dini̱ iin yíto̱ naní hisopo. Dá ni̱ chi̱nee raa̱n yú'u̱ Jesús.
43019030	Tá ni̱ ndi'i ni̱ tu'u na lú'u̱ vino iá ñoó, dá ni̱ kaa na̱: ―Sa̱ ni̱ kuu va viti. Tá ni̱ ndi'i ni̱ ka'a̱n na̱ dión, dá ni̱ na̱rkandéi dini̱ ná, ta kúú ni̱ na̱ki̱'o na mií ná ni̱ xi'i̱ na̱.
43019031	Dá ni̱ sa'a̱n ta̱ né'e choon no̱ó na̱ Israel noo̱ Pilato, dá chi̱ sa̱ kenduu na̱ Israel ña̱'a kadíni na̱ kuendá pascua, ta ko̱ kóni̱ ra̱ ña̱ karkuei ta̱a ñoó ndi̱ka cruz kuu̱ náni'i̱ ndée̱ ná, dá chi̱ mií kuu̱ dáá ñóó kankao víko̱ pascua. Sa̱'á ño̱ó ni̱ seí nda'í ra̱ noo̱ Pilato ña̱ ná konó rá ta'a̱no̱ di̱'in ta̱a ñoó, dá ná kuu dánóo ñaá rá ndi̱ka cruz.
43019032	Sa̱'á ño̱ó ni̱ sa'a̱n soldado ni̱ sa'a̱no̱ ra̱ di̱'in ndi nduú ta̱a tárkuei dáó xí'ín Jesús.
43019033	Tído tá ni̱ kasa̱ndaá ra̱ noo̱ tákaa Jesús, ta kúú ni̱ xini ra̱ ña̱ sa̱ ni̱ xi'i̱ va na, sa̱'á ño̱ó ko̱ ní sa'a̱no̱ ta'on ra di̱'in na.
43019034	Tído iin ta̱ soldado ñoó ni̱ da̱kú'u ra iin ka̱a dini̱ yokó yu'ú yika̱ ná, ta vití'ón ni̱ ka̱nkuei nii̱ xí'ín ta̱kui̱í.
43019035	Ta mií na̱ ni̱ xini ña̱ ni̱ kuu dión, no̱ón kúú na̱ xí'o ndaa̱ kuendá sa'a̱ ña̱ yó'o, ta ná'á ná ña̱ kíán ña̱ ndaa̱, dá kandísa ta'ani ndó ña̱ ká'a̱n na̱.
43019036	Dión ni̱ ndo'o Jesús, dá ni̱ xi̱nko̱o noo̱ ká'a̱n tuti ii̱ Ndios: “O̱ tá'a̱no̱ ta'on ni iin lásá na̱.”
43019037	Ta kaá ta'ani tuti ii̱ Ndios di'a: “Koni xí'ín no̱ó ña̱yuu na̱ ni̱ ku̱'u ka̱a yu'ú yika̱.”
43019038	Ni̱ ndi'i, dá ni̱ sa'a̱n José, ta̱ ñoo Arimatea, noo̱ Pilato. Ta kúú rá iin ta̱ kuendá Jesús, tído kándísa de̱'é va ñaá rá, chi̱ yu'ú ra̱ kée ta̱ né'e choon no̱ó na̱ Israel. Ta ni̱ seí nda'í ra̱ noo̱ Pilato ña̱ ná konó rá ko'o̱n ra̱ naki'in ra yikí ko̱ño Jesús. Dá ni̱ sonó Pilato ña̱ kee ra dión. Dá ni̱ sa'a̱n ra̱ ni̱ da̱nóo ra yikí ko̱ño na̱.
43019039	Ta ni̱ saa̱ ta'ani Nicodemo, tá'a̱n ra̱ ni̱ sa'a̱n ni̱ nda̱tó'ón xí'ín Jesús iin sa̱kuaá. Ta né'e ra táto̱'on oko̱ uxi̱ kilo ña̱ támi sá'a̱n ni̱ daká tá'an xí'ín mirra xí'ín áloe.
43019040	Dá ni̱ chi̱tuú ra̱ yikí ko̱ño Jesús xí'ín dá'o̱n yádí ni̱ chichi ña̱'a támi sá'a̱n ñoó, chi̱ ki̱'o dión kée na̱ Israel xí'ín ndidaá na̱ xí'i̱ noo̱ ná, dá dándu̱xi ñaá ná.
43019041	Ta yati noo̱ ni̱ sa̱rkaa na ndi̱ka cruz, ñoó kándu'u̱ iin ñó'o̱ noo̱ káa yitó kuí'í. Ta ñoó nákaa̱ iin yái̱ sa̱á noo̱ ndu̱xi ndi̱i. Ta ni iin tó'ón ndi̱i ko̱ ñá'a̱ ndu̱xi ñoó.
43019042	Ta ñoó ni̱ da̱ndúxi na Jesús, chi̱ yati va kíán, chi̱ sa̱ kua'a̱n ndi'i va kuu̱ kénduu na̱ ña̱'a kadíni na̱ kuendá pascua. 20
43020001	Ta kuu̱ mií no̱ó kásá'á sa'a̱ semana, kúú ni̱ kee María Magdalena kua'a̱n yái̱ no̱ó ni̱ ndu̱xi Jesús, ta iin naá cháá ii̱ vá. Tído tá ni̱ saa̱a̱n, kúú sa̱ ni̱ ku̱xoo va yuu̱ ndadí yu'ú yái̱ ñoó.
43020002	Dá ni̱ na̱ndió ko̱oán ni̱ ka̱nkonoán kua'a̱n kasto̱'án xí'ín Simón Pedro xí'ín iin ka̱ ta̱ xíonoo xí'ín Jesús, tá'a̱n ra̱ mani̱ cháá ka̱ noo̱ ná. Tá ni̱ saa̱a̱n, dá ni̱ kaaa̱n xí'ín rá: ―Ni̱ na̱ki'in ra yikí ko̱ño sato'o yo̱ né'e ra kua'a̱n ra̱, ta xíni̱ ndeí ni̱ chi̱káa̱ ñaá rá.
43020003	Dá ni̱ kee Pedro xí'ín iin ka̱ ta̱ xíonoo xí'ín Jesús kua'a̱n ra̱ kande̱'é rá yái̱ ñoó.
43020004	Ta taxí tá'an ra kua'a̱n ra̱, tído ni̱'i cháá ka̱ kua'a̱n iin ka̱ ta̱a ñoó o̱ du̱ú Pedro. Sa̱'á ño̱ó dinñó'ó ka̱ mií rá ni̱ saa̱ yú'u̱ yái̱ ñoó.
43020005	Dá ni̱ chi̱nee noo̱ rá ni̱ sa̱ nde̱'é rá inia̱n. Ta sa̱va̱'a dá'o̱n ni̱ sa̱ tuú yikí ko̱ño na̱ kánóo, tído ko̱ ní ku̱'u ta'on ra.
43020006	Ni̱ ndi'i, dá ni̱ ka̱sáa̱ Pedro. Dá ni̱ ku̱'u ra, dá ni̱ xini ra̱ dá'o̱n ni̱ sa̱ tuú na̱ kánóo.
43020007	Tído iin ka̱ dá'o̱n ni̱ sa̱ yi'i dini̱ ná ko̱ kánóo dáó ta'on ña xí'ín dá'o̱n ni̱ sa̱ tuú na̱ ñoó. Dá chi̱ iin ka̱ va xíán ni̱ na̱tuúa̱n kánóoan.
43020008	Nda̱ daá ví, dá ni̱ ku̱'u ta̱a ni̱ ka̱sáa̱ mií no̱ó ñoó. Tá ni̱ xini ra̱ ndidaá ña̱ yó'o, dá ni̱ ka̱ndísa ra.
43020009	Tído kóni̱ ii̱ vá kandaa̱ ini ra̱ to̱'on ká'a̱n tuti ii̱ Ndios ña̱ miía̱n ndúsa̱ kánian nataki Jesús tein na̱ ni̱ xi'i̱.
43020010	Dá ni̱ na̱ndió kuéi ra ni̱ ndi̱sáa̱ ra̱ noo̱ ndéi dao ka̱ ta̱ xíonoo xí'ín Jesús.
43020011	Kúú ni̱ na̱ndió ko̱o María íián ndéí'i̱ ña̱ yu'ú yái̱ ñoó. Ta tein ndéí'i̱ ña̱ íián ñoó, dá ni̱ chi̱rnee noo̱a̱n ni̱ sa̱ nde̱'án ini yái̱ ñoó.
43020012	Ta kúú ni̱ xinia̱n ndéi uu̱ ángel, ta ndíxi na da'ón kuxí kachi̱. Ta ndéi na no̱ó ni̱ sa̱ nóo yikí ko̱ño Jesús. Iin na ió xoo noo̱ ni̱ sa̱ kuu dini̱ ná, ta iin ka̱ na̱ ió xoo no̱ó ni̱ sa̱ kuu sa'a̱ ná.
43020013	Dá ni̱ kaa na̱ xí'ín María: ―Ki̱'o ló'o̱, ¿ndí ki̱án ndó'ón ña̱ ndéí'i̱n? Dá ni̱ kaaa̱n: ―Sákii, dá chi̱ ni̱ na̱ki'in ra yikí ko̱ño sato'i̱ né'e ra kua'a̱n ra̱, ta ko̱ ná'á ta'on yu'u̱ ndeí ni̱ chi̱káa̱ ñaá rá.
43020014	Tá ni̱ ndi'i ni̱ ka'a̱n dión, dá ni̱ na̱ndió ko̱oán ni̱ sa̱ nde̱'án chí sata̱, kúú ni̱ xinia̱n íin Jesús, tído ko̱ ní nákonia̱n ña̱ kúú ná Jesús.
43020015	Dá ni̱ kaa na̱ xí'án: ―Ki̱'o ló'o̱, ¿ndiva̱'a ndéí'i̱ yo̱'ó? ¿Ndá yoo nándukón? Dá ni̱ ka'án María ña̱ kúú rá ta̱ ndaá yitó kuí'í ñoó. Dá ni̱ kaaa̱n xí'ín ná: ―Tatá, tá ni̱ na̱ki'in ní yikí ko̱ño ni̱ sa̱ káa̱ yó'o né'e ní kua'a̱n ní, kasto̱'on ní xí'íín ndeí ni̱ chi̱káa̱ nía̱n, dá ná ko'i̱n naki'iin ña̱.
43020016	Dá ni̱ kaa Jesús: ―¡María! Ta kúú ni̱ na̱ndió ko̱oán ni̱ sa̱ nde̱'án noo̱ ná, dá ni̱ kaaa̱n xí'ín ná: ―¡Raboni! (To̱'on yó'o kóni̱ kaa maestro.)
43020017	Dá ni̱ kaa Jesús xí'án: ―Ná dá'a ni kako̱'ón yu'u̱, María, dá chi̱ ko̱ ñá'a̱ ta'on no'i̱ noo̱ tatái̱. Va̱'a ka̱a̱n kua'án kasto̱'ón xí'ín ñani kuálíí, ta ka'o̱n xí'ín xí ña̱ nanai no'i̱ noo̱ ió tatái̱, na̱ kúú ta'ani tatá mií ndó, na̱ kúú Ndios noo̱ yú'u̱, ta kúú ta'ani na Ndios noo̱ ndo̱'ó ―kaá na̱.
43020018	Dá ni̱ kee María Magdalena ñoó kua'a̱n kasto̱'án xí'ín ta̱ xíonoo xí'ín Jesús ña̱ ni̱ xini xí'ín noo̱a̱n Jesús, ta ni̱ na̱kani ta'anián xí'ín rá sa̱'á ña̱'a ni̱ ka'a̱n na̱ xí'án.
43020019	Tá ni̱ kuaá kuu̱ no̱ó kásá'á sa'a̱ semana ñoó, ndadí toon yé'é ve'e noo̱ ndéi ta̱ xíonoo xí'ín Jesús, dá chi̱ yu'ú ra̱ oon ni tiin ñaá ta̱ né'e choon no̱ó na̱ Israel. Ta kúú iin kuití vá ni̱ sa̱ kuíi̱n Jesús me̱'í noo̱ ndéi ra ñoó. Dá ni̱ kaa na̱: ―Ná koo va̱'a ini ndo̱.
43020020	Tá ni̱ ndi'i ni̱ ka'a̱n na̱ dión, dá ni̱ da̱ná'a̱ na̱ ndá'a̱ ná xí'ín yika̱ ná noo̱ rá. Kúú ni̱ kadii̱ nda̱'o ini ra̱ ni̱ xini ra̱ ña̱ ni̱ na̱taki sato'o yo̱.
43020021	Dá ni̱ kaa tuku Jesús: ―Ná koo va̱'a ini ndo̱. Táto̱'on ki̱'o ni̱ ta̱nda'á tatái̱ yu'u̱ ve̱ii, ki̱'o dión ta'ani tanda'á yu'u̱ ndo̱'ó ko'o̱n ndo̱ kane'e ndó to̱'in.
43020022	Tá ni̱ ndi'i ni̱ ka'a̱n na̱ dión, dá ni̱ tuu tachi̱ ná noo̱ ndéi ra, dá ni̱ kaa na̱: ―Natiin ndó Espíritu ii̱ Ndios viti.
43020023	Tá ndi ndáa mií na̱ xí'o ká'ano ini ndo̱ sa̱'á kua̱chi, ta ki̱'o ká'ano ta'ani ini Ndios sa̱'á kua̱chi na. Ta ndi ndáa mií na̱ ko̱ xí'o ká'ano ini ndo̱ sa̱'á kua̱chi, ta ni Ndios o̱ kí'o ká'ano ta'on ini sa̱'á kua̱chi na ―kaá na̱.
43020024	Ta Tomás, tá'a̱n ra̱ ká'a̱n xí'ín ná Dídimo, ro̱ón kúú iin ta̱a nákaa̱ tein ndin uxi̱ uu̱ ta̱ xíonoo xí'ín Jesús, tído ko̱ ta̱'ón ra ió tá ni̱ na'a̱ noo̱ Jesús noo̱ dao ka̱ ta̱a ñoó.
43020025	Tá ni̱ ndi'i, dá ni̱ kaa ta̱a ñoó xí'ín rá: ―¡Ni̱ xini ndu̱ sato'o yo̱ Jesús! Dá ni̱ kaa Tomás: ―Ta ná o̱ ko̱níi̱ xí'ín noo̱í no̱ó ni̱ ku̱'u ndu̱yo ñoó ndá'a̱ ná, ta ná o̱ chí'ii dini̱ ndá'í no̱ó ni̱ ku̱'u ndu̱yo ñoó, ta ná o̱ chí'ii ndá'í yika̱ ná no̱ó ni̱ ta̱rkue'e̱ ñoó, o̱ kándísa ta'on vei ―kaá ra̱.
43020026	Tá ni̱ ya̱'a ona̱ kuu̱, ndéi tuku ta̱ xíonoo xí'ín Jesús ini ve'e ñoó, ta ió Tomás xí'ín rá viti. Ta ndadí toon yé'é ndéi ra. Kúú iin kuití vá ni̱ sa̱ kuíi̱n Jesús me̱'í noo̱ ndéi ra ñoó, dá ni̱ kaa na̱: ―Ná koo va̱'a ini ndo̱.
43020027	Dá ni̱ kaa na̱ xí'ín Tomás: ―Nakíi̱, kande̱'ón ndá'í, ta chi'i dini̱ ndá'o̱n no̱ó ni̱ ku̱'u ndu̱yo, ta chi'i ta'ani dini̱ ndá'o̱n no̱ó ni̱ ta̱rkue'e̱ yika̱í. O̱ sa̱ kákuuón iin ta̱ nákani kuáchi̱ ini, iin ta̱a kandísa kakuuón.
43020028	Dá ni̱ kaa Tomás xí'ín ná: ―Miía̱n ndaa̱ kuiti mií ní kúú sato'o yu'u̱, ta mií ní kúú Ndios yu'u̱.
43020029	Dá ni̱ kaa Jesús xí'ín rá: ―Sa̱'á ña̱ ni̱ xini xí'ín noo̱o̱n yu'u̱, sa̱'á ño̱ó ni̱ ka̱ndísón, Tomás. Tído ndiká'án ví na̱ kándísa va̱'ará ko̱ ní xiní na̱ yu'u̱.
43020030	Kua̱'á ka̱ ví ña̱'a ná'ano ni̱ kee Jesús no̱ó ta̱ xíonoo xí'ín ná, tído ko̱ ní táa ndi'i ta'on yu'a̱n noo̱ tuti yó'o.
43020031	Tído to̱'on yó'o kía̱n ni̱ taai, dá kandísa ndó ña̱ Jesús kúú Cristo, na̱ dáka̱ki ñaá, ta kandísa ndó ña̱ mií ná kúú de̱'e Ndios. Ta tá ná kandeé iní ndo̱ ná, dá kía̱n koni ndo̱ kataki chíchí ndó sa'a̱ mií ná. 21
43021001	Tá ni̱ ndi'i, dá ni̱ na'a̱ noo̱ tuku Jesús no̱ó ta̱ xíonoo xí'ín ná noo̱ kúú yu'ú ta̱ño'o̱ naní Tiberias. Ta di'a ni̱ kuu:
43021002	Ta né'e tá'an ii̱ vá Simón Pedro xí'ín Tomás, ta̱ ká'a̱n xí'ín ná Dídimo, xí'ín Natanael, ta̱ ñoo Caná, ña̱ nákaa̱ chí kuendá Galilea di'a, xí'ín ndi nduú de̱'e Zebedeo, xí'ín uu̱ ka̱ ta̱ xíonoo xí'ín Jesús.
43021003	Dá ni̱ kaa Simón Pedro xí'ín dao ka̱ ta̱a ñoó: ―Ko'i̱n tiin ti̱yaká viti. Dá ni̱ kaa dao ka̱ ta̱a ñoó: ―Ko'o̱n ta'ani ndu'u̱ xí'ón. Dá ni̱ kee ra kua'a̱n ra̱. Dá ni̱ saa̱ ra̱ ni̱ kaa ra ini iin barco, tído sa̱kuaá dáá ñóó ni iin tó'ón ti̱yaká ko̱ ní tíin ra.
43021004	Tá sa̱ kua'a̱n tu̱u noo̱ vá, ta kúú sa̱ yu'ú ta̱ño'o̱ ñoó vá íin Jesús, tído ko̱ ní nákoni ta'on ñaá ta̱ xíonoo xí'ín ná.
43021005	Dá ni̱ kaa na̱ xí'ín rá: ―De̱'e kuálí, ¿á sa̱ ni̱ tiin ndó ti̱yaká kei̱ ndo̱? Dá ni̱ kaa ra̱: ―¡Ko̱ó!
43021006	Dá ni̱ kaa na̱ xí'ín rá: ―Chikaa̱ ndo̱ ñóno̱ xaa̱n chí xoo kuá'a di'a barco ndo̱, dá tiin ndó ti̱yaká ―kaá na̱. Tá ni̱ kee ra dión, ta kúú kua̱'á nda̱'o ti̱yaká ni̱ tiin ra, sa̱'á ño̱ó ko̱ kándeé ta'on ra taó rá ñóno̱ rá.
43021007	Dá ni̱ kaa ta̱ mani̱ cháá ka̱ noo̱ Jesús xí'ín Pedro: ―¡Sato'o va yó kúú na̱ káa! Tá ni̱ ka̱ndaa̱ ini Simón Pedro ña̱ kúú ná Jesús, dá ni̱ na̱kui̱'ino ra dá'o̱n rá, dá chi̱ sa̱ ni̱ taó vá ráa̱n. Dá ni̱ ndao ra ni̱ ke̱ta ra kua'a̱n ra̱ ini ta̱kui̱í.
43021008	Ta ni̱ ka̱ndo̱o kueé dao ka̱ ta̱a ñoó ve̱i ra xí'ín barco. Ta ñó'o ra ñóno̱ noo̱ ñó'o ti̱yaká ñoó ve̱i ra, ta kíán táto̱'on iin ciento metro nda̱ noo̱ kúú yú'u̱ ño'ó i̱chí.
43021009	Tá ni̱ ka̱nkuei ra ini barco ñoó, kúú ni̱ xini ra̱ sa̱ ndío̱ va ñó'o̱ ti̱ke̱í, ta kánóo iin ti̱yaká chó'o̱ rí, ta sa̱ ió ta'ani pan.
43021010	Dá ni̱ kaa Jesús xí'ín rá: ―Tei ndó dao ka̱ ti̱yaká du̱ú ni̱ tiin ndó xaa̱n ―kaá na̱.
43021011	Dá ni̱ kaa Pedro ini barco, dá ni̱ di̱tá rá ñóno̱ ñoó nda̱ no̱ñó'o̱ i̱chí, ta ni̱ chitíán ñó'o ti̱yaká ná'ano, ta kúú rí iin ciento uu̱ diko uxi̱ oni̱. Ta va̱'ará kua̱'á nda̱'o ni̱ sa̱ kuu rí, tído ko̱ ní ndata̱ ta'on ñóno̱ ñoó.
43021012	Dá ni̱ kaa Jesús xí'ín ta̱a ñoó: ―Nakíi̱ ndo̱ kadi̱ni ndo̱. Dá ni̱ saa̱ ra̱, tído ni iin tó'ón rá ko̱ ní dándáa ndato̱'ón ndá yoo kúú ná, dá chi̱ sa̱ ná'á vá rá ña̱ sato'o yo̱ Jesús kúú ná.
43021013	Dá ni̱ tiin Jesús pan ñoó, dá ni̱ xi̱'o naa̱n noo̱ rá, ta ni̱ xi̱'o ta'ani na ti̱yaká ni̱ cho'o̱ ñoó noo̱ rá.
43021014	Ta viti xíno oni̱ ta'ándá ná'a̱ noo̱ Jesús mií ná no̱ó ta̱ xíonoo xí'ín ná nda̱ kuu̱ ni̱ na̱taki na̱ tein na̱ ni̱ xi'i̱.
43021015	Tá ni̱ ndi'i ni̱ sa̱di̱ni ra̱, dá ni̱ kaa Jesús xí'ín Simón Pedro: ―Simón, de̱'e Jonás, ¿á kóni̱ cháá ka̱ yo̱'ó yu'u̱ o̱ du̱ú dao ka̱ ta̱a xaa̱n? Dá ni̱ kaa ra̱: ―Jaa̱n, ná'á vá mií ní ña̱ kóni̱ ñaáí, tatá. Dá ni̱ kaa Jesús: ―Koo ino̱n kandakón ña̱yuui̱ táto̱'on ki̱'o kée iin ra̱ ndáka léko.
43021016	Dá ni̱ na̱ndió ko̱o tuku na ni̱ nda̱to̱'ón ñaá ná ta'ándá kúú uu̱: ―Simón, de̱'e Jonás, ¿á miía̱n ndaa̱ kóno̱n yu'u̱? Dá ni̱ kaa Pedro: ―Jaa̱n, ná'á vá mií ní ña̱ kóni̱ ñaáí, tatá. Dá ni̱ kaa na̱: ―Koo ino̱n kandaka va̱'ón ña̱yuui̱.
43021017	Dá ni̱ nda̱to̱'ón tuku ñaá ná ta'ándá kúú oni̱: ―Simón, de̱'e Jonás, ¿á miía̱n ndaa̱ kóni̱ yo̱'ó yu'u̱? Ta kúú nda'í va ni̱ kuu ini Simón Pedro, dá chi̱ oni̱ ta'ándá ni̱ na̱ndió ko̱o na ni̱ nda̱to̱'ón ñaá ná: “¿Á kóni̱ yo̱'ó yu'u̱?” Dá ni̱ kaa ra̱: ―Sato'i̱, ndidaá tá'a̱n va ña̱'a ná'á mií ní, sa̱'á ño̱ó ná'á vá ní ña̱ kóni̱ yu'u̱ mií ní. Dá ni̱ kaa Jesús xí'ín rá: ―Koo ino̱n kandaka va̱'ón ña̱yuui̱, tá dáá.
43021018	Miía̱n ndaa̱ ná ka'i̱n xí'ón ña̱ tá ni̱ sa̱ kuuón iin ta̱ ló'o̱, sa̱ na̱kui̱'ínón mií vóón dá'a̱mo̱n, ta sa̱ xi̱onooón noo̱ ká'án miíón. Tído tá ná kusá'ánón, dá kía̱n ndá ná dákaa̱ voon ndá'o̱n, ta nda̱ iin ka̱ va ña̱yuu dákui̱'ino yo'ó do'o̱no̱, ta katiin ndaa ra̱ yo̱'ó ko'o̱n no̱ó ko̱ ká'ón ko'o̱n.
43021019	Dión ni̱ ka'a̱n na̱ sa̱'á ndí ki̱án ndo'o Pedro kuu ra̱, dá natiin Ndios ña̱ñó'ó. Dá ni̱ kaa ta'ani na: ―Koo ino̱n kandiko̱n yu'u̱.
43021020	Dá ni̱ na̱ndió ko̱o Pedro ni̱ sa̱ nde̱'é rá chí sata̱, dá ni̱ xini ra̱ tákaa ñaá ta̱ mani̱ cháá ka̱ noo̱ Jesús ve̱i ra. Ta ta̱a yó'o kúú ra̱ ni̱ sa̱ io díi̱n Jesús no̱ó ni̱ sa̱díni na̱ sa̱kuaá dáá ñóó, ta mií rá ni̱ nda̱to̱'ón ñaá: “¿Ndá yoo kúú ra̱ naki̱'o ñaá noo̱ ndá'a̱ ta̱a xiní u'u̱ ñaá?”
43021021	Dá tá ni̱ xini ñaá Pedro, dá ni̱ kaa ra̱ xí'ín Jesús: ―Sato'i̱, ¿ndí ki̱án ndo'o ta̱a káa?
43021022	Dá ni̱ kaa Jesús xí'ín rá: ―Tá kóni̱ yu'u̱ ña̱ koo ii̱ vá ta̱a káa nda̱ ná kasandaá kuu̱ nandió ko̱oi kasaa̱i̱ ñayuú yó'o, ¿ndiva̱'a sa'ání yo'ó miíón? Dá ri yo'ó koo ino̱n kandiko̱n yu'u̱.
43021023	Ta sa̱'á ña̱ ni̱ ka'a̱n na̱ dión, sa̱'á ño̱ó ni̱ ka̱sá'á dao ka̱ na̱ kúú kuendá Jesús ká'a̱n na̱ ña̱ o̱ ku̱ú ta'on ta̱a yó'o. Tído ko̱ ní ká'a̱n Jesús ña̱ o̱ ku̱ú ra̱, ni̱ kaa na̱ ña̱ tá kóni̱ na̱ ña̱ koo ii̱ vá ta̱a ñoó nda̱ ná kasandaá kuu̱ nandió ko̱o na kasaa̱ na̱ ñayuú yó'o: “¿Ndiva̱'a sa'ání yo'ó miíón?”
43021024	Ta ta̱a ká'a̱n Jesús sa'a̱ yó'o kúú yu'u̱, ta̱ xíonoo xí'ín ná, ta xí'oi kuendá sa'a̱ ndidaá ña̱ yó'o, ta ni̱ taai ña̱. Ta ná'á yó ña̱ kuendá xí'oi sa̱'án kíán ña̱ ndaa̱.
43021025	Ta ió kua̱'á ka̱ ví ña̱'a ni̱ kee Jesús. Sa̱'á ño̱ó tá ní táai iin rá iian, taó kuendá yu'u̱ ña̱ o̱ kéta ta'on ñayuú yó'o kaño'o libro nákani sa'a̱ ndidaá ña̱ ni̱ kee na. Dión ná koo. ACT - Hechos
44001001	Ta libro mií no̱ó ña̱ kía̱n ni̱ taai koo noo̱ ní, Teófilo, kía̱n ká'a̱n sa'a̱ ndidaá kúú ña̱ ni̱ kee Jesús, xí'ín ndidaá kúú ña̱ ni̱ da̱ná'a̱ na̱ nda̱ rá míí sa'a̱,
44001002	ta nda̱ kuu̱ ni̱ kaa na kua'a̱n nó'o̱ ná induú. Tído tá ko̱ ñá'a̱ nana na no'o̱ na̱, dá ni̱ sa'anda na̱ choon xí'ín ndée̱ Espíritu ii̱ Ndios no̱ó ta̱ kúú apóstol, tá'a̱n ra̱ ni̱ ka̱xi na kane'e to̱'on na.
44001003	Tá ni̱ ndi'i ni̱ na̱taki Jesús, dá ni̱ na'a̱ na̱ mií ná no̱ó ta̱a ñoó. Ta kua̱'á ña̱'a ni̱ kee na noo̱ rá, dá ná kandaa̱ ini ra̱ ña̱ ta̱kí na̱. Chi̱ tein uu̱ diko kuu̱ ni̱ na'a̱ na̱ mií noo̱ rá, ta sa̱ da̱ná'a̱ na̱ sa'a̱ ndi koo ndu̱'u ña̱yuu ti̱xi ndá'a̱ Ndios.
44001004	Ta tein ió na̱ xí'ín ta̱a ñoó, dá ni̱ sa'anda na̱ choon noo̱ rá, ta kaá na̱: ―O̱ sa̱ kánkuei ndó ñoo Jerusalén yó'o. Kandati ndó nda̱ ná kasaa̱ na̱ ni̱ kaa tatái̱ ki̱'o na noo̱ ndo̱, táto̱'on ni̱ ka'i̱n xí'ín ndó.
44001005	Miía̱n ndaa̱ kíán ña̱ Juan kúú na̱ ni̱ sa̱ da̱kódo̱ ndúta̱ ña̱yuu xí'ín ta̱kui̱í. Tído ti̱xi cháá vá kuu̱, dá kodo̱ ndúta̱ ndo̱ xí'ín Espíritu ii̱ Ndios ―kaá na̱.
44001006	Dá ni̱ nda̱to̱'ón ñaá ta̱ ni̱ ndi̱tútí ndéi xí'ín ná ñoó, ta kaá ra̱ xí'ín ná: ―Tatá, ¿á ko'o̱n ní ki̱'o ní ña̱ dándáki na̱ ñoo yo̱, na̱ Israel mií ná viti?
44001007	Dá ni̱ kaa Jesús xí'ín rá: ―Ko̱ káni ta'an vaan ña̱ kana'á ndo'ó ndá kuu̱ o ndá oon ni̱ chi̱kaa̱ ini tatá Ndios koo dión, chi̱ iin tó'ón mií vá ná kómí choon kaa ndá oon kooan.
44001008	Tído natiin ndó choon tá ná xino̱ Espíritu ii̱ Ndios dákútí ná nío̱ ndo̱, dá kankuei ndó ki̱'o ndó kuendá sa̱'á yú'u̱ no̱ó na̱ ñoo Jerusalén, xí'ín ndidaá ka̱ ñoo ñó'o kuendá Judea yó'o, xí'ín ndidaá kúú ñoo ñó'o chí kuendá Samaria, xí'ín ndidaá kúú xíán nda̱ noo̱ xíká cháá ka̱ ñayuú yó'o.
44001009	Dá tá ni̱ ndi'i ni̱ ka'a̱n Jesús dión, dá ni̱ xini ta̱a ñoó ña̱ ko̱nana na kua'a̱n nó'o̱ ná induú. Ta kúú ni̱ ndu̱'u na tein iin viko̱. Ta kúú ni̱ da̱'i na noo̱ rá.
44001010	Ta kúú ndíta i̱ó rá ndé'é rá chí induú no̱ó ko̱nana Jesús kua'a̱n nó'o̱ ná. Kúú iin kuitíó ni̱ sa̱ kui̱ta uu̱ ta̱a ndíxi da'ón kuxí noo̱ ndíta ra ñoó.
44001011	Dá ni̱ kaa na̱ xí'ín rá: ―Ndo'ó, ta̱a Galilea xaa̱n, ¿ndiva̱'a ndíta ndo'ó ndé'é ndó chí induú káa? Mií Jesús, na̱ ni̱ nana kua'a̱n nó'o̱ induú, táto̱'on ki̱'o ni̱ xini ndo̱ ni̱ nana na kua'a̱n nó'o̱ ná induú, ki̱'o dión ii̱ vá koni ndo̱ nandió ko̱o tuku na kii na ―kaá ángel ñoó xí'ín rá.
44001012	Dá ni̱ noo ta̱a ñoó yúku̱ naní Olivos, dá ni̱ kee na kua'a̱n nó'o̱ ná ñoo Jerusalén, chi̱ yati né'e tá'an xí'ín ñoo Jerusalén, chi̱ kíán táto̱'on ki̱'o sónó ley kuu kaka na̱ Israel kuu̱ náni'i̱ ndée̱ ná.
44001013	Dá tá ni̱ na̱sáa̱ na̱ ve'e noo̱ ndéi na ñoó, dá ni̱ kaa na ni̱ ku̱'u na ini ve'e kánóo dini̱ ve'e ñoó. Ta ñoó kúú noo̱ ió Pedro xí'ín Jacobo, xí'ín Juan, xí'ín Andrés, xí'ín Felipe, xí'ín Tomás, xí'ín Bartolomé, xí'ín Mateo, xí'ín Jacobo, tá'a̱n ra̱ kúú de̱'e ta̱a naní Alfeo, xí'ín Simón, tá'a̱n ra̱ kúú kuendá ta̱ Zelote, xí'ín Judas, tá'a̱n ra̱ kúú ñani Jacobo.
44001014	Ndidaá ta̱a yó'o kúú ra̱ daá kuití nátaka ká'a̱n xí'ín Ndios, ta ndéi ta'ani dao na̱ ñá'a̱ xí'ín rá, xí'ín María, na̱ kúú naná Jesús, xí'ín ra̱ kúú ñani Jesús.
44001015	Ta tein kuu̱ dáá ñóó, dá ni̱ na̱kuíi̱n ndichi Pedro me̱'í na̱ kúú kuendá Jesús ndéi ñoó. Ta kúú ná táto̱'on iin ciento oko̱ ña̱yuu. Dá ni̱ kaa Pedro xí'ín ná:
44001016	―Ndo'ó, ñani, miía̱n kánian xi̱nko̱o noo̱ ká'a̱n tuti ii̱ Ndios, ña̱ ni̱ ka'a̱n mií Espíritu ii̱ Ndios xí'ín David tá sa̱ na'á. Chi̱ ni̱ ka'a̱n David sa̱'á ña̱ kee Judas, tá'a̱n ra̱ ni̱ sa'a̱n ni̱ na̱ki̱'o Jesús noo̱ ndá'a̱ ta̱ né'e choon.
44001017	Ta Judas ñoó ni̱ sa̱ kuu iin ta̱a ni̱ sa̱ káa̱ tein ndu'u̱, ta ni̱ na̱tiin dáó ta'ani ra choon xí'ín ndu'u̱.
44001018	’Ta ni̱ xiin ra iin ñó'o̱ xí'ín di̱'ón ni̱ ki'in ya̱'i ra sa̱'á ña̱ kini ni̱ kee ra. Kúú ni̱ ka̱nkao díní rá, ta ni̱ ka'andi ti̱i ra, ta kúú ni̱ ka̱nkuei ndi'i xiti ra̱.
44001019	Tá ni̱ ka̱ndaa̱ ini na̱ ndéi ñoo Jerusalén ña̱ dión ni̱ ndo'o ra, dá ni̱ chi̱naní ná no̱ñó'o̱ ñoó Acéldama. Ta to̱'on yó'o kóni̱ kaa Ñó'o̱ Nii̱.
44001020	Dión, dá ni̱ xi̱nko̱o to̱'on ká'a̱n libro Salmos, chi̱ di'a kaáa̱n: Ná kando̱o ndava̱'a ve'e ra. Ta ni ko̱ íin ka̱ ná kandei inia̱n. Ta kaá ta'anian: Ña̱ iin ka̱ va ña̱yuu natiin choon ni̱ sa̱ ne'e ra.
44001021	’Ta viti tein yó yó'o ñó'o dao ta̱a, tá'a̱n ra̱ ni̱ sa̱ xi̱onoo ta'ani xí'ín ndu'u̱ ndidaá tiempo ni̱ sa̱ io sato'o yo̱ Jesús xí'ín ndú,
44001022	nda̱ kuu̱ ni̱ ka̱sá'á dákodo̱ ndúta̱ Juan ña̱yuu, ta nda̱ kuu̱ ni̱ xini ndu̱ ni̱ nana Jesús kua'a̱n nó'o̱ ná induú. Sa̱'á ño̱ó miía̱n kánian ndu̱'u iin ra tein ndu'u̱, dá kanoo dáó rá xí'ín ndu'u̱ ki̱'o ra kuendá no̱ó ña̱yuu ña̱ miía̱n ndaa̱ ni̱ na̱taki Jesús ―kaá Pedro.
44001023	Dá ni̱ xi̱'o na uu̱ kuu̱ ta̱a ñó'o tein ña̱yuu ñoó. Iin ra̱ naní José, ta naní ta'ani ra Barsabás, tá'a̱n ra̱ ká'a̱n xí'ín ná Justo, ta iin ka̱ ra̱ naní Matías.
44001024	Dá ni̱ ka'a̱n na̱ xí'ín Ndios, ta kaá na̱ di'a: ―Sato'o ndu̱ Ndios, mií ní kúú na̱ ná'á ndi ki̱'o kúú nío̱ iin rá iin ña̱yuu. Ta viti na'a̱ ní noo̱ ndú'u̱ ndi káa iin ta̱a yó'o ni̱ ka̱xi mií ní,
44001025	dá kane'e dáó rá choon xí'ín ndu'u̱, ta kane'e ra to̱'on ní kanoo ra, dá chi̱ ni̱ tu̱ú vá Judas sa̱'á kua̱chi ni̱ kee ra. Ta sa̱ kua'a̱n va ra noo̱ kánian ko'o̱n ra̱ sa̱'á ña̱ ni̱ kee ra ―kaá na̱.
44001026	Dá ni̱ sa̱dikí na̱ suerte. Ta kúú ni̱ kasa̱ndaáa̱n ña̱ Matías kánian kakuu apóstol. Dá ni̱ ndu̱'u na tein ndin uxi̱ iin ka̱ apóstol ñoó. 2
44002001	Tá ni̱ kasa̱ndaá víko̱ naní Pentecostés, ndéi tútí ndidaá na̱ kúú kuendá Jesús ini iin ve'e.
44002002	Ta kúú iin kuití vá ni̱ ni̱'i iin níí kúú ini ve'e noo̱ ndéi na ñoó ni̱ kee iin ña̱'a ni̱ kii chí induú, ta kíán táto̱'on iin tachi̱ dée̱n.
44002003	Dá ni̱ ka̱sáa̱ ña̱ ndé'é táto̱'on ndé'é ño'ó ita̱. Dá ni̱ na̱xino̱a̱n dini̱ iin rá iin na̱ kúú kuendá Jesús ndéi ñoó.
44002004	Ta kúú ndidaá kúú ná ni̱ na̱kutí xí'ín na̱ kúú Espíritu ii̱ Ndios. Ta kúú ni̱ ka̱sá'á iin rá iin na ká'a̱n na̱ dao ka̱ yú'u̱, tá'a̱n ña̱ ni̱ ni'i̱ ná noo̱ Espíritu ii̱ Ndios.
44002005	Ta ñoo Jerusalén ñoó ndéi na̱ Israel ni̱ kii na ndidaá nación ñó'o ñayuú yó'o, ta ndíta ndaa̱ na̱ xí'ín choon Ndios.
44002006	Tá ni̱ sei̱do̱'o ña̱yuu yó'o ña̱ ni̱ ni̱'i, dá ni̱ na̱taka na̱ no̱ó ndéi na̱ kúú kuendá Jesús. Ta kúú ni̱ naá vá iní na̱, chi̱ ni̱ seídó'o na ña̱ iin rá iin na̱ kúú kuendá Jesús ni̱ ka̱sá'á ká'a̱n yú'u̱ iin rá iin ña̱yuu ñoó.
44002007	Sa̱'á ño̱ó ni̱ naá vá iní na̱. Dá ni̱ ka̱sá'á ndátó'ón tá'an ná: ―¡Kueídó'o ndó! ¿Á o̱ du̱ú na̱ Galilea kúú ña̱yuu ká'a̱n káa?
44002008	Ta, ¿ndiva̱'a seídó'o yó ká'a̱n na̱ iin rá iin yú'u̱ ña̱ kía̱n ni̱ ka̱ti̱'a yó nda̱ ni̱ kaki yó?
44002009	Chi̱ tein yó ñó'o ña̱yuu ni̱ kii nación Partia, xí'ín nación Media, xí'ín nación Elam, xí'ín nación Mesopotamia, xí'ín kuendá Judea, xí'ín kuendá Capadocia, xí'ín kuendá Ponto, xí'ín kuendá Asia,
44002010	xí'ín kuendá Frigia, xí'ín kuendá Panfilia, xí'ín nación Egipto, xí'ín na̱ ndéi chí kuendá Africa no̱ó ñó'o ñoo xíká cháá ka̱ o̱ du̱ú ñoo Cirene. Ndéi ta'ani na̱ ni̱ kii ñoo Roma. Dao ka̱ na̱ kúú na̱ Israel, ta dao ka̱ na̱ ni̱ nduu na̱ kándísa to̱'on kándísa na̱ Israel.
44002011	Ndéi ta'ani dao ka̱ na̱ ni̱ kii nación Creta xí'ín nación Arabia. Tído iin rá iin yó kándaa̱ ini ña̱ ká'a̱n na̱ káa, chi̱ ká'a̱n na̱ iin rá iin yú'u̱ ña̱ ká'a̱n miíá sa̱'á ña̱ ndato ni̱ kee Ndios ―kaá ña̱yuu ñoó.
44002012	Ta kúú ndidaá vá ná ni̱ naá iní. Ta ko̱ ná'á ná ndí ki̱án nakani ini na̱. Ta ndáto̱'ón tá'an ná: ―¿Ndí kóni̱ kaa ndidaá kúú ña̱ xinío̱ kuu̱ víti?
44002013	Ta dao ka̱ ña̱yuu ñoó ni̱ ka̱sá'á kédi̱ki na̱ na̱ kúú kuendá Jesús, ta kaá na̱: ―Xíni va na̱ káa.
44002014	Dá ni̱ na̱kuíi̱n ndichi Pedro xí'ín ndin uxi̱ iin ka̱ ta̱a ni̱ sa̱ xi̱onoo xí'ín Jesús. Ta ni̱'i nda̱'o ni̱ ka̱sá'á ká'a̱n Pedro xí'ín ña̱yuu kuá'a̱ ñoó: ―Ndo'ó, na̱ Israel, xí'ín ndidaá ka̱ ndo̱'ó na̱ ndéi ñoo Jerusalén, ko'i̱n kasto̱'in xí'ín ndó sa'a̱ ndidaá ña̱ ni̱ kuu yó'o, sa̱'á ño̱ó kueídó'o va̱'a ndó ña̱ ko'i̱n ka'i̱n xí'ín ndó.
44002015	Kana'á ndó ña̱ ni iin tó'ón ta'on ña̱yuu yó'o ko̱ xíni, táto̱'on ki̱'o ká'án ndo'ó nákani ini ndo̱. Chi̱ ka̱ ii̱n na'a ii̱ vá kíán.
44002016	Tído ndidaá ña̱ yó'o kúu, dá xi̱nko̱o no̱ó ni̱ ka'a̱n Ndios xí'ín profeta Joel, tá'a̱n na̱ sa̱ ka̱sto̱'on xí'ín ña̱yuu ña̱ ni̱ ka'a̱n mií Ndios, chi̱ di'a ni̱ kaa na̱:
44002017	Di'a kaá Ndios: Tein kuu̱ noo̱ ndí'i, dá dákóon yu'u̱ Espírituí dini̱ ndidaá kúú ña̱yuu. Dá kía̱n ndidaá de̱'e yií ndo̱, xí'ín ndidaá de̱'e di'í ndo̱ ka'a̱n xi̱ sa'a̱ ndí ki̱án ve̱i koo. Ta ndidaá takuáchí tákí koni túu xi ña̱'a ndato dána'i̱ noo̱ xí. Ta ndidaá na̱ sá'ano sa̱ní kee yu'u̱.
44002018	Ta tein kuu̱ dáá ñóó dákóon yu'u̱ Espírituí dini̱ ta̱a xí'ín na̱ ñá'a̱ kéchóon noo̱í, dá kasá'á ná ka'a̱n na̱ sa'a̱ ndí ki̱án ve̱i koo.
44002019	Ta keei ña̱'a ndato chí induú, ta kee ta'ani yu'u̱ ña̱ ná'ano no̱ñó'o̱ yó'o, chi̱ koo nii̱, xí'ín ñó'o̱ kéi̱, ta nakuii̱n ndichi ño'o̱ma̱,
44002020	ta nakuii̱n naá noo̱ ndi̱ndii, ta ndukua'á nii̱ no̱ó yoo̱. Dión koo, dá kasandaá kuu̱ sato'o yo̱ Ndios. Ta kuu̱ yó'o kakuu iin kuu̱ ká'ano, iin kuu̱ na'a̱ Ndios choon ká'ano né'e na.
44002021	Ta ndi ndáa miíó ña̱yuu nakoni ña̱ Ndios kúú sato'o na̱, no̱ón kúú na̱ ni̱'í ña̱ ka̱ki na. Dión kaá tuti ii̱ Ndios.
44002022	’Kueídó'o va̱'a ndo'ó, na̱ Israel, ña̱ ko'i̱n ka'i̱n xí'ín ndó. Miía̱n ndaa̱ Jesús, na̱ ñoo Nazaret, ni̱ sa̱ kuu iin ta̱a ni̱ na'a̱ ña̱ ni̱ kii na noo̱ Ndios, dá chi̱ sa̱ kee na ña̱ ná'ano, xí'ín ña̱ ndato noo̱ ndo̱'ó ni̱ kee Ndios. Ta ná'á va̱'a mií ndó ndí ki̱án ni̱ sa̱ kee na.
44002023	Tído ni̱ na̱ki̱'o ñaá iin ta̱a noo̱ ndá'a̱ ndo̱, táto̱'on ki̱'o ni̱ chi̱kaa̱ ini Ndios koo nda̱ mií sa'a̱. Dá ni̱ tiin ñaá ndo'ó ni̱ sa'a̱n ndo̱ ni̱ sa'ání ñaá ndó ndi̱ka cruz xí'ín ndá'a̱ ta̱ kini.
44002024	Tído ni̱ da̱nátaki ñaá Ndios no̱ó ña̱ ni̱ ndo'o na ni̱ xi'i̱ na̱. Chi̱ ña̱ sa'ání ña̱yuu ko̱ kómíán choon sata̱ Jesús, sa̱'á ño̱ó ko̱ ní kandeéán ka'ání chíchíán na̱.
44002025	’Ta ni̱ ka'a̱n ta'ani rey David sa'a̱ Jesús tá sa̱ na'á. Ta di'a ni̱ kaa na̱: Ni̱ xinii̱ ña̱ daá kuití vá ió sato'o yo̱ Ndios xí'íín. Ta íin na xoo kuá'a yu'u̱, sa̱'á ño̱ó ni iin tó'ón ta'on ña̱'a o̱ dáyu̱'ú yu'u̱.
44002026	Sa̱'á ño̱ó kádii̱ nda̱'o ini nío̱í. Ta xíta yáa̱ ló'i̱ xí'a̱n kádii̱ inía̱n. Ta iin níí kúú yikí ko̱ñoi̱ nani'i̱ ndée̱ xí'ín ta̱ndeé iní.
44002027	Chi̱ o̱ dánkoo ta'on ní yu'u̱ no̱ó ñó'o ndi̱i. Ta o̱ kónó ta'on mií ní ña̱ natani̱ yikí ko̱ño yu'u̱, na̱ kéchóon noo̱ ní.
44002028	Chi̱ ni̱ na'a̱ ní íchi̱ noo̱í noo̱ katakii̱, dá kasandaá iin kuu̱, dá kadii̱ nda̱'o iníi̱ tá ná nakuii̱i̱n noo̱ ní. Dión ni̱ kaa David.
44002029	’Ñani, ká'a̱n ndaa̱i̱ xí'ín ndó ña̱ ni̱ xi'i̱ tatá sá'ano yo̱ David, ta ni̱ ndu̱xi na. Ta kúú nda̱ kuu̱ víti nákaa̱ i̱íó ná yái̱ no̱ó ni̱ ndu̱xi na ñoo yó'o.
44002030	Tído ni̱ sa̱ kuu na iin profeta, ta sa̱ ná'á va̱'a na ña̱ ni̱ xi̱'o Ndios to̱'on na ña̱ tein na̱ ve'e mií ná, ñoó kana Cristo, na̱ dáka̱ki ñaá, ta kakuu na rey, táto̱'on ni̱ sa̱ kuu David rey no̱ó na̱ ñoo yo̱.
44002031	Ta sa̱'á ña̱ sa̱ ná'á ná ndí ki̱án kee Ndios, sa̱'á ño̱ó ni̱ kaa na̱ ña̱ dánátaki Ndios Cristo, na̱ dáka̱ki ñaá, ta ni̱ kaa ta'ani na ña̱ o̱ kándo̱o ta'on nío̱ Cristo noo̱ ñó'o ndi̱i, ta ni yikí ko̱ño na̱ o̱ nátani̱ ta'an vaan.
44002032	’Ta dión ni̱ kuu, chi̱ miía̱n ndaa̱ kuiti ni̱ da̱nátaki Ndios Jesús. Ta ndidaá vá ndu'u̱ kúú na̱ ni̱ xini ña̱ dión ni̱ kuu.
44002033	Dá ni̱ na̱chi̱ko̱o ñaá Ndios xoo kuá'a na̱. Dá ni̱ na̱ki̱'o tatá Ndios Espíritu ii̱ ná noo̱ Jesús, táto̱'on ki̱'o ni̱ xi̱'o na to̱'on na ña̱ kía̱n kee na. Sa̱'á ño̱ó ni̱ ta̱nda'á Jesús Espíritu ii̱ yó'o ni̱ ka̱sáa̱ na̱ noo̱ ndú'u̱. Sa̱'á ño̱ó ni̱ xini ndo̱'ó, ta ni̱ seídó'o ndó ña̱ ká'a̱n ndu'u̱ iin rá iin yú'u̱, tá'a̱n ña̱ ká'a̱n iin rá iin mií ndó.
44002034	’Ta o̱ du̱ú David kúú na̱ ni̱ nana ko'o̱n induú koo na xoo kuá'a Ndios, chi̱ mií ná kúú na̱ ni̱ ka'a̱n di'a: Di'a ni̱ kaa sato'o yo̱ Ndios xí'ín sato'i̱: “Nako̱o yo'ó xoo kuá'a yu'u̱,
44002035	nda̱ ná nataán ndí'ii ta̱a xiní u'u̱ ñaá ti̱xi sa̱'o̱n.” Dá ni̱ kaa ta'ani Pedro:
44002036	―Miía̱n kánian kana'á ndidaá kúú ndo'ó, na̱ Israel, ña̱ miía̱n ndaa̱ kuiti Jesús, na̱ ni̱ chi̱rkaa ndó ndi̱ka cruz, no̱ón kúú na̱ ni̱ ndee Ndios kakuu na sato'o noo̱ ndidaá kúú ña̱'a, ta kakuu ta'ani na na̱ dáka̱ki ñaá.
44002037	Tá ni̱ seídó'o ña̱yuu ñoó to̱'on ni̱ ka'a̱n Pedro, kúú ni̱ ka̱sá'á tá'a̱nda̱ tó'o̱n ini na̱ ndéi na. Dá ni̱ nda̱to̱'ón ná Pedro xí'ín dao ka̱ apóstol ñoó, ta ni̱ kaa na̱: ―Ñani, ¿ndí ki̱án kánian kee ndu'u̱, tá dáá?
44002038	Dá ni̱ kaa Pedro: ―Nandikó iní ndo̱ sa'a̱ kua̱chi kée ndó, ta kodo̱ ndúta̱ iin rá iin ndó xí'ín kuu̱ Jesús. Dá ná ki̱'o ká'ano ini Ndios sa̱'á kua̱chi ndo̱, dá natiin ndó Espíritu ii̱ ná.
44002039	Chi̱ ki̱'o dión ni̱ xi̱'o Ndios to̱'on na ña̱ kee na xí'ín ndo'ó xí'ín de̱'e ndó. Ta dión ta'ani kee na xí'ín ña̱yuu ndéi xíká cháá ka̱, dá chi̱ ki̱'o dión ni̱ chi̱kaa̱ ini mií sato'o yo̱ Ndios kee na xí'ín ndidaá na̱ ni̱ ka̱xi mií ná kakuu ña̱yuu na̱ ―kaá na̱.
44002040	Ta xí'ín to̱'on yó'o, ta xí'ín cháá ka̱ to̱'on ni̱ ka'a̱n ni'ini Pedro no̱ó ña̱yuu ñoó, ta ni̱ seí nda'í na̱ noo̱ ná, ta kaá na̱: ―Kandísa ndó to̱'on ká'i̱n, dá kía̱n ka̱ki ndó no̱ó ta̱ndó'ó ve̱i ndo'o ña̱yuu kómí kua̱chi ndéi tiempo viti ―kaá na̱.
44002041	Ta kúú kua̱'á nda̱'o ña̱yuu ñoó ni̱ ka̱ndísa to̱'on ni̱ ka'a̱n na̱. Ta kúú ni̱ sodo̱ ndúta̱ ná. Ta kuu̱ dáá ñóó ni̱ ndu̱kua'a̱ cháá ka̱ na̱ kúú kuendá Jesús, chi̱ táto̱'on oni̱ ka̱ mil ña̱yuu ni̱ nduu kuendá Jesús.
44002042	Ta ndidaá ná ni̱ na̱kui̱ta ndaa̱ xí'ín to̱'on dána'a̱ apóstol. Ta iin ni̱ nduu va na xí'ín dao ka̱ na̱ kúú kuendá Jesús. Ta ndéi tútí ná sa'ándá na̱ pan, ta ká'a̱n na̱ xí'ín Ndios.
44002043	Ta ndidaá vá ña̱yuu ñoó ni̱ naá iní, ta ni̱ yu̱'ú na̱, chi̱ kua̱'á nda̱'o ña̱'a ná'ano xí'ín ña̱ ndato ni̱ kee apóstol ñoó.
44002044	Ta iin ni̱ nduu ndidaá na̱ kúú kuendá Jesús. Ta ni̱ chi̱ndeé tá'an na xí'ín ña̱'a ió noo̱ iin rá iin na.
44002045	Ta ni̱ di̱kó ná ñó'o̱ ná, xí'ín ndidaá ka̱ ni ña̱'a ió noo̱ ná, dá ni̱ dasá náa̱n noo̱ ndidaá ná táto̱'on ki̱'o xínñó'ó ná.
44002046	Ta iin rá iin kuu̱ kuu̱ sa̱ ndi̱tútí ná yé'é ño̱'o ká'ano. Ta sa̱ na̱taka ta'ani na ini ve'e iin rá iin na sa̱ sa'anda na̱ pan, ta iin sásá'an ndi'i va na xí'a̱n kádii̱ iní na̱, xí'ín ña̱ nda̱'í ió ini na̱.
44002047	Ta kéká'ano na Ndios. Ta ká'a̱n va̱'a ndidaá kúú ña̱yuu ndéi ñoo ñoó sa'a̱ ná. Ta iin rá iin kuu̱ kuu̱ sá ndekua'a̱ sato'o yo̱ Ndios ña̱yuu, na̱ ni̱ na̱tiin ña̱ ka̱ki na. 3
44003001	Iin kuu̱, dá ni̱ kee Pedro xí'ín Juan kua'a̱n nduú na̱ ve'e ño̱'o ká'ano, ta kíán táto̱'on ka̱ oni̱ sa̱'ini, chi̱ hora daá ñóó ká'a̱n ña̱yuu ndéi Israel xí'ín Ndios.
44003002	Ta sa̱ io iin ta̱a ni̱ na̱tií sa'a̱, ta nda̱ rá ni̱ kaki va ra káa ra dión. Ta ndidaá kuu̱ né'e ñaá ná ve̱i na chíko̱o na yé'é ño̱'o ñoó no̱ó naní yé'é luu káa, dá ko̱o ra kaka̱ ra̱ di̱'ón no̱ó na̱ ko̱ku'u yé'é ño̱'o ká'ano ñoó.
44003003	Tá ni̱ xini ra̱ ko̱ku'u Pedro xí'ín Juan kua'a̱n na̱ ini yé'é ño̱'o ká'ano ñoó, dá ni̱ ka̱sá'á rá seí nda'í ra̱ ña̱ ná ki̱'o na di̱'ón noo̱ rá.
44003004	Dá ni̱ sa̱ nde̱'é Pedro xí'ín Juan noo̱ rá. Dá ni̱ kaa Pedro xí'ín rá: ―Kande̱'é ndu'u̱.
44003005	Dá ni̱ sa̱ nde̱'é va̱'a ñaá ta̱ kú'u̱ sa'a̱ ñoó, chi̱ ndáti ra ni'i̱ rá di̱'ón noo̱ ná.
44003006	Dá ni̱ kaa Pedro xí'ín rá: ―Ko̱ ta̱'ón plata ni oro no̱ói̱. Tído ña̱ ió no̱ói̱, ki̱'oi noo̱o̱n. Xí'ín kuu̱ Jesucristo, na̱ ñoo Nazaret, ndakuii̱n ndichi, ta kaka kua'án ―kaá na̱.
44003007	Kúú ni̱ tiin Pedro ndá'a̱ kuá'a ra̱. Ta kúú ni̱ na̱chi̱kani ndichi ñaá ná. Ta kúú vití'ón ni̱ ndu̱ndakí sa'a̱ rá xí'ín diko̱ sá'a̱ rá.
44003008	Ta kúú ni̱ ndao ra ni̱ na̱kuii̱n ndichi ra. Kúú ni̱ ka̱sá'á xíka ra. Dá ni̱ ndu̱'u ra kua'a̱n ra̱ xí'ín Pedro xí'ín Juan ini ve'e ño̱'o ká'ano ñoó. Xíka ra, ta kándita ra, ta kéká'ano ra Ndios ni̱ ku̱'u ra kua'a̱n ra̱.
44003009	Ta kúú ndidaá kúú ña̱yuu ñoó ni̱ xini ña̱ xíka ra, ta kéká'ano ra Ndios kua'a̱n ra̱.
44003010	Ta ni̱ na̱koni na̱ ña̱ ta̱a ni̱ sa̱ io sa̱ sati yé'é ño̱'o naní yé'é luu káa ñoó kúú ta̱a ñoó. Kúú ni̱ naá ini na̱, ta ni̱ yu̱'ú na̱ tá ni̱ xini na̱ ña̱ ni̱ ndu̱va̱'a ra.
44003011	Ta ni̱ tiin toon ta̱ ni̱ ndu̱va̱'a sa'a̱ ñoó Pedro xí'ín Juan. Ta ni̱ naá iní ndidaá kúú ña̱yuu ñoó taxí tá'an na ve̱i na kande̱'é ñaá ná noo̱ kúú corredor naní Salomón.
44003012	Tá ni̱ xini Pedro ña̱yuu ñoó, dá ni̱ kaa na̱ xí'ín ná: ―Na̱ Israel, ¿ndiva̱'a naá téí iní ndo̱? Ta, ¿ndiva̱'a ndé'é ndó ndu'u̱? ¿Á ká'án ndó ña̱ xí'ín ndée̱ mií ndu'u̱ ni̱ ndu̱va̱'a ta̱a yó'o? O, ¿á ká'án ndó ña̱ sa̱'á ña̱ kúú ndú ña̱yuu va̱'a noo̱ Ndios, sa̱'á ño̱ó ni̱ ndu̱va̱'a ndu ra̱?
44003013	Mií Ndios, na̱ ni̱ sa̱ ndaño̱'o tatá sá'ano yo̱ Abraham xí'ín Isaac xí'ín Jacob tá sa̱ na'á, no̱ón kúú na̱ ni̱ nda̱ne'e dikó Jesús, na̱ kúú de̱'e na. No̱ón kúú na̱ ni̱ na̱ki̱'o ndó noo̱ ndá'a̱ ta̱ né'e choon. Dá ni̱ ku̱ñó'ó ndó na̱ tá ni̱ ka'án ta̱ né'e choon naní Pilato dáyaa̱ ñaá rá.
44003014	Ta ndo'ó kúú na̱ ni̱ ku̱ñó'ó na̱ kúú na̱ ii̱ xí'ín na̱ ndaa̱. Di'a ni̱ xika̱ ndo̱ ña̱ yaa̱ iin ta̱a sa'ání ndi̱i.
44003015	Ta ni̱ sa'ání ndo̱ Jesús, na̱ xí'o ña̱ kataki chíchí yó. Tído ni̱ na̱taki va na̱ ni̱ kee Ndios. Ta ndu'u̱ kúú na̱ xí'o ndaa̱ kuendá ña̱ ki̱'o dión ni̱ kuu.
44003016	Chi̱ sa̱'á ña̱ kándéé iní ndu̱ Jesús, sa̱'á ño̱ó ni̱ ndu̱va̱'a ta̱a yó'o, tá'a̱n ra̱ ndé'é ndó, ta ná'á ndó. Chi̱ xí'ín kuu̱ mií Jesús, ta xí'ín ña̱ kándéé iní ndu'u̱ na̱ ni̱ kedaá xí'ín ta̱a yó'o, dá ni̱ ndu̱va̱'a ra, ta ni̱ xini xí'ín noo̱ ndidaá ndó ña̱ dión ni̱ kuu.
44003017	’Ta viti ndo'ó, na̱ ñoo miíi̱, sa̱ ná'á véí ña̱ sa̱'á ña̱ ko̱ ná'á ndó ndá yoo kúú ná, sa̱'á ño̱ó ni̱ kee ndó dión xí'ín ná. Ta dión ta'ani ni̱ ndo'o ta̱ né'e choon noo̱ ndo̱.
44003018	Tído ni̱ da̱xi̱nko̱o ndi'i Ndios ña̱ ni̱ ka'a̱n ndidaá profeta na̱ kee na. Chi̱ ni̱ ka'a̱n na̱ ña̱ ndo'o naní nío̱ Cristo, na̱ dáka̱ki ña̱yuu.
44003019	Ta viti nandikó iní ndo̱ sa'a̱ kua̱chi kée ndó. Ta nandió kuéi ndó noo̱ Ndios, dá ná dándóo na kua̱chi ndo̱, dá ná ki̱'o sato'o yo̱ Ndios ña̱ ná koo va̱'a ini ndo̱.
44003020	Ta tanda'á tuku na Jesucristo kii na, dá chi̱ ki̱'o dión ni̱ chi̱kaa̱ ini na̱ kee na nda̱ mií sa'a̱.
44003021	’Tído miía̱n kánian koo Jesucristo noo̱ ió Ndios chí induú nda̱ ná ndeyíko̱ Ndios ndidaá kúú ña̱'a, chi̱ ki̱'o dión ni̱ kaa Ndios kee na, kaá profeta na̱ nda̱ mií sa'a̱.
44003022	Dá chi̱ di'a ni̱ kaa Moisés xí'ín na̱ sá'ano ve'á ni̱ sa̱ ndei sa̱ na'á: “Ndios, na̱ kúú sato'o yo̱, ki̱'o na ña̱ kana iin profeta tein na̱ ñoo yo̱, ta kee na táto̱'on kée yu'u̱. Ta kandísa ndó ndidaá kúú to̱'on ka'a̱n na̱.
44003023	Dá chi̱ taó xóo va Ndios ndidaá kúú ña̱yuu ko̱ xi̱ín kueídó'o noo̱ ka'a̱n profeta yó'o.” Dión ni̱ kaa Moisés.
44003024	’Ta ndidaá kúú profeta ni̱ sa̱ ndei nda̱ tiempo Samuel, ta nda̱ tiempo viti ni̱ ka'a̱n ta'ani na sa'a̱ ndidaá ña̱'a kúu viti.
44003025	Ta ndo'ó kúú na̱ kánian natiin ndidaá kúú ña̱ va̱'a ni̱ ka'a̱n profeta sa'a̱, ta natiin ta'ani ndó ndidaá kúú ña̱ va̱'a ni̱ ka̱ndo̱o Ndios kee na xí'ín na̱ sá'ano ve'á. Dá chi̱ di'a ni̱ kaa Ndios xí'ín Abraham: “Ndidaá kúú ña̱yuu ndéi ñayuú ni̱'í ña̱ va̱'a sa'a̱ iin na̱ kana tein na̱ ve'ón”, kaá Ndios xí'ín ná.
44003026	Sa̱'á ño̱ó tá ni̱ da̱nátaki Ndios de̱'e na, ni̱ ta̱nda'á ñaá ná dinñó'ó noo̱ mií ndó, dá ni'i̱ ndo̱ ña̱ va̱'a noo̱ Ndios, dá kía̱n dankoo iin rá iin ndó ña̱ kini kée ndó ―kaa Pedro. 4
44004001	Ndíta ii̱ vá ná ká'a̱n na̱ xí'ín ña̱yuu ñoó, kúú ni̱ ka̱sáa̱ ta̱ duti̱, xí'ín ta̱ sa'ándá choon no̱ó ra̱ ndaá ve'e ño̱'o ñoó, xí'ín ta̱ saduceo.
44004002	Ta káryíí rá xí'ín Pedro xí'ín Juan chi̱ dána'a̱ na̱ no̱ó ña̱yuu ñoó ña̱ sa̱'á ña̱ ni̱ na̱taki Jesús, sa̱'á ño̱ó nataki ta'ani ña̱yuu ni̱ xi'i̱.
44004003	Dá ni̱ tiin ñaá rá né'e ra ni̱ sa'a̱n ra̱ ni̱ sadi ra̱ ve'e ka̱a. Ñoó ni̱ sa̱ ño'o na nda̱ ni̱ tu̱u noo̱ iin ka̱ kuu̱, chi̱ sa̱ ni̱ ini va kíán.
44004004	Tído kua̱'á nda̱'o ña̱yuu ni̱ seídó'o to̱'on ni̱ da̱ná'a̱ Pedro sa'a̱ Jesús, ta kúú ni̱ ka̱ndísa naa̱n. Sa̱'á ño̱ó ni̱ ndu̱kua'a̱ cháá ka̱ ña̱yuu kúú kuendá Jesús, ta ni̱ kasa̱ndaá na̱ kúú ná táto̱'on o'o̱n mil ta̱a.
44004005	Tá ni̱ tu̱u noo̱ iin ka̱ kuu̱ ñoó, dá ni̱ na̱taka ta̱a né'e choon no̱ó na̱ Israel ñoo Jerusalén, xí'ín ta̱ sá'ano, xí'ín ta̱ dána'a̱ ley,
44004006	xí'ín ta̱ duti̱ kúú no̱ó naní Anás, xí'ín Caifás, xí'ín Juan, xí'ín Alejandro, xí'ín dao tá'an ta̱ duti̱ ñoó.
44004007	Dá ni̱ sa'a̱n ra̱ ni̱ taó rá Pedro xí'ín Juan ve'e ka̱a, ta ndáka ñaá rá ni̱ saa̱ ra̱ ni̱ chi̱kata ra me̱'í noo̱ ndéi ta̱ né'e choon ñoó. Dá ni̱ nda̱to̱'ón ñaá rá, ta kaá ra̱: ―¿Ndá choon né'e ndo'ó ña̱ ndúva̱'a ndó na̱ kú'u̱? ¿Ndá kuu̱ ni̱ ka'a̱n ndo̱, dá ni̱ kee ndó ña̱ yó'o?
44004008	Kúú ni̱ na̱kutí Pedro xí'ín Espíritu ii̱ Ndios, dá ni̱ kaa na̱: ―Mií ní, na̱ né'e choon ñoo yó'o, xí'ín mií ní, na̱ sá'ano ñoo Israel,
44004009	mií ní kúú na̱ ndáto̱'ón ndu'u̱ sa̱'á ña̱ va̱'a ni̱ kee ndu xí'ín ta̱a ni̱ sa̱ kú'u̱ yó'o, xí'ín sa'a̱ ndi ni̱ kuu ni̱ ndu̱va̱'a ra.
44004010	Sa̱'á ño̱ó kana'á ní, xí'ín ndidaá kúú na̱ ñoo Israel ña̱ xí'ín kuu̱ Jesucristo, na̱ ñoo Nazaret, na̱ ni̱ chi̱rkaa ní ndi̱ka cruz, na̱ ni̱ da̱nátaki Ndios, no̱ón vá kúú na̱ ni̱ kedaá, dá ni̱ ndu̱va̱'a ta̱a íin noo̱ ní yó'o.
44004011	Ta Jesús kúú táto̱'on ki̱'o iin yuu̱, ta ni̱ ka̱ñó'ó ñaá ndo'ó táto̱'on ki̱'o kée ta̱ kava̱'a ve'e. Tído ni̱ kasa̱ndaá na̱ kakuu na yu̱ú tito̱.
44004012	Ta ko̱ó ka̱ iin ka̱ na̱ kándéé dáka̱ki yó, dá chi̱ ko̱ ní xí'o Ndios choon noo̱ ni iin ka̱ na̱ ió ñayuú yó'o ña̱ dáka̱ki na yó ―kaá Pedro xí'ín rá.
44004013	Tá ni̱ xini ta̱ né'e choon ñoó ña̱ ko̱ yu̱'ú Pedro xí'ín Juan ka'a̱n na̱ sa'a̱ Jesús, kúú ni̱ naá iní ra̱, chi̱ ná'á rá ña̱ kúú ná ta̱a ko̱ ní dákuá'a, ta kúú ná ta̱a oon. Ta ni̱ na̱koni ñaá rá ña̱ ni̱ sa̱ xi̱onoo na xí'ín Jesús.
44004014	Ta ni̱ xini ta'ani ra ña̱ íin ndichi ta̱a ni̱ ndu̱va̱'a ñoó noo̱ rá, sa̱'á ño̱ó ko̱ ní kúu ta'on ketó'ón ñaá rá.
44004015	Dá ni̱ sa'anda ra̱ choon ña̱ ná keta tóo Pedro xí'ín Juan sata̱ vé'e. Dá ni̱ ka̱sá'á ndátó'ón kue'é ra̱ ndéi ra,
44004016	ta kaá ra̱: ―¿Ndí koo kee yó xí'ín ta̱a ñoó viti? Chi̱ miía̱n ndaa̱ ndisa ni̱ kee ra iin ña̱'a ndato, ta ndidaá kúú ña̱yuu ndéi ñoo Jerusalén yó'o ná'á ña̱ dión ni̱ kee ra. Ta o̱ kúu ta'on kaa yo̱ ña̱ ko̱ kíán ña̱ ndaa̱.
44004017	Sa̱'á ño̱ó ná dáyu̱'ú yo̱ rá, dá ná dá'a ka̱ ni kanoo ra kasto̱'on ra xí'ín ña̱yuu sa'a̱ Jesús, dá kía̱n ná o̱ náka̱'ani cháá ka̱ to̱'on sa'a̱ Jesús no̱ó ña̱yuu ñoo yo̱ ―kaá ra̱.
44004018	Dá ni̱ kana ñaá rá. Dá ni̱ sa'anda ra̱ choon noo̱ ná ña̱ ná dá'a ka̱ ní ka'a̱n na̱, ta dána'a̱ na̱ sa'a̱ Jesús.
44004019	Dá ni̱ kaa Pedro xí'ín Juan xí'ín rá: ―Taó kuendá va̱'a ní, á ña̱ va̱'a kíán noo̱ Ndios ña̱ kueídó'o cháá ka̱ ndu'u̱ noo̱ ká'a̱n mií ní o̱ du̱ú noo̱ ká'a̱n Ndios.
44004020	Chi̱ o̱ kúu ta'on dánkoo ndu'u̱ ña̱ ka'a̱n ndu̱ sa̱'á ña̱ ni̱ xini ndu̱, xí'ín sa̱'á ña̱ ni̱ seídó'o ndu.
44004021	Tá ni̱ ndi'i ni̱ kee ra tata̱ dáyu̱'ú ñaá rá, dá ni̱ da̱yáa̱ ñaá rá, dá chi̱ ko̱ ní ni'i̱ rá nda̱ sa'a̱ dándó'o ra nío̱ ná, chi̱ ndidaá kúú na̱ ñoo ñoó kéká'ano na Ndios sa̱'á ña̱ ndato ni̱ kee na.
44004022	Ta̱a ni̱ sa̱ kú'u̱ sa'a̱ ñoó, uu̱ diko cháá ka̱ kuia̱ ió ra̱ tá ni̱ ndu̱va̱'a ra ni̱ kee Ndios.
44004023	Tá ni̱ ndi'i ni̱ da̱yáa̱ ñaá rá, dá ni̱ sa'a̱n na̱ noo̱ ndéi dao ka̱ na̱ kúú kuendá Jesús. Ta ni̱ na̱kani na xí'ín ná ndidaá kúú ña̱'a ni̱ ka'a̱n ta̱ duti̱ sakua̱'a̱ xí'ín ta̱ sá'ano.
44004024	Tá ni̱ ka̱ndaa̱ ini na̱ to̱'on ni̱ kaa ta̱ né'e choon ñoó, kúú ndidaá kúú ná ni̱ ka̱sá'á ká'a̱n xí'ín Ndios, ta kaá na̱: ―Sato'o ndu̱ Ndios, mií ní kúú na̱ ká'ano. Mií ní kúú na̱ ni̱ ka̱va̱'a induú xí'ín no̱ñó'o̱ xí'ín ta̱ño'o̱, xí'ín ndidaá kúú ña̱'a ió noo̱án.
44004025	Ta xí'ín yú'u̱ David, na̱ sa̱ ke̱chóon noo̱ ní, ni̱ ka'a̱n ní di'a: ¿Ndiva̱'a ni̱ nduto̱ndó téí ña̱yuu ndéi ñayuú yó'o? Ta, ¿ndiva̱'a nákani ini na̱ kee na ña̱ ko̱ chóon?
44004026	Chi̱ ni̱ ndi̱tútí ta̱ kúú rey dándáki ñayuú yó'o, xí'ín ta̱ né'e choon, dá na̱á ra̱ xí'ín Ndios, na̱ kúú sato'o yo̱, xí'ín Cristo, na̱ dáka̱ki ñaá.
44004027	’Ta miía̱n ndaa̱ dión ni̱ kuu ñoo yó'o viti, chi̱ ni̱ na̱ki'in tá'an Herodes xí'ín Poncio Pilato, xí'ín ta̱ tu̱kú, xí'ín na̱ Israel. Dá ni̱ nda̱kuei na ni̱ na̱á na̱ xí'ín de̱'e ii̱ ní Jesús, na̱ ni̱ kaa ní.
44004028	Dá chi̱ ki̱'o dión ni̱ chi̱kaa̱ ini mií ní koo nda̱ mií sa'a̱, ta dión ni̱ kee ní.
44004029	Sa̱'á ño̱ó, sato'o ndu̱ Ndios, sa̱ ná'á ní ña̱ ká'a̱n ta̱ né'e choon kendava̱'a ra xí'ín ndu'u̱. Sa̱'á ño̱ó kee ní ña̱ mani̱ ki̱'o ní ndée̱ ndu'u̱, na̱ kúú na̱ kéchóon noo̱ ní, dá ná o̱ yu̱'ú ndu'u̱ ka'a̱n ndu̱ sa'a̱ to̱'on ní.
44004030	Ta xí'ín ndá'a̱ mií ní nduva̱'a ní na̱ kú'u̱. Ta kee ní ña̱'a ná'ano xí'ín ña̱'a ndato xí'ín kuu̱ de̱'e ii̱ ní Jesús.
44004031	Tá ni̱ ndi'i ni̱ ka'a̱n na̱ xí'ín Ndios, ta kúú ni̱ ta̱an noo̱ ndéi na ñoó. Ta kúú ndidaá ná ni̱ na̱kutí xí'ín Espíritu ii̱ Ndios. Ta ko̱ ní yu̱'ú na̱ ka'a̱n na̱ sa̱'á to̱'on va̱'a Ndios.
44004032	Iin tó'ón vá ni̱ sa̱ kuu ña̱xintóni̱ ndidaá kúú na̱ kúú kuendá Jesús, ta iin tó'ón ni̱ sa̱ kuu nío̱ ná. Ta ni iin tó'ón ná ko̱ ká'a̱n ña̱ ña̱'a mií ná kía̱n kómí ná, chi̱ ña̱'a ndi'i va na kíán, kaá na̱.
44004033	Ta xí'ín ndée̱ xí'o Ndios ni̱ da̱ná'a̱ na̱ kúú apóstol no̱ó ña̱yuu, chi̱ xí'o ndaa̱ na̱ kuendá ña̱ miía̱n ndaa̱ kuiti ni̱ na̱taki sato'o yo̱ Jesús. Ta kua̱'á nda̱'o ña̱ mani̱ sa̱ chindeé Ndios ndidaá na̱ kúú kuendá Jesús,
44004034	sa̱'á ño̱ó ni iin tó'ón ta'on ña̱'a ko̱ ní sá kámani̱ noo̱ ni iin na. Dá chi̱ ndidaá kúú na̱ ió ñó'o̱, xí'ín na̱ ió ve'e ni̱ sa̱ di̱kó náa̱n, ta né'e na di̱'ón ni̱ ni'i̱ ná sa̱'án ni̱ saa̱ na̱,
44004035	ta ni̱ xi̱'o naa̱n noo̱ apóstol, dá ni̱ xi̱'o na cháá cháá di̱'ón ñoó noo̱ iin rá iin ña̱yuu táto̱'on ki̱'o xínñó'ó náa̱n.
44004036	Ta dión ta'ani ni̱ kee iin ta̱a naní José, tá'a̱n ra̱ ni̱ chi̱naní na̱ kúú apóstol Bernabé. Kuu̱ yó'o kóni̱ kaa ta̱a xí'o ta̱ndeé iní. Ta ta̱a yó'o kúú iin ta̱a ni̱ kii tein na̱ ve'e Leví. Ta kúú rá ta̱ kuendá Chipre.
44004037	Chi̱ ni̱ di̱kó rá iin ñó'o̱ kómí rá. Dá né'e ra di̱'ón ñoó ni̱ saa̱ ra̱ ni̱ xi̱'o raa̱n no̱ó na̱ kúú apóstol ñoó. 5
44005001	Tído ni̱ sa̱ ió iin ta̱a sa̱ naní Ananías, ta ñadi'í ra̱ ni̱ sa̱ naní Safira. Ta na̱ yó'o ni̱ di̱kó iin tá'í ñó'o̱ ná.
44005002	Dá ni̱ taó xóo ra cháá di̱'ón no̱ó ña̱ ni̱ ni'i̱ rá sa'a̱ ñó'o̱ rá. Ta ná'á ñadi'í ra̱ ña̱ dión ni̱ kee ra. Ta ni̱ xi̱'o ra sa̱va̱'a di̱'ón ni̱ ka̱ndo̱o ñoó noo̱ apóstol. Ta ni̱ kaa ra̱ ña̱ ki̱'o dión kúú vá di̱'ón ni̱ ni'i̱ rá sa'a̱ ñó'o̱ rá.
44005003	Dá ni̱ kaa Pedro xí'ín rá: ―Ananías, ¿ndiva̱'a ni̱ sonó ní ni̱ ku̱'u ña̱ u'u̱ ini nío̱ ní, dá ka'a̱n to̱'ón ní no̱ó na̱ kúú Espíritu ii̱ Ndios? Chi̱ ni̱ taó xóo ní cháá di̱'ón no̱ó ña̱ ni̱ ni'i̱ ní sa'a̱ ñó'o̱ ní.
44005004	Ña̱'a mií vá ní ni̱ sa̱ kuu ñó'o̱ ñoó. Dá tá ni̱ ndi'i ni̱ di̱kó nía̱n, ¿á ko̱ ná'á ta'on ní ña̱ kuu va kee ní xí'ín di̱'ón ñoó ndi ki̱'o ká'án mií ní kee ní xí'án? Ta, ¿ndiva̱'a ni̱ na̱kani ini ní ka'a̱n to̱'ón ní? Chi̱ ko̱ ní ká'a̱n to̱'ón ta'on ní no̱ó ta̱a, noo̱ Ndios vá ni̱ ka'a̱n to̱'ón ní.
44005005	Tá ni̱ sei̱do̱'o Ananías to̱'on yó'o, kúú ni̱ ka̱nkao va ra ni̱ xi'i̱ ra̱. Ta ndidaá kúú ña̱yuu ni̱ yu̱'ú nda̱'o tá ni̱ ni'i̱ tó'on na ña̱ dión ni̱ ndo'o ra.
44005006	Dá ni̱ ka̱sáa̱ dao takuáchí yíí. Dá ni̱ chi̱tuú xi̱ yikí ko̱ño ra̱ xí'ín iin dá'o̱n. Dá né'e ñaá xí ni̱ sa'a̱n xi̱ ni̱ da̱ndúxi xi.
44005007	Tá ni̱ ya̱'a táto̱'on oni̱ hora, dá ni̱ ka̱sáa̱ ñadi'í Ananías. Ta ko̱ xíni̱ ta'an vaán ndí ki̱án ni̱ ndo'o yíi̱a̱n.
44005008	Dá ni̱ nda̱to̱'ón ñaá Pedro: ―Ka'a̱n ndaa̱ ní xí'ín yu'u̱. ¿Á táto̱'on ki̱'o kaá ndo̱ ni̱ di̱kó ndó ñó'o̱ ñoó, á ki̱'o dión ni̱ di̱kó ndóa̱n? Dá ni̱ kaaa̱n: ―Jaa̱n. Miía̱n ndaa̱ dión vá ni̱ di̱kó ndúa̱n.
44005009	Dá ni̱ kaa Pedro xí'án: ―¿Ndiva̱'a iin nóó ni̱ nda̱tó'ón ndó ña̱ korndodó ndó na̱ kúú Espíritu sato'o yo̱ Ndios? Yé'é káa ve̱i takuáchí ni̱ sa'a̱n ni̱ da̱ndúxi yíi̱ ní. Ta vití'ón kane'e ta'ani xi mií ní ko'o̱n xi̱.
44005010	Ta kúú vití'ón vá ni̱ ka̱nkao ñá'a̱ ñoó noo̱ sá'a̱ Pedro, kúú ni̱ xi'i̱ vaán. Tá ni̱ ndu̱'u takuáchí ñoó, ta kúú sa̱ ni̱ xi'i̱ vaán. Dá ni̱ taó ñaá xí né'e xi ni̱ sa'a̱n xi̱ ni̱ da̱ndúxi xi díi̱n noo̱ nákaa̱ yikí ko̱ño yíi̱a̱n ñoó.
44005011	Ta kúú ni̱ yu̱'ú nda̱'o ndidaá kúú na̱ kúú kuendá Jesús xí'ín dao ka̱ ña̱yuu tá ni̱ ni'i̱ tó'on na ña̱ dión ni̱ ndo'o Ananías xí'ín ñadi'í ra̱.
44005012	Ta ni̱ kee apóstol ña̱'a ná'ano xí'ín ña̱'a ndato no̱ó na̱ ñoo ñoó. Ta ndéi tútí na̱ kúú kuendá Jesús yé'é corredor naní Salomón.
44005013	Ta ko̱ ní xí'o ndeé iní dao ka̱ ña̱yuu ndu̱'u na naki'in tá'an na xí'ín na̱ kúú kuendá Jesús, tído va̱'a nda̱'o ká'a̱n na̱ ñoo ñoó sa'a̱ ná.
44005014	Ta kúú kua̱'á nda̱'o ta̱a xí'ín na̱ ñá'a̱ ni̱ ka̱ndísa to̱'on va̱'a ni̱ da̱ná'a̱ apóstol ñoó, sa̱'á ño̱ó ni̱ ndu̱kua'a̱ cháá ka̱ na̱ kúú kuendá sato'o yo̱ Jesús.
44005015	Ta ni̱ taó ña̱yuu ndéi ñoo ñoó na̱ kú'u̱ sata̱ vé'e, ta ni̱ chi̱nóo ñaá ná noo̱ iin xi̱to, o noo̱ iin yúu̱. Dá ni̱ chi̱ndei ñaá ná íchi̱ noo̱ ya̱'a Pedro, dá va̱'ará ko̱nda'i̱ óon na ná ya̱'a sata̱ na̱ kú'u̱ ñoó, dá ná nduva̱'a na.
44005016	Ta kúú kua̱'á na̱ ndéi ñoo yati ñoó ve̱i na ñoo Jerusalén, ta né'e na na̱ kú'u̱ ve̱i na xí'ín na̱ ndó'o naní nío̱ kée espíritu kini. Ta kúú ndidaá vá ná ni̱ ndu̱va̱'a.
44005017	Dá ni̱ nda̱kuei ta̱ duti̱ kúú no̱ó xí'ín ta̱a kí'in tá'an xí'ín rá, tá'a̱n ra̱ kúú ta̱ saduceo, chi̱ ni̱ na̱kutí rá xí'ín ña̱ u'u̱ ini ra̱.
44005018	Kúú ni̱ tiin ra na̱ kúú apóstol, dá ni̱ sa'a̱n ra̱ ni̱ sadi ñaá rá ve'e ka̱a.
44005019	Tído ni̱ ka̱sáa̱ iin ángel ni̱ kii noo̱ sato'o yo̱ Ndios sa̱kuaá dáá ñóó noo̱ ñó'o na ve'e ka̱a. Dá ni̱ sonó ná yé'án. Dá ni̱ taó ñaá ná. Dá ni̱ kaa ángel ñoó xí'ín ná:
44005020	―Kua'án ndo̱, ta nakui̱ta ndó noo̱ kúú yé'é ño̱'o ká'ano. Ta kasto̱'on ndó xí'ín ña̱yuu ndéi ñoó sa̱'á to̱'on, ña̱ xí'o ña̱ kataki chíchí ná.
44005021	Tá ni̱ ndi'i ni̱ sei̱do̱'o na ña̱ ni̱ ka'a̱n ángel ñoó, dá ni̱ kee na kua'a̱n na̱. Tá ni̱ tu̱u noo̱ iin ka̱ kuu̱, dá ni̱ ku̱'u na yé'é ño̱'o ká'ano. Dá ni̱ ka̱sá'á ná dána'a̱ na̱ to̱'on Ndios. Dá ni̱ na̱taka tuku ta̱ duti̱ kúú no̱ó xí'ín ndidaá ka̱ ni ta̱a kí'in tá'an xí'ín rá. Dá ni̱ na̱kana ra ndidaá ta̱a né'e choon xí'ín ndidaá ta̱ sá'ano ndéi Israel, ta ni̱ kee ra iin junta ká'ano. Dá ni̱ sa'anda ra̱ choon ña̱ ná ko'o̱n soldado taó rá apóstol ñó'o ve'e ka̱a kasaa̱ ra̱, ká'án rá.
44005022	Tído, tá ni̱ saa̱ ra̱ yé'é ka̱a ñoó ni̱ sa̱ nde̱'é rá, ta kúú ko̱ó ka̱ apóstol ñoó ñó'o ñoó. Dá ni̱ na̱ndió kuéi ra kua'a̱n ra̱ kasto̱'on ra xí'ín ta̱ né'e choon.
44005023	Tá ni̱ saa̱ ra̱, dá ni̱ kaa ra̱: ―Tá ni̱ saa̱ ndu̱ yé'é ka̱a, kúú ndadí toon vaan. Ta kúú ndíta soldado yé'é ka̱a ñoó ndaá ra̱. Tído, tá ni̱ sonó ndú yé'án, ni iin tó'ón ka̱ ta̱a ko̱ ñó'o inia̱n ―kaá ra̱.
44005024	Tá ni̱ sei̱do̱'o ta̱ duti̱ kúú no̱ó, xí'ín ta̱a sa'ándá choon no̱ó ta̱a ndaá yé'é ño̱'o, xí'ín ta̱ duti̱ sakua̱'a̱, kúú ni̱ ka̱sá'á nákani ini ra̱: “¿Ndeí ndi'i ví ña̱ ni̱ kuu di'a viti?”
44005025	Kúú ni̱ ka̱sáa̱ va iin ta̱a. Dá ni̱ kaa ra̱ xí'ín rá: ―Tá'a̱n ta̱a ni̱ sadi ndo̱ ve'e ka̱a ñoó, yé'é ño̱'o ká'ano va ndíta ro̱ón dána'a̱ ra̱ no̱ó na̱ ñoo yo̱ ―kaá ra̱.
44005026	Dá ni̱ sa'a̱n ta̱ sa'ándá choon no̱ó ta̱a ndaá yé'é ño̱'o ñoó xí'ín ra̱ ñó'o ti̱xi ndá'a̱ rá ni̱ sa̱ ki'in ra apóstol ñoó. Tído ko̱ ní kéndava̱'a ta'on ra xí'ín ná, chi̱ yu̱'ú ra̱ ña̱ chiyúú ñaá ña̱yuu ndéi seídó'o ñaá ñoó.
44005027	Dá ndáka ñaá rá ni̱ saa̱ ra̱ ve'e no̱ó ni̱ na̱taka ndidaá ra̱ kómí choon ná'ano ñoó, dá ni̱ na̱ki̱'o ñaá rá noo̱ rá. Dá ni̱ nda̱to̱'ón ñaá ta̱ duti̱ mií no̱ó,
44005028	ta kaá ra̱: ―¿Á ko̱ ní sa'ándá ta'on ndu choon noo̱ ndo̱ ña̱ ná dá'a ka̱ ni kanoo ndó dána'a̱ ndo̱ sa̱'á ta̱a ñoó? Tído viti iin níí kúú ñoo Jerusalén yó'o ni̱ na̱ka̱'ani ña̱ dána'a̱ ndo̱. Ta chínóo kua̱chi ndo̱ ndu'u̱ ña̱ ni̱ sa'ání ndú ta̱a ñoó ―kaá ra̱.
44005029	Dá ni̱ na̱ndió né'e Pedro xí'ín dao ka̱ apóstol ñoó to̱'on noo̱ rá, ta kaá na̱ xí'ín rá: ―Káni cháá ka̱a̱n kueídó'o ndu choon sa'ándá Ndios, ndi'i, dá kee ndu choon sa'ándá ta̱a.
44005030	Tatá Ndios, na̱ ni̱ sa̱ ndaño̱'o na̱ sá'ano ve'á, no̱ón kúú na̱ ni̱ da̱nátaki Jesús, na̱ ni̱ sa'ání ndo'ó tá ni̱ chi̱rkaa ndó na̱ ndi̱ka iin yíto̱.
44005031	Ta na̱ yó'o kúú na̱ ni̱ chi̱ndaya̱'i mií Ndios, chi̱ ni̱ chi̱ko̱o ñaá ná xoo kuá'a na̱. Ta ni̱ ndee ñaá ná na̱ kómí choon sata̱ ña̱yuu, ta ni̱ ndee ta'ani ñaá ná na̱ dáka̱ki ñaá. Dión, dá ná nandikó iní na̱ Israel sa̱'á kua̱chi kée na, dá ku'u̱ ká'ano ini Ndios sa'a̱ ná.
44005032	Ta ndu'u̱ kúú na̱ xí'o ndaa̱ kuendá sa'a̱ ndidaá ña̱ yó'o. Ta na̱ kúú Espíritu ii̱, na̱ xí'o Ndios no̱ó na̱ seídó'o ñaá, no̱ón ta'ani kúú na̱ xí'o ndaa̱ kuendá ña̱ dión kíán ―kaá na̱.
44005033	Tá ni̱ sei̱do̱'o ra to̱'on yó'o, kúú ni̱ ka̱ryíí nda̱'o ra. Dá ni̱ ka'án rá ka'ání ñaá rá.
44005034	Dá ni̱ nda̱kuíi̱n ndichi iin ta̱ fariseo né'e choon naní Gamaliel, ta kúú rá iin ta̱a dána'a̱ ley. Ta ta̱ ndáya̱'i nda̱'o kúú rá noo̱ ndidaá na̱ ñoo ñoó. Dá ni̱ sa'anda ra̱ choon ña̱ ná taó tóo ra apóstol ñoó sata̱ vé'e.
44005035	Tá ni̱ ndi'i, dá ni̱ kaa ra̱ xí'ín dao ka̱ ta̱ né'e choon ñoó: ―Ndo'ó, ta̱ ñoo Israel, ka'i va̱'a ini ndo̱ á va̱'a ni ká'án ndó kee ndó dión xí'ín ta̱a ñoó.
44005036	Dá chi̱ tá sata̱ cháá, dá ni̱ nda̱kuíi̱n iin ta̱a naní Teudas. Ta ni̱ chi̱ndaya̱'i ra mií rá, ta táto̱'on komi̱ ciento kúú ta̱a ni̱ sa̱ ndita xí'ín rá. Tído ni̱ sa'ání vá ñaá ná. Ta ni̱ xita̱ noo ndidaá kúú ta̱a ni̱ sa̱ ndita xí'ín rá. Ta kúú ni̱ naá vá noo̱ rá.
44005037	Tá ni̱ ndi'i, dá ni̱ nda̱kuíi̱n iin ta̱a Galilea naní Judas tein kuu̱ ni̱ na̱chi̱kodó na̱ ñoo yo̱ kuu̱ ná noo̱ tuti ta̱a né'e choon. Ta kúú kua'a̱ ta'ani ta̱a ñoo yo̱ ni̱ sa̱ ki'in tá'an xí'ín rá. Tído ni̱ sa'ání ta'ani ñaá ná. Ta kúú ndidaá ta̱a sa̱ ndita xí'ín rá ni̱ xita̱ noo kua'a̱n.
44005038	Sa̱'á ño̱ó ká'i̱n xí'ín ndó, o̱ sa̱ dáta'án ka̱ ndo̱ ta̱a káa, ta dáyaa̱ ndo̱ rá. Chi̱ tá choon kée ra kúú ña̱'a ta̱a o tá kíán to̱'on ká'a̱n ta̱a oon, dá kía̱n naá vá noo̱án.
44005039	Tído tá kíán ña̱'a Ndios, dá kía̱n o̱ kúu ta'on dánaá ndo̱án. Kaon koo ndó, chi̱ oon ni ví na̱á ndo̱ xí'ín Ndios ―kaá Gamaliel ñoó.
44005040	Ta kúú ni̱ na̱ta'an va ini ra̱ to̱'on ni̱ ka'a̱n Gamaliel ñoó. Dá ni̱ kana tuku ra apóstol ñoó. Dá tá ni̱ ndi'i ni̱ kani ra sata̱ ná xí'ín chirrión, dá ni̱ sa'anda ra̱ choon noo̱ ná ña̱ ná dá'a ka̱ ni ka'a̱n na̱ sa'a̱ Jesús. Dá ví ni̱ da̱yáa̱ ñaá rá kua'a̱n na̱.
44005041	Dá ni̱ ka̱nkuei na no̱ó ta̱ né'e choon kua'a̱n na̱. Tído kádii̱ nda̱'o ini na̱, chi̱ ni̱ sonó Ndios ña̱ ni̱ ndo'o nío̱ ná sa'a̱ Jesús.
44005042	Ta ndidaá kuu̱ ñó'o na dána'a̱ na̱ ini ve'e ño̱'o ká'ano, xí'ín iin rá iin ve'e ña̱yuu, ta ko̱ ní dánkoo ta'on na ña̱ dána'a̱ na̱ sa'a̱ Jesucristo. 6
44006001	Ta tiempo daá ñóó ndúkua'a̱ ka̱ na̱ kúú kuendá Jesús kua'a̱n na̱. Kúú ni̱ ka̱sá'á na̱ ká'a̱n yú'u̱ griego ká'a̱n kuáchi̱ na̱ xí'ín na̱ ká'a̱n yú'u̱ hebreo. Chi̱ kaá na̱ ña̱ ko̱ xí'o ndúsá'ano na ña̱'a kasá'an na̱ kuáa̱n ká'a̱n yú'u̱ griego táto̱'on ki̱'o kánian ni'i̱ ná iin rá iin kuu̱ kuu̱.
44006002	Ta ndin uxi̱ uu̱ apóstol ñoó ni̱ ndi̱tútí ndidaá kúú na̱ kúú kuendá Jesús. Dá ni̱ kaa na̱ xí'ín ná: ―Ko̱ vá'a ta'on ña̱ kía̱n chituu tóo ndu'u̱ ña̱ dána'a̱ ndu̱ to̱'on va̱'a Ndios, dá nono̱ ndú ña̱ kía̱n dasá ndú ña̱'a kasá'an ña̱yuu.
44006003	Sa̱'á ño̱ó, ñani, va̱'a cháá ka̱ ña̱ ná ka̱xi ndó usa̱ ta̱a tein mií ndó xaa̱n, ta ná kakuu ra ta̱a ndíta ndaa̱ xí'ín Ndios no̱ó ña̱yuu, ta̱a ni̱ na̱kutí xí'ín Espíritu ii̱ Ndios, ta̱a ni̱ na̱kutí ta'ani xí'ín ña̱ ndi̱chí. Dá ki̱'o ndu choon yó'o noo̱ rá kee ra,
44006004	dá kía̱n ná o̱ kátuu ndu ña̱ ká'a̱n ndu̱ xí'ín Ndios, ta ni ña̱ dána'a̱ ndu'u̱ to̱'on na ―kaá apóstol.
44006005	Ta kúú ndidaá vá ña̱yuu ñoó ni̱ na̱ta'an ini ña̱ dión koo. Dá ni̱ ka̱xi na iin ta̱a naní Esteban, chi̱ kándéé ká'ano iní na̱ Ndios, ta ni̱ na̱kutí nío̱ ná xí'ín Espíritu ii̱. Ta ni̱ ka̱xi ta'ani na Felipe, xí'ín Prócoro, xí'ín Nicanor, xí'ín Timón, xí'ín Parmenas, xí'ín Nicolás, ta̱a ñoo Antioquía, ta̱a sa̱ ka̱ndísa táto̱'on kándísa na̱ ndéi Israel.
44006006	Dá ndáka na ndin usa̱ ta̱a ñoó ni̱ saa̱ na̱ noo̱ apóstol. Dá ni̱ chi̱kodó ná ndá'a̱ ná dini̱ ná. Dá ni̱ xika̱ na̱ ña̱ mani̱ noo̱ Ndios sa'a̱ ndin usa̱ ta̱a ñoó.
44006007	Ta kúú ni̱ na̱ka̱'ani cháá ka̱ to̱'on va̱'a sa'a̱ sato'o yo̱ Jesús, sa̱'á ño̱ó ni̱ ndu̱kua'a̱ na̱ kúú kuendá Jesús ñoo Jerusalén. Ta kúú kua'a̱ ta'ani ta̱ duti̱ ni̱ ka̱sá'á kándísa ña̱ ndaa̱ sa'a̱ Jesús.
44006008	Kua̱'á ña̱ mani̱ ni̱ kee Ndios xí'ín Esteban, ta ni̱ na̱kutí ná xí'ín ndée̱ Ndios, sa̱'á ño̱ó ni̱ sa̱ ka̱ndeé ná sa̱ kee na kua̱'á nda̱'o ña̱ ná'ano xí'ín ña̱ ndato tein ña̱yuu ndéi ñoo ñoó.
44006009	Ta kúú ni̱ nda̱kuei dao ta̱a ñó'o ve'e noo̱ nátaka na̱ Israel, ña̱ ká'a̱n xí'ín ná, ve'e na̱ ko̱ ñó'o ka̱ ti̱xi ndá'a̱ iin sato'o, ta ni̱ nda̱kuei ta'ani dao ra̱ ñoo Cirene, xí'ín ra̱ ñoo Alejandría, xí'ín ra̱ kuendá Cilicia, xí'ín ra̱ kuendá Asia. Dá ni̱ ka̱sá'á rá ndátó'ón kuáchi̱ ra̱ xí'ín Esteban.
44006010	Tído ko̱ ní kándeé ta'on ra dátu̱ú rá noo̱ ká'a̱n na̱, chi̱ kómí ná ña̱ ndi̱chí kée Espíritu ii̱ Ndios.
44006011	Dá ni̱ chi̱ya̱'i ra dao ta̱a ña̱ ná ka'a̱n ra̱ ña̱ ni̱ seídó'o ra ká'a̱n ndava̱'a Esteban sa'a̱ Moisés, xí'ín sa'a̱ Ndios.
44006012	Ta dión ni̱ kee ra, dá ni̱ na̱kui̱na vaa̱ na̱ ñoo xí'ín ndidaá ta̱ sá'ano, xí'ín ndidaá ta̱ dána'a̱ ley. Dá ni̱ na̱tuu ra ni̱ tiin ra Esteban. Dá ndáka ñaá rá ni̱ saa̱ ra̱ no̱ó ta̱ né'e choon.
44006013	Dá ni̱ chi̱kata ra ta̱a ká'a̱n to̱'ón sa'a̱ Esteban, dá kaa ra̱: ―Ta̱a yó'o kúú ra̱ ko̱ sá tuu ta'on ra ña̱ ká'a̱n ndava̱'a ra sa'a̱ ve'e ño̱'o ii̱ yo̱, xí'ín sa'a̱ ley Moisés.
44006014	Chi̱ ni̱ sei̱do̱'o ndu'u̱ ká'a̱n ra̱ sa'a̱ Jesús, ra̱ ñoo Nazaret, ña̱ ro̱ón kúú ra̱ ko'o̱n nakani ndi'i ve'e ño̱'o ká'ano yó, ta nadaon ra ña̱ ni̱ da̱nkoo Moisés keeá ―kaá ra̱.
44006015	Ta ndidaá ta̱a ndéi no̱ó tá'a̱nda̱ choon ñoó, tá ni̱ sa̱ nde̱'é rá noo̱ Esteban, ta kúú ni̱ xini ra̱ ña̱ ndato nda̱'o noo̱ ná táto̱'on ndato noo̱ iin ángel. 7
44007001	Dá ni̱ nda̱to̱'ón ñaá ta̱ duti̱ mií no̱ó: ―¿Á ña̱ ndaa̱ kúú ña̱ ká'a̱n ta̱a káa sa̱'o̱n?
44007002	Dá ni̱ kaa Esteban xí'ín rá: ―Kueídó'o ndó ña̱ ko'i̱n ka'i̱n xí'ín ndó, ñani, ndo'ó, ta̱ sá'ano viti. Na̱ ndato nda̱'o kúú Ndios, ta ni̱ na'a̱ na̱ mií ná noo̱ tatá sá'ano yo̱ Abraham tá ni̱ sa̱ io na̱ chí nación naní Mesopotamia, tá ko̱ ñá'a̱ ko'o̱n na̱ koo na ñoo naní Harán.
44007003	Dá ni̱ kaa Ndios xí'ín ná: “Dánkoo ñoo noo̱ ióo̱n xaa̱n, ta dánkoo ndidaá kúú tá'ón. Ta kua'án kooón no̱ñó'o̱ ko'i̱n na'i̱ noo̱o̱n.”
44007004	’Dá ni̱ keta na no̱ñó'o̱ na̱ Caldea kua'a̱n na̱. Dá ni̱ sa'a̱n na̱ ni̱ sa̱ io na̱ ñoo naní Harán. Ta ñoó ni̱ xi'i̱ tatá na̱. Dá ndáka ñaá Ndios ni̱ saa̱ na̱ no̱ñó'o̱ yó'o noo̱ ndéi yó viti.
44007005	Tído ni lú'u̱ ta'on ñó'o̱ yó'o ko̱ ní xí'o Ndios ni'i̱ ná, ni noo̱ kuei̱n sa'a̱ ná. Tído ni̱ ka'a̱n Ndios ña̱ ki̱'o naa̱n noo̱ mií ná xí'ín no̱ó de̱'e na, xí'ín no̱ó de̱'e ñání na̱, va̱'ará ko̱ ñá'a̱ kandei de̱'e Abraham tiempo daá ñóó.
44007006	Ta ni̱ ka'a̱n ta'ani Ndios ña̱ de̱'e ñání na̱ xí'ín de̱'e díkó na̱ kakuu na̱ tu̱kú kandei nda'í iin ka̱ ñoo. Ta kaño'o na ti̱xi ndá'a̱ na̱ ñoo ñoó, ta kendava̱'a na xí'ín ná noo̱ komi̱ ciento kuia̱.
44007007	Ta ni̱ kaa ta'ani Ndios di'a: “Ta yu'u̱ kúú na̱ keyíko̱ sa̱'á na̱ ñoo, na̱ kendúsa̱ xí'ín ña̱yuui̱ ña̱ kechóon na noo̱ ná. Tá ni̱ ndi'i, dá kankuei ña̱yuui̱ kii na kandei na no̱ñó'o̱ yó'o, ta yó'o̱ kandaño̱'o na yu'u̱.”
44007008	’Tá ni̱ ndi'i, dá ni̱ ka̱ndo̱o Ndios xí'ín Abraham ña̱ ta'a̱nda̱ ñíi̱ ná xí'ín ndidaá de̱'e na, ta ñoó kía̱n ná'a̱ ña̱ ni̱ xi̱'o Ndios to̱'on na noo̱ ná. Sa̱'á ño̱ó, tá ni̱ sa̱ io de̱'e Abraham ni̱ sa̱ naní Isaac, dá ni̱ sa'anda na̱ ñíi̱ xí tá ni̱ xi̱no xi ona̱ kuu̱. Dá tá ni̱ sa̱ io de̱'e Isaac ni̱ sa̱ naní Jacob, dá ni̱ sa'anda ta'ani na ñíi̱ xí. Ta dión ta'ani ni̱ kee Jacob xí'ín ndin uxi̱ uu̱ de̱'e yií na̱, tá'a̱n na̱ ni̱ sa̱ kuu ndin uxi̱ uu̱ tatá sá'ano yo̱.
44007009	’Tído sa̱'á ña̱ u'u̱ ini tatá sá'ano yo̱, sa̱'á ño̱ó ni̱ di̱kó ná ñani ló'o̱ na̱ José no̱ó ta̱a Egipto. Tído ni̱ sa̱ io va Ndios xí'ín José,
44007010	ta ni̱ chi̱ndeé ñaá ná noo̱ iin rá iin ta̱ndó'ó ni̱ sa̱ ndo'o na. Ta ni̱ kemáni̱ ñaá ná, ta ni̱ xi̱'o na ña̱xintóni̱ ndi̱chí noo̱ ná tá ni̱ sa̱ íin na noo̱ Faraón, ta̱ kúú rey Egipto. Dá ni̱ xi̱'o ra choon ká'ano noo̱ ná ña̱ dándáki na Egipto, xí'ín ve'e mií rey ñoó.
44007011	’Dá ni̱ ka̱sáa̱ tama̱ iin níí kúú kuendá Egipto xí'ín Canaán. Ta ni̱ ndo'o nda̱'o nío̱ ndidaá ña̱yuu. Sa̱'á ño̱ó ko̱ ní ni̱'í na̱ sá'ano ve'e yó ña̱ keí ná.
44007012	Tá ni̱ ni'i̱ tó'on Jacob ña̱ ió tirió chí Egipto di'a, dá ni̱ ta̱nda'á ná de̱'e na, na̱ sa̱ kuu tatá sá'ano yo̱, ni̱ sa'a̱n na̱ Egipto. Ta ña̱ yó'o ni̱ sa̱ kuu ta'ándá mií no̱ó ni̱ sa'a̱n na̱.
44007013	Dá tá ni̱ sa'a̱n na̱ ta'ándá kúú uu̱, nda̱ daá, dá ni̱ ka̱sto̱'on José xí'ín ñani na̱ ndá yoo kúú ná. Dá ni̱ ka̱ndaa̱ ta'ani ini Faraón ndeí ni̱ kixi José, ta ndá yoo kúú na̱ ve'e na.
44007014	Dá ni̱ sa'anda José choon noo̱ ñani na̱ ña̱ ná no'o̱ na̱ nakuaka na tatá na̱ Jacob xí'ín ndidaá kúú na̱ ve'e na, dá ná kasaa̱ na̱ Egipto. Ta ni̱ sa̱ kúú ná oni̱ diko sa'o̱n ña̱yuu.
44007015	’Ta dión ni̱ kuu. Dá ni̱ ka̱sáa̱ Jacob xí'ín ndidaá na̱ ve'e na kandei na Egipto. Ta ñoó ni̱ sa̱ io Jacob nda̱ no̱ó ni̱ xi'i̱ na̱. Ta ñoó ta'ani ni̱ xi'i̱ tatá sá'ano yo̱.
44007016	Tído ni̱ sa'a̱n na̱ ñoo yo̱ ni̱ da̱ndúxi na lásá na̱ iin ñoo naní Siquem ini iin káo̱, ña̱ ni̱ xiin Abraham no̱ó de̱'e iin ta̱ ñoo Siquem ni̱ sa̱ naní Hamor.
44007017	’Dá tá sa̱ kua'a̱n xi̱nko̱o to̱'on ni̱ xi̱'o Ndios noo̱ Abraham, kúú sa̱ ni̱ ndu̱kua̱'á nda̱'o na̱ ve'e yó ndéi Egipto,
44007018	nda̱ rá ni̱ ka̱sá'á dándáki iin ka̱ rey Egipto. Ta ko̱ ná'á ta'on ra sa̱'á ña̱ va̱'a ni̱ kee José ñoo ñoó.
44007019	Sa̱'á ño̱ó ni̱ ka̱sá'á rá dánda'í ra̱ na̱ sá'ano ve'e yó, ta ni̱ kendava̱'a ra xí'ín ná, ta ni̱ kendúsa̱ ra̱ xí'ín ná ña̱ ná kata ndava̱'a na de̱'e yií kuálí ná, ta du̱ú ni̱ kaki, dá ná kuu xi̱.
44007020	’Ta mií tein kuu̱ dáá ñóó ni̱ kaki Moisés. Ta ni̱ sa̱ kuu xi iin taleé ñóchí káa noo̱ Ndios. Ta ni̱ xito va ñaá na̱ ve'e xi oni̱ yoo̱.
44007021	Tído ni̱ da̱kána ñaá ná táto̱'on ni̱ ta'a̱nda̱ choon. Ta kúú mií de̱'e di'í Faraón ni̱ na̱ki'in ñaá. Ta ni̱ da̱kuá'ano ñaáán táto̱'on de̱'e miíán.
44007022	Ta kúú ni̱ da̱kuá'a Moisés ndidaá ña̱ ndi̱chí dákuá'a na̱ Egipto. Ta ndichí na̱ xí'ín to̱'on ká'a̱n na̱, ta kándéé ná kée na ndá choon kúú mií vá.
44007023	’Tá ni̱ xi̱nko̱o Moisés uu̱ diko kuia̱, dá ni̱ chi̱kaa̱ ini na̱ ko'o̱n na̱ koto ni'ini na na̱ ñoo na̱, na̱ Israel ndéi Egipto.
44007024	Dá tá ni̱ xini Moisés ña̱ kéndava̱'a iin ra̱ Egipto xí'ín iin ta̱ ñoo na̱, dá ni̱ chi̱ndeé ñaá ná. Kúú ni̱ sa'ání vá ñaá ná sa̱'á ña̱ ni̱ kendava̱'a ra xí'ín iin ra̱ ñoo na̱.
44007025	Chi̱ ni̱ ka'án ná ña̱ kandaa̱ ini na̱ ñoo na̱ ña̱ mií Ndios kúú na̱ ni̱ ka̱xi ñaá kua'a̱n na̱ chindeé ñaá ná, dá kankuei na ti̱xi ndá'a̱ ra̱ ñoo ñoó. Tído ko̱ ní kándaa̱ ta'on ini na̱ ñoo na̱ ña̱ dión kíán.
44007026	’Tá ni̱ kasa̱ndaá iin ka̱ kuu̱, dá ni̱ xini Moisés ña̱ ndéi uu̱ ta̱a Israel naá tá'an mií rá. Dá ni̱ ka'án ná nachindei va̱'a ñaá ná, chi̱ ni̱ kaa na̱ xí'ín rá: “Iin ñani kúú vá ndo'ó. ¿Ndiva̱'a dár'u'u̱ tá'an ndó?”, kaá na̱.
44007027	Dá ni̱ chi̱tuu ta̱a kéndava̱'a xí'ín ñani ra̱ ñoó noo̱ ká'a̱n Moisés. Dá ni̱ kaa ra̱ xí'ín ná: “¿Ndá yoo ni̱ chi̱kani yo'ó kakuuón iin ta̱ sa'ándá choon noo̱ ndú'u̱ o iin ta̱a kéyíko̱ sa̱'á ndu'u̱?
44007028	¿Á kóni̱ ta'ani yo'ó ka'ánóo̱n yu'u̱ táto̱'on ni̱ keeón ni̱ sa'ánóo̱n iin ta̱ Egipto koni?”, kaá ra̱ xí'ín ná.
44007029	Tá ni̱ sei̱do̱'o Moisés ña̱ ni̱ ka'a̱n ra̱ dión, kúú ni̱ xino na kua'a̱n xi̱ká ná nda̱ noo̱ naní Madián. Ta ñoó ni̱ sa̱ io na̱ ni̱ sa̱ kuu na iin ta̱ tu̱kú. Ta ñoó ta'ani ni̱ sa̱ io uu̱ de̱'e na.
44007030	’Dá tá ni̱ ya̱'a uu̱ diko ka̱ kuia̱, dá ni̱ na'a̱ noo̱ iin ángel tein ño'ó ita̱ kánkuei tein iin yitó táka̱ ló'o̱ íin noo̱ kúú no̱ño'ó i̱chí sa'a̱ yúku̱ naní Sinaí.
44007031	Ta kúú ni̱ naá vá ini Moisés tá ni̱ xini na̱ ña̱ dión kúu. Dá ni̱ na̱tuu yati na kande̱'é va̱'a na. Ta kúú ñoó ni̱ sei̱do̱'o na ni̱ ka'a̱n tachi̱ sato'o yo̱ Ndios:
44007032	“Yu'u̱ kúú Ndios, na̱ ni̱ sa̱ ndaño̱'o na̱ sá'ano ve'ón, chi̱ yu'u̱ kúú Ndios noo̱ Abraham, ta yu'u̱ kúú Ndios noo̱ Isaac, ta yu'u̱ kúú Ndios noo̱ Jacob”, kaá Ndios xí'ín ná. Ta ni̱ ka̱sá'á ndéi̱ Moisés ña̱ ni̱ yu̱'ú na̱. Ta kúú ko̱ ní xi̱'o ndeé ka̱ iní na̱ kande̱'é ná.
44007033	Dá ni̱ kaa sato'o yo̱ Ndios xí'ín ná: “Taó ndisa̱ ñó'o sa̱'o̱n, chi̱ ñó'o̱ ii̱ kíán séi̱n ni'ínón xaa̱n.
44007034	Miía̱n ndaa̱ kuiti kíán xiní yu'u̱ ña̱ nda'í nda̱'o ndó'o nío̱ ña̱yuui̱ ndéi na Egipto. Ta miía̱n ndaa̱ seídó'i ña̱ nda'í nda̱'o ndéí'i̱ na̱. Sa̱'á ño̱ó ni̱ ka̱sáa̱i̱ dáka̱kii na̱. Ta viti nakíi̱ yati cháá ka̱, chi̱ tanda'á yu'u̱ yo̱'ó ko'o̱n ñoo Egipto”, kaá Ndios xí'ín Moisés.
44007035	’Ta Moisés yó'o kúú na̱ sa̱ ni̱ ku̱ñó'ó vá ña̱yuu ñoó, chi̱ di'a ni̱ kaa na̱ xí'ín ná: “¿Ndá yoo ni̱ chi̱kani yo'ó ña̱ kakuuón iin ta̱ sa'ándá choon noo̱ ndú'u̱ o iin na̱ kéyíko̱ sa̱'á ndu'u̱?”, kaá na̱. Tído mií Ndios kúú na̱ ni̱ ta̱nda'á Moisés ña̱ kakuu na iin na̱ sa'ándá choon, ta kakuu na iin na̱ dáka̱ki ña̱yuu ñoó xí'ín ndá'a̱ ángel, tá'a̱n na̱ ni̱ na'a̱ noo̱ tein yitó táka̱ ló'o̱ ñoó.
44007036	’Chi̱ Moisés yó'o kúú na̱ ni̱ taó xóo na̱ sá'ano ñoo yo̱ Egipto, chi̱ kua̱'á nda̱'o ña̱ ndato xí'ín ña̱ ná'ano ni̱ kee na no̱ó na̱ Egipto. Ta ni̱ sa'anda dao na̱ ta̱ño'o̱ naní Ta̱ño'o̱ Kua̱'á. Ta sa̱ kee ta'ani na ña̱ ná'ano tein uu̱ diko kuia̱ noo̱ kúú no̱ño'ó i̱chí.
44007037	Ta mií Moisés yó'o kúú na̱ ni̱ ka'a̱n di'a xí'ín na̱ Israel: “Ta mií sato'o yo̱ Ndios kúú na̱ ki̱'o ña̱ kana iin profeta tein mií ndó, dá kasto̱'on ná xí'ín ndó to̱'on ni̱ ka'a̱n mií Ndios xí'ín ná, táto̱'on ki̱'o kée yu'u̱. Ta kueídó'o ndó ndidaá kúú ña̱ ka'a̱n na̱ xí'ín ndó.”
44007038	Tá Moisés yó'o kúú na̱ ni̱ sa̱ káa̱ tein na̱ sá'ano ve'e yó noo̱ kúú no̱ño'ó i̱chí ñoó, ta ni̱ nda̱tó'ón ná xí'ín ángel ni̱ kii noo̱ Ndios dini̱ yúku̱ naní Sinaí. Ta ñoó ni̱ ni'i̱ ná to̱'on Ndios, ña̱ xí'o ña̱ kataki yo̱. Dá ni̱ xi̱'o naa̱n no̱ó na̱ sá'ano ve'á, dá ni̱ na̱ya̱'an noo̱ yóó.
44007039	’Tído ko̱ ní xíin ta'on na̱ sá'ano ve'á kueídó'o na ña̱ ká'a̱n Moisés, ta ni̱ ku̱ñó'ó ñaá ná. Ta ñó'o ini na̱ nandió kuéi na ñoo Egipto.
44007040	Sa̱'á ño̱ó ni̱ kaa na̱ xí'ín Aarón: “Kava̱'a ní dao ka̱ ndios, dá ná kandaka na yó no'o̱ Egipto, chi̱ xíni̱ ndí ki̱án ni̱ ndo'o Moisés, tá'a̱n na̱ ni̱ taó yó Egipto, dá ve̱i yó yó'o.”
44007041	Dá ni̱ ka̱va̱'a ña̱yuu ñoó iin yoko̱ káa táto̱'on káa iin chikerró. Dá ni̱ doko̱ ná kíti̱ ndáka na noo̱án, ta ni̱ sa̱ ndei dii̱ ná ni̱ keká'ano na yoko̱, ña̱ ni̱ ka̱va̱'a na xí'ín ndá'a̱ mií ná.
44007042	’Sa̱'á ño̱ó ni̱ da̱yáa̱ ndá'a̱ ñaá Ndios, ta ni̱ na̱ki̱'o ñaá ná no̱ó ña̱ kini. Sa̱'á ño̱ó ni̱ ka̱sá'á ná ndáño̱'o na ti̱ñoo̱ ñó'o induú, chi̱ di'a kua'a̱n ña̱ ni̱ taa iin profeta sa̱'á ña̱ ni̱ ka'a̱n Ndios: Ndo'ó, na̱ ndéi Israel, ¿á noo̱ yú'u̱ va ni̱ doko̱ ndo'ó kíti̱ ndáka ndó tein uu̱ diko kuia̱ ni̱ sa̱ ndei ndó no̱ño'ó i̱chí ñoó?
44007043	Ko̱ó, di'a ni̱ doko̱ ndo̱ rí no̱ó yoko̱, chi̱ ni̱ sa̱ ne'e ndó ve'e ño̱'o ñíi̱ kuendá yoko̱ naní Moloc xí'ín iin ka̱ ve'e ño̱'o kuendá yoko̱ kúú ti̱ñoo̱ naní Refán. Ta ña̱ yó'o kúú ña̱ ni̱ ka̱va̱'a ndó xí'ín ndá'a̱ mií ndó, dá ni̱ sa̱ ndaño̱'o ndóa̱n. Ta sa̱'á ña̱ ni̱ kee ndó dión, sa̱'á ño̱ó tanda'á yu'u̱ ndo̱'ó ko'o̱n xíká cháá ka̱ ndo̱ o̱ du̱ú ñoo Babilonia. Dión kaá to̱'on ni̱ taa profeta.
44007044	’Ta sa̱ komí na̱ sá'ano ve'e yó ve'e ño̱'o ni̱ ka̱va̱'a xí'ín ñíi̱, tá'a̱n ña̱ ná'a̱ ña̱ ió Ndios xí'ín ná, nani ni̱ sa̱ ndei na no̱ño'ó i̱chí ñoó. Ta ve'e ño̱'o yó'o kía̱n káa táto̱'on ki̱'o ni̱ sa'anda Ndios choon, chi̱ ni̱ ka̱va̱'an táto̱'on ki̱'o káa rá ió ña̱ ni̱ na'a̱ Ndios noo̱ Moisés dini̱ yúku̱.
44007045	Dá ni̱ na̱tiin de̱'e na̱ sá'ano ve'e yó ve'e ño̱'o yó'o. Ta né'e naa̱n ni̱ saa̱ na̱ xí'ín José no̱ñó'o̱ na̱ tu̱kú. Dá ni̱ ka̱ndeé ná ni̱ keña̱'a na ñó'o̱ yó'o, chi̱ mií Ndios ni̱ taó ña̱yuu ni̱ sa̱ ndei yó'o kua'a̱n na̱. Ta ki̱'o dión ni̱ sa̱ kíán ve'e ño̱'o ni̱ ka̱va̱'a xí'ín ñíi̱ nda̱ tiempo ni̱ sa̱ da̱ndáki rey David.
44007046	’Ta na̱ yó'o kúú na̱ ni̱ na̱tiin kua̱'á ña̱ mani̱ noo̱ Ndios, sa̱'á ño̱ó ni̱ xika̱ na̱ ña̱ kía̱n kava̱'a na iin ve'e ño̱'o náo̱ noo̱ keká'ano ña̱yuu Ndios, na̱ ni̱ sa̱ ndaño̱'o tatá sá'ano yo̱ Jacob.
44007047	Tído rey Salomón, na̱ sa̱ kuu de̱'e rey David, no̱ón kúú na̱ ni̱ ka̱va̱'a iin ve'e ño̱'o náo̱.
44007048	Tído na̱ kómí ndidaá choon ko̱ ió ta'on na ini ni iin ve'e ño̱'o ni̱ ka̱va̱'a ndá'a̱ ta̱a, chi̱ iin profeta ni̱ taa ña̱ ni̱ kaa Ndios di'a:
44007049	Induú va kúú noo̱ ió yu'u̱ dándákii, ta no̱ñó'o̱ yó'o kúú noo̱ ndíta sa̱'í. Sa̱'á ño̱ó, ¿ndi koo ví ve'e kava̱'a ndó koo yu'u̱, ká'án ndó?, kaá sato'o yo̱ Ndios. Ta, ¿ndi koo iin ve'e kava̱'a ndó noo̱ kooi náni'i̱ ndée̱í, ká'án ndó?
44007050	¿Á ko̱ ná'á ta'on ndó ña̱ mií vá yu'u̱ kúú na̱ ni̱ ka̱va̱'a ndidaá kúú ña̱'a ió ñayuú yó'o? Dión kaá sato'o yo̱ Ndios ―kaá Esteban.
44007051	Dá ni̱ kaa ta'ani Esteban xí'ín ta̱a ñoó: ―Tído ndeé nda̱'o to̱'on ndó, ta káxí nda̱'o nío̱ ndo̱, ta na̱ dó'ó nda̱'o kúú ndó. Daá kuití vá ko̱ kóni̱ ndo̱ kee ndó ña̱ kóni̱ Espíritu ii̱ Ndios, chi̱ táto̱'on ki̱'o ni̱ sa̱ kee na̱ sá'ano ve'e ndó, ki̱'o dión kée ii̱ vá ndó.
44007052	Chi̱, ¿ndi káa iin profeta ko̱ ní kéndava̱'a na̱ sá'ano ve'e ndó xí'ín? Ni̱ sa'ání ná ndidaá profeta, na̱ ni̱ sa̱ ka'a̱n ña̱ kii iin na̱ ndaa̱ noo̱ Ndios. Ta miía̱n ndaa̱ ni̱ kixi na, tído ni̱ na̱ki̱'o ñaá ndó noo̱ ndá'a̱ ta̱ kini, ta ni̱ sa'ání ñaá ndó.
44007053	Ta va̱'ará ni̱ na̱tiin túu ndó ley Ndios noo̱ ángel ni̱ kii induú, tído ko̱ ní seídó'o ta'on ndóa̱n.
44007054	Tá ni̱ sei̱do̱'o ta̱a né'e choon to̱'on yó'o, kúú ni̱ ka̱ryíí nda̱'o ra, ta ni̱ chichi tá'an no̱'o ra, chi̱ ni̱ xido̱ nda̱'o ini ra̱ sa̱'á ña̱ ni̱ ka'a̱n Esteban.
44007055	Tído ni̱ na̱kutí Esteban xí'ín Espíritu ii̱ Ndios. Ta ni̱ sa̱ nde̱'é ná chí induú. Ta ni̱ xini na̱ ña̱ ndato oon ví náye'e̱ ndaa noo̱ ió Ndios, ta íin Jesús xoo kuá'a na̱.
44007056	Dá ni̱ kaa Esteban: ―Kande̱'é ndó, chi̱ ndé'í ña̱ nónó induú káa. Ta na̱ ni̱ nduu ta̱a ñayuú yó'o íin na xoo kuá'a tatá Ndios ―kaá na̱.
44007057	Ta kúú ni̱ sadi ndidaá ta̱a ndéi ñoó do̱'o ra. Ta kúú ni̱'i nda̱'o ni̱ ka̱sá'á káyu'ú rá. Dá ni̱ ndao ni'ini ra ni̱ tiin ra Esteban.
44007058	Dá ni̱ taó ñaá rá nda̱ yu'ú ñoo, dá ka'ání ñaá rá xí'ín yuu̱. Ta ra̱ chínóo kua̱chi Esteban ni̱ chi̱ndei ra dá'o̱n rá noo̱ íin tayií naní Saulo.
44007059	Ta xí'ín tein kóon ñaá rá yuu̱, kúú ni̱ ka̱sá'á Esteban ká'a̱n na̱ xí'ín Ndios, ta kaá na̱: ―Tatá Jesús, naki'in va̱'a ní nío̱í.
44007060	Dá ni̱ sa̱ kuíi̱n xi̱tí ná. Ta kúú ni̱'i nda̱'o ni̱ ka̱yu'ú ná, ta kaá na̱: ―Tatá Jesús, o̱ sa̱ kékuendá ní kua̱chi yá'a ta̱a yó'o kée ra xí'ín yu'u̱ ―kaá na̱. Dá tá ni̱ ndi'i ni̱ ka'a̱n na̱ dión, dá ví ni̱ xi'i̱ na̱. 8
44008001	Ta ni̱ na̱ta'an va ini Saulo ñoó ña̱ ni̱ sa'ání rá Esteban. Ta mií kuu̱ dáá ñóó ni̱ ka̱sá'á kéndava̱'a ña̱yuu xí'ín na̱ kúú kuendá Jesús ndéi ñoo Jerusalén. Sa̱'á ño̱ó ni̱ xita̱ noo ndi'i na kua'a̱n na̱ kandei na dao ka̱ ñoo ñó'o chí kuendá Judea di'a xí'ín kuendá Samaria. Ta sa̱va̱'a na̱ kúú apóstol va ni̱ ka̱ndo̱o ndéi ñoo Jerusalén.
44008002	Tído ndéi dao ka̱ ta̱a ndíta ndaa̱ noo̱ Ndios, ta ro̱ón kúú ra̱ ni̱ sa'a̱n ni̱ da̱ndúxi Esteban. Ta nda'í ni̱ saki ra sa'a̱ ná.
44008003	Ta tein kuu̱ dáá ñóó ni̱ ka̱sá'á Saulo kéndava̱'a ra xí'ín na̱ kúú kuendá Jesús. Kúú ni̱ xi̱onoo ra tá ve'e tá ve'e taó ra̱ ta̱a xí'ín ñá'a̱, ta ñó'o ñaá rá kua'a̱n na̱ ve'e ka̱a.
44008004	Ta ña̱yuu ni̱ ka̱nkuei ñoo Jerusalén kua'a̱n dao ka̱ ñoo, no̱ón kúú na̱ ni̱ ka̱sá'á dána'a̱ to̱'on va̱'a Jesús no̱ó ña̱yuu ndéi ndidaá kúú xíán no̱ó ni̱ ki'in na kua'a̱n na̱.
44008005	Dá ni̱ ki'in ta'ani iin ta̱a naní Felipe kua'a̱n ra̱ iin ñoo ká'ano nákaa̱ chí kuendá Samaria di'a, ta ni̱ ka̱sá'á rá kásto̱'on ra xí'ín ña̱yuu sa'a̱ Cristo, na̱ dáka̱ki ñaá.
44008006	Ta ni̱ na̱taka kua̱'á ña̱yuu. Ta ndino'o ini na̱ ni̱ seídó'o na ña̱ ni̱ da̱ná'a̱ Felipe, chi̱ ni̱ xini na̱ ndidaá ña̱'a ndato ni̱ kee ra.
44008007	Chi̱ kua̱'á nda̱'o ña̱yuu ñó'o espíritu kini ni̱ ndu̱va̱'a, ta ni̱'i nda̱'o ni̱ ka̱yu'ú espíritu kini ñoó, dá ni̱ ka̱nkuei ña kua'a̱n ini na̱. Ta kua̱'á ña̱yuu ni̱ na̱tií sa'a̱ xí'ín na̱ ko̱ ku̱ú kaka va̱'a ni̱ ndu̱va̱'a.
44008008	Sa̱'á ño̱ó ni̱ kadii̱ nda̱'o ini ña̱yuu ndéi ñoó.
44008009	Ta ñoo ñoó ió ta'ani iin ta̱a naní Simón, ta sa̱ na'á vá xíonoo ra kétadí ra̱ xí'ín na̱ ñoo ñoó. Ta dánda'í ra̱ ña̱yuu ndéi ñoó, chi̱ kée ra mií rá ña̱ kúú rá iin ta̱a ndáya̱'i.
44008010	Ta ndidaá ña̱yuu seídó'o va̱'a ña̱ ká'a̱n ra̱, nda̱ na̱ kuálí cháá ka̱ xí'ín nda̱ na̱ sá'ano cháá ka̱, ta kaá na̱ ña̱ mií Ndios ni̱ xi̱'o choon ká'ano ñoó noo̱ rá.
44008011	Ta kándísa ña̱yuu ñoó ña̱ ká'a̱n ra̱, chi̱ sa̱ na'á nda̱'o xíonoo ra dánda'í ñaá rá xí'ín ña̱ ta̱dí kée ra.
44008012	Tído tá ni̱ da̱ná'a̱ Felipe noo̱ ná to̱'on va̱'a sa'a̱ ndi koo ndu̱'u na ti̱xi ndá'a̱ Ndios, kúú ni̱ ka̱ndísa naa̱n, ta ni̱ ka̱ndísa ta'ani na ña̱ ni̱ da̱ná'a̱ ra̱ sa'a̱ Jesucristo. Sa̱'á ño̱ó kua̱'á nda̱'o ta̱a xí'ín ñá'a̱ ni̱ sodo̱ ndúta̱.
44008013	Ta kúú ni̱ ka̱ndísa ta'ani Simón ñoó. Dá tá ni̱ ndi'i ni̱ sodo̱ ndúta̱ rá, kúú ni̱ ka̱sá'á rá xíonoo ra xí'ín Felipe. Ta kúú naá vá iní ra̱ xiní ra̱ ña̱ ndato xí'ín ña̱ ná'ano kée Felipe.
44008014	Tá ni̱ ni'i̱ tó'on na̱ kúú apóstol ndéi ñoo Jerusalén ña̱ kua̱'á ña̱yuu ndéi kuendá Samaria ni̱ ka̱ndísa to̱'on Ndios, dá ni̱ ta̱nda'á ná Pedro xí'ín Juan kua'a̱n na̱ ñoó.
44008015	Dá tá ni̱ saa̱ na̱ ñoo ñoó, dá ni̱ xika̱ na̱ ña̱ mani̱ noo̱ Ndios sa̱'á ña̱yuu ñoó, dá ná natiin na Espíritu ii̱ Ndios,
44008016	chi̱ ni iin tó'ón ná ko̱ ñá'a̱ natiin Espíritu ii̱ Ndios, chi̱ ni̱ sodo̱ ndúta̱ óon va na xí'ín kuu̱ Jesús.
44008017	Dá ni̱ chi̱nóo Pedro xí'ín Juan ndá'a̱ ná dini̱ ña̱yuu ni̱ ka̱ndísa ñoó, ta kúú ni̱ na̱tiin na Espíritu ii̱ Ndios.
44008018	Tá ni̱ xini Simón ña̱ ni̱ na̱tiin ña̱yuu ñoó Espíritu ii̱ Ndios tá ni̱ chi̱nóo apóstol ñoó ndá'a̱ ná dini̱ ná, dá ni̱ ka'án rá ki̱'o ra di̱'ón noo̱ ná,
44008019	chi̱ ni̱ kaa ra̱: ―Di̱kó ta'ani ndo'ó choon né'e ndó xaa̱n noo̱ yú'u̱. Dá kía̱n, tá ná chinóo yu'u̱ ndá'í dini̱ ndi ndáa mií ña̱yuu, ta kúú ná natiin ta'ani na Espíritu ii̱ Ndios ―kaá Simón.
44008020	Dá ni̱ kaa Pedro xí'ín rá: ―Kua'án yo̱'ó naá nduúo̱n xí'ín di̱'ón xaa̱n, chi̱ ká'án yo'ó ña̱ xí'ín di̱'ón kuu kuiión ña̱ xí'o oon Ndios no̱ó ña̱yuu.
44008021	Ni lú'u̱ ví kuendá yo̱'ó, ni tá'í yo'ó ko̱ó noo̱ choon kée ndu'u̱ yó'o chi̱ ko̱ íin ndaa̱ ta'on nímo̱n noo̱ Ndios.
44008022	Kua'án nandikó inóo̱n sa'a̱ ña̱ kini kéeón xaa̱n. Ta kueí nda'í noo̱ Ndios, dá ndá ndi kuu ku'u̱ ká'ano ini na̱ sa̱'á kua̱chi nákani ino̱n xaa̱n.
44008023	Chi̱ kátóni̱ ini yu'u̱ ña̱ ni̱ chití yo'ó xí'ín ña̱ u'u̱ ino̱n. Ta ndadí toon yo'ó nákaa̱o̱n ti̱xi ndá'a̱ ña̱ kini ―kaá na̱.
44008024	Dá ni̱ kaa Simón: ―Kueí nda'í ndo̱ noo̱ sato'o yo̱ Ndios sa'a̱ yú'u̱, dá ná o̱ ndó'i tá'a̱n ña̱ kaá ndo̱ ve̱i ndo'i ―kaá ra̱.
44008025	Dá tá ni̱ ndi'i ni̱ da̱ná'a̱ Pedro xí'ín Juan no̱ó ña̱yuu ñoó sa̱'á to̱'on va̱'a Ndios, dá ni̱ ki'in na íchi̱ kua'a̱n na̱ xí'ín Felipe. Dá ni̱ ka̱sá'á ná dána'a̱ na̱ to̱'on va̱'a ñoó noo̱ ndidaá kúú ña̱yuu ndéi ñoo ñó'o chí kuendá Samaria ñoó. Tá ni̱ ndi'i, dá ni̱ na̱ndió kuéi na ni̱ na̱sáa̱ na̱ ñoo Jerusalén.
44008026	Tá ni̱ ndi'i yó'o, dá ni̱ ka'a̱n iin ángel ni̱ kii noo̱ sato'o yo̱ Ndios xí'ín Felipe: ―Ndakuii̱n, ta ki'in íchi̱ ña̱ kua'a̱n chí sur Jerusalén di'a, ña̱ kua'a̱n nda̱ ñoo Gaza. Ta íchi̱ ñoó kía̱n yá'a kua'a̱n noo̱ kúú no̱ño'ó i̱chí ―kaá na̱.
44008027	Dá ni̱ nda̱kuíi̱n Felipe. Dá ni̱ kee ra kua'a̱n ra̱. Ta kúú íchi̱ no̱ó kua'a̱n ra̱ ñoó ni̱ na̱ki'in tá'an ra xí'ín iin ta̱a nación Etiopía. Ta kúú rá iin ta̱a o̱ kúu kandei de̱'e. Ta kúú rá iin ta̱a kéchóon noo̱ iin ñá'a̱ naní Candace, ña̱ kúú reina nación Etiopía, chi̱ né'e va̱'a ra di̱'óa̱n. Ta ni̱ sa'a̱n ra̱ ñoo Jerusalén ni̱ sa̱ ndaño̱'o ra Ndios.
44008028	Ta kúú ni̱ na̱ndió ko̱o ra kua'a̱n nó'o̱ rá. Ta ió ra̱ noo̱ carreta, kiró ñó'o kuéi̱. Ta ká'i ra tuti ni̱ taa profeta Isaías.
44008029	Dá ni̱ kaa Espíritu ii̱ Ndios xí'ín Felipe: ―Natuu yati kua'án ni̱'o̱n carreta káa ―kaá na̱.
44008030	Dá ni̱ ka̱nkono Felipe ni̱ na̱tuu yati ra no̱ó kua'a̱n ra̱. Kúú ni̱ sei̱do̱'o ra ña̱ ká'i ta̱a ñoó noo̱ tuti ni̱ taa profeta Isaías. Dá ni̱ nda̱to̱'ón ñaá Felipe: ―¿Á kátóni̱ ini ní ndí kóni̱ kaa ña̱ ká'i ní xaa̱n?
44008031	Dá ni̱ kaa ta̱a ñoó: ―¿Ndi kee yu'u̱ kandaa̱ inii̱ ña̱ ká'a̱n tá ko̱ íin ta'on nakani xí'ín yu'u̱? Dá ni̱ ka'a̱n ra̱ xí'ín Felipe ña̱ ná kaa ra noo̱ carreta, ta ná kako̱o dáó rá xí'ín rá.
44008032	Ta ká'i ra tuti ii̱ Ndios noo̱ ká'a̱n di'a: Táto̱'on ki̱'o ndáka ra iin léko kua'a̱n ri̱ no̱ó ta̱a sa'ání ri̱, ki̱'o dión ni̱ kee ra xí'ín ná. Táto̱'on ki̱'o tádi̱ iin léko dátá ri̱, ki̱'o dión ni̱ kee na, chi̱ ni iin tó'ón to̱'on ko̱ ní ká'a̱n na̱ chindeé ná mií ná.
44008033	Ta ni̱ kenóo ñaá ta̱a, ta ko̱ íin ta'on ní kéyíko̱ ndaa̱ sa'a̱ ná. Sa̱'á ño̱ó, ¿ndá yoo kuu nakani sa̱'á de̱'e na? Chi̱ ni̱ sa'ání ñaá ña̱yuu, dá ná o̱ kóo ka̱ na̱ ñayuú yó'o.
44008034	Dá ni̱ nda̱to̱'ón ta̱a ñoó Felipe, ta kaá ra̱: ―Kee ní ña̱ mani̱ nakani ní xí'ín yu'u̱. ¿Ndá sa'a̱ ni̱ ka'a̱n profeta yó'o? ¿Á ni̱ ka'a̱n na̱ sa'a̱ mií ná, o ni̱ ka'a̱n na̱ sa'a̱ iin ka̱ ta̱a?
44008035	Dá ni̱ na̱kani Felipe ndi kóni̱ kaa to̱'on káa noo̱ tuti ii̱ yó'o. Xí'ín sa̱'á to̱'on yó'o, dá ni̱ ka̱sá'á rá dána'a̱ ra̱ noo̱ rá sa̱'á to̱'on va̱'a Jesús.
44008036	Dá ni̱ saa̱ ra̱ iin xíán noo̱ ñó'o ta̱kui̱í noo̱ yá'a ra kua'a̱n ra̱ ñoó. Dá ni̱ kaa ta̱a Etiopía ñoó xí'ín Felipe: ―Yó'o ñó'o ta̱kui̱í. ¿Á o̱ kúu ta'on kodo̱ ndúta̱ yu'u̱ yó'o?
44008037	Dá ni̱ kaa Felipe xí'ín rá: ―Tá kandeé iní ní Jesús xí'ín ndinoo ini nío̱ ní, dá kía̱n kuu va. Dá ni̱ kaa ta̱a ñoó: ―Kándísai ña̱ Jesucristo kúú de̱'e Ndios ―kaá ra̱.
44008038	Dá ni̱ sa'anda ra̱ choon ña̱ ná ka̱kuíi̱n carreta ñoó. Dá ni̱ noo ndi nduú ra̱ noo̱ ñó'o ta̱kui̱í ñoó. Dá ni̱ da̱kódo̱ ndúta̱ ñaá Felipe.
44008039	Tá ni̱ ndi'i ni̱ ka̱nkuei ra no̱ó ta̱kui̱í ñoó, ta kúú ni̱ nda̱ñó'ó ni'ini va Felipe ni̱ kee Espíritu sato'o yo̱ Ndios. Ta kúú ko̱ ní xiní ka̱ ñaá ta̱a ñoó. Ta kádii̱ nda̱'o ini ra̱ kua'a̱n ra̱ íchi̱ ñoó.
44008040	Kúú ni̱ kasa̱ndaá Felipe iin ñoo naní Azoto. Ta ni̱ ya̱'a ra iin rá iin ñoo sá xíka ra kua'a̱n ra̱, ta sá kásto̱'on ra̱ xí'ín ña̱yuu ñoó sa̱'á to̱'on va̱'a Jesús kua'a̱n ra̱. Dá ni̱ saa̱ ra̱ ñoo naní Cesarea. 9
44009001	Ta ká'a̱n ii̱ vá Saulo ña̱ ka'ání rá na̱ kúú kuendá sato'o yo̱ Jesús. Kúú ni̱ sa'a̱n ra̱ noo̱ nákaa̱ ta̱ duti̱ mií no̱ó.
44009002	Dá ni̱ xika̱ ra̱ ña̱ ki̱'o ra tuti kane'e ra ko'o̱n ra̱ ve'e noo̱ nátaka na̱ Israel ndéi ñoo Damasco, ta tuti ñoó ká'a̱n ña̱ kómí rá choon tiin ra ta̱a xí'ín ñá'a̱ ndíko̱ íchi̱ Jesús ko'o̱n na̱ ve'e ka̱a ñoo Jerusalén.
44009003	Dá ni̱ kee ra kua'a̱n ra̱ ñoo Damasco ñoó. Tído tá ni̱ kasa̱ndaá yati ra ñoo ñoó, kúú iin kuití vá ni̱ na̱ye'e̱ ndaa no̱ó kua'a̱n ra̱ ni̱ kee iin ñó'o̱ ni̱ kii induú.
44009004	Ta kúú ni̱ ka̱nkao va ra no̱ñó'o̱. Dá ni̱ sei̱do̱'o ra tái̱ ni̱ ka'a̱n iin ña̱yuu: ―Saulo, Saulo. ¿Ndiva̱'a xíonoo yo'ó kéndava̱'ón xí'ín yu'u̱?
44009005	Dá ni̱ nda̱to̱'ón ñaá rá: ―¿Ndá yoo kúú mií ní, tatá? Dá ni̱ kaa na̱: ―Yu'u̱ kúú Jesús, na̱ xíonoo yo'ó kéndava̱'a xí'ón. Tído kéeón xí'ín miíón táto̱'on ki̱'o kée iin che̱e tá chísá'á rí dini̱ karochá, ta dár'u'u̱ ri̱ mií rí.
44009006	Ta kúú nda̱ ndéi̱ ni̱no oon va Saulo chi̱ ni̱ yu̱'ú ra̱, dá kaá ra̱: ―¿Ndí ki̱án keei kóni̱ ní, tatá? Dá ni̱ kaa Jesús xí'ín rá: ―Ndakuii̱n ndichi, ta kua'án ku̱'u ñoo ká'ano káa, dá káa ná kasto̱'on na xí'ón ndí ki̱án kánian keeón ―kaá na̱.
44009007	Ta ta̱a kua'a̱n xí'ín Saulo ñoó, kúú ni̱ naá vá iní ra̱ ndíta ra, chi̱ ni̱ sei̱do̱'o ta'ani ra ni̱ ka'a̱n iin ña̱yuu, tído ko̱ íin ta'on ní xiní ra̱.
44009008	Dá ni̱ nda̱kuíi̱n ndichi Saulo. Tído tá ni̱ ka'án rá kande̱'é rá, ko̱ ní kúu ka̱, chi̱ ni̱ kukuaa va ra. Dá ni̱ na̱tiin ndaa ñaá ta̱a kua'a̱n xí'ín rá ñoó, dá ndáka ñaá rá ni̱ saa̱ ra̱ ñoo Damasco.
44009009	Ta ñoó ni̱ sa̱ io ra̱ oni̱ kuu̱. Ta ko̱ túu noo̱ rá, ta ko̱ ní sásá'an ra, ta ko̱ ní xí'i ra ta̱kui̱í.
44009010	Ta ñoo Damasco ñoó ió iin ta̱a kúú kuendá Jesús naní Ananías. Ta ni̱ na'a̱ noo̱ sato'o yo̱ Jesús noo̱ ná, ta ni̱ kaa na̱ xí'ín ná: ―¡Ananías! Dá ni̱ kaa Ananías: ―Yó'o nákaa̱i̱, tatá.
44009011	Dá ni̱ kaa sato'o yo̱ Jesús: ―Ndakuii̱n ndichi, ta kua'án kíi̱ keí naní keí Ndaa̱. Tá ni̱ saa̱o̱n ve'e iin ta̱a naní Judas, dá ndato̱'ón sa'a̱ iin ta̱a ni̱ kaki ñoo Tarso naní Saulo, chi̱ ñoó ió ra̱ ká'a̱n ra̱ xí'íín.
44009012	Chi̱ ni̱ xi̱'oi ña̱ ni̱ xini ra̱ iin ta̱a naní Ananías, ta ku̱'u ra chinóo ra ndá'a̱ rá dini̱ rá, dá ná natu̱u tuku noo̱ rá.
44009013	Dá ni̱ kaa Ananías: ―Tatá, kua̱'á nda̱'o ña̱yuu nákani xí'ín yu'u̱ sa̱'á ta̱a ñoó, ña̱ xíonoo ra kéndava̱'a ra xí'ín ña̱yuu mií ní ndéi ñoo Jerusalén.
44009014	Ta viti ni̱ ka̱sáa̱ ra̱ ñoo yó'o. Ta né'e ra choon ni̱ xi̱'o ta̱ duti̱ sakua̱'a̱ ña̱ tiin ra ndidaá kúú ña̱yuu nákoni ña̱ kúú ní sato'o na̱ ko'o̱n na̱ ve'e ka̱a.
44009015	Dá ni̱ kaa sato'o yo̱ Jesús: ―Kua'án, chi̱ mií vá yu'u̱ ni̱ ka̱xi ta̱a ñoó ña̱ kane'e ra to̱'in dána'a̱ ra̱ no̱ó ña̱yuu ko̱ kúú na̱ Israel, xí'ín noo̱ rey, xí'ín no̱ó na̱ Israel.
44009016	Ta ko'i̱n dána'i̱ noo̱ rá ña̱ kánian ndo'o naní nío̱ rá sa'a̱ yú'u̱ ―kaá na̱.
44009017	Dá ni̱ kee Ananías kua'a̱n na̱. Dá ni̱ saa̱ na̱ ve'e noo̱ ió Saulo, kúú ni̱ ku̱'u na ni̱ chi̱nóo na ndá'a̱ ná dini̱ rá. Dá ni̱ kaa na̱: ―Ñani Saulo, mií sato'o yo̱ Jesús, na̱ ni̱ na'a̱ noo̱ noo̱ yo̱'ó íchi̱ no̱ó ve̱iín yó'o, no̱ón kúú na̱ ni̱ ta̱nda'á yu'u̱ ve̱ii, dá natu̱u noo̱o̱n, ta nakutón xí'ín Espíritu ii̱ Ndios ―kaá na̱.
44009018	Ta kúú vití'ón di'a va ni̱ kue̱i ña̱ ndáa táto̱'on ndáa ta'i̱ ti̱yaká nduchí nóó Saulo. Ta kúú ni̱ na̱tu̱u noo̱ rá. Dá ví ni̱ nda̱kuíi̱n ndichi ra̱. Dá ni̱ sa'a̱n ra̱ ni̱ sodo̱ ndúta̱ rá.
44009019	Dá tá ni̱ ndi'i ni̱ sa̱sá'an ra, kúú ni̱ na̱ní'i̱ ndée̱ vá rá. Ta ni̱ sa̱ io ra̱ dao kuu̱ xí'ín na̱ kúú kuendá Jesús ndéi ñoo Damasco ñoó.
44009020	Ta ni̱ ndi'i, dá ni̱ ka̱sá'á Saulo dána'a̱ na̱ sa'a̱ Cristo Jesús ini ve'e noo̱ nátaka na̱ Israel ndéi ñoo ñoó, chi̱ kaá na̱ ña̱ Jesús kúú de̱'e Ndios.
44009021	Ta kúú ni̱ ka̱sá'á naá vá iní ndidaá kúú ña̱yuu seídó'o na ña̱ dána'a̱ Saulo, ta kaá na̱: ―¿Á o̱ du̱ú ta̱a káa kúú ra̱ kéndava̱'a xí'ín na̱ kúú kuendá Jesús ndéi ñoo Jerusalén? Ta, ¿á o̱ du̱ú ra̱ káa ta'ani kúú ta̱a ni̱ ka̱sáa̱ yó'o tiin ra na̱ kúú kuendá Jesús, ta kandaka ñaá rá ko'o̱n ra̱ naki̱'o ra noo̱ ndá'a̱ ta̱ duti̱ sakua̱'a̱? ―kaá na̱.
44009022	Tído ví'í ka̱ ví ni̱ ndu̱ndeé iní Saulo dána'a̱ na̱ sa'a̱ Jesús, ta ko̱ ní'i̱ ta̱ Israel ndéi ñoo Damasco ndí ki̱án ka'a̱n ra̱ xí'ín Saulo, dá chi̱ ni̱ xi̱'o na ña̱ ni̱ ka̱ndaa̱ ini ra̱ ña̱ miía̱n ndaa̱ ndisa Jesús kúú Cristo, na̱ dáka̱ki ñaá.
44009023	Kúú sa̱ kua̱'á nda̱'o kuu̱ ni̱ ya̱'a, dá ni̱ ka̱ndo̱o ta̱a Israel ña̱ ka'ání rá Saulo.
44009024	Tído ni̱ ni'i̱ tó'on na sa̱'á ña̱ ni̱ ka̱ndo̱o ra kee ra. Ta nduú ñoó ndéi ra ndáti ra keta na yé'é noo̱ ko̱ndu'u na̱ ñoo Damasco, dá ka'ání ñaá rá, ká'án rá.
44009025	Sa̱'á ño̱ó tá ni̱ kuaá, dá ni̱ da̱nóo na̱ kúú kuendá Jesús Saulo ini iin ti̱yika̱ ká'ano sata̱ náo̱ ndadí ñoo ñoó. Dá ni̱ kee na kua'a̱n na̱.
44009026	Dá tá ni̱ saa̱ Saulo ñoo Jerusalén, dá ni̱ ka'án ná naki'in tá'an na xí'ín na̱ kúú kuendá Jesús ndéi ñoó. Tído ndidaá vá ná yu'ú xiní ñaá, chi̱ ko̱ kándía na ña̱ miía̱n ndaa̱ ni̱ nduu Saulo kuendá Jesús.
44009027	Dá ni̱ kee Bernabé ndáka ñaá ná kua'a̱n na̱ noo̱ ndéi na̱ kúú apóstol. Dá ni̱ na̱kani na ña̱ ni̱ xini Saulo sato'o yo̱ Jesús íchi̱ kua'a̱n ñoo Damasco. Ta ni̱ na̱kani ta'ani na ña̱ ni̱ ka'a̱n Jesús xí'ín ná íchi̱ ñoó. Ta ni̱ ka̱sto̱'on ta'ani na xí'ín ña̱yuu ñoó ña̱ ko̱ ní yu̱'ú ta'on Saulo dána'a̱ na̱ sa'a̱ Jesús no̱ó ña̱yuu ndéi ñoo Damasco ñoó.
44009028	Dá ni̱ ka̱ndo̱o Saulo ni̱ sa̱ io na̱ xí'ín apóstol ñoo Jerusalén. Ta sa̱ xi̱onoo na xí'ín ná.
44009029	Ta ko̱ yu̱'ú ta'on Saulo kanoo na kasto̱'on na xí'ín ña̱yuu sa'a̱ sato'o yo̱ Jesús. Ta dándichi̱ tá'an na xí'ín ta̱ Israel ká'a̱n yú'u̱ griego. Tído ka'ání vá ñaá rá kóni̱ ra̱.
44009030	Dá tá ni̱ ka̱tóni̱ ini dao ka̱ na̱ kúú kuendá Jesús ña̱ ki̱'o dión kóni̱ ra̱ kee ra, dá ni̱ kee na ndáka na Saulo kua'a̱n na̱ nda̱ ñoo Cesarea. Ta ñoó ni̱ ta̱nda'á ñaá ná kua'a̱n nó'o̱ ná ñoo Tarso.
44009031	Ta kúú ndéi va̱'a va ndidaá na̱ kúú kuendá Jesús ndéi iin níí kúú kuendá Judea, xí'ín Galilea, xí'ín Samaria. Ta sá'ano cháá ka̱ na̱ kua'a̱n na̱ xí'ín to̱'on Ndios. Ta yu'ú nío̱ ná sato'o yo̱ Ndios. Ta ni̱ ndu̱kua'a̱ ná, ta ni̱ sisa cháá ka̱ na̱ xí'ín ña̱ kándísa na kée Espíritu ii̱ Ndios.
44009032	Ta noo̱ xíonoo Pedro xíto ni'ini na ndidaá na̱ kúú ña̱yuu Ndios ndéi iin rá iin ñoo, ta kúú ñoó ni̱ kasa̱ndaá na̱ noo̱ ndéi na̱ kúú kuendá Jesús ñoo naní Lida.
44009033	Ta ñoó ni̱ na̱ní'i̱ ná iin ta̱a naní Eneas. Ta sa̱ io ona̱ va kuia̱ kándu'u̱ rá noo̱ xíto, chi̱ ni̱ na̱tií sa'a̱ rá.
44009034	Dá ni̱ kaa Pedro xí'ín rá: ―Eneas, Jesucristo kúú na̱ nduva̱'a yo'ó. Ndakuii̱n ndichi, ta natuú xi̱to̱n. Ta kúú ni̱ na̱kuíi̱n ndichi ra̱.
44009035	Tá ni̱ xini ña̱yuu ndéi ñoo Lida ñoó xí'ín ñoo naní Sarón ña̱ ni̱ ndu̱va̱'a ta̱ kú'u̱ ñoó, kúú ni̱ nduu ta'ani na kuendá sato'o yo̱ Jesús.
44009036	Ta ñoo naní Jope ió iin ñá'a̱ kúú kuendá Jesús naní Tabita. Ta xí'ín to̱'on griego naníán Dorcas. Ta kúú kua̱'á nda̱'o ña̱ va̱'a sa̱ keeán, chi̱ sa̱ chi̱ndeéán ña̱yuu kúnda'í.
44009037	Ta tein kuu̱ dáá ñóó ni̱ ka̱sá'á kú'a̱n. Ta kúú ni̱ xi'i̱ vaan. Dá tá ni̱ ndi'i ni̱ na̱kata na ñíi̱a̱n, dá ni̱ chi̱ndú'u̱ ñaá ná ini ve'e kúú uu̱ kánóo ni̱no.
44009038	Ta yati né'e tá'an ñoo Jope ñoó xí'ín ñoo Lida. Kúú ni̱ ka̱ndaa̱ ini na̱ kúú kuendá Jesús ndéi ñoo Jope ña̱ ió Pedro ñoo Lida. Sa̱'á ño̱ó ni̱ ta̱nda'á ná uu̱ ta̱a kua'a̱n ra̱ kuaka ñaá rá. Tá ni̱ saa̱ ra̱ noo̱ ió na̱, dá ni̱ seí nda'í ra̱ noo̱ ná, ta kaá ra̱: ―¿Á ko'o̱n ní xí'ín ndu'u̱ vití'ón ní? ―kaá ra̱.
44009039	Dá ni̱ kee Pedro kua'a̱n na̱ xí'ín rá. Dá tá ni̱ saa̱ na̱ ñoo Jope, dá ni̱ kee ña̱yuu ñoó ndáka ñaá ná kua'a̱n na̱ ve'e noo̱ kándu'u̱ ndi̱i naní Dorcas ñoó. Ta kúú kua̱'á nda̱'o na̱ kuáa̱n ni̱ kao̱ noo sata̱ Pedro, ta ndéí'i̱ na̱ ndéi na sa̱'á ndi̱i ñoó. Ta dána'a̱ na̱ dá'o̱n xí'ín do'o̱no̱ ni̱ sa̱ ka̱va̱'aán tá ni̱ sa̱ takia̱n noo̱ Pedro.
44009040	Dá ni̱ taó ndí'i Pedro ndidaá kúú ña̱yuu ndéi ini ve'e ñoó. Dá ví ni̱ sa̱ kuíi̱n xi̱tí ná, ta ni̱ ka'a̱n na̱ xí'ín Ndios. Dá ni̱ sa̱ nde̱'é ná noo̱ kándu'u̱ ndi̱i ñoó. Dá ni̱ kaa na̱: ―Tabita, ndako̱o ―kaá na̱. Ta kúú ni̱ na̱nde̱'é váán. Dá tá ni̱ xinia̱n Pedro, kúú ni̱ nda̱ko̱oán ióa̱n.
44009041	Dá ni̱ tiin Pedro ndá'a̱n. Dá ni̱ na̱chi̱kani ndichi ñaá ná. Dá ni̱ na̱kana na ndidaá na̱ kúú ña̱yuu Ndios xí'ín na̱ kuáa̱n ñoó ini ve'e ñoó. Dá ni̱ chi̱kani takí ñaá ná noo̱ ná.
44009042	Dá tá ni̱ ka̱ndaa̱ ini ña̱yuu ndéi ñoo Jope ñoó ña̱ ni̱ na̱takia̱n, kúú kua̱'á nda̱'o na ni̱ ka̱ndísa sato'o yo̱ Jesús.
44009043	Ta kúú kua̱'á ka̱ va kuu̱ ni̱ ka̱ndo̱o Pedro ñoo Jope ni̱ sa̱ io na̱ ve'e iin ta̱a sa̱ ndu̱vii ñíi̱ kíti̱ naní Simón. 10
44010001	Ta ñoo Cesarea ió iin ta̱a naní Cornelio. Ta dándáki ra iin ciento soldado, ra̱ kúú iin ta'ándá naní, ra̱ Italiano.
44010002	Ta ndáño̱'o ra Ndios, ta yu'ú ni'ini ñaá rá xí'ín ndidaá na̱ ve'e ra. Ta kua'a̱ di̱'ón xí'o ra chíndeé rá ña̱yuu kúnda'í. Ta daá kuití ká'a̱n ra̱ xí'ín Ndios.
44010003	Ta iin kuu̱ ni̱ xini ra̱ ña̱'a ndato ni̱ kee Ndios táto̱'on ka̱ oni̱ sa̱'ini, chi̱ ni̱ xini túu ra iin ángel ni̱ kii noo̱ Ndios. Ta ni̱ ku̱'u na noo̱ nákaa̱ ra̱. Dá ni̱ kaa na̱: ―¡Cornelio!
44010004	Tá ni̱ sa̱ nde̱'é va̱'a Cornelio ángel ñoó, kúú ni̱ yu̱'ú nda̱'o ra. Dá ni̱ nda̱to̱'ón ñaá rá: ―¿Ndí ki̱án kóni̱ ní, tatá? Dá ni̱ kaa ángel ñoó: ―Náta'an ini Ndios seídó'o na ña̱ xíko̱n noo̱ ná, ta náta'an ta'ani ini na̱ sa̱'á ña̱ chíndeéón ña̱yuu kúnda'í.
44010005	Ta viti tanda'á dao ta̱a ná ko'o̱n ra̱ ñoo Jope kuaka ra iin ta̱a naní Simón kandaka ra kasaa̱ ra̱. Ta ta̱ yó'o naní ta'ani Pedro.
44010006	Ta ió na̱ ve'e iin ka̱ ta̱a naní Simón, tá'a̱n ra̱ ndúvii ñíi̱ kíti̱. Ta íin ve'e ra yati yu'ú ta̱ño'o̱. Ta no̱ón kúú na̱ kasto̱'on xí'ón ndí ki̱án kánian keeón ―kaá ángel ñoó.
44010007	Dá ni̱ kee ángel ñoó kua'a̱n na̱. Dá ni̱ kana Cornelio uu̱ ta̱a kéchóon noo̱ rá xí'ín iin soldado, tá'a̱n ra̱ ndáño̱'o ta'ani Ndios takí. Ta kándéé ini Cornelio ñoó ta̱a yó'o.
44010008	Dá ni̱ na̱kani ndi'i ra xí'ín ta̱a yó'o ña̱ ni̱ ka'a̱n ángel ñoó xí'ín rá. Dá ni̱ ta̱nda'á ñaá rá kua'a̱n ra̱ ñoo Jope kuaka ra Pedro kii na.
44010009	Ta iin ka̱ kuu̱, tá sa̱ kua'a̱n kasandaá yati ra ñoo Jope ñoó, kúú ni̱ kaa Pedro dini̱ vé'e ka'a̱n na̱ xí'ín Ndios, ta kíán táto̱'on dao nduú.
44010010	Ta ni̱ kixian ni̱ kuiko nda̱'o na. Ta sa̱ kasá'an va na kóni̱ na̱. Ta xía̱n nani kénduu na̱ ve'e ñoó ña̱'a kasá'an na, ta kúú ni̱ xini túu na iin ña̱'a ndato ni̱ kee Ndios.
44010011	Chi̱ ni̱ xini na̱ ni̱ nono̱ induú. Ta ni̱ xini na̱ ko̱noo iin ña̱'a ve̱i ña̱, ta káaan táto̱'on káa iin dá'o̱n ká'ano. Ta ndíko̱ tá'an ndin komi̱ tito̱án. Ta ni̱ na̱xino̱a̱n nda̱ no̱ñó'o̱.
44010012	Ta kúú ini dá'o̱n ñoó ñó'o ndidaá kúú kíti̱ komi̱ sa'a̱, ta ñó'o ta'ani kirí xíka ti̱xi, xí'ín ndidaá ka̱ ni laa.
44010013	Dá ni̱ sei̱do̱'o Pedro tachi̱ iin na̱ ni̱ ka'a̱n, ta kaá na̱ di'a: ―Pedro, nakuii̱n ndichi. Ta ka'ání kíti̱ xaa̱n, ta kaso̱n rí.
44010014	Dá ni̱ kaa Pedro: ―Ko̱ó, tatá, chi̱ ko̱ óon ta'on keí yu'u̱ ña̱'a yako xí'ín ña̱ ko̱ ió vii noo̱ Ndios.
44010015	Dá ni̱ kaa tuku tachi̱ na̱ ni̱ ka'a̱n ñoó xí'ín ná: ―Tá'a̱n ña̱ ni̱ ndu̱vii Ndios, o̱ sa̱ chínaní ta'on yo'áa̱n ña̱ kía̱n ña̱ yako.
44010016	Ta oni̱ ta'ándá ni̱ ka'a̱n na̱ dión xí'ín Pedro. Dá ni̱ na̱ndió ko̱o tuku dá'o̱n ñoó kua'a̱n nó'a̱n induú.
44010017	Ta kúú xía̱n ió Pedro nákani ini na̱ ndi kóni̱ kaa ña̱ ndato ni̱ xini na̱ ñoó, kúú sa̱ ni̱ saa̱ va ta̱a ni̱ ta̱nda'á Cornelio ve'e noo̱ ió na̱, chi̱ ni̱ nda̱to̱'ón rá na̱ ñoo ñoó ndeí kúú ve'e Simón. Ta kúú sa̱ ni̱ kasa̱ndaá ra̱ yé'é ve'e ñoó.
44010018	Dá ni̱ ka̱sá'á ndáto̱'ón rá na̱ ndéi ve'e ñoó, dá ni̱ kaa ra̱: ―¿Á ve'e yó'o ió iin ta̱a naní Simón, ta̱a ká'a̱n xí'ín ná Pedro? ―kaá ra̱.
44010019	Ta nákani ii̱ vá ini Pedro sa̱'á ña̱ ni̱ xini na̱, dá ni̱ kaa Espíritu ii̱ Ndios xí'ín ná: ―Ni̱ ka̱sáa̱ oni̱ ta̱a nándukú rá yo̱'ó.
44010020	Ndakuii̱n, ta kua'án noo kíi̱, ta o̱ sa̱ nákani kuáchi̱ ino̱n ko'o̱n xí'ín rá, chi̱ miíó yu'u̱ ni̱ ta̱nda'á rá ni̱ ka̱sáa̱ ra̱ ―kaá na̱.
44010021	Dá ni̱ noo Pedro, dá ni̱ sa'a̱n na̱ noo̱ ndíta ta̱a ni̱ ta̱nda'á Cornelio ñoó. Dá ni̱ kaa na̱ xí'ín rá: ―Yu'u̱ kúú ta̱a nándukú ndo'ó. ¿Ndá choon ve̱i ndó?
44010022	Dá ni̱ kaa ra̱ xí'ín ná: ―Ve̱i ndu choon iin ta̱a naní Cornelio, tá'a̱n na̱ dándáki iin ciento soldado. Ta na̱ yó'o kúú iin ta̱a ndaa̱, ta ndáño̱'o na Ndios takí. Ta ká'a̱n va̱'a ndidaá kúú na̱ Israel sa'a̱ ná. Ta ni̱ na̱tiin na choon noo̱ iin ángel kéchóon noo̱ Ndios ña̱ kía̱n kana na mií ní ña̱ ko'o̱n ní ve'e na, dá ná kueídó'o na ña̱ kía̱n kasto̱'on ní xí'ín ná ―kaá ta̱a ñoó.
44010023	Dá ni̱ na̱tiin va̱'a ñaá Pedro. Dá ni̱ sa̱ ndei ra ve'e ñoó ni̱ kidi̱ ra̱ sa̱kuaá dáá ñóó. Tá ni̱ tu̱u noo̱ iin ka̱ kuu̱, dá ni̱ kee Pedro xí'ín dao ka̱ ta̱a kúú kuendá Jesús ndéi ñoo Jope ñoó kua'a̱n na̱ xí'ín ndin oni̱ ta̱a ñoó.
44010024	Nda̱ iin ka̱ ví kuu̱, dá ni̱ saa̱ na̱ ñoo naní Cesarea. Ta sa̱ io va Cornelio ndáti ra kasaa̱ Pedro ve'e ra. Ta ndéi ta'ani ndidaá tá'an ra, xí'ín na̱ né'e tá'an va̱'a xí'ín rá ni̱ kana ra ñoó.
44010025	Dá tá ni̱ saa̱ Pedro yé'é ve'e ñoó, kúú ni̱ keta Cornelio nakuaka ñaá rá. Ta kúú ni̱ sa̱ kuíi̱n xi̱tí rá noo̱ ná, dá kandaño̱'o ñaá rá, ká'án rá.
44010026	Tído ni̱ na̱chi̱kani ndichi va ñaá Pedro, chi̱ ni̱ kaa na̱ xí'ín rá: ―Ndakuii̱n ndichi ní, chi̱ ta̱a xi̱'ín vá ní kúú yu'u̱.
44010027	Ta kúú ndátó'ón Pedro xí'ín rá ni̱ ndu̱'u na ve'e ra. Dá ni̱ xini na̱ ña̱ kua̱'á nda̱'o ña̱yuu ndéi ndáti ñaá.
44010028	Dá ni̱ kaa Pedro xí'ín ná: ―Sa̱ ná'á vá mií ndó ña̱ ko̱ sónó ta'on ley ndu'u̱, na̱ kúú na̱ Israel, ña̱ naki'in tá'an ndu ta ni ña̱ natuu yati ndu xí'ín ña̱yuu ko̱ kúú na̱ Israel. Tído ni̱ da̱ná'a̱ Ndios noo̱í ña̱ ko̱ kánian chinaní yu'u̱ ni iin tó'ón ña̱yuu ña̱ kúú ná ña̱yuu ko̱ chóon, o ña̱yuu yako noo̱ Ndios.
44010029	Sa̱'á ño̱ó, tá ni̱ kana ndó yu'u̱ ve̱i, ko̱ ní nákani kuáchi̱ ta'on inii̱ kixii. Ta viti ndáto̱'ín ndo'ó, ¿ndá sa'a̱ kíán ni̱ kana ndó yu'u̱ ve̱ii? ―kaá na̱.
44010030	Dá ni̱ kaa Cornelio xí'ín ná: ―Sa̱ io komi̱ kuu̱, táto̱'on mií hora viti, iói̱ né'e ii̱í. Kúú tá ni̱ kasa̱ndaá ka̱ oni̱ nani ká'i̱n xí'ín Ndios, ta kúú iin ndakána vá ni̱ sa̱ kuíi̱n iin ta̱a ndíxi dá'o̱n ndato náye'e̱ ndaa noo̱í.
44010031	Dá ni̱ kaa na̱ xí'ín yu'u̱: “Cornelio, sa̱ ni̱ sei̱do̱'o Ndios ña̱ ni̱ xiko̱n noo̱ ná, ta náta'an ini na̱ sa̱'á ña̱ chíndeéón ña̱yuu kúnda'í.
44010032	Ta viti tanda'á dao ta̱a ná ko'o̱n ra̱ ñoo ká'ano naní Jope kuaka ra iin ta̱a naní Simón, ta̱ ká'a̱n xí'ín ná Pedro. Ta ió na̱ ve'e iin ta̱a naní Simón, tá'a̱n ra̱ ndúvii ñíi̱ kíti̱. Ta íin ve'e ra yati yu'ú ta̱ño'o̱. Dá ná kii na kasto̱'on na xí'ón ndí ki̱án kánian keeón”, kaá ángel ñoó xí'ín yu'u̱.
44010033	Sa̱'á ño̱ó mií hora daá ni̱ ta̱nda'í ta̱a yó'o ko̱saa̱ ra̱ kuaka ra mií kii ní. Ta kúú va̱'a va ni̱ kee ní chi̱ ni̱ ka̱sáa̱ yachi̱ ní. Ta viti kía̱n ndéi ndi'i ndu'u̱ noo̱ Ndios, dá kueídó'o ndu ndidaá to̱'on ni̱ sa'anda Ndios noo̱ ní ña̱ kía̱n kasto̱'on ní xí'ín ndu'u̱ ―kaá ra̱ xí'ín Pedro.
44010034	Dá ni̱ ka̱sá'á Pedro ká'a̱n na̱ xí'ín ña̱yuu ñoó: ―Viti kía̱n kátóni̱ va̱'a inii̱ ña̱ ko̱ káxi ta'on Ndios ña̱yuu, iin nóó kúú vá ná noo̱ ná.
44010035	Ta náta'an ini na̱ xiní na̱ ña̱yuu ndéi ndi ndáa mií vá ñoo tá yu'ú ni'ini ñaá ná, ta kée na ña̱ ndaa̱.
44010036	Ni̱ ka'a̱n Ndios xí'ín na̱ Israel sa̱'á to̱'on va̱'a ña̱ ká'a̱n ña̱ kuu va nandei va̱'a na xí'ín Ndios sa'a̱ Jesucristo, na̱ dándáki ndidaá ña̱yuu.
44010037	Ta sa̱ ná'á vá mií ndó ndí ki̱án ni̱ kuu chí Judea di'a. Ta ni̱ ka̱sá'án chí kuendá Galilea di'a tá ni̱ ndi'i ni̱ da̱ná'a̱ Juan no̱ó ña̱yuu ña̱ kánian kodo̱ ndúta̱ ná.
44010038	Chi̱ ni̱ xi̱'o Ndios Espíritu ii̱ ná noo̱ Jesús, na̱ ñoo Nazaret, ta ni̱ xi̱'o ta'ani na choon noo̱ ná. Ta sa̱ xi̱onoo Jesús sa̱ kee na kua̱'á nda̱'o ña̱ va̱'a, ta sa̱ ndu̱va̱'a na ndidaá kúú ña̱yuu sa̱ da̱ndó'o ña̱ u'u̱. Dión ni̱ kee Jesús, chi̱ ió Ndios xí'ín ná.
44010039	Ta ndu'u̱ kúú na̱ ni̱ xini ndidaá kúú ña̱'a ndato ni̱ kee Jesús chí kuendá Judea, xí'ín ña̱ ni̱ kee na ñoo Jerusalén. Tá ni̱ ndi'i, dá ni̱ sa'ání ñaá rá, chi̱ ni̱ chi̱rkaa ñaá rá ndi̱ka iin cruz.
44010040	Tído ni̱ da̱nátaki ñaá Ndios ti̱xi kuu̱ óni̱. Ta ni̱ na'a̱ takí tuku Jesús noo̱ ndú'u̱ ni̱ kee Ndios.
44010041	Tído ko̱ ní xiní ta'on ñaá ndidaá na̱ Israel. Sa̱va̱'a mií ndu'u̱, tá'a̱n na̱ ni̱ ka̱xi mií Ndios, ni̱ xini ñaá, chi̱ ni̱ sa̱sá'an nduú ndu̱ xí'ín ná, ta ni̱ xi'i nduú ndu'u̱ xí'ín ná tá ni̱ ndi'i ni̱ na̱taki na̱.
44010042	Tá ni̱ ndi'i, dá ni̱ xi̱'o na choon noo̱ ndú'u̱ ña̱ kanoo ndu kasto̱'on ndu xí'ín ndidaá kúú ña̱yuu ña̱ ni̱ chi̱kani Ndios mií Jesús ña̱ keyíko̱ na̱ sa'a̱ ndidaá ña̱yuu takí xí'ín ndidaá na̱ ni̱ xi'i̱.
44010043	Ta sa'a̱ mií ta'ani ná ni̱ taa profeta, chi̱ ni̱ taa na ña̱ ku'u̱ ká'ano ini Ndios sa'a̱ kua̱chi ndidaá ña̱yuu kandeé iní ñaá ―kaá Pedro.
44010044	Ta kúú ká'a̱n ió Pedro íin na, kúú ni̱ na̱xino̱ Espíritu ii̱ Ndios dini̱ ndidaá kúú ña̱yuu ndéi seídó'o ñoó.
44010045	Ta ta̱ Israel kúú kuendá Jesús, tá'a̱n ra̱ ni̱ ka̱sáa̱ xí'ín Pedro ñoó, kúú ni̱ naá vá iní ra̱ ndíta ra, chi̱ ni̱ na̱xino̱ Espíritu ii̱ Ndios dini̱ na̱ ko̱ kúú na̱ Israel ñoó,
44010046	chi̱ ni̱ seídó'o ra ña̱ ni̱ ka̱sá'á ná ká'a̱n na̱ dao ka̱ yú'u̱, ta kéká'ano na Ndios.
44010047	Dá ni̱ kaa Pedro xí'ín ta̱a ni̱ ka̱sáa̱ xí'ín ná ñoó: ―Ni iin tó'ón ña̱yuu o̱ kúu chituu ña̱ kodo̱ ndúta̱ na̱ yó'o, chi̱ sa̱ ni̱ na̱tiin va na Espíritu ii̱ Ndios táto̱'on ki̱'o ni̱ na̱tiin ñaá mií yó ―kaá na̱.
44010048	Dá ni̱ sa'anda Pedro choon no̱ó ña̱yuu ni̱ ka̱ndísa ñoó ña̱ ná kodo̱ ndúta̱ ná xí'ín kuu̱ sato'o yo̱ Jesús. Ni ndi'i, dá ni̱ seí nda'í na̱ noo̱ Pedro ña̱ ná koo na xí'ín ná cháá ka̱ kuu̱. 11
44011001	Kúú ni̱ ni'i̱ tó'on ta'ani apóstol xí'ín dao ka̱ na̱ kúú kuendá Jesús ndéi chí kuendá Judea ña̱ ni̱ ka̱ndísa dao ña̱yuu ko̱ kúú na̱ Israel to̱'on va̱'a Ndios.
44011002	Dá tá ni̱ na̱ndió ko̱o tuku Pedro ñoo Jerusalén, dá ni̱ ka̱sá'á dána̱ni ñaá dao ta̱a, tá'a̱n ra̱ kaá ña̱ miía̱n ndúsa̱ ta'a̱nda̱ ñíi̱ ndidaá ta̱a kúú kuendá Jesús,
44011003	ta kaá ra̱: ―¿Ndiva̱'a ni̱ sa'a̱n ní ni̱ ku̱'u ní ve'e ta̱a ko̱ ní tá'a̱nda̱ ñii̱? Ta, ¿ndiva̱'a ni̱ sa̱sá'an nduú ní xí'ín rá?
44011004	Dá ni̱ ka̱sá'á Pedro nákani ndi'i na ndi ki̱'o ni̱ ndo'o na, ta kaá na̱:
44011005	―Tá nákaa̱ yu'u̱ ñoo ká'ano naní Jope, ta xía̱n nani ká'i̱n xí'ín Ndios, ta kúú ni̱ na'a̱ na̱ iin ña̱'a ndato noo̱í. Ta káaan táto̱'on káa iin dá'o̱n chi̱ká'ano. Ta ndíko̱ tá'an ndin komi̱ tito̱án. Dión káaan ni̱ nooan ni̱ kiian nda̱ induú káa. Ta ni̱ na̱xino̱a̱n nda̱ noo̱ iói̱.
44011006	Dá ni̱ sa̱ nde̱'é va̱'i inia̱n, kúú ni̱ xinii̱ ñó'o kíti̱ komi̱ sa'a̱, xí'ín kirí yukú dee̱n, xí'ín kirí xíka ti̱xi, xí'ín ndidaá ka̱ ni laa.
44011007	Dá ni̱ sei̱do̱'i tachi̱ iin na̱ ni̱ ka'a̱n: “Pedro, ndakuii̱n ndichi. Ta ka'ání kirí xaa̱n, ta kaso̱n rí”, kaá na̱ xí'íi̱n.
44011008	Dá ni̱ kaai̱: “Ko̱ó, tatá, chi̱ ko̱ óon ta'on keí yu'u̱ ña̱'a yako xí'ín ña̱ ko̱ ió vii noo̱ Ndios”, ni̱ kaai̱ xí'ín ná.
44011009	Ta chí induú ni̱ ka'a̱n tuku tachi̱ ñoó xí'íi̱n: “Tá'a̱n ña̱ ni̱ ndu̱vii Ndios, o̱ sa̱ chínaní ta'on yo'áa̱n ña̱ kía̱n ña̱ yako”, kaáa̱n.
44011010	Ta oni̱ ta'ándá ni̱ ndo'i dión. Dá ni̱ na̱ndió ko̱oan kua'a̱n nó'a̱n induú.
44011011	’Ta kúú mií hora daá ñóó ni̱ ka̱sáa̱ oni̱ ta̱a nándukú rá yu'u̱ ve'e noo̱ sa̱ ioi̱. Ta ro̱ón kúú ra̱ ni̱ kii nda̱ ñoo Cesarea.
44011012	Ta kúú ni̱ ka'a̱n na̱ kúú Espíritu ii̱ Ndios xí'íín ña̱ ná dá'a ni nakani kuáchi̱ inii̱ ko'i̱n xí'ín rá. Ta kúú ni̱ sa'a̱n ta'ani ndin iño̱ ñani yo̱ yó'o xí'íín. Tá ni̱ saa̱ ndu'u̱, dá ni̱ ku̱'u ndu ini ve'e ta̱a ñoó.
44011013	Dá ni̱ na̱kani ra xí'ín ndú ña̱ ni̱ xini ra̱ iin ángel ini ve'e ra, ta ni̱ kaa ángel ñoó xí'ín rá: “Tanda'á dao ta̱a ná ko'o̱n ra̱ ñoo ká'ano Jope kuaka ra iin ta̱a naní Simón, ta̱ ká'a̱n xí'ín rá Pedro.
44011014	Ta ro̱ón kúú ra̱ kasto̱'on xí'ón ndí ki̱án kánian keeón, dá ka̱ki miíón xí'ín na̱ ve'ón no̱ó kua̱chi ndo̱”, kaá ángel xí'ín rá.
44011015	Tá ni̱ ka̱sá'í dána'i̱ no̱ó ña̱yuu ñoó, kúú ni̱ na̱xino̱ Espíritu ii̱ Ndios dini̱ ná táto̱'on ki̱'o ni̱ na̱xino̱ na̱ dini̱ mií yó mií sa'a̱.
44011016	Nda̱ daá ví ni̱ ndi̱sáa̱ inii̱ ña̱ ni̱ ka'a̱n sato'o yo̱ Jesús: “Miía̱n ndaa̱ kíán ña̱ Juan ni̱ sa̱ da̱kódo̱ ndúta̱ ñaá xí'ín ta̱kui̱í, tído ndo'ó kúú na̱ kodo̱ ndúta̱ xí'ín Espíritu ii̱.”
44011017	Mií Ndios kúú na̱ ni̱ xi̱'o Espíritu ii̱ ná no̱ó ña̱yuu ñoó táto̱'on ni̱ xi̱'o na Espíritu ii̱ ná noo̱ mií yó sa̱'á ña̱ ni̱ ka̱ndísa yó sato'o yo̱ Jesucristo. Sa̱'á ño̱ó nda̱ni, ¿ndá yoo kúú yu'u̱ ña̱ ketéiin no̱ó ña̱ kóni̱ Ndios? ―kaá Pedro.
44011018	Tá ni̱ sei̱do̱'o ra to̱'on yó'o, ta kúú ni̱ sadi ra̱ yú'u̱ rá, ta kúú ko̱ ní dána̱ni ka̱ ra̱ Pedro. Nda̱á ni̱ ka̱sá'á rá kéká'ano ra Ndios, ta kaá ra̱: ―Dá kía̱n nda̱ ña̱yuu ko̱ kúú na̱ Israel xí'o Ndios ña̱ nandikó iní na̱ sa̱'á kua̱chi kée na, dá kasandaá na̱ ni'i̱ ná ña̱ kataki chíchí ná ―kaá ra̱.
44011019	Kua̱'á nda̱'o na̱ kúú kuendá Jesús ni̱ xita̱ noo kua'a̱n tá tiempo ni̱ sa'ání rá Esteban, chi̱ ni̱ ka̱sá'á kéndava̱'a ña̱yuu xí'ín iin rá iin na. Ta dao no̱ón ni̱ kee kua'a̱n nda̱ kuendá Fenicia. Ta dao ka̱ na̱ kua'a̱n iin yúku̱ íin ini ta̱ño'o̱ naní Chipre. Ta dao ka̱ na̱ ni̱ ki'in kua'a̱n ñoo ká'ano naní Antioquía. Ta ko̱ ní dána'a̱ na̱ sa̱'á to̱'on va̱'a sa'a̱ Jesús noo̱ dao ka̱ ña̱yuu, sa̱va̱'a no̱ó na̱ Israel vá ni̱ da̱ná'a̱ na̱án.
44011020	Tído tein na̱ kuendá Jesús ndéi ñoo Antioquía ñoó ñó'o dao na̱ ni̱ kii Chipre xí'ín na̱ ni̱ kii ñoo Cirene. Ta na̱ yó'o kúú na̱ ni̱ ka̱sá'á dána'a̱ no̱ó na̱ ko̱ kúú na̱ Israel sa̱'á to̱'on va̱'a sato'o yo̱ Jesús.
44011021	Ta kúú ni̱ chi̱ndeé nda̱'o ñaá sato'o yo̱ Jesús. Sa̱'á ño̱ó nda̱ni kua̱'á nda̱'o ña̱yuu ni̱ ka̱ndísa ñaá, ta ni̱ nduu na kuendá sato'o yo̱ Jesús.
44011022	Tá ni̱ ka̱ndaa̱ ini na̱ kúú kuendá Jesús ndéi ñoo Jerusalén sa'a̱ ndidaá ña̱ ni̱ kuu ñoo Antioquía, dá ni̱ ta̱nda'á ná Bernabé kua'a̱n na̱ ñoó.
44011023	Tá ni̱ saa̱ na̱ ñoo ñoó, dá ni̱ xini na̱ ña̱ kée Ndios kua̱'á nda̱'o ña̱ mani̱ xí'ín ña̱yuu ñoó. Ta kúú ni̱ kadii̱ nda̱'o ini Bernabé ñoó. Dá ni̱ ka'a̱n ni'ini na noo̱ ndidaá ña̱yuu ñoó ña̱ ndino'o ini na̱ ná kandita ndaa̱ na̱ xí'ín sato'o yo̱ Jesús.
44011024	Ta Bernabé ñoó kúú iin ta̱a va̱'a, ta̱ ni̱ na̱kutí xí'ín Espíritu ii̱ Ndios, ta kándéé ká'ano ini na̱ Jesús. Ta kúú kua̱'á ka̱ ví ña̱yuu ni̱ nduu kuendá sato'o yo̱ Jesús ñoo ñoó.
44011025	Tá ni̱ ndi'i yó'o, dá ni̱ kee Bernabé kua'a̱n na̱ ñoo Tarso nándukú ná Saulo. Dá tá ni̱ na̱ní'i̱ ñaá ná, dá ni̱ kee na ndáka ñaá ná kua'a̱n na̱ ñoo Antioquía.
44011026	Tá ni̱ saa̱ na̱ ñoó, dá ni̱ sa̱ ndei na xí'ín na̱ kúú kuendá Jesús iin kuia̱ toon. Ta ni̱ da̱ná'a̱ na̱ no̱ó kua̱'á nda̱'o ña̱yuu. Ta ñoo Antioquía ñoó kúú noo̱ ni̱ ka̱sá'á ña̱yuu chínaní ná na̱ kúú kuendá Jesús, cristianos.
44011027	Ta tein kuu̱ dáá ñóó ni̱ kee dao profeta ndéi ñoo Jerusalén kua'a̱n na̱ ñoo Antioquía.
44011028	Ta xía̱n ndéi na ñoó, dá ni̱ nda̱kuíi̱n ndichi iin ta̱a naní Agabo. Ta mií Espíritu ii̱ Ndios ni̱ kedaá xí'ín rá, dá ni̱ ka̱sto̱'on ra xí'ín na̱ kúú kuendá Jesús ña̱ koo iin tama̱ iin níí kúú no̱ñó'o̱ yó'o, kaá ra̱. Ta kúú miía̱n ndaa̱ kuiti ni̱ sa̱ io iin tama̱ tein tiempo ni̱ sa̱ ne'e iin ta̱a naní Claudio choon ká'ano cháá ka̱.
44011029	Dá ni̱ ka̱ndo̱o na̱ kúú kuendá Jesús ndéi ñoó ña̱ tanda'á ná táto̱'on ki̱'o sáa̱ ndée̱ ná ko'a̱n chindeé ná na̱ kúú kuendá Jesús ndéi chí kuendá Judea.
44011030	Dión ni̱ kee na, dá ni̱ chi̱nda'á náa̱n né'e Bernabé xí'ín Saulo kua'a̱n na̱ naki̱'o naa̱n no̱ó na̱ sá'ano kúú kuendá Jesús ndéi chí kuendá Judea. 12
44012001	Ta mií tiempo daá ñóó ni̱ ka̱sá'á rey Herodes kéndava̱'a ra xí'ín dao na̱ kúú kuendá Jesús.
44012002	Chi̱ ni̱ sa'anda ra̱ choon, dá ni̱ sa'ání rá Jacobo, na̱ kúú ñani Juan, xí'ín espada.
44012003	Tá ni̱ ka̱ndaa̱ ini Herodes ña̱ ni̱ na̱ta'an nda̱'o ini na̱ ñoo Israel ña̱ ni̱ sa'ání rá Jacobo, kúú ni̱ tiin ta'ani ra Pedro chikaa̱ ra̱ ve'e ka̱a. Ña̱ yó'o ni̱ ndo'o na tein kuu̱ víko̱ tá seí na̱ Israel pan, tá'a̱n ña̱ ko̱ ní kí'in tá'an xí'ín ña̱ dákuita̱ ta̱chía̱n.
44012004	Tá ni̱ ndi'i ni̱ tiin ra Pedro, dá ni̱ chi̱káa̱ ñaá rá ve'e ka̱a. Dá ni̱ chi̱kata ra komi̱ tu'u soldado, ta komi̱ soldado ni̱ sa̱ kuu iin iin tu'u ni̱ chi̱kata ra ndíta ndaá Pedro. Chi̱ ni̱ ka'án Herodes taó ñaá rá chikani ra no̱ó na̱ ñoo Israel tá ni̱ ndi'i ni̱ sa̱ io víko̱ Pascua, dá ka'ání ñaá rá, ká'án rá.
44012005	Ta ndaá va̱'a ñaá rá noo̱ nákaa̱ na̱ ve'e ka̱a. Tído ko̱ sá tuu ta'on na̱ kúú kuendá Jesús ká'a̱n na̱ xí'ín Ndios sa'a̱ Pedro.
44012006	Nda̱ ná tu̱u noo̱, dá taó ñaá Herodes, ká'án rá. Ta mií sa̱kuaá dáá ñóó kándu'u̱ Pedro kídi̱ na̱, ta iin iin xoo xoo na̱ ndéi iin iin soldado ndaá ñaá rá. Ta ndíko̱ na̱ xí'ín uu̱ cadena. Ta ndíta uu̱ ka̱ soldado yé'é ka̱a ndaá rá ndidaá ta̱a ñó'o ve'e ka̱a ñoó.
44012007	Ta kúú iin kuití vá ni̱ ka̱sáa̱ iin ángel ni̱ kii noo̱ sato'o yo̱ Ndios. Ta kúú ni̱ na̱ye'e̱ ndaa iin níí kúú ini ve'e ka̱a ñoó. Dá ni̱ da̱ka̱ndá na̱ díi̱n Pedro noo̱ kándu'u̱ ná. Dá ni̱ ndoto na. Dá ni̱ kaa ángel ñoó xí'ín ná: ―Ndako̱o kíi̱. Tá ni̱ ka'a̱n na̱ dión, kúú ni̱ kue̱i va cadena ndíko̱ ndá'a̱ ná.
44012008	Dá ni̱ kaa ta'ani ángel ñoó: ―Nakató ña̱ ndíko̱ ti̱són xaa̱n. Ta naku̱'u ndiso̱n ―kaá na̱. Dá ni̱ kee Pedro dión. Dá ni̱ kaa ángel ñoó xí'ín ná: ―Na̱ndii kotóo̱n, ta karkaa yu'u̱. Nakíi̱, ná ko'o̱.
44012009	Dá ni̱ kee na tákaa na sata̱ ángel kua'a̱n na̱. Ta ko̱ kándaa̱ va̱'a ini na̱, á miía̱n ndaa̱ kúu dión o dión ná'a̱ oon va Ndios iin ña̱'a ndato noo̱ ná, ká'án ná.
44012010	Ta kúú ni̱ ya̱'a na noo̱ ndéi iin tu'u soldado ndaá ñaá ñoó. Dá ni̱ ya̱'a ta'ani na noo̱ ndéi iin ka̱ tu'u soldado. Dá ni̱ kasa̱ndaá na̱ noo̱ kúú yiryé'é ka̱a chí keí di'a. Ta kúú ni̱ nono̱ mií vá yiryé'é ñoó. Dá ni̱ ka̱nkuei na sá xíka na keí ñoó kua'a̱n na̱. Ta kúú ñoó ni̱ da̱nkoo ñaá ángel ñoó.
44012011	Nda̱ daá ví, dá ni̱ ka̱tóni̱ va̱'a ini Pedro, dá ni̱ na̱kani ini na̱: ―Viti kía̱n ni̱ ka̱ndaa̱ inii̱ ña̱ miía̱n ndaa̱ kuiti sato'o yo̱ Ndios kúú na̱ ni̱ chi̱nda'á iin ángel ni̱ kii na ni̱ da̱káki na yó noo̱ ndá'a̱ Herodes xí'ín noo̱ ndidaá kúú ña̱'a kini katoó na̱ Israel kee na xí'á ―ká'án ná kua'a̱n na̱.
44012012	Tá ni̱ ka̱ndaa̱ ini na̱ ña̱ dión ni̱ kee Ndios xí'ín ná, dá ni̱ kee na kua'a̱n na̱ ve'e María, na̱ kúú naná Juan, tá'a̱n ra̱ ká'a̱n xí'ín ná Marcos. Chi̱ ñoó ni̱ na̱taka kua̱'á na̱ kúú kuendá Jesús ndéi na ká'a̱n na̱ xí'ín Ndios.
44012013	Dá tá ni̱ saa̱ Pedro, dá ni̱ ka̱sá'á ná dákásá ná yé'é keí sata̱ vé'e. Ta kúú ni̱ keta iin tadi'í kéchóon ve'e ñoó naní Rode kande̱'é xí ndá yoo dákásá yé'é ñoó.
44012014	Tá ni̱ na̱koni xi̱ tachi̱ Pedro, kúú ko̱ ní sónó ta'on xi yé'é ñoó, chi̱ ni̱ kadii̱ nda̱'o ini xi̱. Kúú ni̱ na̱ndió ko̱o xi kua'a̱n xi̱ kasto̱'on xi xí'ín na̱ ndéi ini ve'e ñoó ña̱ Pedro va kúú na̱ dákásá yé'é ñoó.
44012015	Dá ni̱ kaa na̱ xí'ín xí: ―Nádana va dini̱ yo̱'ó ―kaá na̱. Tído ndúndéé ka̱ ví xí ká'a̱n xi̱ ña̱ ndaa̱ va kíán. Dá ni̱ kaa no̱ón: ―O̱ du̱ú ta'on mií Pedro kúú ná. Nío̱ vá ná kíán.
44012016	Tído dákásá i̱ó Pedro yé'é ñoó íin na. Dá tá ni̱ sonó ña̱yuu ñoó yé'é ñoó, kúú ni̱ xini na̱ Pedro, kúú ni̱ naá vá iní na̱.
44012017	Kúú ni̱ da̱kúu Pedro ndá'a̱ ná ká'a̱n na̱ ña̱ ná kandei tádi̱ ña̱yuu ñoó. Dá ni̱ na̱kani na táto̱'on ki̱'o ni̱ kee sato'o yo̱ Ndios ni̱ taó ñaá ná ini ve'e ka̱a. Dá ni̱ kaa ta'ani na: ―Nakani ndó xí'ín Jacobo, xí'ín ndidaá ka̱ ni na̱ kúú kuendá Jesús sa̱'á ña̱ va̱'a ni̱ kee Ndios xí'ín yu'u̱ ―kaá na̱. Dá ni̱ keta na kua'a̱n na̱ iin ka̱ xíán.
44012018	Tá ni̱ tu̱u noo̱, dá ni̱ ka̱sá'á naá tá'an mií soldado ndéi ra, chi̱ yu'ú ra̱, chi̱ ko̱ ní xiní ra̱ ndi ni̱ kuu ni̱ keta Pedro ve'e ka̱a ñoó.
44012019	Dá ni̱ sa'anda Herodes choon noo̱ dao ka̱ soldado ña̱ ná ko'o̱n ra̱ nandukú ñaá rá, tído ko̱ ní náni'i̱ ta'on ñaá rá. Dá tá ni̱ ndi'i ni̱ nda̱to̱'ón va̱'a Herodes ñoó soldado sa̱ ndei sa̱ ndaa Pedro ini ve'e ka̱a ñoó, dá ni̱ sa'anda ra̱ choon ña̱ ná kuu ra̱. Tá ni ndi'i daá, dá ni̱ keta Herodes kuendá Judea kua'a̱n ra̱ koo tóo ra ñoo naní Cesarea.
44012020	Káryíí nda̱'o Herodes xí'ín ña̱yuu ndéi ñoo Tiro xí'ín na̱ ndéi ñoo Sidón. Sa̱'á ño̱ó ni̱ nda̱tó'ón ña̱yuu ñoó ña̱ ko'o̱n na̱ ndaka̱ na̱ ña̱ mani̱ noo̱ rá. Tá ni̱ saa̱ na̱ ñoó, kúú ni̱ ka̱ndeé ná ni̱ xino̱ ini iin ta̱a naní Blasto, tá'a̱n ra̱ dándáki na̱ kéchóon ve'e Herodes. Ta Blasto ñoó kúú ra̱ ni̱ sa'a̱n ni̱ ndaka̱ ra̱ ña̱ mani̱ noo̱ Herodes sa'a̱ ná. Dión ni̱ kee ña̱yuu ñoó, chi̱ no̱ñó'o̱ rey Herodes ñoó kána ña̱'a seí na̱.
44012021	Dá tá ni̱ kasa̱ndaá kuu̱ ni̱ ka̱ndo̱o Herodes kantó'ón rá xí'ín ná, dá ni̱ na̱ndixi ra dá'o̱n, tá'a̱n ña̱ sá ní'ino ra tá sa'ándá ra̱ choon. Dá ni̱ na̱ko̱o ra noo̱ téi̱ noo̱ sa'ándá ra̱ choon. Dá ni̱ ka̱sá'á rá ká'a̱n ra̱ xí'ín ná.
44012022	Dá ni̱ ka̱sá'á káyu'ú ña̱yuu kuá'a̱ ñoó, ta kaá na̱: ―¡Ndios vá kúú na̱ ká'a̱n yó'o, ta o̱ du̱ú ta̱a oon kúú rá! ―kaá na̱.
44012023	Ta kúú mií hora daá ñóó ni̱ ka̱sá'á kú'u̱ Herodes ni̱ kee iin ángel ni̱ kii noo̱ sato'o yo̱ Ndios sa̱'á ña̱ ko̱ ní náki̱'o ra ña̱ñó'ó noo̱ Ndios tá ni ka'a̱n ña̱yuu ñoó dión xí'ín rá. Kúú ni̱ xi'i̱ va ra ni̱ kee ti̱ku̱dí.
44012024	Ta ni̱ na̱ka̱'ani cháá ka̱ to̱'on sato'o yo̱ Jesús, ta ni̱ ndu̱kua'a̱ cháá ka̱ ña̱yuu kándísa ñaá.
44012025	Dá tá ni̱ ndi'i ni̱ kee Bernabé xí'ín Saulo choon ni̱ xio na kua'a̱n na̱ ñoo Jerusalén, dá ni̱ na̱ndió kuéi na ñoo Antioquía. Ta ndáka na Juan, ta̱ ká'a̱n xí'ín ná Marcos, kua'a̱n na̱. 13
44013001	Tein na̱ kúú kuendá Jesús ndéi ñoo ká'ano naní Antioquía ndéi dao profeta xí'ín na̱ dána'a̱ to̱'on Ndios. Ta na̱ yó'o kúú Bernabé, xí'ín Simón, tá'a̱n ra̱ naní ta'ani ta̱a nde̱i̱'í, xí'ín Lucio, tá'a̱n ra̱ ni̱ kii ñoo Cirene, xí'ín iin ka̱ ta̱a naní Manaén, tá'a̱n ra̱ ni̱ sa'ano dáó xí'ín ra̱ né'e choon sa̱ naní Herodes, ta nákaa̱ ta'ani Saulo tein ta̱a yó'o.
44013002	Ta xía̱n nani ndéi no̱ón ndáño̱'o na sato'o yo̱ Ndios, ta né'e ii̱ ná, dá ni̱ kaa Espíritu ii̱: ―Taó xóo ndó Bernabé xí'ín Saulo, dá ná ko'o̱n na̱ kee na choon, ña̱ ni̱ na̱kanai na̱ kee na ―kaá na̱.
44013003	Dá tá ni̱ ndi'i ni̱ ka'a̱n na̱ xí'ín Ndios, ta ni̱ sa̱ ne'e ii̱ ná, dá ni̱ chi̱kodó ná ndá'a̱ ná dini̱ ndi nduú ta̱a yó'o. Dá ni̱ chi̱nda'á ñaá ná kua'a̱n na̱.
44013004	Ta mií Espíritu ii̱ Ndios ndáka Bernabé xí'ín Saulo kua'a̱n na̱. Dá ni̱ xino̱ na̱ ñoo naní Seleucia. Ta ñoó ni̱ kaa na iin barco, dá ni̱ ki'in na kua'a̱n na̱ iin yúku̱ íin ini ta̱ño'o̱ naní Chipre.
44013005	Dá tá ni̱ saa̱ na̱ ñoo naní Salamina noo̱ nákui̱ta barco, dá ni̱ ka̱sá'á ná dána'a̱ na̱ to̱'on Ndios ini iin rá iin ve'e noo̱ nátaka na̱ Israel. Ta ndáka ta'ani na Juan kua'a̱n na̱ chindeé ñaá rá.
44013006	Dá tá ni̱ ndi'i ni̱ na̱ta'an na̱ ni̱ xi̱onoo na iin níí noo̱ naní Chipre ñoó, dá ni̱ kasa̱ndaá na̱ ñoo naní Pafos. Ta ñoó ni̱ na̱ki'in tá'an na xí'ín iin ta̱ ta̱dí, ta kúú rá iin profeta to̱'ón, ta kúú rá iin ta̱ Israel, ta naní rá Barjesús.
44013007	Ta daá ió va ra xí'ín ta̱a né'e choon ká'ano naní Sergio Paulo, tá'a̱n ra̱ kúú iin ta̱ ndi̱chí. Ta ra̱ yó'o ni̱ kana Bernabé xí'ín Saulo, chi̱ kóni̱ ra̱ kueídó'o ra to̱'on Ndios.
44013008	Tído ko̱ náta'an ta'on ini ta̱ ta̱dí ñoó, ra̱ naní ta'ani Elimas, to̱'on dána'a̱ na̱. Sa̱'á ño̱ó ni̱ sadi ra̱ no̱ó ta̱ né'e choon ñoó ña̱ ná dá'a ni kandeé iní ra̱ Jesús.
44013009	Ta Saulo, na̱ naní ta'ani Pablo, ni̱ na̱kutí xí'ín Espíritu ii̱ Ndios. Dá ni̱ sa̱ nde̱'é káxí ná no̱ó ta̱ ta̱dí ñoó,
44013010	dá ni̱ kaa na̱ xí'ín rá: ―¡Ta̱a to̱'ón, ta̱ kini, de̱'e ña̱ u'u̱ va kúú yo'ó, ta xiní u'u̱ yo̱'ó ndidaá kúú ña̱ ndaa̱! ¿Ndá oon ví dánkoo yo'ó ña̱ to̱'ón chi'ón tein to̱'on ndaa̱ Ndios?
44013011	Ta viti kía̱n ve̱i sato'o yo̱ Ndios dándó'o na yo̱'ó, chi̱ o̱ kátu̱u ka̱ noo̱o̱n, ta o̱ ko̱ní ka̱ yo̱'ó ña̱ tóo̱n ndi̱ndii cháá tiempo ―kaá Pablo xí'ín rá. Ta kúú vití'ón vá ni̱ na̱kuíi̱n naá noo̱ rá. Kúú ni̱ kukuaa vá rá. Dá ni̱ ka̱sá'á rá xíonoo ra ndúkú rá ndá yoo katiin ndaa ñaá ko'o̱n ra̱.
44013012	Ta kúú, tá ni̱ xini ta̱a né'e choon ñoó ña̱ dión ni̱ ndo'o ta̱ ta̱dí ñoó, kúú ni̱ ka̱ndísa ra to̱'on dána'a̱ na̱, chi̱ ni̱ naá iní ra̱ ni̱ kee to̱'on va̱'a ká'a̱n sa'a̱ sato'o yo̱ Jesús.
44013013	Dá ni̱ kaa Pablo xí'ín ta̱a né'e tá'an xí'ín ná ñoó ini iin barco ñoo Pafos ñoó, dá ni̱ ki'in na kua'a̱n na̱ ñoo naní Perge, ña̱ nákaa̱ kuendá Panfilia di'a. Tído tá ni̱ saa̱ na̱ ñoo ñoó, dá ni̱ da̱nkoo ñaá Juan. Dá ni̱ kee ra kua'a̱n nó'o̱ rá ñoo Jerusalén.
44013014	Tá ni̱ ndi'i, dá ni̱ ka̱nkuei na Perge ñoó. Dá ni̱ ki'in na kua'a̱n na̱ ñoo ká'ano naní Antioquía, ña̱ nákaa̱ kuendá Pisidia di'a. Ta mií kuu̱ náni'i̱ ndée̱ na̱ Israel ni̱ saa̱ na̱ ve'e noo̱ nátaka na̱ Israel ndéi ñoo ñoó. Dá ni̱ ku̱'u na, dá ni̱ sa̱ ndei na ndéi na.
44013015	Dá tá ni̱ ndi'i ni̱ ka'i ra tuti ley xí'ín to̱'on ni̱ taa profeta, dá ni̱ ta̱nda'á ta̱a dándáki ve'e ñoó iin ta̱a ni̱ sa'a̱n ni̱ ka'a̱n di'a xí'ín ná: ―Ñani kuálí, tá ió to̱'on va̱'a ka'a̱n ni'ini ndó no̱ó ña̱yuu ndéi yó'o, ná kuita ndó ta ka'a̱n ndo̱ xí'ín ná viti ―kaá ra̱.
44013016	Dá ni̱ nda̱kuíi̱n ndichi Pablo. Dá ni̱ nda̱ne'e na ndá'a̱ ná, ña̱ kóni̱ kaa ña̱ tádi̱ ná kandei ña̱yuu ñoó. Dá ni̱ kaa na̱: ―Ndo'ó, ra̱ Israel, xí'ín ndidaá ka̱ ni ndo'ó, ta̱ ndáño̱'o Ndios, kueídó'o va̱'a ndó ña̱ ko'i̱n ka'i̱n xí'ín ndó.
44013017	Na̱ kúú Ndios noo̱ yóó, na̱ Israel, no̱ón kúú na̱ ni̱ ka̱xi na̱ sá'ano ve'e yó ni̱ sa̱ ndei sa̱ na'á. Dá ni̱ ndee ñaá ná iin ñoo ká'ano tá tiempo ni̱ sa̱ ndei nda'í na̱ Egipto. Ta ndá'a̱ mií Ndios ni̱ taó ñaá ti̱xi ndá'a̱ ta̱ Egipto ñoó.
44013018	Ta tein uu̱ diko kuia̱ ni̱ xi̱'o ndeé iní Ndios sa̱'á ña̱ sa̱ kee ña̱yuu ñoó tá sa̱ xi̱onoo na no̱ño'ó i̱chí.
44013019	Dá ni̱ da̱naá na̱ usa̱ ñoo ná'ano ñó'o no̱ñó'o̱ naní Canaán. Dá ni̱ xi̱'o na ñó'o̱ ñoó no̱ó na̱ sá'ano ve'á, dá ni̱ sa̱ kian ña̱'a mií ná.
44013020	Ta ndidaá ña̱ yó'o ni̱ ndo'o na tein komi̱ ciento uu̱ diko uxi̱ kuia̱. Tá ni̱ ndi'i, dá ni̱ xi̱'o Ndios juez sa̱ da̱ndáki na̱ ñoo yo̱ nda̱ tiempo ni̱ sa̱ kuu Samuel profeta.
44013021	Ni̱ ndi'i, dá ni̱ xika̱ na̱ ñoo yo̱ iin rey dándáki ñaá. Dá ni̱ xi̱'o Ndios Saúl ña̱ kakuu ra rey noo̱ ná. Ta ro̱ón ni̱ sa̱ kuu de̱'e iin ta̱a ni̱ sa̱ naní Cis. Ta ni̱ kii ra tein na̱ ve'e Benjamín. Ta sa̱ kuu ra rey táto̱'on uu̱ diko kuia̱.
44013022	Tído ni̱ di̱tá Ndios choon noo̱ ndá'a̱ Saúl ñoó, dá ni̱ na̱chi̱kani na David sa̱ kuu ra rey. Dá ni̱ xi̱'o Ndios kuendá sa'a̱ rá, ta kaá na̱ di'a: “Náta'an ini yu'u̱ xiníi̱ David, de̱'e ta̱ naní Isaí, chi̱ ko'o̱n xi̱ kee xi ndidaá kúú ña̱ kóni̱ yu'u̱.”
44013023	’Ta tein na̱ ve'e rey David ñoó ni̱ kii Jesús táto̱'on ki̱'o ni̱ xi̱'o Ndios to̱'on na. Ta no̱ón kúú na̱ ni̱ ta̱nda'á Ndios ni̱ kii dáka̱ki na̱ Israel.
44013024	Tído tá ko̱ ñá'a̱ kasaa̱ Jesús, dá sa̱ da̱ná'a̱ Juan noo̱ ndidaá na̱ Israel ña̱ ná nandikó iní na̱ sa̱'á kua̱chi kée na, dá ná kodo̱ ndúta̱ ná.
44013025	Dá tá kua'a̱n dáxi̱nko̱o Juan choon ve̱i na, dá ni̱ kaa na̱: “¿Ndá yoo kúú yu'u̱, ká'án ndó? Ko̱ kúú ta'on yu'u̱ na̱ kii dáka̱ki ñaá, chi̱ sata̱ yú'u̱ ve̱i iin ka̱ ta̱a ndáya̱'i cháá ka̱ o̱ du̱ú yu'u̱, sa̱'á ño̱ó ni ko̱ kánian nakuii̱n ndei yu'u̱ ndaxíí yó'o̱ ndisa̱ ná”, kaá Juan.
44013026	’Ñani, ndo'ó na̱ kúú na̱ ve'e Abraham, xí'ín ndidaá ka̱ ndo̱'ó, na̱ ndáño̱'o Ndios. Ndios kúú na̱ ni̱ ta̱nda'á ndu'u̱ ve̱i ndu dána'a̱ ndu̱ to̱'on yó'o noo̱ ndo̱, ña̱ ká'a̱n sa'a̱ ndi koo, dá ka̱ki ndó no̱ó kua̱chi ndo̱.
44013027	Chi̱ ko̱ ní nákoni ña̱yuu ndéi Jerusalén, xí'ín ta̱a né'e choon ña̱ Jesús kúú na̱ ni̱ ta̱nda'á Ndios kii dáka̱ki ñaá. Ta ko̱ ní kándaa̱ ta'on ini na̱ to̱'on ni̱ taa profeta, va̱'ará ká'i naa̱n noo̱ ná iin iin kuu̱ kuu̱ náni'i̱ ndée̱ yo̱. Tído ni̱ xi̱nko̱o to̱'on ni̱ ka'a̱n profeta ñoó tá ni̱ ka̱ndo̱o na̱ ñoo yo̱ ña̱ kánian kuu Jesús.
44013028	Chi̱ va̱'ará ni iin tó'ón kua̱chi Jesús ko̱ ní ni'i̱ ná, dá kuu na̱, tído ni̱ xika̱ ña̱yuu ñoó noo̱ Pilato ña̱ ná ka'anda ra̱ choon ña̱ kuu na̱.
44013029	Dá tá ni̱ ndi'i ni̱ xi̱nko̱o noo̱ ká'a̱n tuti ii̱ Ndios sa̱'á ña̱ ndo'o na, dá ni̱ da̱nóo ñaá rá ndi̱ka cruz. Dá ni̱ da̱ndúxi ñaá rá.
44013030	Tído Ndios kúú na̱ ni̱ da̱nátaki ñaá.
44013031	Ta tein kua'a̱ vá kuu̱ ni̱ na'a̱ noo̱ Jesús no̱ó ña̱yuu ni̱ ka̱nkuei xí'ín ná nda̱ Galilea, ta ni̱ sa̱ xi̱onoo na xí'ín ná nda̱ ni̱ saa̱ na̱ ñoo Jerusalén. Ta no̱ón kúú na̱ xí'o ndaa̱ kuendá sa'a̱ Jesús no̱ó ña̱yuu.
44013032	’Ta dión ta'ani ndu'u̱ ve̱i ndu dána'a̱ ndu̱ sa̱'á to̱'on va̱'a yó'o, chi̱ tá'a̱n ña̱ ni̱ ka'a̱n Ndios xí'ín na̱ yatá ve'á,
44013033	ñoó kía̱n ni̱ kee na xí'ín mií yó, na̱ kúú de̱'e na̱ sá'ano ñoó, chi̱ ni̱ da̱nátaki na̱ Jesús. Ta ki̱'o dión ni̱ xi̱nko̱o to̱'on ni̱ kaa Ndios noo̱ salmo kúú uu̱, chi̱ di'a kaáa̱n: “Yo'ó kúú de̱'e yu'u̱, ta viti ná'i̱ ña̱ kúúí tatóo̱n.”
44013034	’Ta sa̱ daá vá ni̱ kaa Ndios ña̱ miía̱n ndaa̱ kuiti kíán dánátaki na̱ Jesús, dá kía̱n o̱ téí'i̱ yikí ko̱ño na̱, ta ni o̱ nátani̱ ta'an vaan. Dá chi̱ di'a kaá tuti ii̱ Ndios: “Ndidaá kúú ña̱ va̱'a ni̱ ka̱ndo̱oi keei xí'ín David, ña̱ yó'o kía̱n kee yu'u̱ xí'ín ndó.”
44013035	Ta di'a ká'a̱n ta'ani David noo̱ iin ka̱ salmo: “O̱ kónó ta'on mií ní ña̱ natani̱ yiki ko̱ño na̱ kéchóon noo̱ ní.”
44013036	’Miía̱n ndaa̱ kuiti ni̱ ke̱chóon David no̱ó na̱ ñoo yo̱ ni̱ sa̱ ndei tiempo daá táto̱'on ni̱ chi̱kaa̱ ini Ndios. Dá tá ni̱ xi'i̱ na̱, kúú ni̱ ndu̱xi na no̱ó ni̱ ndu̱xi na̱ ve'e na. Ta kúú ni̱ tei'i̱ va yikí ko̱ño na̱.
44013037	Tído mií Jesús, na̱ ni̱ da̱nátaki Ndios, ko̱ ní tei'i̱ ta'on yikí ko̱ño na̱.
44013038	’Sa̱'á ño̱ó, na̱ ñoo miíi̱, kana'á ndó ña̱ dána'a̱ ndu'u̱ noo̱ ndo̱ ña̱ xí'o ká'ano ini Ndios sa̱'á kua̱chi yo̱ sa̱'á ña̱ ni̱ kee Jesús.
44013039	Chi̱ ko̱ ní kúu ta'on kando̱o vii yo̱ noo̱ Ndios sa̱'á ña̱ kée yó choon sa'ándá ley Moisés. Tído, ndidaá na̱ kándéé iní Jesús, no̱ón kúú na̱ kándo̱o vii noo̱ Ndios.
44013040	Kueídó'o va̱'a ndó to̱'on ká'i̱n xí'ín ndó viti, dá ná o̱ ndó'o ndó tá'a̱n ña̱ ni̱ taa profeta, chi̱ di'a kaáa̱n:
44013041	Kueídó'o ndo'ó, na̱ kédi̱ki ndaa to̱'on ká'i̱n. Naá iní ndo̱ kande̱'é ndó ña̱ kéei, ta ndañó'ó kíi̱ ndo̱ noo̱í. Dá chi̱ ko'i̱n keei iin ña̱ ká'ano tein kuu̱ ndéi ndó. Tído o̱ kándísa ta'on ndóa̱n, va̱'ará ná koo iin yoo nakani xí'ín ndó sa̱'án. Dión kaáa̱n ―kaá Pablo.
44013042	Dá tá kua'a̱n keta Pablo ve'e Israel ñoó xí'ín Bernabé, kúú ni̱ xika̱ na̱ ko̱ kúú na̱ Israel ña̱ ná kasaa̱ tuku na iin ka̱ kuu̱ náni'i̱ ndée̱ ná, dá ná dána'a̱ tuku na sa̱'á to̱'on va̱'a ñoó noo̱ ná.
44013043	Tá ni̱ ndi'i ni̱ ka̱nkuei ña̱yuu ñoó ve'e ñoó, kúú kua̱'á nda̱'o na̱ Israel tákuei sata̱ Pablo xí'ín Bernabé kua'a̱n na̱. Ta tákuei ta'ani ñaá kua̱'á ña̱yuu kándísa táto̱'on kándísa na̱ Israel kua'a̱n na̱. Dá ni̱ ka̱sá'á Pablo xí'ín Bernabé ká'a̱n ni'ini na noo̱ ná ña̱ ná kuita toon na xí'ín ña̱ mani̱ ni̱ kee Ndios xí'ín ná.
44013044	Tá ni̱ kasa̱ndaá iin ka̱ kuu̱ náni'i̱ ndée̱ na̱ Israel, dá ni̱ na̱taka táto̱'on iin níí ñoo ñoó kueídó'o na to̱'on Ndios.
44013045	Dá tá ni̱ xini ta̱ Israel ña̱ kua̱'á nda̱'o ña̱yuu ni̱ na̱taka, kúú ni̱ na̱kutí rá xí'ín ña̱ u'u̱ ini ra̱. Dá ni̱ ka̱sá'á rá ndéine'e ra Pablo, ta ká'a̱n ndava̱'a ra xí'ín ná.
44013046	Dá ni̱ ka̱sá'á ndúndéé cháá ka̱ Pablo xí'ín Bernabé ká'a̱n na̱ xí'ín ra̱ Israel ñoó: ―Miía̱n kánian dána'a̱ ndu'u̱ to̱'on Ndios dinñó'ó noo̱ ndo̱'ó, chi̱ kúú ndó na̱ ñoo Ndios. Tído sa̱'á ña̱ ni̱ ka̱ñó'ó ndó to̱'on dána'a̱ ndu̱, sa̱'á ño̱ó ko̱ó ka̱ íchi̱ ndo̱ natiin ndó ña̱ kataki chíchí ndó noo̱ ió Ndios. Sa̱'á ño̱ó viti kía̱n ko'o̱n va ndu'u̱ dána'a̱ ndu̱ no̱ó ña̱yuu ko̱ kúú na̱ Israel.
44013047	Chi̱ di'a ni̱ sa'anda sato'o yo̱ Ndios choon noo̱ ndú'u̱, ta kaá na̱: Tanda'á yu'u̱ yo̱'ó ko'o̱n kakuuón ña̱ tóo̱n noo̱ ndidaá ña̱yuu ko̱ kúú na̱ Israel, dá ni̱'í ña̱yuu ndéi noo̱ xíká cháá ka̱ ñayuú yó'o ndi kee na ka̱ki na no̱ó kua̱chi na̱.
44013048	Dá tá ni̱ sei̱do̱'o na̱ ko̱ kúú na̱ Israel to̱'on yó'o, kúú ni̱ kadii̱ nda̱'o ini na̱. Ta ni̱ keká'ano na sato'o yo̱ Ndios sa̱'á to̱'on va̱'a ña̱ ni̱ seídó'o na. Ta kúú ni̱ ka̱ndísa ñaá ndidaá kúú ña̱yuu, na̱ ni̱ ka̱xi Ndios ni̱'í ña̱ kataki chíchí.
44013049	Ta kúú ni̱ na̱ka̱'ani cháá ka̱ to̱'on va̱'a sato'o yo̱ Jesús ndidaá ñoo ñó'o ñoó.
44013050	Tído ni̱ nda̱tó'ón kue'é ta̱ Israel, ta̱ ko̱ ní xíin kandísa ñaá xí'ín dao na̱ ñá'a̱ ndáya̱'i, tá'a̱n na̱ ndíta ndaa̱ xí'ín ña̱ kándísa na, xí'ín dao ta̱a ndáya̱'i cháá ka̱ ñoo ñoó. Dá ni̱ da̱ká'a̱n kue̱'é na̱ dao ka̱ ña̱yuu ña̱ kendava̱'a na xí'ín Pablo xí'ín Bernabé. Dión ni̱ kuu, dá ni̱ taxí ñaá ná.
44013051	Dá ni̱ kidi ni'ini Pablo xí'ín Bernabé ño̱ya̱ká íin sa'a̱ ná, dá ná kandaa̱ ini ña̱yuu ñoó ña̱ ko̱ náta'an ini Ndios xiní ñaá ná. Dá ni̱ ki'in na íchi̱ kua'a̱n na̱, dá ni̱ saa̱ na̱ ñoo ká'ano naní Iconio.
44013052	Ta ndidaá na̱ kúú kuendá Jesús ni̱ kadii̱ nda̱'o ini, ta ni̱ na̱kutí ná xí'ín Espíritu ii̱ Ndios. 14
44014001	Tá nani ió Pablo xí'ín Bernabé ñoo Iconio ñoó, dá ni̱ ku̱'u nduú na̱ ve'e noo̱ nátaka na̱ Israel ndéi ñoo ñoó. Ta xí'ín to̱'on ni̱ da̱ná'a̱ na̱, kúú kua̱'á nda̱'o na̱ Israel xí'ín na̱ ko̱ kúú na̱ Israel ni̱ ka̱ndísa ñaá.
44014002	Tído ta̱a Israel, ra̱ ko̱ xi̱ín kandísa ñaá, ro̱ón kúú ra̱ ni̱ da̱ká'a̱n kue̱'é ra̱ ko̱ kúú ta̱a Israel ndéi ñoo ñoó, dá ni̱ ka̱sá'á xiní u'u̱ ra̱ Pablo xí'ín Bernabé.
44014003	Tído na'á vá ni̱ ka̱ndo̱o na ni̱ sa̱ ndei na ñoo ñoó. Ta sa̱'á ña̱ kándéé ká'ano iní na̱ sato'o yo̱ Jesús, sa̱'á ño̱ó ko̱ ní yu̱'ú ta'on na ña̱ kía̱n ka'a̱n na̱ sa̱'á to̱'on Jesús. Ta ni̱ xi̱'o Ndios ña̱ ni̱ ka̱ndaa̱ ini ña̱yuu ñoó ña̱ to̱'on dána'a̱ apóstol ñoó sa̱'á ña̱ mani̱ ni̱ kee Ndios kíán ña̱ ndaa̱, chi̱ xí'ín ndá'a̱ apóstol ñoó ni̱ kee Ndios ña̱'a ná'ano, xí'ín ña̱'a ndato.
44014004	Kúú ni̱ ka̱sá'á tá'a̱nda̱ tá'an ña̱yuu ndéi ñoo ká'ano ñoó, chi̱ dao na nákui̱ta xoo ta̱ Israel ñoó, ta dao na nákui̱ta xoo na̱ kúú apóstol ñoó.
44014005	Dá ni̱ ka̱ndo̱o ta̱ Israel ñoó xí'ín ra̱ ko̱ kúú ta̱ Israel ndíta xoo ra̱, xí'ín ta̱ né'e choon ñoo ñoó ña̱ kendava̱'a ra xí'ín apóstol ñoó, ta ka'ání ñaá rá xí'ín yuu̱.
44014006	Tído tá ni̱ ka̱ndaa̱ ini na̱ ña̱ dión ndátó'ón ta̱a ñoó kee ra xí'ín ná, dá ni̱ xino na kua'a̱n na̱ ñoo naní Listra, xí'ín ñoo naní Derbe, xí'ín ndidaá ka̱ ni ñoo ñó'o chí kuendá Licaonia di'a.
44014007	Ta ñoó ni̱ da̱ná'a̱ na̱ to̱'on va̱'a Jesús.
44014008	Ta ñoo Listra ñoó ió iin ta̱a ko̱ ku̱ú kaka. Ta ió ni'ini ra, chi̱ nda̱ rá ni̱ kaki va ra ko̱ ku̱ú kaka ra.
44014009	Ta ió ra̱ seídó'o ra noo̱ ká'a̱n Pablo. Dá tá ni̱ sa̱ nde̱'é ná noo̱ rá, kúú ni̱ ka̱ndaa̱ ini na̱ ña̱ kándéé iní ra̱ ña̱ kándéé Ndios nduva̱'a ñaá ná.
44014010	Dá ni̱'i nda̱'o ni̱ ka'a̱n na̱ xí'ín rá: ―¡Ndakuii̱n ndichi ndaa̱! Ta kúú iin ni̱ ndao ra ni̱ nda̱kuíi̱n ndichi ra̱. Ta kúú ni̱ ka̱sá'á xíka ra xíonoo ra.
44014011	Tá ni̱ xini ña̱yuu ñoó ña̱ ndato ni̱ kee Pablo, kúú ni̱ ka̱sá'á káyu'ú ná xí'ín yú'u̱ naní licaónica, ta kaá na̱: ―¡Ni̱ noo túu ndios ni̱ ka̱sáa̱ na̱, ta ndáa na táto̱'on ndáa ta̱a ñayuú yó'o!
44014012	Ta kaá na̱ ña̱ Bernabé kúú ndios naní Júpiter, ta Pablo kúú ndios naní Mercurio, chi̱ Pablo ñoó kúú na̱ ká'a̱n cháá ka̱ o̱ du̱ú Bernabé.
44014013	Ta nda̱ yu'ú ñoo ñoó íin iin ve'e ño̱'o kuendá Júpiter, ta ñoó nákaa̱ iin duti̱, dá ndáka ra toro, ta né'e ra ita ni̱ ka̱sáa̱ ra̱ yé'é ñoo ñoó noo̱ nákaa̱ Pablo xí'ín Bernabé. Chi̱ kóni̱ ta̱ duti̱ ñoó xí'ín ña̱yuu kuá'a̱ ñoó doko̱ ná ña̱'a noo̱ Pablo xí'ín Bernabé, dá kandaño̱'o ñaá ná, ká'án ná.
44014014	Tído tá ni̱ ka̱ndaa̱ ini Bernabé xí'ín Pablo ña̱ dión ká'án ña̱yuu ñoó kee na, kúú ni̱ ndatá ná dá'o̱n ná, chi̱ ko̱ náta'an ini na̱ ña̱ kée ña̱yuu ñoó dión. Ta ni̱ ku̱'u na tein ña̱yuu ñoó, ta káyu'ú ná:
44014015	―¿Ndiva̱'a kée ndó dión? Chi̱ ña̱yuu xi̱'ín vá ndó kúú ndu'u̱. Di'a ve̱i ndu'u̱ ña̱ kía̱n kasto̱'on ndu xí'ín ndo'ó ña̱ miía̱n ndúsa̱ kánian dánkoo ndó ña̱ ko̱ chóon téí kée ndó yó'o, dá kandaño̱'o ndó na̱ miía̱n ndaa̱ kuiti kúú Ndios ta̱kí, na̱ ni̱ ka̱va̱'a induú káa xí'ín no̱ñó'o̱ yó'o xí'ín ta̱ño'o̱ xí'ín ndidaá kúú ña̱'a ió noo̱án.
44014016	Tá sa̱ na'á vá, dá sa̱ sonó Ndios no̱ó ña̱yuu sa̱ kee na ña̱ kóni̱ mií ná.
44014017	Tído ko̱ ní sá tuu ta'on na na'a̱ na̱ mií ná ña̱ kúú ná Ndios tein ña̱ va̱'a kée na, chi̱ dákóon na dai̱, dá kana ña̱'a noo̱ xíti yó. Ta xí'o na ña̱'a sásá'an yó, dá kadii̱ inío̱ ―kaá na̱.
44014018	Ta va̱'ará ni̱ ka'a̱n na̱ dión, tído u'u̱ nda̱'o, dá ni̱ ka̱ndeé ná ni̱ chi̱tuu na ña̱yuu ñoó, dá ko̱ ní doko̱ ná ña̱'a ñoó noo̱ ná kandaño̱'o ñaá ná.
44014019	Tá ni̱ ndi'i ñoó, dá ni̱ ka̱sáa̱ dao ta̱ Israel, tá'a̱n ra̱ ndéi ñoo Antioquía xí'ín ñoo Iconio. Dá ni̱ da̱ká'a̱n kue̱'é ra̱ ña̱yuu ñoó, dá ni̱ chi̱yúú ná Pablo. Ta ñó'o ñaá ná ni̱ sa'a̱n na̱ ni̱ da̱kána ñaá ná nda̱ yu'ú ñoo ñoó, chi̱ sa̱ ni̱ xi'i̱ va na, ni̱ ka'án ná.
44014020	Kúú ni̱ ka̱sáa̱ dao na̱ kúú kuendá Jesús ni̱ kao̱ noo na ndíta na noo̱ kándu'u̱ Pablo. Dá ni̱ nda̱ko̱o na, dá ni̱ ndu̱'u tuku na ñoo ñoó. Dá tá ni̱ tu̱u noo̱ iin ka̱ kuu̱, dá ni̱ kee na kua'a̱n na̱ xí'ín Bernabé ñoo naní Derbe.
44014021	Dá ni̱ da̱ná'a̱ na̱ to̱'on va̱'a Jesús no̱ó ña̱yuu ndéi ñoo Derbe ñoó. Ta kúú kua̱'á nda̱'o ña̱yuu ni̱ nduu kuendá Jesús ni̱ kee na. Tá ni̱ ndi'i ñoó, dá ni̱ na̱ndió kuéi tuku na ñoo Listra xí'ín ñoo Iconio, xí'ín ñoo Antioquía.
44014022	Ta ñoó ni̱ xi̱'o na ta̱ndeé iní noo̱ ndidaá na̱ kúú kuendá Jesús, ta ni̱ ka'a̱n ni'ini na noo̱ ná ña̱ ná kandita toon na xí'ín ña̱ ndaa̱ kándísa na, ta kaá na̱ xí'ín ná: “Miía̱n kánian ndo'o yó kua̱'á nda̱'o ta̱ndó'ó, dá ndu̱'u yó noo̱ dándáki Ndios”, kaá na̱.
44014023	Ta ni̱ xi̱'o na choon noo̱ dao ra̱ sá'ano ndéi iin rá iin ve'e noo̱ nátaka na̱ kúú kuendá Jesús ña̱ kía̱n kandaka ñaá rá. Dá tá ni̱ ndi'i ni̱ sa̱ ne'e ii̱ ná, ta ni̱ xika̱ na̱ ña̱ mani̱ noo̱ Ndios sa̱'á ra̱ sá'ano ñoó, kúú ni̱ na̱ki̱'o ñaá ná ti̱xi ndá'a̱ sato'o yo̱ Jesús, na̱ kándísa ra.
44014024	Tá ni̱ ya̱'a na chí kuendá Pisidia, dá ni̱ saa̱ na̱ chí Panfilia di'a.
44014025	Tá ni̱ ndi'i ni̱ da̱ná'a̱ na̱ to̱'on va̱'a Jesús ñoo naní Perge, dá ni̱ kee na kua'a̱n na̱, dá ni̱ xino̱ na̱ ñoo naní Atalia.
44014026	Dá ni̱ kaa na ini iin barco kua'a̱n na̱ ñoo Antioquía no̱ó ni̱ na̱ki̱'o ñaá na̱ kúú kuendá Jesús noo̱ ndá'a̱ Ndios ña̱ chindeé ñaá ná noo̱ chóon. Ta viti ni̱ da̱ndí'i na choon ni̱ ni'i̱ ná noo̱ Ndios.
44014027	Dá tá ni̱ ndi̱sáa̱ na̱ ñoo ñoó, dá ni̱ na̱da̱taká na̱ ndidaá ña̱yuu kúú kuendá Jesús. Dá ni̱ ka̱sá'á ná náki̱'o na kuendá sa'a̱ ndidaá ña̱ va̱'a ni̱ kee Ndios xí'ín ná no̱ó ni̱ sa'a̱n na̱. Ta ni̱ na̱kani ta'ani na ña̱ ni̱ sonó Ndios nío̱ na̱ ko̱ kúú na̱ Israel, dá ni̱ ka̱ndeé iní na̱ Jesús.
44014028	Ta na'á vá ni̱ sa̱ ndei na ñoó xí'ín na̱ kúú kuendá Jesús. 15
44015001	Kúú ni̱ ka̱sáa̱ dao ta̱a ni̱ kii chí kuendá Judea di'a. Dá ni̱ ka̱sá'á rá dána'a̱ ra̱ no̱ó na̱ kúú kuendá Jesús ndéi ñoó, ta kaá ra̱: ―Tá ná o̱ tá'a̱nda̱ ñíi̱ ndo̱ táto̱'on ki̱'o sa'ándá ley Moisés choon, dá kía̱n o̱ ní'i̱ ta'on ndó ña̱ ka̱ki ndó no̱ó kua̱chi ndo̱ ―kaá ra̱.
44015002	Ta Pablo xí'ín Bernabé kúú na̱ ni̱ nda̱kuei, ta de̱én nda̱'o ni̱ ka̱sá'á chídáó tá'an na xí'ín ta̱a ñoó sa̱'á ña̱ dána'a̱ ra̱. Sa̱'á ño̱ó ni̱ ka̱ndo̱o na̱ kúú kuendá Jesús ndéi ñoó ña̱ ko'o̱n Pablo xí'ín Bernabé ñoo Jerusalén xí'ín dao ka̱ na̱ kúú kuendá na̱, dá ná ndató'ón ná sa̱'á ña̱ yó'o xí'ín na̱ kúú apóstol, xí'ín na̱ sá'ano ndéi ñoo Jerusalén.
44015003	Dá ni̱ chi̱nda'á ñaá na̱ kúú kuendá Jesús ñoó kua'a̱n na̱. Dá ni̱ ya̱'a na kuendá Fenicia xí'ín Samaria. Dá ni̱ na̱kani na xí'ín na̱ kúú kuendá Jesús ndéi ñoó ña̱ kua̱'á nda̱'o na̱ ko̱ kúú na̱ Israel ni̱ nduu kuendá Jesús. Sa̱'á ño̱ó ni̱ kadii̱ nda̱'o ini ña̱yuu ñoó tá ni̱ ka̱ndaa̱ ini na̱ ña̱ dión ni̱ kuu.
44015004	Dá tá ni̱ saa̱ na̱ ñoo Jerusalén, dá ni̱ na̱tiin va̱'a ñaá na̱ kúú apóstol, xí'ín na̱ sá'ano xí'ín dao ka̱ na̱ kúú kuendá Jesús ndéi ñoó. Dá ni̱ ka̱sá'á Pablo xí'ín Bernabé nákani na sa'a̱ ndidaá kúú ña̱'a ni̱ kee Ndios xí'ín ná no̱ó ni̱ sa'a̱n na̱ ni̱ da̱ná'a̱ na̱ no̱ó na̱ ko̱ kúú na̱ Israel.
44015005	Tído dao ta̱ fariseo, tá'a̱n ra̱ kándísa Jesús, ni̱ na̱kui̱ta ndichi. Dá ni̱ kaa ra̱: ―Miía̱n ndúsa̱ kánian ta'a̱nda̱ ñíi̱ ndidaá ta̱a ko̱ kúú ta̱ Israel ni̱ nduu kuendá Jesús, ta kánian ka'anda yo̱ choon noo̱ rá ña̱ ná kee ra choon sa'ándá ley Moisés ―kaá ra̱.
44015006	Dá ni̱ na̱taka na̱ kúú apóstol ñoó xí'ín na̱ sá'ano, dá keyíko̱ na̱ choon yó'o.
44015007	Ta kúú ni̱ kukáni̱ vá ndátó'ón tá'an na sa̱'á ña̱ yó'o. Dá ni̱ nda̱kuíi̱n ndichi Pedro, dá ni̱ kaa na̱: ―Ñani, sa̱ ná'á vá mií ndó ña̱ sa̱ na'á cháá ka̱ va ni̱ ka̱xi Ndios yu'u̱ ña̱ dána'i̱ to̱'on va̱'a Jesús no̱ó na̱ ko̱ kúú na̱ Israel. Ta kúú ni̱ ka̱ndísa ñaá ná.
44015008	Ta mií Ndios, na̱ ná'á ndi ndáa nío̱ ndidaá kúú ña̱yuu, no̱ón kúú na̱ ni̱ da̱ná'a̱ noo̱ yo̱ ña̱ náta'an ini na̱ xiní na̱ ña̱yuu ko̱ kúú na̱ Israel, chi̱ ni̱ xi̱'o na Espíritu ii̱ ná no̱ó ña̱yuu ñoó táto̱'on ni̱ kee na xí'ín mií yó.
44015009	Chi̱ táto̱'on ni̱ kee na xí'ín yó, ki̱'o dión ta'ani ni̱ kee na xí'ín ná, chi̱ ni̱ ndu̱vii na nío̱ ná sa̱'á ña̱ kándéé iní na̱ Jesús.
44015010	Ta viti, ¿ndiva̱'a ká'án ndó kee yó iin ña̱'a ko̱ náta'an ini Ndios keeá? ¿Ndiva̱'a kátoó ndo̱ chinóo ndó choon kuáchi̱ yó'o sata̱ na̱ kúú kuendá Jesús, chi̱ ni na̱ sá'ano ve'e yó ni̱ sa̱ ndei sa̱ na'á, ta ni mií yó ko̱ ní kándeé kee choon sa'ándáa̱n?
44015011	Chi̱ kándísa yó ña̱ ni̱ ka̱ki oon ni na yó no̱ó kua̱chio̱ sa̱'á ña̱ mani̱ ni̱ kee sato'o yo̱ Jesús sa'a̱ yo̱. Ta dión ta'ani ndó'o na̱ ko̱ kúú na̱ Israel ―kaá Pedro.
44015012	Ta kúú tádi̱ óon ndéi ña̱yuu kuá'a̱ ñoó seídó'o na ña̱ nákani Bernabé xí'ín ña̱ nákani Pablo sa̱'á ña̱'a ná'ano xí'ín sa̱'á ña̱'a ndato ni̱ kee Ndios xí'ín ná tein ña̱yuu ko̱ kúú na̱ Israel.
44015013	Dá tá ni̱ ndi'i ni̱ ka'a̱n na̱, dá ni̱ kaa Jacobo: ―Ñani, kueídó'o ndó to̱'on ko'i̱n ka'i̱n xí'ín ndó.
44015014	Simón Pedro kúú na̱ ni̱ na̱kani táto̱'on ni̱ kee Ndios ni̱ kemáni̱ ná na̱ ko̱ kúú na̱ Israel ta'ándá mií no̱ó. Chi̱ tein mií ná ni̱ ka̱xi Ndios dao na, dá kakuu na ña̱yuu na̱.
44015015	Ta ña̱ yó'o kía̱n náki'in tá'an xí'ín ña̱ ni̱ taa profeta, chi̱ di'a kaáa̱n:
44015016	Tá ni̱ ndi'i, dá nandió ko̱o tuku yu'u̱ keei táto̱'on ni̱ sa̱ io tá sa̱ da̱ndáki rey David, chi̱ sa̱ ni̱ naá vá no̱ó ni̱ da̱ndáki na. Tído ko'o̱n tuku yu'u̱ nduva̱'i no̱ó ni̱ sa̱ da̱ndáki na, táto̱'on kée ña̱yuu ndúva̱'a na iin ve'e ni̱ koon.
44015017	Dión, dá kía̱n kasá'á dao ka̱ ña̱yuu nandukú ná yu'u̱, chi̱ na̱ ko̱ kúú na̱ Israel, tá'a̱n na̱ ni̱ kasa̱ndaá ni̱ seídó'o to̱'in, no̱ón kúú na̱ kasá'á nandukú yu'u̱.
44015018	Dión ni̱ kaa sato'o yo̱ Ndios, na̱ ni̱ xi̱'o ña̱ kía̱n kana'á yó sa̱'á ña̱ yó'o nda̱ rá sa̱ na'á vá.
44015019	’Dión kaáa̱n. Sa̱'á ño̱ó kaá yu'u̱ ña̱ ná dá'a ni chinóo yó iin choon kuáchi̱ sa̱tá na̱ ko̱ kúú na̱ Israel, tá'a̱n na̱ ni̱ nduu kuendá Ndios.
44015020	Va̱'a ka̱a̱n di'a ná taa yóa̱n ka'a̱ xí'ín ná ña̱ ná o̱ sa̱ ke̱í ka̱ na̱ ko̱ño kíti̱ ni̱ doko̱ ña̱yuu no̱ó yoko̱, ta ná o̱ sa̱ kée ka̱ na̱ kua̱chi xí'ín na̱ ko̱ kúú ñadi'í na̱ o yíi̱ ná, ta ná o̱ sa̱ ke̱í ka̱ na̱ ko̱ño iin kíti̱ ko̱ ní xita̱ nii̱, ta ni nii̱ ri̱ ná o̱ sa̱ ke̱í ka̱ na̱.
44015021	Chi̱ nda̱ rá sa̱ na'á vá, ta nda̱ viti ndéi ta̱a iin rá iin ñoo dána'a̱ ra̱ ley Moisés. Ta ká'i raa̱n ini ve'e noo̱ nátaka na̱ ñoo miíá iin rá iin kuu̱ kuu̱ náni'i̱ ndée̱ yo̱ ―kaá Jacobo.
44015022	Dá ni̱ ka̱ndo̱o na̱ kúú apóstol ñoó xí'ín na̱ sá'ano xí'ín dao ka̱ na̱ kúú kuendá Jesús ña̱ ka̱xi na dao ta̱a kuendá mií ná, dá tanda'á ñaá ná ko'o̱n na̱ ñoo Antioquía xí'ín Pablo xí'ín Bernabé. Dá ni̱ ka̱xi na Judas, tá'a̱n na̱ ká'a̱n xí'ín ná Barsabás, xí'ín iin ta̱a naní Silas, chi̱ ndi nduú ta̱a yó'o kúú na̱ ndíta no̱ó na̱ kúú kuendá Jesús.
44015023	Dá ni̱ xi̱'o na iin tuti noo̱ ná, tá'a̱n ña̱ ká'a̱n di'a: “Ndu'u̱, na̱ kúú apóstol, xí'ín na̱ sá'ano, xí'ín dao ka̱ na̱ kúú kuendá Jesús, ndu'u̱ kúú na̱ táa tuti yó'o ko̱saa̱a̱n noo̱ ndo̱'ó, na̱ kúú kuendá Jesús, ndo'ó na̱ ko̱ kúú na̱ Israel ndéi ñoo Antioquía, xí'ín ndo'ó, na̱ ndéi chí kuendá Siria di'a, xí'ín ndo'ó, na̱ ndéi Cilicia. Ná kandei va̱'a ndó.
44015024	Ni̱ ni'i̱ tó'on ndu'u̱ ña̱ tein mií ndú yó'o ni̱ kana dao ta̱a ko̱saa̱ noo̱ ndéi ndó, tído ko̱ ta̱'ón ndu'u̱ kúú ra̱ ni̱ xi̱'o choon noo̱ rá. Chi̱ dáta'án ra̱ ndo̱'ó xí'ín to̱'on dána'a̱ ra̱, ta dánaá ini ra̱ ndó, ta sa'ándá ra̱ choon noo̱ ndo̱ ña̱ ta'a̱nda̱ ñíi̱ ndo̱, ta kéndúsa̱ ra̱ xí'ín ndó ña̱ kee ndó ndidaá choon sa'ándá ley Moisés.
44015025	Sa̱'á ño̱ó ni̱ ka̱ndo̱o ndu ña̱ va̱'a cháá ka̱ ná tanda'á ndú dao ta̱a ndéi tein ndu yó'o ko̱saa̱ na̱ noo̱ ndéi ndó. Ta saa̱ dáó ná xí'ín ñani mani̱ yo̱ Bernabé xí'ín Pablo,
44015026	tá'a̱n na̱ ni̱ na̱ki̱'o mií ña̱ ndo'o naní na̱ sa'a̱ sato'o yo̱ Jesucristo.
44015027	Sa̱'á ño̱ó tánda'á ndú Judas xí'ín Silas ko̱saa̱ na̱ nakani ndi'i na sa̱'á to̱'on ni̱ taa ndu noo̱ tuti yó'o xí'ín ndó.
44015028	Chi̱ náta'an ini Espíritu ii̱ Ndios, ta ki̱'o dión kándaa̱ ini ndu̱ ña̱ ko̱ kánian chinóo ndu choon kuáchi̱ sata̱ ndo̱. Sa̱va̱'a ña̱ kánian kee ndó kía̱n kaáa̱n di'a:
44015029	o̱ sa̱ ke̱í ka̱ ndo̱ ko̱ño kirí ni̱ doko̱ ña̱yuu no̱ó yoko̱. Ta ni o̱ sa̱ ke̱í ka̱ ndo̱ nii̱ ri̱, ni ko̱ño kirí ko̱ ní xita̱ nii̱, ta o̱ sa̱ kée ka̱ ndo̱ kua̱chi xí'ín na̱ ko̱ kúú ñadi'í ndo̱ o yíi̱ ndo̱. Tá seídó'o ndó choon yó'o, dá kía̱n va̱'a kee ndó. Ndios ná koo xí'ín ndó.” Dión ká'a̱n tuti ni̱ taa na ñoó.
44015030	Dá ni̱ kee ta̱a ni̱ xio choon ñoó kua'a̱n na̱ ñoo Antioquía. Tá ni̱ saa̱ na̱ ñoó, dá ni̱ ndi̱tútí ná ndidaá na̱ kúú kuendá Jesús ndéi ñoó. Dá ni̱ na̱ki̱'o na tuti ñoó noo̱ ná.
44015031	Dá tá ni̱ ndi'i ni̱ ka'i naa̱n, kúú ni̱ kadii̱ nda̱'o ini na̱ sa'a̱ ndidaá kúú ta̱ndeé iní xí'o ña noo̱ ná.
44015032	Ta Judas xí'ín Silas ñoó kúú profeta, sa̱'á ño̱ó ni̱ xi̱'o na ta̱ndeé iní no̱ó na̱ kúú kuendá Jesús, ta xí'ín kua̱'á nda̱'o to̱'on ni̱ ka'a̱n ni'ini ra noo̱ ná.
44015033	Dá tá ni̱ ndi'i ni̱ sa̱ ndei na cháá tiempo ñoo ñoó, dá ni̱ chi̱nda'á ñaá na̱ kúú kuendá Jesús kua'a̱n nó'o̱ ná, ta ni̱ xika̱ na̱ ña̱ mani̱ noo̱ Ndios sa'a̱ ná. Dá ni̱ na̱ndió kuéi na kua'a̱n nó'o̱ ná ñoo Jerusalén noo̱ ndéi na̱ ni̱ ta̱nda'á ñaá ni̱ sa'a̱n na̱.
44015034	Tído ni̱ chi̱kaa̱ ini Silas ña̱ va̱'a cháá ka̱ ná kando̱o na ñoó.
44015035	Ta ni̱ ka̱ndo̱o ta'ani Pablo xí'ín Bernabé ni̱ sa̱ ndei na ñoo Antioquía ñoó, ta ni̱ da̱ná'a̱ na̱ to̱'on sato'o yo̱ Jesús. Ta kua̱'á ka̱ na̱ kúú kuendá Jesús sa̱ chi̱ndeé tá'an xí'ín ná sa̱ ka̱sto̱'on na to̱'on va̱'a Jesús xí'ín ña̱yuu.
44015036	Dá tá ni̱ ya̱'a cháá kuu̱, dá ni̱ kaa Pablo xí'ín Bernabé: ―Ná ko'o̱n tukuó korni'ini yó na̱ kúú kuendá Jesús ndéi ndidaá ni ñoo no̱ó ni̱ sa'a̱n yo̱ ni̱ da̱ná'a̱ yo̱ to̱'on sato'o yo̱ Jesús, dá ná kandaa̱ ini yo̱ ndi ndó'o na ―kaá Pablo.
44015037	Dá ni̱ ka'án Bernabé kandaka na Juan, tá'a̱n ra̱ ká'a̱n xí'ín ná Marcos, ko'o̱n ra̱.
44015038	Tído ko̱ ní xíin ta'on Pablo kandaka na ra̱ ko'o̱n ra̱, chi̱ ni̱ da̱nkoo va ñaá rá kuendá Panfilia, ta ko̱ ní xíonoo ka̱ ra̱ xí'ín ná noo̱ choon Ndios.
44015039	Ta sa̱'á ña̱ ko̱ ní náki'in tá'an ta'on to̱'on no̱ó ni̱ nda̱tó'ón Bernabé xí'ín Pablo, sa̱'á ño̱ó ni̱ ta'a̱nda̱ tá'an na. Dá ni̱ kee Bernabé ndáka na Marcos kua'a̱n na̱. Dá ni̱ kaa na ini barco kua'a̱n na̱ Chipre.
44015040	Dá ni̱ na̱ta'an ini Pablo ña̱ ko'o̱n na̱ xí'ín Silas. Dá ni̱ na̱ki̱'o ñaá na̱ kúú kuendá Jesús noo̱ ndá'a̱ sato'o yo̱ Ndios ña̱ ná chindeé ñaá ná no̱ó ko'o̱n na̱.
44015041	Dá ni̱ kee na kua'a̱n na̱. Ta ni̱ ya̱'a na chí kuendá Siria xí'ín Cilicia, ta sá ká'a̱n ni'ini na no̱ó na̱ kúú kuendá Jesús ndéi ñoó kua'a̱n na̱. 16
44016001	Dá ni̱ ya̱'a Pablo xí'ín Silas ñoo naní Derbe, dá ni̱ saa̱ na̱ ñoo Listra. Ta ñoó ni̱ na̱ki'in tá'an na xí'ín iin ta̱a kúú kuendá Jesús naní Timoteo. Ta kúú xí de̱'e iin ñá'a̱ Israel kándísa Jesús. Ta tatá xi̱ kúú ta̱a griego.
44016002	Ta ndidaá na̱ kúú kuendá Jesús ndéi ñoo Listra xí'ín ñoo Iconio ká'a̱n va̱'a sa'a̱ xí.
44016003	Dá ni̱ na̱ta'an ini Pablo ña̱ kía̱n ko'o̱n xi̱ xí'ín ná. Sa̱'á ño̱ó nda̱ni ni̱ sa'anda na̱ ñíi̱ xí táto̱'on sa'ándá ley choon, dá kía̱n ná o̱ nákani kuáchi̱ ini na̱ Israel, tá'a̱n na̱ ndéi ñoo ñoó, koni na̱ xí. Chi̱ sa̱ ndidaá vá ná ná'á ña̱ tatá Timoteo kúú iin ta̱ griego.
44016004	Ta kúú ndidaá ñoo no̱ó yá'a na kua'a̱n na̱, ñoó ni̱ ka̱sto̱'on na xí'ín na̱ kúú kuendá Jesús ndéi ñoó sa'a̱ choon ni̱ sa'anda na̱ kúú apóstol xí'ín na̱ sá'ano ndéi Jerusalén, dá ná kueídó'o naa̱n.
44016005	Ta ndidaá na̱ kúú kuendá Jesús ndéi ñoó ni̱ na̱kui̱ta ndaa̱ cháá ka̱ na̱ xí'ín ña̱ kándéé iní na̱ Jesús tá ni̱ seídó'o na to̱'on yó'o. Ta kuu̱ rá kuu̱ ndúkua'a̱ cháá ka̱ ña̱yuu kúú kuendá Jesús kua'a̱n na̱.
44016006	Kúú ni̱ chi̱ka'anda na̱ kuendá Frigia xí'ín Galacia, chi̱ ko̱ ní sónó ta'on Espíritu ii̱ Ndios ña̱ dána'a̱ na̱ to̱'on va̱'a sa'a̱ Jesús chí kuendá Asia di'a.
44016007	Tá ni̱ saa̱ na̱ kuendá Misia, dá ni̱ ka'án ná ko'o̱n na̱ chí kuendá Bitinia di'a, tído ko̱ ní sónó ta'on Espíritu Jesús ña̱ ko'o̱n na̱ ñoó.
44016008	Sa̱'á ño̱ó ni̱ ya̱'a na kuendá Misia kua'a̱n na̱, dá ni̱ xino̱ na̱ ñoo Troas noo̱ kúú yu'ú ta̱ño'o̱.
44016009	Dá tá ni̱ kuaá, dá ni̱ na'a̱ Ndios iin ña̱ ndato noo̱ Pablo, chi̱ ni̱ xini na̱ iin ta̱a ió chí kuendá Macedonia di'a. Ta íin ndichi ra̱ seí nda'í ra̱ noo̱ Pablo, ta kaá ra̱: “Kee ní ña̱ mani̱ kii ní Macedonia yó'o, ta chindeé ní ndu'u̱”, kaá ra̱.
44016010	Dá tá ni̱ ndi'i ni̱ xini na̱ ña̱'a ndato yó'o, ta kúú mií hora daá ni̱ kenduu ndu̱ ko'o̱n ndu̱ chí kuendá Macedonia, chi̱ ni̱ ka̱ndaa̱ ta̱'í ini ndu̱ ña̱ mií Ndios kúú na̱ kana ñaá ña̱ kía̱n ko'o̱n ndu̱ dána'a̱ ndu̱ to̱'on va̱'a sa'a̱ Jesús no̱ó ña̱yuu ndéi ñoó.
44016011	Dá ni̱ tiin ndu iin barco ñoo Troas. Dá ni̱ chi̱ndaa̱ ndu̱ kua'a̱n ndu̱ ni'i̱ ndú iin yúku̱ íin ini ta̱ño'o̱ naní Samotracia. Dá tá ni̱ tu̱u noo̱ iin ka̱ kuu̱, dá ni̱ kaa tuku ndu ini barco ñoó kua'a̱n ndu̱ ñoo naní Neápolis.
44016012	Tá ni̱ saa̱ ndu̱ ñoó, dá ni̱ kee ndu xíka sá'á ndú kua'a̱n ndu̱ iin ñoo naní Filipos, ta kíán ñoo ndáya̱'i cháá ka̱ nákaa̱ kuendá Macedonia di'a, ta kíán iin ñoo kuendá ta̱ romano. Ta ñoó ni̱ sa̱ ndei ndu cháá kuu̱.
44016013	Ta tein iin kuu̱ náni'i̱ ndée̱ na̱ Israel, dá ni̱ ka̱nkuei ndu kua'a̱n ndu̱ yu'ú ñoo ñoó, chi̱ ñoó nákaa̱ iin yu̱ta noo̱ sá'a̱n na̱ Israel ndéi ñoo ñoó ká'a̱n na̱ xí'ín Ndios. Dá tá ni̱ saa̱ ndu̱ ñoó, dá ni̱ sa̱ ndei ndu. Dá ni̱ ka̱sá'á ndú ká'a̱n ndu̱ xí'ín na̱ ñá'a̱ ni̱ na̱taka ndéi ñoó sa'a̱ Jesús.
44016014	Ta ñoó nákaa̱ iin ñá'a̱ naní Lidia. Ta kíán ñá ñoo ká'ano naní Tiatira, ta díkóán dá'o̱n dío̱n kua'á to̱ón, ta ndáño̱'án Ndios ta̱kí. Ta kúú seídó'o va̱'án to̱'on ká'a̱n Pablo. Ta kúú ni̱ na̱konó sato'o yo̱ Jesús níma̱n, ta kúú ni̱ ka̱ndísáán to̱'on ni̱ ka'a̱n na̱.
44016015	Ta kúú ni̱ sodo̱ ndúta̱a̱n xí'ín ndidaá na̱ ve'án. Dá ni̱ seí nda'ávía̱n noo̱ ndú, ta kaáa̱n: ―Tá kándaa̱ ini ndo̱ ña̱ kúúí iin ñá'a̱ kándéé ndisa iníi̱ sato'o yo̱ Jesús, dá kía̱n nákíi̱ ndo̱ ná ko'o̱ ve'i kandei ndó ―kaáa̱n. Dá ni̱ ka̱ndeéán ni̱ xino̱ ini ndu̱ ña̱ ko'o̱n ndu̱ kandei ndu ve'án dao kuu̱.
44016016	Ta di'a ni̱ ndo'o ndu iin ka̱ kuu̱ tá kua'a̱n ndu̱ ka'a̱n ndu̱ xí'ín Ndios. No̱ó kua'a̱n ndu̱ ñoó ni̱ na̱ki'in tá'an ndu xí'ín iin tadi'í. Ta nákaa̱ iin espíritu kini ña̱ nákoni iní ini xi̱. Ta kúú kua̱'á nda̱'o di̱'ón ní'i̱ sato'o xi̱ sa̱'á ña̱ nákoni iní xi̱.
44016017	Ta kúú ni̱ ka̱sá'á tadi'í yó'o tákaa xi Pablo xí'ín ndu'u̱ ve̱i xi, ta káyu'ú xí: ―¡Ta̱a yó'o kúú ra̱ kéchóon noo̱ Ndios, na̱ kómí ndidaá tá'a̱n choon! Ta dána'a̱ ra̱ no̱ó ña̱yuu ndi kee na ka̱ki na no̱ó kua̱chi na̱ ―kaá xi̱.
44016018	Ta kúú kua'a̱ vá kuu̱ ni̱ sa̱ kee xi dión. Sa̱'á ño̱ó ko̱ ní xi̱'o ndeé ka̱ ini Pablo sa'a̱ xí. Dá ni̱ na̱ndió ko̱o na, dá ni̱ kaa na̱ xí'ín espíritu kini nákaa̱ ini xi̱: ―Xí'ín kuu̱ Jesucristo, na̱ xí'o choon no̱ói̱, sa'ándái̱ choon noo̱o̱n. Kua'án keta kíi̱ ini tadi'í xaa̱n. Ta kúú vití'ón vá ni̱ keta espíritu kini ñoó kua'a̱n.
44016019	Tá ni̱ ka̱ndaa̱ ini sato'o xi̱ ña̱ ko̱ó ka̱ di̱'ón ni'i̱ rá xí'ín xí, dá ni̱ tiin ra Pablo xí'ín Silas. Dá ni̱ kee ra ñó'o ñaá rá kua'a̱n ra̱ noo̱ yá'i noo̱ ndéi ta̱ né'e choon.
44016020	Dá ni̱ saa̱ ra̱ ni̱ chi̱kata ñaá rá no̱ó ta̱ né'e choon ñoó. Dá ni̱ kaa ra̱ xí'ín rá: ―Ta̱a yó'o kúú ta̱ Israel. Ta xíonoo ra dána̱á tá'an ra ña̱yuu ndéi ñoo yo̱.
44016021	Ta xíonoo ra dána'a̱ ra̱ ña̱ kánian kee yó táto̱'on ki̱'o kée mií rá, ta ko̱ káni ta'an vaan natiin yóa̱n, ta kee yóa̱n, chi̱ kúú yó ta̱ romano ―kaá ra̱.
44016022	Dá ni̱ nda̱kuei ña̱yuu ni̱ ka̱sá'á ná kéndava̱'a na xí'ín Pablo, xí'ín Silas. Dá ni̱ ndatá ta̱ né'e choon ñoó dá'o̱n ná. Dá ni̱ sa'anda ra̱ choon ña̱ ná kani ñaá rá xí'ín vara.
44016023	Tá ni̱ ndi'i ni̱ kani kini ñaá rá, dá ni̱ taán ñaá rá ve'e ka̱a. Dá ni̱ sa'anda ra̱ choon no̱ó ra̱ ndaá yé'é ka̱a ña̱ ná kandaa va̱'a ñaá rá.
44016024	Tá ni̱ ndi'i ni̱ ta'a̱nda̱ choon yó'o noo̱ rá, dá ni̱ taán ñaá rá ve'e ka̱a naá ñó'o nda̱ ma̱á ini ve'e ka̱a ñoó. Dá ni̱ taán rá sa'a̱ ná yái̱ yíto̱ naní cepo kándu'u̱ ini ve'e ka̱a ñoó, dá ni̱ kató toon ra yíto̱ ñoó.
44016025	Tá ni̱ kuu ñoó tádi̱, ká'a̱n ii̱ vá Pablo xí'ín Silas xí'ín Ndios ñó'o na, ta xíta na yaa noo̱ ná. Ta seídó'o va̱'a ñaá dao ka̱ ta̱a ñó'o ve'e ka̱a ñoó ndéi ra.
44016026	Ta kúú iin kuitíó ni̱ ka̱sá'á ni̱'i nda̱'o táan. Ta kúú nda̱ sa'a̱ vé'e ka̱a ñoó ni̱ kidi ni'ini. Ta kúú ni̱ nono̱ vá ndidaá kúú yé'é ka̱a ñoó. Ta kúú ni̱ ndaxí vá cadena ndíko̱ sa'a̱ ndidaá kúú ta̱a ñó'o ve'e ka̱a ñoó.
44016027	Dá ni̱ ndoto ta̱ ndaá yé'é ka̱a ñoó, kúú ni̱ xini ra̱ ña̱ ndidaá yé'é ka̱a ni̱ nono̱. Ta kúú ni̱ taó rá espada ra̱ kua'a̱n ra̱ ka'ání rá mií rá, chi̱ ni̱ ka'án rá ña̱ ni̱ xino ndidaá kúú vá ra̱ ñó'o ve'e ka̱a ñoó kua'a̱n ra̱.
44016028	Kúú ni̱ ka̱yu'ú Pablo, dá ni̱ kaa na̱ xí'ín rá: ―O̱ sa̱ kéndava̱'a ní xí'ín mií ní, chi̱ yó'o va ñó'o ndidaá kúú ndu'u̱ ―kaá na̱.
44016029	Dá ni̱ sa'anda ta̱ ndaá yé'é ka̱a ñoó choon ña̱ ná natoo̱n ñó'o̱, dá ná katoo̱n. Kúú ni̱ ka̱nkono ra kua'a̱n ra̱ noo̱ nákaa̱ Pablo xí'ín Silas. Ta ndéi̱ ni̱no oon ra ni̱ sa̱ kuíi̱n xi̱tí rá noo̱ sá'a̱ ná.
44016030	Dá ni̱ taó ñaá rá, dá ni̱ nda̱to̱'ón ñaá rá, ta kaá ra̱ xí'ín ná: ―Tatá, ¿ndí ki̱án kánian keei, dá ni̱'í ña̱ ka̱kii no̱ó kua̱chii̱?
44016031	Dá ni̱ kaa na̱ xí'ín rá: ―Kandeé iní ní sato'o yo̱ Jesucristo, dá ni'i̱ ní ña̱ ka̱ki ní xí'ín ndidaá na̱ ve'e ní.
44016032	Dá ni̱ ka̱sá'á dána'a̱ Pablo to̱'on va̱'a sato'o yo̱ Jesús noo̱ mií rá, xí'ín no̱ó na̱ ve'e ra.
44016033	Ta mií hora daá ñóó ni̱ taó ñaá rá, ta ni̱ na̱kata ra no̱ó ni̱ ta̱rkue'e̱ ñíi̱ ná. Tá ni̱ ndi'i, dá ni̱ sodo̱ ndúta̱ mií rá xí'ín ndidaá kúú na̱ ve'e ra.
44016034	Tá ni̱ ndi'i ñoó, dá ndáka ñaá rá ni̱ no'o̱ ra̱ ve'e ra. Dá ni̱ xi̱'o ra ña̱'a ni̱ sa̱sá'an na. Ta kúú kádii̱ nda̱'o ini mií rá xí'ín na̱ ve'e ra, chi̱ ndidaá ná ni̱ ka̱ndísa Ndios.
44016035	Dá tá ni̱ tu̱u noo̱ kuu̱ dáá ñóó, dá ni̱ ta̱nda'á ta̱a né'e choon táto̱ rá kua'a̱n ra̱. Tá ni̱ saa̱ ra̱, dá ni̱ kaa ra̱ di'a xí'ín ta̱ ndaá yé'é ka̱a ñoó: ―Dáyaa̱ ní ta̱a káa ná ko'o̱n ra̱.
44016036	Dá ni̱ kaa ta̱ ndaá yé'é ka̱a ñoó xí'ín Pablo: ―Sa̱ ni̱ ta'a̱nda̱ choon noo̱í ña̱ tavéí ndo̱'ó ve'e ka̱a yó'o. Ta viti kía̱n kankuei va̱'a ndó ko'o̱n ndo̱ ―kaá ra̱.
44016037	Dá ni̱ kaa Pablo: ―Ni̱ kani ra ndu'u̱ noo̱ kua̱'á ña̱yuu, ta ko̱ ñá'a̱ ka'a̱n ra̱ xí'ín ndu'u̱ ndí ki̱án kúú kua̱chi ndu̱, va̱'ará ta̱ romano kúú ndú. Ta ni̱ taán rá ndu'u̱ ve'e ka̱a. Ta viti, ¿á ká'án rá dáyaa̱ de̱'é ra̱ ndú? Tído o̱ kóo oon ta'on dión sa'a̱ ndú. Va̱'a ka̱a̱n mií ta̱ né'e choon ná kii taó ndu'u̱ ―kaá na̱.
44016038	Dá ni̱ sa'a̱n táto̱ ñoó ni̱ na̱kani ra xí'ín ta̱ né'e choon to̱'on ni̱ ka'a̱n Pablo. Tá kúú ni̱ yu̱'ú nda̱'o ra tá ni̱ ka̱ndaa̱ ini ra̱ ña̱ kúú ná ta̱ romano.
44016039	Dá ni̱ sa'a̱n ra̱ ni̱ ndaka̱ ra̱ ña̱ mani̱ noo̱ ná. Dá ví ni̱ taó ñaá rá. Dá ni̱ seí nda'í ra̱ noo̱ ná ña̱ ná kankuei na ñoo ñoó ko'o̱n na̱.
44016040	Dá tá ni̱ ka̱nkuei na ve'e ka̱a ñoó, dá ni̱ kee na kua'a̱n nó'o̱ ná ve'e ñá'a̱ naní Lidia ñoó. Ta ñoó ni̱ xini na̱ dao ka̱ na̱ kúú kuendá Jesús. Dá ni̱ xi̱'o na ta̱ndeé iní noo̱ no̱ón. Dá ni̱ ka̱nkuei na ñoo ñoó kua'a̱n na̱. 17
44017001	Dá ni̱ ya̱'a Pablo xí'ín Silas ñoo naní Anfípolis xí'ín iin ka̱ ñoo naní Apolonia. Dá ni̱ saa̱ na̱ ñoo ká'ano naní Tesalónica. Ta ñoó íin iin ve'e noo̱ nátaka na̱ Israel.
44017002	Ta ni̱ sa'a̱n na̱ ve'e ñoó táto̱'on ki̱'o kée ná ndidaá ñoo noo̱ sá'a̱n na̱. Ta tein ndin oni̱ kuu̱ náni'i̱ ndée̱ na̱ Israel ni̱ nda̱tó'ón ná xí'ín ña̱yuu ñoó,
44017003	ta ni̱ na̱kani na táto̱'on ki̱'o ká'a̱n rá ió tuti ii̱ Ndios. Chi̱ xí'ín miíán ni̱ xi̱'o na ña̱ ni̱ ka̱ndaa̱ ini ña̱yuu ñoó ña̱ miía̱n ndúsa̱ kánian ndo'o naní nío̱ Cristo, na̱ dáka̱ki ñaá, dá kuu na̱, dá nataki na̱ tein na̱ kúú ndi̱i. Dá ni̱ kaa ta'ani na: ―Jesús, na̱ ká'a̱n yu'u̱ sa'a̱ xí'ín ndo'ó, no̱ón kúú Cristo ―kaá na̱.
44017004	Ta kúú ni̱ ka̱ndísa va dao na̱ Israel ñoó to̱'on yó'o. Dá ni̱ na̱ki'in tá'an na xí'ín Pablo xí'ín Silas. Ta ni̱ ka̱ndísa ta'ani kua̱'á nda̱'o na̱ griego, na̱ ndáño̱'o Ndios, xí'ín kua̱'á na̱ ñá'a̱ ndáya̱'i.
44017005	Kúú ni̱ ka̱sá'á kú'u'u̱ ini ta̱a Israel ko̱ xi̱ín kandísa. Sa̱'á ño̱ó ni̱ da̱taká ra̱ dao ta̱ kini xíonoo keí ñoó. Ta ro̱ón kúú ra̱ ni̱ da̱ká'a̱n kue̱'é kua̱'á nda̱'o ña̱yuu ndéi ñoo ñoó. Dá ni̱ ka̱sá'á nákui̱na vaa̱ na̱. Dá ni̱ saa̱ tondó na̱ ve'e iin ta̱a naní Jasón, dá taó ná Pablo xí'ín Silas, dá ná naki̱'o ñaá ná noo̱ ndá'a̱ ta̱ né'e choon, ká'án ná.
44017006	Tído ko̱ ní náni'i̱ ta'on ñaá ná. Dá ni̱ tiin na mií Jasón ñoó xí'ín dao ka̱ na̱ kúú kuendá Jesús ndéi ñoó, dá ni̱ kee na ñó'o ñaá ná kua'a̱n na̱. Tá ni̱ saa̱ na̱ no̱ó ta̱ né'e choon, dá ni̱ ka̱yu'ú ta̱ Israel ñoó: ―Tá'a̱n ta̱a xíonoo nádaká ña̱xintóni̱ ña̱yuu ndéi iin níí kúú ñayuú, ro̱ón ta'ani kúú ra̱ ni̱ ka̱sáa̱ ñoo yo̱ viti.
44017007	Ta kúú ni̱ na̱tiin va̱'a ñaá Jasón yó'o ve'e ra. Ta ndidaá ta̱a ñoó kúú ra̱ ko̱ xi̱ín kueídó'o choon sa'ándá ta̱ né'e choon ká'ano cháá ka̱, ra̱ kúú César, chi̱ kaá ra̱ ña̱ ió iin ka̱ rey ndáya̱'i cháá ka̱ naní Jesús ―kaá ra̱.
44017008	Ta kúú ni̱ na̱kui̱na vaa̱ cháá ka̱ ña̱yuu ñoó xí'ín ta̱ né'e choon tá ni̱ seídó'o na ña̱ ni̱ kaa ra̱ dión.
44017009	Tído tá ni̱ ndi'i ni̱ chi̱ya̱'i Jasón ñoó xí'ín dao ka̱ na̱ no̱ó ta̱ né'e choon, dá ni̱ da̱yáa̱ ñaá rá.
44017010	Ta mií sa̱kuaá dáá ñóó ni̱ ta̱nda'á na̱ kúú kuendá Jesús ndéi ñoó Pablo xí'ín Silas ña̱ kía̱n ko'o̱n na̱ ñoo naní Berea. Tá ni̱ saa̱ na̱ ñoo ñoó, dá ni̱ ku̱'u na ve'e noo̱ nátaka na̱ Israel ndéi ñoó.
44017011	Tído ña̱yuu va̱'a cháá ka̱ ini kúú na̱ ndéi ñoo Berea o̱ du̱ú na̱ ndéi ñoo Tesalónica, chi̱ ndino'o ini na̱ ni̱ sei̱do̱'o na to̱'on va̱'a Jesús. Ta ndidaá kuu̱ ni̱ da̱kuá'a na noo̱ ká'a̱n tuti ii̱ Ndios, dá ná kande̱'á á ña̱ ndaa̱ kía̱n ká'a̱n Pablo o ko̱ó.
44017012	Dión ni̱ kee na, dá kua̱'á nda̱'o na̱ Israel ndéi ñoo ñoó ni̱ ka̱ndísa na to̱'on dána'a̱ na̱. Ta kua̱'á na̱ ñá'a̱ griego ndáya̱'i xí'ín kua̱'á nda̱'o ta̱a griego ni̱ ka̱ndísa ta'ani ñaá.
44017013	Tído tá ni̱ ka̱ndaa̱ ini ta̱ Israel ndéi ñoo Tesalónica ña̱ nákaa̱ Pablo dána'a̱ na̱ to̱'on Ndios ñoo Berea, dá ni̱ kee ra kua'a̱n ra̱ ñoó. Dá tá ni̱ saa̱ ra̱, dá ni̱ ka̱sá'á nákui̱na vaa̱ ña̱yuu ñoó ni̱ kee ra.
44017014	Ta kúú vití'ón di'a ni̱ ta̱nda'á na̱ kúú kuendá Jesús Pablo kua'a̱n na̱ yu'ú ta̱ño'o̱. Tído ni̱ ka̱ndo̱o va Silas xí'ín Timoteo ni̱ sa̱ ndei na ñoo Berea ñoó.
44017015	Dá ni̱ kee na ndáka na Pablo kua'a̱n na̱ nda̱ ñoo ká'ano naní Atenas. Tá ni̱ saa̱ na̱ ñoó xí'ín ná, dá ni̱ sa'anda Pablo choon noo̱ ná ña̱ ná kasto̱'on na xí'ín Silas xí'ín Timoteo ña̱ ná kii kíi̱ ná noo̱ ió na̱, kaá na̱. Dá ni̱ na̱ndió kuéi na̱ ni̱ sa'a̱n ni̱ ndaka na ñoó kua'a̱n nó'o̱ ná.
44017016	Ta nani ndáti Pablo kasaa̱ Silas xí'ín Timoteo, kúú ni̱ kixian ni̱ ku̱nda'í nda̱'o ini na̱, chi̱ ni̱ xini na̱ ña̱ iin níí kúú ñoo ñoó kándodó yoko̱ ndáño̱'o na.
44017017	Sa̱'á ño̱ó ni̱ sa'a̱n na̱ ve'e noo̱ nátaka na̱ Israel ndéi ñoo ñoó, ta ni̱ nda̱tó'ón ná xí'ín na̱ Israel, xí'ín dao ka̱ ña̱yuu ndáño̱'o Ndios ta̱kí. Ta ndidaá kuu̱ ni̱ ka'a̱n na̱ xí'ín ña̱yuu xíonoo noo̱ yá'i ñoó sa'a̱ Jesús.
44017018	Dá ni̱ da̱ndíchi̱ tá'an na xí'ín dao ka̱ ta̱a dákuá'a ña̱ dána'a̱ ta̱ kúú kuendá epicúreo, xí'ín dao ka̱ ta̱a dákuá'a ña̱ dána'a̱ ta̱ kúú kuendá estoico. Dá ni̱ kaa ro̱ón: ―¿Ndi kóni̱ kaa to̱'on ká'a̱n ta̱a káni̱ téí ká'a̱n yó'o? Dá ni̱ kaa dao ka̱ ra̱: ―Kándaa̱ ini ndu'u̱ ña̱ xíonoo ra ká'a̱n ra̱ sa'a̱ dao ka̱ ndios. Dión ni̱ kaa ra̱ chi̱ xíonoo Pablo ká'a̱n na̱ sa̱'á to̱'on va̱'a Jesús, ta ká'a̱n na̱ ña̱ nataki na̱ ni̱ xi'i̱.
44017019	Dá ndáka ra Pablo ni̱ saa̱ ra̱ iin xíán noo̱ naní Areópago, noo̱ nátaka ta̱a ndátó'ón rá. Dá ni̱ kaa ra̱ xí'ín ná: ―¿Á kee ní ña̱ mani̱ kasto̱'on ní xí'ín ndu'u̱ sa̱'á to̱'on sa̱á dána'a̱ ní?
44017020	Chi̱ ko̱ óon ta'on kueídó'o ndu'a̱n. Sa̱'á ño̱ó kátoó ndu'u̱ kandaa̱ ini ndu̱ ndi kua'a̱n sa̱'án.
44017021	Dión ni̱ kaa ra̱, chi̱ kátoó nda̱'o ndidaá ta̱a ndéi ñoo Atenas xí'ín ta̱ tu̱kú ndéi ñoó kueídó'o ra, ta ká'a̱n ra̱ sa̱'á ña̱ sa̱á.
44017022	Dá ni̱ na̱kuíi̱n ndichi Pablo me̱'í ndidaá ta̱a ni̱ na̱taka ndéi noo̱ naní Areópago. Dá ni̱ kaa na̱: ―Ndo'ó, na̱ ndéi ñoo Atenas yó'o, kándaa̱ ini yu'u̱ ña̱ ndíta ndaa̱ ndo̱ xí'ín ña̱ kándísa ndó.
44017023	Chi̱ tá ni̱ xi̱onooi ni̱ sa̱ nde̱'í noo̱ náa̱ ndáño̱'o ndó, dá ni̱ xinii̱ iian tándaa to̱'on noo̱án kaá di'a: “Ña̱ yó'o kúú noo̱ náa̱ iin ndios ko̱ ná'á ndú”, kaáa̱n. Ta mií Ndios ndáño̱'o ndó, na̱ kaá ndo̱ ña̱ ko̱ ná'á ndó, no̱ón kúú na̱ ko'i̱n kasto̱'in xí'ín ndó sa'a̱.
44017024	’Ta mií Ndios, na̱ ni̱ ka̱va̱'a iin níí kúú ñayuú yó'o, xí'ín ndidaá kúú ña̱'a ió noo̱án, no̱ón kúú na̱ dándáki induú xí'ín no̱ñó'o̱ yó'o. Sa̱'á ño̱ó ko̱ ió ta'on na ini ni iin ve'e ño̱'o, tá'a̱n ña̱ ni̱ ka̱va̱'a ndá'a̱ ta̱a.
44017025	Ta ni iin tó'ón ña̱'a ió noo̱ yo̱ ko̱ xínñó'ó ná, chi̱ ni iin tó'ón ña̱'a ko̱ kómani̱ noo̱ ná. Mií di'a na xí'o ña̱ ta̱kí yo̱ ndéi yó ñayuú yó'o, ta xí'o na tachi̱ ña̱ náki'in yó, ta xí'o ta'ani na ndidaá kúú ña̱'a ió noo̱ yo̱.
44017026	’Ta xí'ín iin tó'ón vá ta̱a ni̱ na̱ta'i̱ ndidaá ña̱yuu ni̱ kee Ndios, dá ná nakuita̱ noo na kandei na iin níí kúú ñayuú yó'o. Chi̱ sa̱ ni̱ chi̱ná'a̱ vá Ndios noo̱ kúú sa̱'á ña̱ kataki yo̱, ta ni̱ chi̱ná'a̱ ta'ani na noo̱ ndi'á, ta ni̱ chi̱ná'a̱ ta'ani na noo̱ kandei iin rá iin yó.
44017027	Dión ni̱ kee Ndios, dá ná nandukú yó na̱, dá ná ndundéé yó nda̱ ná kandeé yó nani'i̱ yo̱ ná. Chi̱ miía̱n ndaa̱ kíán ña̱ ko̱ xíká ta'on ió Ndios noo̱ iin rá iin yó.
44017028	Chi̱ mií ná kédaá xí'ín yó, dá takí yo̱, ta kandá yo̱, ta ndéi yó. Ta kíán táto̱'on ni̱ taa dao ta̱a kuendá mií ndó, tá'a̱n ra̱ ti̱'a taa to̱'on luu kua'a̱n, chi̱ ni̱ taa ra ña̱ kúú yó de̱'e Ndios.
44017029	Ta sa̱'á ña̱ kúú yó de̱'e Ndios, sa̱'á ño̱ó ko̱ níyi̱ká yó ka'án yó ña̱ kúú ná iin na'áná ni̱ ka̱va̱'a ndá'a̱ ta̱a xí'ín oro o plata o xí'ín yuu̱, chi̱ sa̱va̱'a ña̱ ni̱ na̱kani ini ña̱xintóni̱ ta̱a ti̱'a káva̱'a ña kíán.
44017030	’Tído ko̱ ní taó kuendá ta'on Ndios sa̱'á ña̱ sa̱ kee ña̱yuu tá sata̱, chi̱ ko̱ ní sá na'á ná mií Ndios. Tído viti sa'ándá na̱ choon noo̱ iin rá iin ña̱yuu ndéi iin níí kúú ñayuú ña̱ ná nandikó iní na̱ sa̱'á kua̱chi kée na.
44017031	Chi̱ ni̱ chi̱kaa̱ ini Ndios ña̱ kasandaá iin kuu̱, dá keyíko̱ ndaa̱ na̱ sa'a̱ ndidaá kúú ña̱yuu ndéi iin níí kúú ñayuú yó'o xí'ín ndá'a̱ iin ta̱a ni̱ chi̱kani mií ná. Ta ni̱ xi̱'o na ña̱ ni̱ ka̱ndaa̱ ini yo̱ ndá yoo kúú ta̱a ñoó, chi̱ ni̱ da̱nátaki ñaá ná tein na̱ kúú ndi̱i ―kaá na̱.
44017032	Tá ni̱ sei̱do̱'o ra ña̱ ni̱ ka'a̱n Pablo sa̱'á ña̱ nataki na̱ ni̱ xi'i̱, ta kúú ni̱ ka̱sá'á dao ra kédi̱ki ñaá rá. Tído dao ka̱ ra̱ ni̱ kaa xí'ín ná: ―Kóni̱ ndu'u̱ kueídó'o ndu cháá ka̱ sa̱'á ña̱ yó'o.
44017033	Dá ni̱ keta na kua'a̱n na̱.
44017034	Tído ni̱ ka̱ndísa dao ña̱yuu ñoó to̱'on ni̱ da̱ná'a̱ Pablo, ta ni̱ na̱ki'in tá'an na xí'ín ná. Ta tein na̱ ni̱ ka̱ndísa ñoó nákaa̱ iin ta̱a naní Dionisio, ta kúú rá iin ta̱a né'e choon noo̱ naní Areópago ñoó. Ta nákaa̱ ta'ani iin ñá'a̱ naní Dámaris, ta ni̱ ka̱ndísa ta'ani dao ka̱ ña̱yuu. 18
44018001	Tá ni̱ ndi'i, dá ni̱ keta Pablo ñoo Atenas. Dá ni̱ ki'in na kua'a̱n na̱ ñoo ká'ano naní Corinto.
44018002	Tá ñoó ni̱ na̱ki'in tá'an na xí'ín iin ta̱ Israel naní Aquila, ra̱ ni̱ kaki kuendá Ponto. Ta du̱ú ni̱ ka̱sáa̱ va ra ni̱ kii ra kuendá Italia xí'ín ñadi'í ra̱, ñá naní Priscila, chi̱ ta̱a né'e choon ká'ano naní Claudio kúú ra̱ ni̱ sa'anda choon ña̱ ná kankuei ndidaá kúú na̱ Israel ñoo Roma ko'o̱n na̱ kandei na dao ka̱ xíán. Dá ni̱ kee Pablo kua'a̱n na̱ ve'e noo̱ ndéi na ñoó.
44018003	Ta iin nóó choon kée Pablo xí'ín ná, chi̱ ti̱'a na kava̱'a na ve'e xí'ín ñíi̱. Sa̱'á ño̱ó ni̱ ka̱ndo̱o Pablo ió na̱ ve'e na, ta ni̱ ke̱chóon nduú na̱ xí'ín ná.
44018004	Ta ni̱ da̱ndíchi̱ tá'an Pablo xí'ín ña̱yuu ini ve'e noo̱ nátaka na̱ Israel ndéi ñoó iin iin kuu̱ kuu̱ náni'i̱ ndée̱ ná, dá ná xino̱ ini na̱ Israel xí'ín na̱ ko̱ kúú na̱ Israel kandísa na to̱'on dána'a̱ na̱.
44018005	Dá ni̱ ka̱sáa̱ Silas xí'ín Timoteo ni̱ ndee na kuendá Macedonia di'a. Sa̱'á ño̱ó ni̱ da̱nkoo Pablo dao ka̱ choon sa̱ kee na, ta sa̱va̱'a ña̱ kée na kía̱n dána'a̱ na̱ to̱'on va̱'a sa'a̱ Jesús, chi̱ kásto̱'on na xí'ín na̱ Israel ña̱ Jesús kúú Cristo, na̱ dáka̱ki ñaá.
44018006	Tído ni̱ nda̱kuei na ni̱ ka̱sá'á naá na̱ xí'ín Pablo, ta ká'a̱n ndava̱'a na xí'ín ná. Sa̱'á ño̱ó ni̱ kidi ni'ini Pablo dá'o̱n ná, dá ni̱ kaa na̱: ―Kua̱chi mií ndó kíán, dá kía̱n kakomí ii̱ vá ndó kua̱chi noo̱ Ndios. Ko̱ ndío kua̱chi ka̱ yu'u̱ sa'a̱ ndo̱. Ta viti chí noo̱ ko'i̱n dána'i̱ no̱ó na̱ ko̱ kúú na̱ Israel ―kaá na̱.
44018007	Dá ni̱ keta na ve'e noo̱ nátaka na̱ Israel ñoó. Dá ni̱ kee na kua'a̱n na̱ ve'e iin ta̱a naní Justo, ta yu'ú ni'ini ta̱a yó'o Ndios. Ta ió ra̱ díi̱n ve'e noo̱ nátaka na̱ Israel ndéi ñoó.
44018008	Ta Crispo naní iin ta̱a ndáya̱'i ini ve'e noo̱ nátaka na̱ Israel, kúú ni̱ ka̱ndísa ra sato'o yo̱ Jesús xí'ín ndidaá na̱ ve'e ra. Ta kúú kua̱'á ña̱yuu ndéi ñoo Corinto ñoó ni̱ seídó'o to̱'on va̱'a sa'a̱ Jesús, ta ni̱ ka̱ndísa ñaá ná, ta ni̱ sodo̱ ndúta̱ ná.
44018009	Iin sa̱kuaá, dá ni̱ xini Pablo iin ña̱'a ndato ni̱ kee sato'o yo̱ Jesús, dá ni̱ kaa na̱ xí'ín ná: ―O̱ sa̱ yu̱'óo̱n. Ta o̱ sa̱ kátuuón ña̱ ka'o̱n sa̱'í.
44018010	Chi̱ ió va yu'u̱ xí'ón, ta ni iin tó'ón ta'on ña̱yuu o̱ kónóí kendava̱'a xí'ón. Chi̱ kua̱'á nda̱'o ña̱yuu yu'u̱ ndéi ñoo ká'ano yó'o ―kaá na̱.
44018011	Dá ni̱ ka̱ndo̱o Pablo ni̱ sa̱ io na̱ iin kuia̱ dao ñoo Corinto ñoó. Ta ni̱ da̱ná'a̱ na̱ no̱ó ña̱yuu sa̱'á to̱'on va̱'a Ndios.
44018012	Ta nani nákaa̱ ta̱a naní Galión né'e ra choon kuendá Acaya yó'o, kúú iin nóó ni̱ nda̱tó'ón ta̱a Israel kendava̱'a ra xí'ín Pablo. Dá ni̱ sa'a̱n ra̱ ni̱ tiin ñaá rá ndáka ra kua'a̱n ra̱ no̱ó ta̱ né'e choon.
44018013	Dá ni̱ kaa ra̱ xí'ín Galión ñoó: ―Ta̱a yó'o kúú ra̱ xíonoo dáka'a̱n kue̱'é ña̱yuu, dá ná dá'a ni kandaño̱'o na Ndios táto̱'on ki̱'o sa'ándá ley Moisés choon ―kaá ra̱.
44018014	Tá kua'a̱n Pablo ka'a̱n na̱, ta kúú ni̱ ka̱sá'á ká'a̱n Galión xí'ín ta̱a Israel ñoó: ―Tá ni̱ kee ra iin ña̱ kini o iin kua̱chi ká'ano, dá kía̱n naki̱'oi miíí kueídó'i ña̱ ká'a̱n ndo'ó, ta̱ Israel xaa̱n.
44018015	Tído tá kíán sa̱'á to̱'on, o sa̱'á kuu̱ Ndios ndo̱ o sa'a̱ ley mií ndo'ó, dá kía̱n kuu keyíko̱ mií ndóa̱n, chi̱ yu'u̱ kúú ra̱ o̱ chínee ta'oin miíí keyíko̱i̱ sa̱'á ña̱ yó'o ―kaá ra̱.
44018016	Dá ni̱ taó ñaá rá sata̱ vé'e.
44018017	Dá ni̱ tiin dao ta̱ griego iin ta̱a naní Sóstenes, tá'a̱n ra̱ dándáki ve'e noo̱ nátaka na̱ Israel. Ta kúú mií yé'é chóon ñoó ni̱ kani ñaá rá. Tído ko̱ ní kékuendá ta'on Galión sa̱'á ña̱ ni̱ kee ra.
44018018	Ta kúú kua'a̱ ii̱ vá kuu̱ ni̱ ka̱ndo̱o Pablo ni̱ sa̱ io na̱ ñoo Corinto ñoó. Ni̱ ndi'i, dá ni̱ ka'a̱n na̱ ndisá'án xí'ín na̱ kúú kuendá Jesús ndéi ñoó. Dá ni̱ tiin na iin barco. Dá ni̱ kee na kua'a̱n na̱ chí kuendá Siria di'a. Ta kua'a̱n ta'ani Priscila xí'ín Aquila xí'ín ná. Tído tá ko̱ ñá'a̱ kee na ko'o̱n na̱, dá ni̱ da̱tá tá'í Pablo dini̱ ná noo̱ naní Cencrea, dá xi̱nko̱o to̱'on ni̱ ka̱ndo̱o na xí'ín Ndios.
44018019	Dá tá ni̱ saa̱ na̱ ñoo ká'ano naní Éfeso, ta kúú ñoó ni̱ ta'a̱nda̱ tá'an Pablo xí'ín Priscila xí'ín Aquila. Dá ni̱ kee Pablo kua'a̱n na̱ ve'e noo̱ nátaka na̱ Israel ndéi ñoo ñoó. Ta ñoó ni̱ nda̱tó'ón ná xí'ín ra̱ Israel.
44018020	Dá ni̱ seí nda'í ra̱ noo̱ Pablo ña̱ ná koo na cháá ka̱ kuu̱ xí'ín rá, tído ko̱ ní xíin ta'on na.
44018021	Dá ni̱ ka'a̱n na̱ ndisá'án xí'ín rá, dá ni̱ kaa na̱: ―Miía̱n ndúsa̱ kakaa̱i̱ víko̱ ña̱ sa̱ ve̱i koo ñoo Jerusalén, tído nandió ko̱o tukui kooi xí'ín ndó tá dión kóni̱ Ndios ―kaá na̱. Dá ni̱ keta na ñoo Éfeso ñoó, dá ni̱ tiin na iin barco kua'a̱n na̱.
44018022	Dá tá ni̱ saa̱ na̱ ñoo Cesarea, dá ni̱ kee na ko̱kaa na kua'a̱n na̱ ñoo Jerusalén ka'a̱n na̱ ndisá'án xí'ín na̱ kúú kuendá Jesús ndéi ñoó. Tá ni̱ ndi'i ñoó, dá ni̱ kee na kua'a̱n na̱, dá ni̱ xino̱ na̱ ñoo Antioquía.
44018023	Tá ni̱ ndi'i ni̱ sa̱ io na̱ ñoo Antioquía cháá tiempo, dá ni̱ kee tuku na kua'a̱n na̱, ta ni̱ xi̱onoo na chí kuendá Galacia di'a, xí'ín Frigia, ta ni̱ xi̱'o na ta̱ndeé iní noo̱ ndidaá kúú na̱ kúú kuendá Jesús ndéi ñoó.
44018024	Iin kuu̱ ni̱ ka̱sáa̱ iin ta̱ Israel naní Apolos ñoo Éfeso. Ta kúú rá iin ta̱a ni̱ kaki ñoo ká'ano naní Alejandría. Ta ti̱'a va̱'a ra ka'a̱n ra̱, ta ndichí nda̱'o ra xí'ín to̱'on ká'a̱n tuti ii̱ Ndios.
44018025	Ta sa̱ ni̱ da̱kuá'a va̱'a ra sa'a̱ íchi̱ ndaa̱ sato'o yo̱ Jesús. Ta ndino'o ini ra̱ xíonoo ra kásto̱'on ra xí'ín ña̱yuu, ta dána'a̱ ndaa̱ ra̱ sa̱'á ña̱ ná'á rá sa'a̱ Jesús. Tído ná'á rá sa̱va̱'a sa̱'á ña̱ ni̱ da̱ná'a̱ Juan tá sa̱ da̱kódo̱ ndúta̱ ná ña̱yuu.
44018026	Dá ni̱ ka̱sá'á rá dána'a̱ ra̱ ini ve'e noo̱ nátaka na̱ Israel, ta ko̱ yu̱'ú ta'on ra. Tído tá ni̱ sei̱do̱'o Priscila xí'ín Aquila ña̱ ni̱ da̱ná'a̱ ra̱, dá ni̱ taó xóo ñaá ná. Dá ni̱ ka̱sto̱'on va̱'a cháá ka̱ na̱ xí'ín rá sa'a̱ íchi̱ ndaa̱ Ndios.
44018027	Tá ni̱ ndi'i ñoó, dá ni̱ ka'án Apolos ko'o̱n ra̱ kuendá Acaya. Dá ni̱ xi̱'o na̱ kúú kuendá Jesús ndéi ñoo Éfeso ñoó ta̱ndeé iní noo̱ rá. Ta ni̱ taa na iin tuti kua'a̱n no̱ó na̱ kúú kuendá Jesús ndéi chí Acaya ñoó, dá ná natiin va̱'a na Apolos. Dá tá ni̱ saa̱ ra̱ Acaya, kúú ni̱ chi̱ndeé nda̱'o ra ndidaá na̱ kúú kuendá Jesús, tá'a̱n na̱ ni̱ ka̱ndísa sa̱'á ña̱ mani̱ ni̱ kee Ndios xí'ín ná.
44018028	Ta kúú ni̱ ndu̱ndéé rá ni̱ da̱túú rá noo̱ ká'a̱n ta̱ Israel noo̱ ndidaá ña̱yuu ndéi ñoó, chi̱ ni̱ xi̱'o ra ña̱ ni̱ ka̱ndaa̱ ini na̱ ña̱ ká'a̱n tuti ii̱ Ndios, ña̱ Jesús kúú Cristo, na̱ dáka̱ki ñaá. 19
44019001	Ta xía̱n nani nákaa̱ ii̱ Apolos ñoo Corinto, kúú ni̱ ya̱'a Pablo iin xíán noo̱ ndíta yukú ñó'ó kua'a̱n na̱. Dá ni̱ saa̱ na̱ ñoo Éfeso. Ta kúú ñoó ni̱ na̱ki'in tá'an na xí'ín dao ta̱a kúú kuendá Jesús.
44019002	Dá ni̱ nda̱to̱'ón ñaá Pablo: ―¿Á ni̱ na̱tiin ndo'ó Espíritu ii̱ Ndios tá ni̱ ka̱ndísa ndó? Dá ni̱ kaa ro̱ón: ―Ko̱ óon ta'on kueídó'o ndu ña̱ ka'a̱n na̱ ña̱ ió Espíritu ii̱ Ndios.
44019003	Dá ni̱ nda̱to̱'ón tuku ñaá Pablo: ―¿Ndí ki̱án ni̱ ka̱ndísa ndó tá ni̱ sodo̱ ndúta̱ ndo̱, tá dáá? Dá ni̱ kaa ra̱: ―Ni̱ ka̱ndísa ndu'u̱ ña̱ ni̱ da̱ná'a̱ Juan tá sa̱ da̱kódo̱ ndúta̱ ná ña̱yuu.
44019004	Dá ni̱ kaa Pablo: ―Ni̱ sa̱ da̱kódo̱ ndúta̱ Juan ña̱yuu, tá'a̱n na̱ ni̱ na̱ndikó iní sa̱'á kua̱chi kée na. Ta ni̱ ka'a̱n Juan xí'ín ná ña̱ ná kandeé iní na̱ iin ka̱ ta̱a ve̱i sata̱ ná. Ta na̱ yó'o kúú Jesús, ta no̱ón kúú Cristo, na̱ dáka̱ki ñaá.
44019005	Tá ni̱ seídó'o ra to̱'on yó'o, dá ni̱ sodo̱ ndúta̱ rá xí'ín kuu̱ sato'o yo̱ Jesús.
44019006	Dá tá ni̱ chi̱nóo Pablo ndá'a̱ ná dini̱ rá, kúú ni̱ na̱tiin ra Espíritu ii̱ Ndios ini ra̱. Kúú ni̱ ka̱sá'á vá ká'a̱n ra̱ dao ka̱ yú'u̱, tá'a̱n ña̱ ko̱ ní dákuá'a ra. Dá ni̱ ka̱sá'á ta'ani ra kásto̱'on ra to̱'on ni̱ ni'i̱ rá noo̱ mií Ndios.
44019007	Ta kúú rá táto̱'on uxi̱ uu̱.
44019008	Dá ni̱ ku̱'u Pablo ini ve'e noo̱ nátaka na̱ Israel ndéi ñoo ñoó. Ta no̱ó oni̱ yoo̱ ko̱ ní yu̱'ú ta'on na ka'a̱n na̱ sa'a̱ Jesús. Ta ni̱ da̱ndíchi̱ tá'an na xí'ín ña̱yuu ndéi ñoó, dá ná xino̱ ini na̱ ndu̱'u na ti̱xi ndá'a̱ Ndios.
44019009	Tído ni̱ ndu̱káxí nda̱'o nío̱ dao na, sa̱'á ño̱ó ko̱ ní xíin ta'on na kandísa na to̱'on ni̱ da̱ná'a̱ Pablo. Ta no̱ón kúú na̱ ni̱ ka̱sá'á ká'a̱n ndava̱'a na sa'a̱ íchi̱ ndaa̱ Jesús no̱ó ña̱yuu ndéi ñoó. Dá ni̱ da̱nkoo ñaá Pablo. Dá ni̱ kee na ndáka na na̱ ni̱ nduu kuendá Jesús kua'a̱n na̱. Ta ndidaá kuu̱ vá sa̱ nda̱tó'ón ná xí'ín ña̱yuu ñoó sa̱'á to̱'on Jesús ini iin ve'e ta̱a naní Tirano, ta kíán iin ve'e noo̱ nátaka ña̱yuu ndátó'ón ná.
44019010	Ta dión ni̱ sa̱ kee na tein uu̱ kuia̱. Sa̱'á ño̱ó kua̱'á nda̱'o na̱ Israel xí'ín na̱ ko̱ kúú na̱ Israel ndéi chí Asia di'a ni̱ seídó'o to̱'on va̱'a sa'a̱ sato'o yo̱ Jesús.
44019011	Ta xí'ín ndá'a̱ Pablo sa̱ kee Ndios ña̱'a ná'ano,
44019012	chi̱ va̱'ará peñito Pablo o tá'í dá'o̱n ná né'e ña̱yuu kua'a̱n na̱ chinóo naa̱n sata̱ na̱ kú'u̱, ta kúú nduva̱'a va na. Ta kánkuei ta'ani espíritu kini ini na̱ kua'a̱n.
44019013	Sa̱ xi̱onoo dao ta̱ Israel sa̱ taó rá espíritu kini ñó'o ini ña̱yuu. Tído iin kuu̱ ni̱ ka'án rá ka'anda ra̱ choon xí'ín kuu̱ sato'o yo̱ Jesús, dá taó rá espíritu kini, chi̱ di'a ni̱ kaa ra̱ xí'án: ―Sa'ándá ndu'u̱ choon noo̱o̱n xí'ín kuu̱ Jesús, tá'a̱n na̱ ká'a̱n Pablo sa'a̱. Kua'án keta kíi̱ ini ta̱a xaa̱n ―kaá ra̱ xí'án.
44019014	Ta ta̱a ká'a̱n dión kúú ndin usa̱ de̱'e iin ta̱ Israel naní Esceva, tá'a̱n ra̱ kúú iin duti̱ kúú no̱ó.
44019015	Tído ni̱ ka'a̱n espíritu kini ñoó xí'ín rá: ―Ná'á vá yu'u̱ Jesús. Ta ná'á ta'ani yu'u̱ ndá yoo kúú Pablo. Tído ndo'ó, ¿ndá yoo kúú ndo'ó ña̱ sa'ándá ndo̱ choon noo̱ yú'u̱, tá dáá? ―kaáa̱n xí'ín rá.
44019016	Ta kúú ni̱ ndao ni'ini ta̱a yí'i espíritu kini ñoó ni̱ tiin ñaá rá, chi̱ ni̱ ndu̱ndakí nda̱'o ra ni̱ kee espíritu kini ñoó. Kúú ni̱ kendava̱'a ra xí'ín ndin usa̱ ta̱a ñoó, ta ni̱ ndatá ndí'i ra dá'o̱n rá. Ta kúú nda̱ ndáa vichí vá rá ni̱ ka̱nkuei ra ve'e ñoó kua'a̱n ra̱, ta ni̱ ta̱rkue'e̱ nda̱'o ra ni̱ keean.
44019017	Ta kúú ndidaá kúú na̱ Israel xí'ín na̱ ko̱ kúú na̱ Israel ndéi ñoo Éfeso ñoó ni̱ ka̱ndaa̱ ini ña̱ dión ni̱ kuu. Ta kúú ni̱ yu̱'ú nda̱'o na. Dá ni̱ ka̱sá'á kéká'ano na kuu̱ sato'o yo̱ Jesús.
44019018	Kúú kua̱'á nda̱'o na̱ du̱ú ni̱ ka̱ndísa Jesús ni̱ ka̱sá'á ná'o̱ na̱ kua̱chi na̱, ta xí'o na kuendá sa̱'á ña̱ kini sa̱ kee na.
44019019	Ta kua̱'á ña̱yuu kétádí né'e na libro na̱ ni̱ ka̱sáa̱ na̱. Dá ni̱ da̱kéi̱ na̱án noo̱ ndidaá kúú ña̱yuu ñoó. Ta ni̱ kekuendá na̱ ndidaá ya̱'i libro ñoó. Dá ni̱ ka̱ndaa̱ ini na̱ ña̱ ya̱'i ña táto̱'on uu̱ diko uxi̱ mil di̱'ón plata.
44019020	Dión ni̱ kuu, dá ni̱ na̱ka̱'ani cháá ka̱ to̱'on va̱'a sa'a̱ sato'o yo̱ Jesús, ta kúú kua̱'á ka̱ ña̱yuu ni̱ ka̱ndísa ñaá.
44019021	Tá ni̱ ndi'i ñoó, dá ni̱ chi̱kaa̱ ini Pablo ko'o̱n na̱ korni'ini na ña̱yuu ndéi chí kuendá Macedonia xí'ín Acaya, dá ko'o̱n na̱ ñoo Jerusalén. Ta ni̱ kaa na̱: ―Tá ni̱ ndi'i ni̱ sa'i̱n Jerusalén, dá ví, dá kía̱n miía̱n ko'i̱n ñoo ká'ano naní Roma ―kaá na̱.
44019022	Dá ni̱ ta̱nda'á Pablo uu̱ ka̱ ta̱ xíonoo xí'ín ná ko'o̱n na̱ chí kuendá Macedonia. Ta na̱ yó'o kúú Timoteo xí'ín Erasto. Tído ni̱ ka̱ndo̱o i̱ó Pablo ni̱ sa̱ io na̱ cháá ka̱ kuu̱ chí kuendá Asia.
44019023	Tiempo daá ñóó ni̱ ka̱sá'á káryíí nda̱'o ña̱yuu ndéi ñoo Éfeso sa'a̱ íchi̱ sa̱á ña̱ ká'a̱n sa'a̱ Jesús.
44019024	Chi̱ ió iin ta̱a kéchóon xí'ín plata naní Demetrio ñoo ñoó. Ta kúú rá iin ta̱a káva̱'a yoko̱ xí'ín plata, ña̱ ndáa táto̱'on ki̱'o káa ve'e ño̱'o iin ndios di'í naní Diana. Ta kua̱'á nda̱'o di̱'ón sa̱ ní'i̱ rá sa̱'á sa̱ kee ra choon yó'o, xí'ín ta̱a kéchóon xí'ín rá.
44019025	Kúú ni̱ na̱da̱taká ra̱ ta̱a kéchóon xí'ín rá, xí'ín dao ka̱ ta̱a kéchóon xí'ín plata. Dá ni̱ kaa ra̱ xí'ín rá: ―Ná'á vá mií ndó ña̱ xí'ín choon kée yó yó'o ní'i̱ yo̱ kua̱'á nda̱'o di̱'ón.
44019026	Tído sa̱ ni̱ xini va mií ndó, ta ni̱ sei̱do̱'o ndó sa'a̱ iin ta̱a naní Pablo. Ta o̱ du̱ú iin tó'ón ñoo Éfeso yó'o xíonoo ra, chi̱ iin níí kúú vá kuendá Asia yó'o xíonoo ra. Ta sa̱ ni̱ ka̱ndeé rá ni̱ xino̱ ini kua̱'á nda̱'o ña̱yuu kandísa na noo̱ ká'a̱n ra̱, chi̱ kaá ra̱ ña̱ ko̱ ta̱'ón ndios kíán káva̱'a ndá'a̱ ta̱a.
44019027	Ta o̱ du̱ú sa̱va̱'a choon kée ni yó i̱o ió ña̱ naá, chi̱ i̱o ta'ani nda̱'o ió ña̱ kasá'á kenóo ña̱yuu ve'e ño̱'o ndios di'í yo̱ Diana, dá o̱ kí'o ka̱ na̱ ña̱ñó'ó noo̱ ná, tá'a̱n na̱ ndáño̱'o ta'ani ndidaá na̱ ndéi chí kuendá Asia di'a, xí'ín na̱ ndéi iin níí kúú ñayuú ―kaá ra̱.
44019028	Tá ni̱ seídó'o ta̱a ñoó no̱ó ni̱ ka'a̱n Demetrio, kúú ni̱ xido̱ nda̱'o ini ra̱. Dá ni̱ ka̱yu'ú rá: ―Na̱ ndáya̱'i nda̱'o kúú Diana, tá'a̱n na̱ ndáño̱'o yóó, na̱ ñoo Éfeso yó'o ―kaá ra̱.
44019029	Ta kúú ndidaá vá ña̱yuu ndéi ñoo ñoó ni̱ na̱kui̱na vaa̱. Kúú ni̱ tiin na iin ta̱a naní Gayo xí'ín ta̱ naní Aristarco. Ta ndi nduú ta̱a yó'o ni̱ kii chí kuendá Macedonia, ta xíonoo ra xí'ín Pablo. Ta ñó'o ñaá ná ni̱ ku̱'u na ini iin ve'e ká'ano noo̱ nátaka na̱ ñoo ñoó ndátó'ón ná sa'a̱ ña̱'a ndó'o na.
44019030	Dá ni̱ ka'án Pablo ko'o̱n na̱ ku̱'u na ve'e ñoó ka'a̱n na̱ xí'ín ña̱yuu ñó'o ñoó. Tído dao ka̱ na̱ kúú kuendá Jesús ko̱ ní sónó ta'on na ña̱ ku̱'u na.
44019031	Ta ndéi ta'ani dao ta̱ né'e choon kuendá Asia ñoó, tá'a̱n ra̱ né'e tá'an va̱'a xí'ín Pablo. Dá ni̱ chi̱nda'á rá choon kua'a̱n ña̱ seí nda'í ra̱ noo̱ ná ña̱ ná dá'a ni ku̱'u na ve'e ñoó.
44019032	Kúú ni̱ na̱taka kua̱'á nda̱'o ña̱yuu. Dao na káyu'ú iin ña̱'a, ta dao ka̱ na̱ káyu'ú sa'a̱ iin ka̱ ña̱'a sa̱'á ña̱ ni̱ naá iní na̱. Chi̱ kua'a̱ vá ña̱yuu ñoó ko̱ kándaa̱ ini nda̱ sa'a̱ kíán ña̱ ni̱ na̱taka na̱.
44019033	Dá ni̱ ta̱nda'á ni'ini dao ta̱a Israel iin ta̱a naní Alejandro noo̱ ndidaá ña̱yuu ñoó, dá ná ka'a̱n ra̱ xí'ín ná, ká'án rá. Dá ni̱ da̱kúu Alejandro ndá'a̱ rá xíka̱ ra̱ ña̱ ná kandei tádi̱ ña̱yuu ñoó, dá ná chindeé rá na̱ ñoo ra̱ no̱ó ña̱yuu kuá'a̱ ñoó.
44019034	Tído tá ni̱ ka̱ndaa̱ ini ña̱yuu ñoó ña̱ ta̱ Israel kúú Alejandro ñoó, dá ni̱ ka̱sá'á káyu'ú ndidaá kúú ná táto̱'on uu̱ ka̱ hora, dá kaá na̱: ―¡Na̱ ndáya̱'i nda̱'o kúú Diana, tá'a̱n na̱ ndáño̱'o yóó, na̱ ñoo Éfeso yó'o! ―kaá na̱.
44019035	Nda̱ daá ví ni̱ ka̱ndeé ra̱ kúú secretario ni̱ kutádi̱ ña̱yuu ñoó. Dá ni̱ kaa ra̱: ―Kueídó'o ndó yu'u̱, ndidaá ndo'ó, na̱ ñoo Éfeso. ¿Á ko̱ ná'á ta'on ndó ña̱ ndidaá kúú ña̱yuu ná'á ña̱ ñoo ká'ano Éfeso yó'o ni̱ ni'i̱ choon ña̱ kía̱n kandaa yo̱ ve'e ño̱'o ndios ndáya̱'i naní Diana xí'ín na'ánáa̱n, ña̱ ni̱ noo túu ni̱ kii induú?
44019036	Ta ni iin tó'ón ña̱yuu o̱ kúu kaá ña̱ ko̱ó. Sa̱'á ño̱ó kandei tádi̱ ndo̱. Ná dá'a ni kee ndó iin ña̱'a kini.
44019037	Chi̱ ni iin ta̱a ndáka ndó ni̱ ka̱sáa̱ ndo̱ yó'o ko̱ ní xiní xíxi ra ve'e ño̱'o ndo̱, ta ni ko̱ ká'a̱n ndava̱'a ra sa'a̱ ndios di'í ndáño̱'o ndó.
44019038	Sa̱'á ño̱ó tá kóni̱ Demetrio xí'ín ta̱a kéchóon xí'ín rá ka'a̱n kua̱chi ra sa'a̱ dao ta̱a, dá kía̱n kuu ko'o̱n ra̱ ve'e chóon, dá chi̱ ñoó ndéi ta̱a né'e choon keyíko̱ sa'a̱ ña̱ ndó'o ndó. Ta ñoó kánian ka'a̱n kua̱chi tá'an iin rá iin ndó sa̱'á ña̱ ndó'o ndó.
44019039	Ta tá kóni̱ ndo̱ keyíko̱ ndo̱ dao ka̱ ña̱'a, dá kía̱n kánian nataka ndo̱ no̱ó ta̱ né'e choon táto̱'on ki̱'o sa'ándá ley choon, dá keyíko̱ ra̱ sa'a̱ ndo̱.
44019040	Chi̱ i̱o va ió ña̱ chinóo kua̱chi ta̱ né'e choon yó sa̱'á ña̱ ni̱ na̱kui̱na vaa̱ yo̱ viti. Chi̱ o̱ ní'i̱ ta'on yó ndí ki̱án ka'a̱n yo̱ xí'ín rá sa̱'á ña̱ kéeá di'a ―kaá ra̱.
44019041	Tá ni̱ ndi'i ni̱ ka'a̱n ra̱ to̱'on yó'o, dá ni̱ sa'anda ra̱ choon no̱ó ña̱yuu ni̱ na̱taka ñoó ña̱ ná no'o̱ na̱ ve'e na. 20
44020001	Tá ni̱ ndi'i ni̱ kutádi̱ ña̱yuu ni̱ na̱kui̱na vaa̱ ñoó, dá ni̱ na̱kana Pablo na̱ kúú kuendá Jesús ndéi ñoó. Dá ni̱ ka'a̱n ni'ini na noo̱ ná, ta ni̱ nomi ñaá ná. Dá ni̱ ka'a̱n na̱ ndisá'án xí'ín ná. Dá ni̱ kee na kua'a̱n na̱ chí kuendá Macedonia di'a.
44020002	Tá ni̱ ndi'i ni̱ na̱ta'an Pablo ni̱ xi̱onoo na ni̱ xi̱'o na ta̱ndeé iní noo̱ na̱ kúú kuendá Jesús ndéi ñoó xí'ín to̱'on ni̱ da̱ná'a̱ na̱, dá ni̱ kasa̱ndaá na̱ chí kuendá Grecia di'a.
44020003	Ta ñoó ni̱ sa̱ io na̱ oni̱ yoo̱. Ta sa̱ io nduu na̱ tiin na barco ko'o̱n na̱ chí kuendá Siria, ká'án ná. Tído ni̱ ni'i̱ tó'on na ña̱ ndátó'ón kue'é ta̱ Israel ña̱ ka'ání ñaá rá. Sa̱'á ño̱ó ni̱ chi̱kaa̱ ini na̱ ña̱ nandió ko̱o sá'á tuku na no'o̱ na̱ íchi̱ kua'a̱n chí kuendá Macedonia.
44020004	Ta ni̱ na̱ki'in tá'an na xí'ín dao ta̱a né'e tá'an xí'ín ná kua'a̱n na̱ nda̱ kuendá Asia. Ta iin ra naní Sópater, tá'a̱n ra̱ ñoo Berea, xí'ín ta̱ naní Aristarco, xí'ín iin ka̱ ta̱ naní Segundo. Ta ndi nduú ta̱a yó'o kúú ta̱ ñoo Tesalónica. Ta kua'a̱n ta'ani Gayo, tá'a̱n ra̱ ñoo Derbe, xí'ín Timoteo, xí'ín uu̱ ka̱ ta̱a naní Tíquico xí'ín Trófimo, ta̱ kuendá Asia.
44020005	Ta ndidaá ta̱a yó'o kúú ra̱ ni̱ xi̱onoo kua'a̱n ñoo Troas, dá kandati ra ñoó saa̱ ndu̱.
44020006	Tá ni̱ ndi'i ni̱ ya̱'a víko̱ seí na̱ Israel pan, tá'a̱n ña̱ ko̱ ní kí'in tá'an xí'ín ña̱ dákuita̱ ta̱chía̱n, dá ni̱ tiin ndu iin barco ñoo Filipos kua'a̱n ndu̱. Ta ti̱xi o'o̱n kuu̱, dá ni̱ saa̱ ndu̱ ni̱ na̱ki'in tá'an ndu xí'ín dao ka̱ ta̱a ñoó, chi̱ ndéi ra ndáti ra ndu̱ ñoo Troas. Ta ñoó ni̱ sa̱ ndei ndu usa̱ kuu̱.
44020007	Tá ni̱ kasa̱ndaá kuu̱ kásá'á sa'a̱ semana, dá ni̱ na̱taka ndu'u̱, na̱ kúú kuendá Jesús, ni̱ sa'anda ndu̱ pan. Ta sa̱'á ña̱ kánian kana Pablo ko'o̱n na̱ tá ná tu̱u noo̱ iin ka̱ kuu̱ ñoó, sa̱'á ño̱ó ni̱ kukáni̱ vá dána'a̱ na̱ nákaa̱ na̱. Ta kúú ni̱ kasa̱ndaá dao ñoó.
44020008	Ta kúú kua̱'á nda̱'o ñó'o̱ tóo̱n ini ve'e kánóo dikó noo̱ ni̱ ndi̱tútí ndú ñoó.
44020009	Ta ió iin tayií naní Eutico yé'é ventana, ta ni̱ ka̱sáa̱ ña̱ ma̱'ánó, chi̱ ni̱ kukáni̱ nda̱'o ña̱ dána'a̱ Pablo nákaa̱ na̱, sa̱'á ño̱ó ni̱ naá vá iní xi̱ ni̱ kidi̱ xi̱. Ta kúú ni̱ ka̱nkao xi nda̱ piso kúú oni̱ ñoó nda̱ no̱ñó'o̱. Ta kúú ni̱ nda̱ne'e na xi̱, tído nda̱á ndi̱i va kúú xí.
44020010	Kúú ni̱ noo Pablo ni̱ na̱xino̱ na̱ no̱ñó'o̱ ñoó. Ta kúú ni̱ sa̱ noo ndei na noo̱ tayií ñoó. Kúú ni̱ nomi na xi̱. Dá ni̱ kaa na̱ xí'ín na̱ kúú kuendá Jesús ñoó: ―O̱ sa̱ yu̱'ú ndo̱, chi̱ takí va xi ―kaá na̱.
44020011	Ta kúú ñoó ni̱ na̱ndió ko̱o tuku Pablo ni̱ kaa na ni̱ xi̱nko̱o na ve'e kánóo dini̱ ñoó. Dá ni̱ sa'anda na̱ pan, dá ni̱ seí ndúa̱n. Dá ni̱ ka̱sá'á tuku va na dána'a̱ na̱ nda̱ ni̱ tu̱u noo̱ yáa. Nda̱ daá ví ni̱ kee na kua'a̱n na̱.
44020012	Tído takí va tayií ñoó ni̱ na̱kuaka ñaá ná ndáka na kua'a̱n na̱. Sa̱'á ño̱ó ni̱ na̱tiin na iin ta̱ndeé iní ká'ano cháá ka̱.
44020013	Dá ni̱ tiin ndu iin barco, dá ni̱ xi̱onoo ndu kua'a̱n ndu̱ noo̱ Pablo ñoo naní Asón, chi̱ ñoó ni̱ ka̱ndo̱o ndu natiin ndu na̱, chi̱ ni̱ chi̱kaa̱ ini na̱ ña̱ saa̱ sá'á ná.
44020014	Dá tá ni̱ na̱ki'in tá'an ndu xí'ín Pablo ñoo naní Asón, dá ni̱ kaa na ini barco ñoó. Dá ni̱ kee ndu kua'a̱n ndu̱. Dá ni̱ saa̱ ndu̱ ñoo naní Mitilene.
44020015	Dá ni̱ na̱ki'in tuku ndu kua'a̱n ndu̱ xí'ín barco ñoó. Dá tá ni̱ ya̱'a iin ka̱ kuu̱, dá ni̱ kasa̱ndaá yati ndu noo̱ naní Quío. Dá tá ni̱ ya̱'a iin ka̱ kuu̱, dá ni̱ kasa̱ndaá ndu̱ noo̱ naní Samos. Dá ni̱ saa̱ ndu̱ ni̱ sa̱ tuu tóo barco ñoo naní Trogilio. Dá nda̱ iin ka̱ ví kuu̱, dá ni̱ saa̱ ndu̱ ñoo naní Mileto.
44020016	Chi̱ sa̱ ni̱ chi̱kaa̱ ini Pablo ña̱ o̱ kó'o̱n ta'on na nda̱ ñoo Éfeso, chi̱ ko̱ kóni̱ ta'on na katuu na'á ná kuendá Asia ñoó. Chi̱ nómi̱ kíi̱ ná saa̱ na̱ ñoo Jerusalén, dá ndá ndi kuu kasaa̱ na̱ kakaa̱ na̱ noo̱ koo víko̱ ká'ano naní Pentecostés.
44020017	Ta tein ndéi ndu ñoo Mileto ñoó, dá ni̱ ta̱nda'á Pablo dao ta̱a kua'a̱n ra̱ kuaka ra na̱ sá'ano né'e choon no̱ó na̱ kúú kuendá Jesús ndéi ñoo Éfeso.
44020018	Dá tá ni̱ ka̱sáa̱ na̱ sá'ano ñoó noo̱ ió Pablo, dá ni̱ kaa Pablo xí'ín ná: ―Ndidaá ndo'ó kúú na̱ ná'á táto̱'on ki̱'o ni̱ kee yu'u̱ ni̱ sa̱ káa̱i̱ tein ndó nda̱ rá kuu̱ mií no̱ó ni̱ ka̱sáa̱i̱ kuendá Asia yó'o.
44020019	Chi̱ ni̱ keei ña̱ kóni̱ sato'o yo̱ Jesús, ta ko̱ ní ndúkú ta'on yu'u̱ ña̱ñó'ó miíí. Ta kua̱'á nda̱'o ta'ándá ni̱ sakii xí'ín ndirá noo̱í sa'a̱ ndo̱. Ta kua̱'á nda̱'o ta̱ndó'ó ni̱ ndo'i ni̱ kee ta̱ Israel.
44020020	Ta ná'á ta'ani ndó ña̱ ko̱ ní dánkoo ta'on yu'u̱ ña̱ kasto̱'in xí'ín ndó ndidaá kúú ña̱ va̱'a ña̱ kía̱n chindeé ndó. Ta ni̱ da̱ná'i̱ noo̱ ndo̱ ini ve'e noo̱ nátaka ndo̱, ta ni̱ da̱ná'a̱ ta'anii noo̱ ndo̱ ini ve'e mií ndó.
44020021	Ta ni̱ ka̱sto̱'on ta'anii xí'ín na̱ Israel xí'ín na̱ ko̱ kúú na̱ Israel sa̱'á ña̱ kánian nandikó iní yo̱ sa̱'á kua̱chi kée yó noo̱ Ndios, ta sa̱'á ña̱ kánian kándéé iní yo̱ sato'o yo̱ Jesucristo.
44020022	’Ta viti kía̱n tánda'á na̱ kúú Espíritu ii̱ Ndios yu'u̱ ña̱ ko'i̱n ñoo Jerusalén. Tído ko̱ ná'í ndí ki̱án ndo'i ñoó.
44020023	Sa̱va̱'a ña̱ ná'í kíán ña̱ ndidaá ñoo ná'ano no̱ó ni̱ sa'i̱n, ni̱ ka'a̱n Espíritu ii̱ xí'ín yu'u̱ ña̱ chikaa̱ ra̱ yu'u̱ ve'e ka̱a. Ta kúú kua̱'á nda̱'o ta̱ndó'ó ndo'i, kaá na̱.
44020024	Tído ko̱ ndí'i ta'on inii̱ sa'a̱ ndidaá ña̱ ve̱i ndo'i. Ta ni ko̱ ndí'i inii̱ sa̱'á ña̱ katakii̱ o kuui̱. Ña̱ kía̱n ndí'i inii̱ sa'a̱ kía̱n dáxi̱nko̱o ndi'ii choon ni̱ sa'anda sato'o yo̱ Jesús noo̱í, ña̱ kasto̱'in sa̱'á to̱'on va̱'a ña̱ ká'a̱n sa̱'á ña̱ mani̱ ni̱ kee Ndios xí'ín ña̱yuu.
44020025	’Ta viti kía̱n sa̱ ná'á vá yu'u̱ ña̱ ni iin tó'ón ndo'ó, na̱ ni̱ seídó'o to̱'on ni̱ da̱ná'i̱ sa'a̱ ndi kee ña̱yuu ndu̱'u na ti̱xi ndá'a̱ Ndios, o̱ nándió kuéi ka̱ koni noo̱í.
44020026	Sa̱'á ño̱ó kóni̱ ka'i̱n xí'ín ndó viti ña̱ ko̱ ndío kua̱chi ka̱ yu'u̱ sa'a̱ ni iin tó'ón ndo'ó,
44020027	chi̱ ko̱ ní chítuu inii̱, di'a ni̱ ka̱sto̱'on ndi'ii xí'ín ndó sa'a̱ ndidaá kúú vá ña̱ kóni̱ Ndios kee ndó.
44020028	’Ta viti, kandaa va̱'a ndó mií ndó, ta kandaa ta'ani ndó ndidaá na̱ kúú kuendá Jesús ñó'o ti̱xi ndá'a̱ ndo̱. Chi̱ mií Espíritu ii̱ Ndios kúú na̱ ni̱ xi̱'o choon noo̱ ndo̱ ña̱ kandaka va̱'a ndó na̱ kúú kuendá sato'o yo̱ Jesús, chi̱ xí'ín nii̱ mií ná ni̱ ka̱ndeé ná ni̱ na̱ní'i̱ ñaá ná kakuu na ña̱yuu mií ná.
44020029	Sa̱'á ño̱ó kandaa va̱'a ndó na̱, chi̱ sa̱ ná'á vá yu'u̱ ña̱ tá ná kexooi ko'i̱n noo̱ ndo̱, dá kasaa̱ dao ta̱a kini, ta ku̱'u ra tein ndó, chi̱ kee ra táto̱'on kée ndigüe̱'i lobo tondó tá ko̱ku'u rí sa'ání rí léko.
44020030	Ta kúú tein mií ndó xaa̱n ndakuei ta'ani dao ta̱a dána'a̱ ña̱ to̱'ón, chi̱ kóni̱ ra̱ taó xóo ra na̱ kúú kuendá Jesús ko'o̱n na̱ kakuu na kuendá ra̱.
44020031	Sa̱'á ño̱ó kaño'o ini ndo̱, ta daá ndusaa̱ ini ndo̱ ña̱ tein oni̱ kuia̱, nduú ñoó ko̱ ní sá tuui ña̱ kía̱n ka'a̱n ni'ini noo̱ iin rá iin ndó xí'ín ndirá noo̱í ña̱ kandita ndaa̱ ndo̱ xí'ín ña̱ kándísa ndó.
44020032	’Ta viti kía̱n náki̱'oi ndo̱'ó noo̱ ndá'a̱ Ndios, xí'ín no̱ó ña̱ mani̱ ni̱ kee na xí'ín ndó. Chi̱ ñoó kía̱n kómí choon ña̱ dákuá'anoan ndo̱'ó íchi̱ Ndios, dá natiin ndó ña̱ va̱'a ni̱ kaa na̱ ki̱'o na no̱ó ña̱yuu ni̱ ndu̱vii ná.
44020033	’Ni plata ni oro ni dá'o̱n kómí dao ka̱ ña̱yuu ko̱ ní kátoó ta'on yu'u̱,
44020034	chi̱ ná'á va̱'a va mií ndó ña̱ xí'ín ndá'a̱ mií váí ni̱ ke̱chóoin, dá ni̱ ni̱'í ndí ki̱án xínñó'í, xí'ín ña̱'a xínñó'ó na̱ xíonoo xí'íín.
44020035	Ta ndidaá ña̱ yó'o ni̱ keei, dá sa̱ da̱ná'i̱ noo̱ ndo̱ ña̱ kánian kechóon ndó, dá kuu chindeé ndó ña̱yuu kámani̱ ña̱'a noo̱. Ta ndisaa̱ ini ndo̱ to̱'on ni̱ ka'a̱n sato'o yo̱ Jesús tá ni̱ kaa na̱ di'a: “Ndiká'án cháá ka̱ ví ña̱yuu xí'o ña̱'a o̱ du̱ú ka̱ na̱ ndáti natiian.” Dión ni̱ kaa Jesús ―kaá Pablo.
44020036	Tá ni̱ ndi'i ni̱ ka'a̱n Pablo to̱'on yó'o, dá ni̱ sa̱ kuíi̱n xi̱tí ná, ta ni̱ ka'a̱n na̱ xí'ín Ndios xí'ín ndidaá na̱ sá'ano ñoó.
44020037	Ta nda'í ni̱ saki ndidaá kúú na̱ sá'ano ñoó. Dá ni̱ nomi ni'ini na Pablo, ta ni̱ chitó ná noo̱ ná.
44020038	Chi̱ ni̱ ku̱nda'í nda̱'o ini na̱ sa̱'á ña̱ ni̱ kaa Pablo ña̱ o̱ nándió kuéi ka̱ na̱ koni na̱ noo̱ ná. Dá ni̱ sa'a̱n ndidaá na̱ sá'ano ñoó ni̱ ndaka na Pablo nda̱ noo̱ íin barco. 21
44021001	Dá tá ni̱ ndi'i ni̱ ka'a̱n ndu̱ ndisá'án xí'ín na̱ sá'ano ñoó, dá ni̱ kaa ndu ini iin barco. Dá ni̱ kee ndu kua'a̱n ndaa̱ ndu̱ noo̱ naní Cos. Ta nda̱ iin ka̱ kuu̱, dá ni̱ kasa̱ndaá ndu̱ noo̱ naní Rodas. Ta kúú ñoó ni̱ kee ndu kua'a̱n ndu̱ nda̱ ñoo naní Pátara.
44021002	Tá ni̱ saa̱ ndu̱ Pátara ñoó, dá ni̱ tiin ndu iin ka̱ barco, tá'a̱n kiró kua'a̱n chí kuendá Fenicia. Dá ni̱ kee ndu kua'a̱n ndu̱.
44021003	Dá ni̱ ya̱'a yati ndu noo̱ íin yúku̱ naní Chipre, ña̱ íin ini ta̱ño'o̱. Ta ni̱ ka̱ndo̱oan chí xoo íti di'a ndu. Ta ni̱ ya̱'a ndu kua'a̱n ndu̱ chí kuendá Siria di'a. Dá ni̱ saa̱ ndu̱ noo̱ nákui̱ta barco ñoo naní Tiro, chi̱ ñoó kúú noo̱ kánian noo ña̱'a ndío barco ñoó.
44021004	Ta ñoó ni̱ na̱ki'in tá'an ndu xí'ín dao na̱ kúú kuendá Jesús ndéi ñoo ñoó. Dá ni̱ sa̱ ndei ndu usa̱ kuu̱ xí'ín ná. Ta ni̱ na̱kani na xí'ín Pablo ña̱ ni̱ ka'a̱n Espíritu ii̱ Ndios xí'ín ná, ña̱ ná dá'a ni ko'o̱n na̱ ñoo Jerusalén.
44021005	Dá tá ni̱ ya̱'a usa̱ kuu̱ ñoó, dá ni̱ kee na xí'ín ñadi'í na̱ xí'ín de̱'e na kua'a̱n na̱ dáya̱'a na ndu'u̱ nda̱ yú'u̱ ñoo ñoó. Dá ni̱ sa̱ kui̱ta xi̱tí ndidaá ndú yú'u̱ ta̱ño'o̱ ñoó, dá ni̱ ka'a̱n ndu̱ xí'ín Ndios xí'ín ná.
44021006	Dá ni̱ nomi tá'an iin rá iin ndu xí'ín ná. Dá ni̱ kaa ndu barco kua'a̱n ndu̱. Ta no̱ón, ni̱ na̱ndió kuéi na kua'a̱n nó'o̱ ná ve'e na.
44021007	Ta ñoo Tiro ñoó kúú noo̱ ndí'i ni̱ tiin ndu barco, dá ni̱ saa̱ ndu̱ ñoo naní Tolemaida. Ta ñoó ni̱ ka'a̱n ndu̱ ndisá'án xí'ín na̱ kúú kuendá Jesús ndéi ñoó. Dá ni̱ sa̱ ndei tóo ndu xí'ín ná iin kuu̱.
44021008	Ta iin ka̱ kuu̱, dá ni̱ kee ndu xíka sá'á ndú kua'a̱n ndu̱ xí'ín Pablo. Dá ni̱ saa̱ ndu̱ ñoo ká'ano naní Cesarea. Dá ni̱ kasa̱ndaá ndu̱ ve'e iin ta̱a naní Felipe, tá'a̱n na̱ xíonoo dána'a̱ sa'a̱ Jesús. Ta no̱ón kúú iin ta̱a nákaa̱ tein ndin usa̱ ta̱a ni̱ ka̱xi apóstol chindeé ñaá. Ta ni̱ sa̱ ndei tóo ndu ve'e na.
44021009	Ta ndéi komi̱ de̱'e di'í tákí Felipe ñoó, ta kúú xí profeta di̱'í.
44021010	Tá ni̱ ya̱'a cháá kuu̱ ndéi ndu ñoó, dá ni̱ na̱xino̱ iin profeta ni̱ kii chí kuendá Judea naní Agabo.
44021011	Tá ni̱ saa̱ ra̱ noo̱ ndéi ndu, dá ni̱ taó rá ñíi̱ ndíko̱ ti̱xi Pablo. Dá ni̱ so'oni ra̱án sa'a̱ mií rá xí'ín ndá'a̱ mií rá. Dá ni̱ kaa ra̱: ―Di'a ni̱ ka'a̱n Espíritu ii̱ xí'ín yu'u̱ ña̱ ki̱'o di'a ko'oni ta̱ Israel ndá'a̱ ta̱ kúú sato'o ñíi̱ yó'o, dá naki̱'o ñaá rá noo̱ ndá'a̱ ta̱ tu̱kú ―kaá ra̱.
44021012	Dá tá ni̱ sei̱do̱'o ndu'u̱ xí'ín na̱ ndéi ve'e ñoó to̱'on yó'o, dá ni̱ seí nda'í ndu̱ noo̱ Pablo ña̱ ná dá'a ni ko'o̱n na̱ ñoo Jerusalén.
44021013	Dá ni̱ kaa na̱ xí'ín ndu'u̱: ―¿Ndí ki̱án ndó'o ndó ña̱ ndéí'i̱ ndo̱, ta dákunda'í ini ndo̱ yu'u̱? Chi̱ sa̱ io nduui̱ ña̱ kía̱n kandiko̱ ndá'í xí'ín sa̱'í. Ta o̱ du̱ú ña̱ yó'o oon ni ió nduu yu'u̱ ndo'i, chi̱ ió nduu ta'anii ña̱ kía̱n kuui̱ ñoo Jerusalén sa'a̱ sato'o yo̱ Jesús ―kaá na̱.
44021014	Ta sa̱'á ña̱ ko̱ ní kúu ta'on nadaon ndu ña̱ ni̱ chi̱kaa̱ ini na̱ kee na, sa̱'á ño̱ó ni̱ sa'anda ini ndu̱, dá ni̱ kaa ndu̱: ―Ná koo táto̱'on ki̱'o kóni̱ mií sato'o yo̱ Jesús.
44021015	Tá ni̱ ndi'i ni̱ sa̱ ndei ndu ñoó cháá kuu̱, dá ni̱ kenduu ndu̱ ña̱'a ndu, dá ni̱ ki'in ndu íchi̱ kua'a̱n ndu̱ ñoo Jerusalén.
44021016	Dá ni̱ kee ta'ani dao na̱ kúú kuendá Jesús ndéi ñoo Cesarea kua'a̱n na̱ xí'ín ndú. Tá ni̱ saa̱ yati ndu ñoo Jerusalén, dá ndáka na ndu'u̱ ni̱ sa'a̱n na̱ ve'e iin ta̱ kuendá Chipre naní Mnasón. Ta sa̱ na'á nda̱'o kúú rá kuendá Jesús. Dá ni̱ xi̱'o ra ve'e ra ni̱ sa̱ ndei ndu.
44021017	Tá ni̱ saa̱ ndu̱ ñoo Jerusalén, dá ni̱ na̱tiin va̱'a ñaá na̱ kúú kuendá Jesús ndéi ñoó xí'a̱n kádii̱ ini na̱.
44021018	Tá ni̱ tu̱u noo̱ iin ka̱ kuu̱, dá ni̱ kee ndu kua'a̱n ndu̱ xí'ín Pablo korni'ini ndu Jacobo. Tá ni̱ saa̱ ndu̱, sa̱ ni̱ ndi̱tútí ndidaá vá na̱ sá'ano ndéi na.
44021019	Dá tá ni̱ ndi'i ni̱ ka'a̱n Pablo ndisá'án xí'ín ná, dá ni̱ ka̱sá'á ná nákani na xí'ín no̱ón sa'a̱ iin rá iin ña̱ ndato ni̱ kee Ndios xí'ín ná no̱ó ni̱ sa'a̱n na̱ ni̱ da̱ná'a̱ na̱ no̱ó na̱ ko̱ kúú na̱ Israel.
44021020	Tá ni̱ seídó'o na to̱'on yó'o, dá ni̱ keká'ano na Ndios. Dá ni̱ kaa na̱ xí'ín Pablo: ―Ná'á vá mií ní, ñani, ña̱ tein na̱ ñoo yo̱, na̱ Israel, kua̱'á nda̱'o mil ña̱yuu kándísa Jesús, ta ndidaá vá ná ká'a̱n ña̱ miía̱n ndúsa̱ kee yó choon sa'ándá ley Moisés.
44021021	Tído ni̱ ni'i̱ tó'on na ña̱ dána'a̱ ní noo̱ ndidaá kúú na̱ Israel ndéi dao ka̱ nación ña̱ ná o̱ sa̱ kékuendá na̱ choon ni̱ sa'anda Moisés, chi̱ kaá mií ní ña̱ ko̱ káni ka̱a̱n ta'a̱nda̱ ñíi̱ de̱'e yií na̱, ta kaá ta'ani ní ña̱ ko̱ káni ka̱a̱n kee na táto̱'on ni̱ sa̱ kee na̱ ve'á ni̱ sa̱ ndei sa̱ na'á.
44021022	’¿Ndi koo keeá, tá dáá? Dá chi̱ miía̱n ndaa̱ kuiti nataka kua̱'á nda̱'o ña̱yuu tá ná kandaa̱ ini na̱ ña̱ ni̱ ka̱sáa̱ ní.
44021023	Sa̱'á ño̱ó va̱'a cháá ka̱ ña̱ kee ní ña̱ ko'o̱n ndu̱ ka'a̱n ndu̱ xí'ín ní: Chi̱ tein ndu'u̱ yó'o ndéi komi̱ ta̱a, tá'a̱n ra̱ kánian dáxi̱nko̱o to̱'on ni̱ xi̱'o ra noo̱ Ndios.
44021024	Ta kandaka ní ra̱ kua'a̱n ní ve'e ño̱'o ká'ano. Dá nduvii ní mií ní xí'ín rá noo̱ Ndios, ta chiya̱'i ní sa'a̱ rá sa'a̱ ndidaá ña̱'a. Tá ni̱ ndi'i ni̱ kee ní dión, dá kía̱n kuu da̱tá ra̱ idí dini̱ rá. Dión, dá ná kandaa̱ ini ndidaá ña̱yuu ña̱ o̱ du̱ú ña̱ ndaa̱ ta'on kía̱n ká'a̱n ña̱yuu sa'a̱ ní, chi̱ di'a kéndaa̱ ii̱ vá ní choon sa'ándá ley Moisés.
44021025	’Ta sa̱ ni̱ taa va yó iin tuti kua'a̱n no̱ó na̱ ko̱ kúú na̱ Israel, na̱ kándísa Jesús, ña̱ ná o̱ sa̱ kóo ini na̱ keí ná ko̱ño ni̱ doko̱ ña̱yuu no̱ó yoko̱, ta ná o̱ sa̱ keí ná nii̱ ri̱, ta ni ko̱ño kíti̱ ko̱ ní xíta̱ nii̱, ta ná o̱ sa̱ kée na kua̱chi xí'ín na̱ ko̱ kúú yíi̱ ná o ñadi'í na̱. Sa̱va̱'a ñoó vá kía̱n kánian kee na ―kaá na̱.
44021026	Dá ni̱ kee Pablo ndáka na ndin komi̱ ta̱a ñoó kua'a̱n na̱. Ta kúú iin ka̱ kuu̱ ñoó, dá ni̱ ndu̱vii ná mií ná xí'ín ro̱ón. Dá ni̱ ku̱'u na yé'é ño̱'o ká'ano ñoó, dá ni̱ ka̱sto̱'on na xí'ín ta̱ duti̱ ndá oon xi̱no ndin usa̱ kuu̱ ña̱ nduvii ná mií ná xí'ín ta̱a ñoó noo̱ Ndios, dá kuu chiñó'o̱ ta̱ duti̱ ñoó iin kíti̱ noo̱ Ndios sa'a̱ iin rá iin na.
44021027	Tá sa̱ kua'a̱n xi̱no usa̱ kuu̱ ñoó, dá ni̱ xini dao ta̱a Israel ni̱ kii kuendá Asia ña̱ nákaa̱ Pablo yé'é ño̱'o ká'ano. Dá ni̱ da̱ká'a̱n kue̱'é ra̱ dao ka̱ ña̱yuu ñoó. Dá ni̱ tiin ñaá rá.
44021028	Ta ni̱ ka̱sá'á káyu'ú rá: ―¡Ndo'ó, ta̱a Israel, chindeé ndó ndu'u̱, chi̱ ta̱a yó'o kúú ta̱a xíonoo iin níí kúú xíán kénóo ra ñoo yo̱, ta kénóo ta'ani ra ley Moisés, ta kénóo ta'ani ra ve'e ño̱'o ká'ano yó'o! Ta viti kía̱n ví'í ka̱ ví ni̱ kee ra, chi̱ ni̱ chi'i ra dao ta̱ griego ni̱ xini xíxi ra ve'e ño̱'o ii̱ yó'o ―kaá ra̱.
44021029	Dión ni̱ kaa ra̱ chi̱ ni̱ xini ra̱ xíonoo Pablo ñoo ñoó xí'ín iin ta̱a ñoo Éfeso naní Trófimo. Sa̱'á ño̱ó ni̱ ka'án rá ña̱ ni̱ chi'i Pablo ta̱a ñoó ini ve'e ño̱'o ká'ano ñoó.
44021030	Ta kúú ndidaá ña̱yuu ndéi ñoo Jerusalén ñoó ni̱ na̱kui̱na vaa̱. Dá ni̱ ka̱nkuei na ndidaá kúú xíán taxí tá'an na ni̱ saa̱ na̱ noo̱ íin ve'e ño̱'o ñoó. Dá ni̱ tiin na Pablo, ta ñó'o ñaá ná ni̱ taó ná sata̱ vé'e ño̱'o ñoó. Ta kúú vití'ón ni̱ sadi na̱ yé'án.
44021031	Ta kóni̱ na̱ ka'ání ñaá ná. Tído ni̱ ka̱ndaa̱ ini ta̱a dándáki soldado ña̱ ndidaá kúú ña̱yuu ndéi Jerusalén ni̱ na̱kui̱na vaa̱.
44021032	Sa̱'á ño̱ó ni̱ da̱taká ra̱ kua'a̱ soldado xí'ín dao ka̱ ta̱a ñó'o ti̱xi ndá'a̱ rá. Dá ni̱ kee ra taxí tá'an ra kua'a̱n ra̱ no̱ó ni̱ na̱taka ña̱yuu kuá'a̱ ñoó. Dá tá ni̱ xini na̱ ña̱ ni̱ ka̱sáa̱ ta̱a dándáki soldado ñoó xí'ín soldado ra̱, dá ví ni̱ da̱ndí'i na ña̱ káni na Pablo.
44021033	Dá ni̱ na̱tuu yati ta̱a dándáki soldado ñoó, dá ni̱ tiin ra Pablo. Dá ni̱ sa'anda ra̱ choon ña̱ ná kandiko̱ na̱ xí'ín uu̱ cadena. Dá ni̱ nda̱to̱'ón rá ña̱yuu ñoó, tá kaá ra̱: ―¿Ndá yoo kúú ta̱a yó'o? Ta, ¿ndí ki̱án ni̱ kee ra? ―kaá ra̱.
44021034	Tído dao ña̱yuu ñoó ká'a̱n iin ña̱'a, ta dao ka̱ na̱ ká'a̱n iin ka̱a̱n. Sa̱'á ño̱ó ko̱ ní kátóni̱ ta'on ini ra̱ ndí ki̱án kúú kua̱chi Pablo, chi̱ ni̱ na̱kui̱na vaa̱ nda̱'o ña̱yuu ñoó. Dá ni̱ sa'anda ra̱ choon ña̱ ná kandaka ñaá rá ko'o̱n ra̱ ve'e noo̱ ndéi soldado ñoó.
44021035	Dá tá ni̱ saa̱ ra̱ noo̱ ndéi kuei̱n ko̱ku'u ra ve'e soldado ñoó, dá ni̱ ka̱ne'e ni̱no ra Pablo, chi̱ kua̱'á nda̱'o ña̱yuu ve̱i kóni̱ kani ñaá.
44021036	Ta ndidaá ña̱yuu tákuei ve̱i ñoó káyu'ú, ta kaá na̱: ―¡Ka'ání ní ta̱a xaa̱n!
44021037	Tá kua'a̱n soldado nachi'i ra Pablo ini ve'e noo̱ ndéi ra ñoó, dá ni̱ ka'a̱n na̱ yú'u̱ griego xí'ín ta̱a dándáki soldado ñoó: ―¿Á konó ní ná ka'i̱n cháá xí'ín ní? Dá ni̱ kaa ra̱ xí'ín Pablo: ―¿Á ti̱'a yo'ó ká'o̱n yú'u̱ griego, nda̱ni?
44021038	¿Á o̱ du̱ú yo'ó kúú iin ta̱a Egipto, tá'a̱n ra̱ ni̱ nda̱kuíi̱n ni̱ na̱á xí'ín ta̱ né'e choon tá sata̱? Chi̱ ni̱ taó rá komi̱ mil ta̱a sa'ání ndi̱i, dá ndáka ñaá rá ni̱ sa'a̱n ra̱ nda̱ noo̱ kúú ño'ó i̱chí ―kaá ra̱.
44021039	Dá ni̱ kaa Pablo xí'ín rá: ―Yu'u̱ kúú iin ta̱ Israel, ta ni̱ kakii ñoo Tarso, tá'a̱n ña̱ kúú iin ñoo ndáya̱'i chí kuendá Cilicia di'a. Tído xíka̱i̱ iin ña̱ mani̱ noo̱ ní ña̱ konó ní ná ka'i̱n cháá xí'ín ña̱yuu yó'o ―kaá na̱.
44021040	Dá ni̱ sonó ta̱a ñoó ña̱ ka'a̱n Pablo xí'ín ña̱yuu ñoó. Dá ni̱ na̱kuíi̱n ndichi Pablo noo̱ kuei̱n yé'é ve'e soldado ñoó. Dá ni̱ nda̱ne'e na ndá'a̱ ná ni̱ xika̱ na̱ ña̱ ná kandei tádi̱ ña̱yuu ñoó. Dá tá ni̱ kutádi̱ ná, dá ni̱ ka'a̱n na̱ yú'u̱ hebreo xí'ín ná, ta kaá na̱: 22
44022001	―Ñani kuálí, xí'ín ndo'ó, na̱ sá'ano viti, kueídó'o ndó yu'u̱, chi̱ ko'i̱n ka'i̱n chindeéí miíí noo̱ ndo̱.
44022002	Tá ni̱ seídó'o ña̱yuu ñoó ña̱ ká'a̱n Pablo yú'u̱ hebreo, kúú tádi̱ ka̱ ví ni̱ na̱ndei na kueídó'o na. Dá ni̱ kaa Pablo:
44022003	―Yu'u̱ kúú ta̱ Israel, ta ni̱ kaki yu'u̱ ñoo Tarso, ña̱ nákaa̱ chí kuendá Cilicia di'a. Tído ni̱ sa'ano yu'u̱ ñoo Jerusalén yó'o. Ta ni̱ da̱kuá'i ti̱xi ndá'a̱ Gamaliel. Ta ni̱ da̱kuá'a va̱'i to̱'on ki̱'o ni̱ sa'anda na̱ sá'ano yó choon. Ta ndino'o inii̱ íin ndaa̱i̱ xí'ín Ndios, táto̱'on ki̱'o kée mií ndó viti.
44022004	Chi̱ ni̱ sa̱ xi̱onooi ni̱ sa̱ kendava̱'i xí'ín na̱ ndíko̱ íchi̱ Jesús, dá dánaái̱ noo̱ ná, chi̱ ni̱ sa̱ tiin yu'u̱ ta̱a xí'ín na̱ ñá'a̱ sa̱ sadii̱ ve'e ka̱a.
44022005	Ta ra̱ duti̱ kúú no̱ó xí'ín ndidaá ta̱ sá'ano kúú ra̱ ná'á ña̱ sa̱ keei dión. Chi̱ mií rá ni̱ xi̱'o tuti noo̱í ña̱ kía̱n ko'i̱n nane'i ña̱ no̱ó na̱ ñoo yo̱ ndéi ñoo Damasco. Chi̱ ni̱ ka'ín ko'i̱n ñoo ñoó nandukúí na̱ kúú kuendá Jesús, dá kandakai na̱ kixii ñoo Jerusalén yó'o, dá kaño'o na ve'e ka̱a ndo'o naní nío̱ ná.
44022006	’Tído tein noo̱ xíka yu'u̱ kua'i̱n íchi̱ noo̱ kua'a̱n kuyati ñoo Damasco, ta kíán táto̱'on dao nduú, ta kúú iin kuitíó ni̱ na̱ye'e̱ ndaa iin níí kúú no̱ó kua'i̱n, ta ña̱ yé'e̱ ñoó ni̱ kii chí induú.
44022007	Ta kúú ni̱ ka̱nkao vai no̱ñó'o̱. Ta ni̱ seídó'i iin na̱ ni̱ kaa di'a: “Saulo, Saulo, ¿ndiva̱'a xíonoo yo'ó kéndava̱'ón xí'ín yu'u̱?”
44022008	Dá ni̱ kaa yu'u̱: “¿Ndá yoo kúú mií ní, tatá?” Dá ni̱ kaa na̱ xí'íín: “Yu'u̱ kúú Jesús, na̱ ñoo Nazaret, na̱ xíonoo yo'ó kéndava̱'a xí'ón.”
44022009	Ta ndidaá ta̱a kua'a̱n xí'ín yu'u̱ ñoó ni̱ xini ra̱ ña̱ ni̱ na̱ye'e̱, ta ni̱ yu̱'ú nda̱'o ra. Tído ko̱ ní seídó'o ta'on ra tachi̱ na̱ ni̱ ka'a̱n ñoó.
44022010	Dá ni̱ kaa yu'u̱ xí'ín ná: “¿Ndí ki̱án kóni̱ ní keei, tatá?” Dá ni̱ kaa na̱ xí'íín: “Ndakuii̱n ndichi, ta kua'án ñoo Damasco. Ta ñoó ka'a̱n iin ta̱a xí'ón ndí ki̱án kánian keeón”, kaá na̱ xí'íín.
44022011	Ta kúú ni̱ nda'o va noo̱ yú'u̱ ni̱ kee ña̱ ndato ni̱ na̱ye'e̱ ñoó. Sa̱'á ño̱ó nda̱ tíin ndaa ñaá ta̱a kua'a̱n xí'ín yu'u̱ ñoó ndáka ra yu'u̱ ni̱ saa̱ ra̱ ñoo Damasco.
44022012	’Ta ñoó ió iin ta̱a naní Ananías, ta íin ndaa̱ ra̱ xí'ín choon sa'ándá ley Moisés. Ta ká'a̱n va̱'a ndidaá kúú na̱ Israel ndéi ñoó sa'a̱ rá.
44022013	Dá ni̱ ka̱sáa̱ ra̱ noo̱ iói̱. Dá ni̱ kaa ra̱ xí'íín: “Ñani Saulo, ná natu̱u noo̱ ní.” Ta kúú mií hora daá ñóó ni̱ na̱tu̱u noo̱í. Ta kúú ni̱ xini vai ra̱.
44022014	Dá ni̱ kaa ta'ani ra xí'ín yu'u̱: “Ndios, na̱ ni̱ sa̱ ndaño̱'o na̱ ve'á ni̱ sa̱ ndei sa̱ na'á, no̱ón kúú na̱ ni̱ ka̱xi mií ní ña̱ kía̱n kandaa̱ ini ní ndí ki̱án kóni̱ na̱. Ta ni̱ ka̱xi na mií ní ña̱ koni ní Jesús, na̱ kúú na̱ ndaa̱, dá kueídó'o ní tachi̱ yú'u̱ mií ná.
44022015	Chi̱ mií ní kakuu iin na̱ ki̱'o ndaa̱ kuendá noo̱ ndidaá ña̱yuu sa'a̱ Jesús, chi̱ ko'o̱n ní kasto̱'on ní xí'ín ná sa̱'á ña̱ ni̱ xini ní xí'ín sa̱'á ña̱ ni̱ seídó'o ní.
44022016	Ta viti, ¿ndiva̱'a kuu oon ini ní? Ndakuii̱n ndichi ní, ta kodo̱ ndúta̱ kíi̱ ní, ta kaka̱ ní ña̱ mani̱ noo̱ Ndios ña̱ ná ku'u̱ ká'ano ini na̱ sa'a̱ ní, dá ná ndoo kua̱chi ní noo̱ ná”, kaá Ananías xí'ín yu'u̱.
44022017	’Dá tá ni̱ ndi̱sáa̱i̱ ñoo Jerusalén yó'o, dá ni̱ keei kua'i̱n ve'e ño̱'o ká'ano ka'i̱n xí'ín Ndios. Ta kúú ñoó ni̱ na'a̱ Ndios iin ña̱'a ndato noo̱í.
44022018	Chi̱ ni̱ xinii̱ sato'i̱ Jesús. Dá ni̱ kaa na̱ xí'íín: “Ndi̱'i ino̱n, ta kua'án keta kíi̱ ñoo Jerusalén yó'o, chi̱ ko̱ íin ta'on kueídó'o ñaá tá ná ka'o̱n xí'ín ná sa'a̱ yú'u̱.”
44022019	Dá ni̱ kaai̱ xí'ín ná: “Sato'i̱, ndidaá vá na̱ yó'o ná'á ña̱ ni̱ sa̱ sá'a̱n yu'u̱ iin rá iin ve'e noo̱ nátaka na̱ Israel. Ta sa̱ taáín ndidaá na̱ kándísa mií ní ve'e ka̱a. Ta sa̱ kendava̱'i xí'ín ná.
44022020	Dá tá ni̱ sa'ání dao ta̱a Esteban, na̱ sa̱ xi̱'o ndaa̱ kuendá sa'a̱ ní, ta ñoó ni̱ sa̱ íi̱n yu'u̱, ta ni̱ na̱ta'an va inii̱ tá ni̱ sa'ání ñaá rá. Ta kúú ni̱ sa̱ ndaai̱ dá'o̱n ta̱a ni̱ sa̱ ndei ni̱ sa'ání ñaá.”
44022021	Dá ni̱ kaa na̱ xí'ín yu'u̱: “Kua'án, chi̱ xíká vá tanda'í yo̱'ó ko'o̱n dána'o̱n no̱ó na̱ ko̱ kúú na̱ Israel”, kaá na̱ xí'ín yu'u̱ ―kaá Pablo xí'ín ña̱yuu kuá'a̱ ñoó.
44022022	Tádi̱ vá ndéi ña̱yuu ñoó seídó'o na ña̱ nákani Pablo. Tído tá ni̱ ka'a̱n na̱ to̱'on yó'o, dá ni̱ ka̱sá'á ná káyu'ú ná, ta kaá na̱: ―¡Ka'ání kíi̱ ní ta̱a xaa̱n, chi̱ ko̱ káni ta'an vaan kataki ra̱!
44022023	Ta ndúndéé ii̱ vá ña̱yuu ñoó káyu'ú ná, ta ndátá ná dá'o̱n ná, ta só'ono ni'ini na ño̱ya̱ká ñó'o̱ noo̱ táchi̱.
44022024	Sa̱'á ño̱ó ni̱ sa'anda ta̱a dándáki soldado ñoó choon ña̱ ná chi'i ra Pablo ini ve'e ñoó. Ta kúú ni̱ sa'anda ra̱ choon ña̱ ná kani ñaá rá xí'ín chirrión, dá ná ka'a̱n ndaa̱ Pablo ndá sa'a̱ kía̱n ká'a̱n kua̱chi ña̱yuu ñoó sa'a̱ ná.
44022025	Tído, tá ni̱ ndi'i ni̱ so'oni ñaá rá xí'ín ñíi̱, ña̱ kua'a̱n ra̱ kani ñaá rá, dá ni̱ kaa Pablo xí'ín iin soldado né'e choon íin ñoó: ―¿Á va̱'a kée ní ña̱ kani ní iin ta̱ romano xí'ín chirrión tá ko̱ ñá'a̱ keyíko̱ ta̱ né'e choon sa'a̱ rá?
44022026	Tá ni̱ seídó'o soldado né'e choon ñoó ña̱ ni̱ ka'a̱n na̱ dión, dá ni̱ kee ra kua'a̱n ra̱ kasto̱'on ra xí'ín ta̱a dándáki ñaá ñoó. Dá ni̱ kaa ra̱: ―¿Ndi koo keeá xí'ín ta̱a káa, chi̱ iin ta̱ romano kúú rá?
44022027	Dá ni̱ na̱tuu ta̱a dándáki soldado ñoó noo̱ íin Pablo. Dá ni̱ nda̱to̱'ón ñaá rá: ―Ka'a̱n ndaa̱, ¿á ta̱ romano kúúón? Dá ni̱ kaa Pablo: ―Jaa̱n. Ñaá kúúí.
44022028	Dá ni̱ kaa ra̱: ―Kua̱'á nda̱'o di̱'ón ni̱ chi̱ya̱'i yu'u̱, dá ni̱ nduui ta̱ romano. Dá ni̱ kaa Pablo: ―Tído yu'u̱, nda̱ ni̱ kaki vei kúúí ta̱ romano.
44022029	Dá tá ni̱ seídó'o ta̱a kua'a̱n kani ñaá ñoó ña̱ ni̱ ka'a̱n Pablo, dá ni̱ ke̱xoo ra kua'a̱n ra̱. Ta kúú nda̱ miíó ta̱a dándáki soldado ñoó ni̱ yu̱'ú tá ni̱ ka̱tóni̱ ini ra̱ ña̱ kúú Pablo ta̱ romano, chi̱ sa̱ ni̱ ya̱'a ra noo̱ ley romano sa̱'á ña̱ ni̱ so'oni ñaá rá.
44022030	Tá ni̱ tu̱u noo̱ iin ka̱ kuu̱ ñoó, kóni̱ ta̱a dándáki soldado ñoó kandaa̱ va̱'a ini ra̱ ndiva̱'a ká'a̱n kua̱chi na̱ Israel sa'a̱ Pablo. Sa̱'á ño̱ó ni̱ di̱tá rá cadena ndíko̱ ndá'a̱ ná xí'ín sa'a̱ ná. Dá ni̱ sa'anda ra̱ choon ña̱ ná nataka kíi̱ ta̱ duti̱ sakua̱'a̱ xí'ín ta̱ né'e choon no̱ó na̱ Israel. Dá ni̱ taó rá Pablo. Dá ni̱ chi̱kani ñaá rá noo̱ ndidaá kúú ta̱a ñoó. 23
44023001	Dá ni̱ sa̱ nde̱'é Pablo noo̱ ndidaá ta̱ né'e choon ni̱ na̱taka ndéi ñoó, dá ni̱ kaa na̱: ―Ñani miíi̱, ni iin ña̱'a ko̱ kédaá xí'íi̱n ña̱ kía̱n kútúú inii̱, chi̱ ió vii vá ña̱xintóni̱í noo̱ Ndios nda̱ kuu̱ víti.
44023002	Dá ni̱ sa'anda ta̱ duti̱ kúú no̱ó naní Ananías choon no̱ó ta̱a ndíta yati noo̱ íin Pablo ña̱ ná kani ra da'a̱nda̱ yú'u̱ ná.
44023003	Dá ni̱ kaa Pablo: ―Ná kani Ndios mií ní, chi̱ kúú ní táto̱'on iin náo̱ kini káa ña̱ ni̱ na̱ke'i kuxí oon. Ta mií ní kúú ra̱ kómí choon ña̱ keyíko̱ ndúsá'ano ní sa̱'í táto̱'on ki̱'o sa'ándá ley choon. Sa̱'á ño̱ó, ¿ndiva̱'a yá'a mií ní noo̱ ká'a̱n ley, chi̱ ni̱ sa'anda ní choon ña̱ ná kani ra yú'í?
44023004	Dá ni̱ kaa dao ka̱ ta̱a ndéi ñoó xí'ín Pablo: ―¿Á va̱'a nda̱'o kéeón xinóo̱n, ña̱ ni̱ ya̱'ón ni̱ ka'a̱n ndava̱'ón xí'ín ta̱ duti̱ kúú no̱ó kuendá Ndios?
44023005	Dá ni̱ kaa Pablo: ―Ñani miíi̱, ko̱ ná'á ta'on yu'u̱ ña̱ kúú ná ta̱ duti̱ kúú no̱ó. Chi̱ ká'a̱n tuti ii̱ Ndios ña̱ ko̱ kánian ka'a̱n ndava̱'a yó xí'ín ta̱a né'e choon no̱ó na̱ ñoo yo̱ ―kaá na̱.
44023006	Kúú ni̱ ka̱tóni̱ ini Pablo ña̱ dao ta̱a ni̱ na̱taka ñoó kúú ta̱a saduceo, ta dao ka̱ ra̱ kúú ta̱a fariseo. Sa̱'á ño̱ó ni̱'i nda̱'o ni̱ ka'a̱n na̱ xí'ín rá: ―Ñani, yu'u̱ kúú ta̱a fariseo. Ta kúúí de̱'e iin ta̱a fariseo. Ta chínóo kua̱chi ndo̱ yu'u̱ chi̱ ió ta̱ndeé iní noo̱í ña̱ nataki na̱ ni̱ xi'i̱.
44023007	Tá ni̱ ka'a̱n Pablo dión, dá ni̱ ka̱sá'á ta̱a fariseo xí'ín ta̱a saduceo dándichi̱ tá'an mií rá. Kúú ni̱ na̱ta'a̱nda̱ tá'an va ra ndéi ra.
44023008	Chi̱ ta̱a saduceo kúú ra̱ ká'a̱n ña̱ o̱ nátaki ta'on na̱ ni̱ xi'i̱, ta ni ángel ko̱ó, ta ni espíritu ko̱ó. Tído ta̱ fariseo kúú ra̱ kándísa ndidaá kúú ña̱ yó'o.
44023009	Ta ndidaá kúú rá ni̱ ka̱sá'á káyu'ú. Dá ni̱ nda̱kuei dao ta̱a dána'a̱ ley Moisés, tá'a̱n ra̱ kúú ta'ani kuendá ta̱ fariseo. Dá ni̱ kaa ra̱: ―Ni iin tó'ón ta'on ña̱'a kini ko̱ ní kée ta̱a yó'o, chi̱ ndá ndi kuu ni̱ ka'a̱n iin espíritu o iin ángel xí'ín rá. Sa̱'á ño̱ó ná dá'a ni na̱á yo̱ xí'ín Ndios ―kaá ra̱.
44023010	Ta de̱én nda̱'o ni̱ ka̱sá'á dándichi̱ tá'an mií rá ndéi ra. Ta kúú ni̱ yu̱'ú va ta̱a dándáki soldado ñoó, chi̱ oon ni ví ndakuei ta̱a ñoó dákuáchi ra Pablo, ká'án rá. Sa̱'á ño̱ó ni̱ sa'anda ra̱ choon ña̱ ná kixi soldado taó rá Pablo tein ña̱yuu ñoó, dá kandaka ñaá rá ko'o̱n tuku ra ini ve'e noo̱ ndéi mií soldado ñoó.
44023011	Ta kúú iin ka̱ sa̱kuaá ñoó, dá ni̱ na'a̱ noo̱ sato'o yo̱ Jesús noo̱ Pablo. Dá ni̱ kaa na̱: ―Ndeé koo inóo̱n, Pablo. Chi̱ táto̱'on ki̱'o ni̱ xi̱'ón kuendá sa'a̱ yú'u̱ ñoo Jerusalén yó'o, ki̱'o dión ta'ani miía̱n ndúsa̱ ki̱'ón kuendá sa̱'í ñoo Roma ―kaá na̱.
44023012	Tá ni̱ tu̱u noo̱ iin ka̱ kuu̱ ñoó, dá ni̱ nda̱tó'ón kue'é dao ta̱ Israel ña̱ ka'ání rá Pablo. Ta ni̱ xi̱'o ra mií rá ña̱ ni iin tó'ón rá o̱ kásá'an, ta ni ta̱kui̱í o̱ kó'o ra nda̱ ná kandeé rá ka'ání rá Pablo.
44023013	Ta uu̱ diko cháá ka̱ kúú ta̱a ni̱ ka̱ndo̱o kee dión.
44023014	Dá ni̱ kee ra kua'a̱n ra̱ ka'a̱n ra̱ xí'ín ta̱ duti̱ sakua̱'a̱, xí'ín ta̱ sá'ano, dá ni̱ kaa ra̱: ―Ndu'u̱ kúú ra̱ ni̱ xi̱'o mií ña̱ kuu ndu̱, chi̱ o̱ kásá'an ta'on ndu ta ni o̱ kó'o ndu ta̱kui̱í nda̱ kandeé ndú ka'ání ndú Pablo.
44023015	Ta viti, ko'o̱n mií ní xí'ín ta̱ né'e choon ñoo yo̱ ka'a̱n ní xí'ín ta̱a dándáki soldado ñoó ña̱ ná kandaka ra Pablo kii ra noo̱ ní taa̱n, ta kee ní ña̱ keyíko̱ cháá ka̱ ní sa'a̱ rá, kaa ní xí'ín rá. Ta ndu'u̱ kúú ra̱ kandei nduu ka'ání ñaá tá sa̱ kua'a̱n kuyati ra kasandaá ra̱ ―kaá ra̱.
44023016	Tído tá ni̱ ka̱ndaa̱ ini daxi̱ Pablo ña̱ dión ndátó'ón kue'é ta̱a ñoó, dá ni̱ kee xi kua'a̱n xi̱ ve'e noo̱ ndéi soldado. Dá ni̱ ka̱sto̱'on xi xí'ín Pablo táto̱'on ki̱'o ndátó'ón rá.
44023017	Dá ni̱ kana Pablo iin soldado né'e choon ñoó. Dá ni̱ kaa na̱ xí'ín rá: ―Kee ní ña̱ mani̱ kandaka ní tayií ló'o̱ yó'o ná ko'o̱n xi̱ no̱ó ta̱a dándáki ndo'ó, chi̱ ió iin ña̱'a ka'a̱n xi̱ xí'ín rá ―kaá na̱.
44023018	Dá ndáka ñaá rá ni̱ sa'a̱n ra̱ no̱ó ta̱a dándáki ñaá ñoó. Dá ni̱ kaa ra̱: ―Pablo, tá'a̱n ra̱ nákaa̱ ve'e ka̱a yó'o, ni̱ kana ra yu'u̱, ta ni̱ seí nda'í ra̱ noo̱í ña̱ ná kandakai tayií ló'o̱ yó'o kii xi noo̱ mií ní, chi̱ ió ña̱ ka'a̱n xi̱ xí'ín ní ―kaá ra̱.
44023019	Dá ni̱ tiin ta̱a ñoó ndá'a̱ tayií ló'o̱ ñoó. Dá ni̱ taó xóo ñaá rá. Dá ni̱ nda̱to̱'ón ñaá rá: ―¿Ndí ki̱án ka'a̱n yo̱'ó xí'ín yu'u̱, kóno̱n?
44023020	Dá ni̱ kaa xi̱: ―Ni̱ ka̱ndo̱o ta̱ Israel ña̱ kasaa̱ ra̱ taa̱n kueí nda'í ra̱ noo̱ ní ña̱ kandaka ní Pablo ko'o̱n ní no̱ó ta̱ né'e choon Israel, dá kee ra ña̱ keyíko̱ cháá ka̱ ra̱ sa'a̱ ná, kaa ra̱.
44023021	Tído, o̱ sa̱ kándísa ní, chi̱ uu̱ diko cháá ka̱ ta̱a kaño'o de̱'é íchi̱ kandati ra ka'ání rá Pablo, chi̱ ni̱ xi̱'o ra mií rá ña̱ o̱ kásá'an ra ta ni ta̱kui̱í o̱ kó'o ra nda̱ kandeé rá ka'ání ñaá rá. Ta viti ndéi nduu ra̱ ndáti ra ná kande̱'á ndi kaa mií ní ―kaá xi̱.
44023022	Dá ni̱ sa'anda ra̱ choon noo̱ xí kua'a̱n nó'o̱ xí, ta ni̱ ka'a̱n ra̱ xí'ín xí ña̱ o̱ sa̱ kóo ini xi̱ ka'a̱n xi̱ xí'ín ni iin tó'ón ña̱yuu ña̱ ni̱ na̱kani xi xí'ín rá.
44023023	Dá ni̱ kana ra uu̱ soldado né'e choon. Dá ni̱ sa'anda ra̱ choon noo̱ ro̱ón ña̱ ná kenduu ra̱ uu̱ ciento soldado ko'o̱n sá'á, xí'ín oni̱ diko uxi̱ ka̱ ra̱ ná kakuu ta̱ kandodó kuéi̱, xí'ín uu̱ ciento ka̱ ra̱ ná kakuu ta̱ kane'e kúxi̱ ko'o̱n ra̱, ta ná kana ra ka̱ ii̱n sa̱kuaá ko'o̱n ra̱ ñoo Cesarea.
44023024	Dá ni̱ sa'anda ta'ani ra choon ña̱ ná kenduu ta'ani ro̱ón iin kuéi̱ kanóo Pablo ko'o̱n na̱, ta ná kandaka ñaá rá ko'o̱n ra̱ noo̱ iin ta̱ né'e choon ká'ano naní Félix, kaá ra̱.
44023025	Dá ni̱ taa ra iin tuti kane'e soldado ko'o̱n ra̱, ta di'a kaáa̱n:
44023026	“Yu'u̱ kúú Claudio Lisias, ta táai tuti yó'o ko̱saa̱ noo̱ ní, Félix. Mií ní kúú iin ta̱a ndáya̱'i, ta ká'i̱n ndisá'án xí'ín ní.
44023027	Ta̱a yó'o kúú ra̱ ni̱ tiin ta̱ Israel, ta kua'a̱n ra̱ ka'ání ñaá rá. Sa̱'á ño̱ó ni̱ sa'i̱n xí'ín soldadoi̱, ta ni̱ da̱káki ñaáí, chi̱ ni̱ ka̱ndaa̱ inii̱ ña̱ ta̱ romano kúú rá.
44023028	Ta sa̱'á ña̱ kóni̱i̱ kandaa̱ inii̱ ndí ki̱án kúú kua̱chi ta̱a yó'o, sa̱'á ño̱ó ndákai ra̱ ni̱ sa'i̱n no̱ó ta̱ né'e choon ta̱ Israel.
44023029	Dá ni̱ ka̱ndaa̱ inii̱ ña̱ sa'a̱ ley mií vá rá dákuío kua̱chi ra̱ ta̱a yó'o. Tído ni iin ña̱'a kini ko̱ ní kée ra sa̱'á ña̱ kánian kuu ra̱ o kakaa̱ ra̱ ve'e ka̱a.
44023030	Tído ni̱ ka̱ndaa̱ inii̱ ña̱ ni̱ nda̱tó'ón kue'é dao ta̱ Israel ka'ání ñaá rá. Sa̱'á ño̱ó ni̱ ta̱nda'í ta̱a yó'o ko̱saa̱ ra̱ noo̱ ní. Ta ni̱ sa'anda ta'ani yu'u̱ choon no̱ó ta̱a ká'a̱n kua̱chi sa'a̱ rá ña̱ ná kakui̱ta ra noo̱ mií ní, dá ná ka'a̱n ra̱, ná kande̱'á ndí ki̱án kúú ña̱ kini ni̱ kee ta̱a yó'o. Ná kukueé ní.” Dión kua'a̱n ña̱ ni̱ taa ra.
44023031	Dá ni̱ kee soldado ndáka ra Pablo kua'a̱n ra̱ táto̱'on ni̱ ta'a̱nda̱ choon noo̱ rá iin ñoo naní Antípatris sa̱kuaá dáá ñóó.
44023032	Dá tá ni̱ tu̱u noo̱ iin ka̱ kuu̱ ñoó, dá nda̱dá ta̱ kándodó kuéi̱ ñoó kua'a̱n xí'ín Pablo, dá ni̱ na̱ndió kuéi soldado xíka sá'á ñoó kua'a̱n nó'o̱ rá ve'e noo̱ ndéi ra ñoó.
44023033	Dá tá ni̱ saa̱ soldado kándodó kuéi̱ ñoo naní Cesarea, dá ni̱ xi̱'o ra tuti ñoó no̱ó ta̱ né'e choon ká'ano naní Félix. Ta ni̱ na̱ki̱'o ta'ani ra Pablo noo̱ rá.
44023034	Dá tá ni̱ ndi'i ni̱ ka'i ra tuti ñoó, dá ni̱ nda̱to̱'ón rá ndeí ni̱ kaki Pablo. Dá ni̱ ka̱ndaa̱ ini ra̱ ña̱ kúú ná ta̱ kuendá Cilicia.
44023035	Dá ni̱ kaa ra̱ xí'ín ná: ―Tá ná kasaa̱ ta̱a ká'a̱n kua̱chi sa̱'o̱n, nda̱ daá ná kueídó'i noo̱ ká'o̱n ―kaá ra̱. Dá ni̱ sa'anda ra̱ choon noo̱ soldado ña̱ ná nachi'i ra Pablo noo̱ kúú ve'e chóon naní Herodes, ta ná kandaa va̱'a ñaá rá. 24
44024001	Dá tá ni̱ ya̱'a o'o̱n kuu̱, dá ni̱ ka̱sáa̱ ta̱ duti̱ kúú no̱ó naní Ananías ñoo Cesarea ñoó xí'ín dao ka̱ ta̱ sá'ano Israel, xí'ín iin ta̱a ti̱'a ka'a̱n naní Tértulo. Dá ni̱ sa̱ kui̱ta ra no̱ó ta̱ né'e choon ká'ano ñoó ka'a̱n kua̱chi ra sa'a̱ Pablo.
44024002	Dá tá ni̱ kana ra Pablo ni̱ saa̱ na̱, dá ni̱ ka̱sá'á ká'a̱n kua̱chi ta̱ naní Tértulo ñoó sa'a̱ ná no̱ó ta̱ né'e choon ñoó, ta kaá ra̱: ―Ta xí'ín mií ní ndéi va̱'a ndu'u̱, ta kua̱'á ña̱ va̱'a kée ní xí'ín ñoo ndu̱ sa̱'á ña̱ ió ña̱xintóni̱ ní.
44024003	Chi̱ iin na̱ ká'ano kúú mií ní, Félix, ta daá kuití vá náki̱'o ndu'u̱ ndivé'e noo̱ ní sa'a̱ ndidaá ña̱ va̱'a kée ní xí'ín ndú ndeí kúú míí vá.
44024004	Tído ko̱ kóni̱ ndu̱ kandaa ndu̱ cháá ka̱ tiempo ní, sa̱'á ño̱ó seí nda'í ndu̱ noo̱ ní ña̱ kueídó'o ní yu'u̱ iin tóó ví'í sa̱'á ña̱ kúú ní iin ta̱a va̱'a ini.
44024005	Ni̱ na̱ní'i̱ ndú ña̱ ta̱a yó'o kúú táto̱'on iin kue'e̱ nákaa̱ ñoo ndu'u̱, chi̱ xíonoo ra sa'ándá tá'an ra na̱ Israel ndéi iin níí kúú ñayuú. Ta ta̱a yó'o ta'ani kúú ra̱ íin noo̱ sa'ándá choon no̱ó ra̱ kúú kuendá ta̱ nazareno.
44024006	Ta ni̱ ka'án rá ña̱ ku̱'u ra koni xíxi ra ve'e ño̱'o ká'ano ndu. Sa̱'á ño̱ó ni̱ tiin ñaá ndu'u̱, ta kua'a̱n ndu̱ keyíko̱ ndu̱ sa'a̱ rá táto̱'on ki̱'o dándáki ley ndu̱.
44024007	Tído ni̱ ka̱sáa̱ ta̱a dándáki soldado naní Lisias xí'ín kua̱'á nda̱'o soldado ra̱, ta ni̱ xi̱o ndaa ñaá rá ndá'a̱ ndu'u̱.
44024008	Dá ni̱ sa'anda ra̱ choon ña̱ ná kii na̱ ká'a̱n kua̱chi sa'a̱ Pablo noo̱ mií ní. Sa̱'á ño̱ó ndéi ndu yó'o viti. Tá ndato̱'ón mií ní ra̱, dá kandaa̱ va̱'a ini ní ña̱ ndaa̱ va kía̱n ká'a̱n ndu̱ sa'a̱ rá ―kaá ra̱.
44024009	Ta ni̱ ka'a̱n ta'ani ndidaá ka̱ ta̱ Israel ndéi ñoó ña̱ ki̱'o dión kíán.
44024010	Dá ni̱ da̱kúu ta̱ né'e choon ká'ano ñoó ndá'a̱ rá noo̱ Pablo, dá ná ka'a̱n na̱. Dá ni̱ kaa na̱: ―Ná'á yu'u̱ ña̱ sa̱ ió kua̱'á nda̱'o kuia̱ nákaa̱ ní kéyíko̱ va̱'a ní ñoo ndu̱. Sa̱'á ño̱ó kádii̱ inii̱ viti íiin xí'oi kuendá noo̱ ní sa̱'á ña̱ ndó'i.
44024011	Ta kuu va ndato̱'ón ní dao ka̱ ña̱yuu, dá ná kandaa̱ va̱'a ini ní ña̱ sa̱ io uxi̱ uu̱ kuu̱ ni̱ sa'i̱n ñoo Jerusalén ni̱ sa̱ ndaño̱'i Ndios.
44024012	Ta ko̱ ní nátiin na yu'u̱ chídáó tá'in xí'ín ni iin tó'ón ña̱yuu ini ve'e ño̱'o ká'ano ndu. Ta ni ko̱ ní nátiin na yu'u̱ nákaa̱i̱ dána̱á tá'in ña̱yuu ini ni iin ve'e noo̱ nátaka na̱, ta ni iin ka̱ xíán ñoo Jerusalén.
44024013	Ta o̱ kúu ta'on kendaa̱ ra̱ ña̱ ká'a̱n kua̱chi ra sa'a̱ yú'u̱ viti.
44024014	’Tído yó'o kásto̱'in xí'ín ní ña̱ yu'u̱ kúú na̱ xíka íchi̱ Jesús, tá'a̱n ña̱ chínaní ta̱a yó'o kúú ña̱ ko̱ vá'a. Ta ki̱'o dión ndáño̱'o yu'u̱ Ndios, na̱ ni̱ sa̱ ndaño̱'o na̱ ve'i ni̱ sa̱ ndei sa̱ na'á, chi̱ kándísa yu'u̱ ndidaá kúú choon sa'ándá ley xí'ín ña̱ ni̱ taa profeta nda̱ rá sa̱ na'á.
44024015	Chi̱ ió ta̱ndeé iní yu'u̱ ña̱ kee Ndios ña̱ ni̱ kaa na̱ kee na, táto̱'on ki̱'o ió ta'ani ta̱ndeé iní no̱ó ta̱a yó'o. Chi̱ kándísa yu'u̱ ña̱ dánátaki Ndios na̱ ni̱ xi'i̱, mií ná va̱'a na o mií ná kini na.
44024016	Sa̱'á ño̱ó daá kuití vá ndí'i inii̱ koo vii ña̱xintóni̱í noo̱ Ndios xí'ín no̱ó ña̱yuu.
44024017	’Tído tá ni̱ ya̱'a dao kuia̱ ni̱ xi̱onoo yu'u̱ dao ka̱ xíán, dá ni̱ na̱ndió ko̱oi ñooi̱ chindeéí na̱ kúnda'í xí'ín cháá di̱'ón, ta doko̱í kíti̱ noo̱ Ndios.
44024018	Ta nákaa̱i̱ kéei ña̱ yó'o, ta kúú ni̱ ka̱sáa̱ dao ta̱ Israel ni̱ kii chí kuendá Asia di'a, ta ni̱ tiin ra yu'u̱ ini ve'e ño̱'o ká'ano ndu nákaa̱i̱ ndúvii miíí noo̱ Ndios táto̱'on ki̱'o sa'ándá ley choon. Tído ko̱ ta̱'ón ña̱yuu kuá'a̱ ñó'o xí'ín yu'u̱, ta ko̱ nákaa̱i̱ dána̱á tá'in ña̱yuu.
44024019	Sa̱'á ño̱ó kánian kii ta̱a ñoó kuita ra noo̱ mií ní, dá ná ka'a̱n kua̱chi ra sa'a̱ yú'u̱ noo̱ mií ní tá ndáa ña̱'a ndó'o ra xí'íín.
44024020	O ná ka'a̱n ta̱a ndéi yó'o ná nde̱'á ndí ki̱án kúú iin kua̱chi yu'u̱ ni̱ na̱ní'i̱ rá tá ni̱ sa̱ íii̱n no̱ó ta̱ né'e choon ñoo ndu̱.
44024021	Ta ndá ndi kuu kua̱chi ni̱ ya̱'a yu'u̱ ni̱ keei kíán ña̱ ni̱'i ni̱ ka'i̱n tá ni̱ sa̱ káa̱i̱ tein mií rá ñoó, chi̱ ni̱ ka'i̱n di'a: “Sa̱'á ña̱ kándísa yu'u̱ ña̱ nataki na̱ ni̱ xi'i̱, sa̱'á ño̱ó ni̱ chi̱nóo kua̱chi ndó yu'u̱ viti”, ni̱ kaai̱ xí'ín rá ―kaá na̱.
44024022	Ta sa̱ ná'á va̱'a va Félix ñoó táto̱'on ki̱'o kua'a̱n sa'a̱ íchi̱ Jesús. Sa̱'á ño̱ó, tá ni̱ ndi'i ni̱ seídó'o ra ña̱ ni̱ ka'a̱n Pablo, dá ni̱ chi̱tuu tóó ra ta̱ndó'ó na̱. Dá ni̱ kaa ra̱: ―Tá ná kasaa̱ ta̱a dándáki soldado naní Lisias, nda̱ daá ví, dá kandaa̱ inii̱ nde̱'á ndi kua'a̱n ta̱ndó'ó ndo̱ ―kaá ra̱.
44024023	Dá ni̱ sa'anda ra̱ choon no̱ó ta̱a ndaá Pablo ña̱ ná kandaa va̱'a ñaá rá. Tído ni̱ ka'a̱n ra̱ ña̱ ná konó rá kee Pablo dao ña̱'a, ta ná konó ta'ani ra ku̱'u ta̱ xíonoo xí'ín ná koto ni'ini ñaá rá, kaá ra̱.
44024024	Dá tá ni̱ ya̱'a dao kuu̱ ñoó, dá ni̱ ka̱sáa̱ Félix xí'ín ñadi'í ra̱ naní Drusila, ña̱ kúú ñá'a̱ Israel. Dá ni̱ kana ra Pablo. Dá ni̱ seídó'o ra ña̱ ni̱ ka'a̱n na̱ sa'a̱ ndi dándáki ña̱ kándéé iní yo̱ Jesucristo.
44024025	Ta ni̱ ka'a̱n ta'ani Pablo ña̱ kánian kee yó ña̱ ndaa̱, ta kánian chituu ini yo̱ kee yó ña̱ kini. Ta ni̱ ka'a̱n ta'ani na ña̱ kasandaá iin kuu̱ keyíko̱ ndaa̱ Ndios sa̱'á ña̱yuu. Kúú ni̱ yu̱'ú nda̱'o Félix. Dá ni̱ kaa ra̱ xí'ín ná: ―Kua'án viti, dá tá ná nono̱í, dá kana tukui yo̱'ó kasaa̱o̱n ―kaá ra̱.
44024026	Tído ndáti ra ña̱ ki̱'o Pablo cháá di̱'ón noo̱ rá, dá dáyaa̱ ñaá rá, ká'án rá. Sa̱'á ño̱ó tóó tóó sa̱ kana ñaá rá sa̱ nda̱tó'ón xí'ín rá.
44024027	Dá tá ni̱ ya̱'a uu̱ kuia̱, dá ni̱ keta Félix noo̱ choon né'e ra. Dá ni̱ ndu̱'u ta̱a naní Porcio Festo kúú rá ta̱ né'e choon ká'ano ñoó. Ta sa̱'á ña̱ kóni̱ Félix kando̱o va̱'a ra no̱ó na̱ Israel, sa̱'á ño̱ó ni̱ da̱nkoo ra Pablo nákaa̱ na̱ ve'e ka̱a. 25
44025001	Dá ni̱ na̱tiin Festo choon kakuu ra ta̱ né'e choon ká'ano. Dá tá ni̱ ya̱'a oni̱ kuu̱, dá ni̱ keta ra ñoo Cesarea ñoó kua'a̱n ra̱ ñoo Jerusalén.
44025002	Tá ni̱ saa̱ ra̱ ñoó, dá ni̱ na̱tuu yati ta̱ duti̱ sakua̱'a̱ xí'ín ta̱a né'e choon no̱ó na̱ Israel. Dá ni̱ ka̱sá'á rá ká'a̱n kua̱chi ra sa'a̱ Pablo noo̱ Festo.
44025003	Dá ni̱ xika̱ ra̱ ña̱ mani̱ noo̱ Festo ña̱ ná tanda'á rá Pablo kii na ñoo Jerusalén. Ta ña̱ yó'o ni̱ xika̱ ra̱ chi̱ sa̱ ni̱ nda̱tó'ón kue'é ra̱ ña̱ ka'ání rá Pablo íchi̱.
44025004	Dá ni̱ kaa Festo: ―Nákaa̱ Pablo ve'e ka̱a ñoo Cesarea. Tído yachi̱ va no'i̱.
44025005	Sa̱'á ño̱ó ná ko'o̱n dao ta̱a kúú kuendá mií ndó xí'ín yu'u̱ ñoo Cesarea. Tá ió iin ña̱'a ni̱ ya̱'a ra ni̱ kee ra, dá kía̱n kuu ka'a̱n kua̱chi ndó sa'a̱ rá ñoó.
44025006	Dá ni̱ ka̱ndo̱o Festo ni̱ sa̱ io ra̱ ñoo Jerusalén xí'ín ta̱a ñoó táto̱'on ona̱ o uxi̱ kuu̱. Dá ni̱ na̱ndió ko̱o ra kua'a̱n nó'o̱ rá ñoo Cesarea. Tá ni̱ tu̱u noo̱ iin ka̱ kuu̱, dá ni̱ na̱ko̱o ra noo̱ téi̱ noo̱ koo ra ka'anda ra̱ choon. Dá ni̱ sa'anda ra̱ choon ña̱ ná ko'o̱n ra̱ kuaka ra Pablo kasaa̱ na̱.
44025007	Tá ni̱ saa̱ Pablo ni̱ sa̱ kuíi̱n na̱ noo̱ ió ra̱, dá ni̱ na̱tuu yati ta̱ Israel, tá'a̱n ra̱ ni̱ kii ñoo Jerusalén. Dá ni̱ ka̱sá'á rá dákuío ra Pablo kua̱'á nda̱'o kua̱chi kini. Tído ko̱ ní ni'i̱ ta'on ra ndi kee ra, dá kando̱o ndaa̱ ña̱ ká'a̱n ra̱.
44025008	Dá ni̱ ka̱sá'á Pablo chindeé ná mií ná, ta kaá na̱: ―Ko̱ ní ya̱'i noo̱ ni iin ley ndu'u̱, na̱ Israel, ta ni ko̱ ní xiní xíxii ve'e ño̱'o ká'ano ndu, ta ni noo̱ ley César, ta̱ né'e choon ká'ano cháá ka̱, ko̱ ní ya̱'i ―kaá na̱.
44025009	Tído kóni̱ Festo kando̱o va̱'a ra no̱ó ta̱ Israel. Sa̱'á ño̱ó ni̱ nda̱to̱'ón rá Pablo: ―¿Á náta'an ni ino̱n ko'o̱ ñoo Jerusalén, ta ñoó ná keyíko̱i̱ sa̱'o̱n? ―kaá ra̱.
44025010	Dá ni̱ kaa Pablo: ―Sa̱ íin va yu'u̱ noo̱ mií ní, ta né'e ní choon ni̱ kee César. Ta yó'o va kúú noo̱ kánian keyíko̱ ní sa̱'í. Chi̱ sa̱ ná'á va̱'a ní ña̱ ni iin tó'ón ña̱ kini ko̱ ní ya̱'i keei xí'ín na̱ ñooi̱, na̱ Israel.
44025011	Chi̱ tá ní ya̱'i keei iin kua̱chi kini, ña̱ kánian kuui̱, dá kía̱n iói̱ ña̱ kuui̱ sa̱'án. Tído ni iin tó'ón kua̱chi, ña̱ dákuío ta̱a yó'o yu'u̱, ko̱ kúú ña̱ ndaa̱, sa̱'á ño̱ó ko̱ íin ta'on kuu naki̱'o yu'u̱ noo̱ ndá'a̱ rá. Sa̱'á ño̱ó xíka̱i̱ noo̱ ní ña̱ va̱'a ka̱ mií César ná keyíko̱ sa̱'í ―kaá Pablo.
44025012	Dá tá ni̱ ndi'i ni̱ nda̱tó'ón Festo xí'ín ta̱a ká'a̱n ni'ini noo̱ rá, dá ni̱ kaa ra̱ xí'ín Pablo: ―Ni̱ xika̱ miíón ña̱ keyíko̱ César sa̱'o̱n. Sa̱'á ño̱ó tanda'í yo̱'ó ko'o̱n noo̱ rá, tá dáá ―kaá ra̱.
44025013	Dá tá ni̱ ya̱'a cháá kuu̱ ñoó, dá ni̱ ka̱sáa̱ iin rey naní Agripa xí'ín ñadi'í ra̱ naní Berenice ñoo Cesarea, chi̱ ni̱ ka̱sáa̱ ra̱ ka'a̱n ra̱ ndisá'án xí'ín Festo.
44025014	Ta sa̱'á ña̱ ni̱ sa̱ ndei na kua'a̱ vá kuu̱, sa̱'á ño̱ó ni̱ na̱kani Festo xí'ín rey ñoó sa̱'á ña̱ ndó'o Pablo, ta kaá ra̱: ―Ni̱ da̱nkoo Félix iin ta̱a nákaa̱ ra̱ ve'e ka̱a yó'o.
44025015	Dá tá ni̱ sa'i̱n ñoo Jerusalén, dá ni̱ ka'a̱n kua̱chi ta̱ duti̱ sakua̱'a̱ xí'ín ta̱ sá'ano no̱ó na̱ Israel sa̱'á ta̱a ñoó, ta ni̱ xika̱ ra̱ ña̱ ná ka'andai̱ choon ña̱ ná kuu ra̱.
44025016	Dá ni̱ ka'i̱n xí'ín rá ña̱ ko̱ óon ta'on ka'ání ta̱a né'e choon romano iin ta̱a tá ko̱ ñá'a̱ ná kuita na̱ ká'a̱n kua̱chi sa'a̱ rá noo̱ rá, dá kía̱n kuu chindeé rá mií rá no̱ó kua̱chi dákuío ñaá ná, ni̱ kaai̱ xí'ín rá.
44025017	Sa̱'á ño̱ó tá ni̱ ka̱sáa̱ ta̱ Israel ñoo yó'o, ta ko̱ ní sá ndati ta'on yu'u̱, chi̱ tá ni̱ tu̱u noo̱ iin ka̱ kuu̱, kúú ni̱ na̱ko̱oi noo̱ téi̱ ka'andai̱ choon. Dá ni̱ sa'andai̱ choon ña̱ ná ko'o̱n ra̱ kuaka ra ta̱a naní Pablo ñoó kasaa̱ ra̱ noo̱í.
44025018	Dá ni̱ na̱kui̱ta ta̱ Israel ká'a̱n kua̱chi ra sa̱'á ta̱a ñoó. Tído ko̱ ní ká'a̱n ta'on ra táto̱'on ki̱'o ndáti yu'u̱ chinóo kua̱chi ñaá rá.
44025019	Chi̱ sa̱va̱'a ña̱ ká'a̱n kua̱chi ra sa'a̱ kúú ley mií rá. Ta ká'a̱n ta'ani ra sa'a̱ iin ta̱a naní Jesús, iin ra̱ ni̱ xi'i̱, tído Pablo kúú ra̱ kaá ña̱ takí va Jesús ñoó.
44025020	Ta sa̱'á ña̱ ko̱ ní ni'i̱ ta'on yu'u̱ ndi koo keyíko̱i̱ sa̱'á ta̱a ñoó, sa̱'á ño̱ó ni̱ nda̱to̱'ín ra̱, nde̱'á á kándía ra ko'o̱n ra̱ ñoo Jerusalén keyíko̱i̱ sa'a̱ rá sa̱'á ña̱ yó'o, ni̱ kaai̱ xí'ín rá.
44025021	Tído ni̱ xika̱ ra̱ ña̱ mií César Augusto ná keyíko̱ sa'a̱ rá. Sa̱'á ño̱ó ni̱ sa'andai̱ choon ña̱ ná kakaa̱ ii̱ rá ve'e ka̱a nda̱ ná kasandaá kuu̱ tanda'í ra̱ ko'o̱n ra̱ noo̱ César ñoó ―kaá Festo xí'ín rey Agripa.
44025022	Dá ni̱ kaa rey Agripa xí'ín Festo: ―Kóni̱ ta'ani yu'u̱ kueídó'i to̱'on ká'a̱n ta̱a ñoó. Dá ni̱ kaa Festo: ―Taa̱n, dá kueídó'o ní ña̱ ka'a̱n ra̱ ―kaá ra̱.
44025023	Tá ni̱ tu̱u noo̱ iin ka̱ kuu̱, dá ni̱ ka̱sáa̱ rey Agripa xí'ín ñadi'í ra̱ naní Berenice ve'e noo̱ sa'ándá Festo choon, ta ndíxi na dá'o̱n táyíí ndáa. Dá ni̱ ku̱'u ra ini ve'e xí'ín ndidaá ta̱a dándáki soldado, xí'ín ndidaá ta̱a ndáya̱'i ñoo Cesarea. Dá ni̱ sa'anda Festo choon ña̱ ná ko'o̱n ra̱ kuaka ra Pablo kasaa̱ na̱ noo̱ rá.
44025024	Dá ni̱ kaa ra̱: ―Mií ní, rey Agripa, xí'ín ndidaá ní mií ní, na̱ ni̱ na̱taka ndéi yó'o viti xí'ín ndu'u̱. Ta ta̱a íin yó'o, kua̱'á nda̱'o na̱ Israel ndéi ñoo Jerusalén xí'ín na̱ ndéi ñoo yó'o ká'a̱n kua̱chi sa'a̱ rá noo̱ yú'u̱. Ta ko̱ sá tuu na ña̱ káyu'ú ná ña̱ kánian kuu ra̱.
44025025	Tído ni iin tó'ón ña̱ kini ko̱ ní náni'i̱ yu'u̱ ni̱ kee ra ña̱ kánian kuu ra̱. Tído ni̱ xika̱ mií rá ña̱ César Augusto keyíko̱ sa'a̱ rá. Sa̱'á ño̱ó ni̱ chi̱kaa̱ inii̱ ña̱ tanda'í ra̱ ko'o̱n ra̱.
44025026	Tído ko̱ ní'i̱ ta'on yu'u̱ ndí ki̱án taai sa̱'á ta̱a yó'o ko'a̱n no̱ó na̱ kúú sato'o yo̱ César. Sa̱'á ño̱ó chíkani yu'u̱ ra̱ noo̱ ndidaá mií ní, na̱ ndéi yó'o, xí'ín noo̱ mií ní, rey Agripa, dá ndato̱'ón va̱'a ní ra̱, dá nani'i̱ yu'u̱ ndí ki̱án kúú kua̱chi ra chinóoi noo̱ tuti ñoó.
44025027	Chi̱ ko̱ vá'a ta'on keei tá ná tanda'í iin ta̱a nákaa̱ ve'e ka̱a ko'o̱n ra̱ no̱ó ta̱ né'e choon ká'ano xía̱n nani ko̱ó kua̱chi ra̱ ko'o̱n xí'ín rá ―kaá ra̱. 26
44026001	Dá ni̱ kaa rey Agripa xí'ín Pablo: ―Viti kía̱n ní kuu ki̱'ón kuendá sa̱'á ña̱ ndó'ón ―kaá ra̱. Dá ni̱ chi̱nee Pablo ndá'a̱ ná, dá ni̱ ka̱sá'á ná xí'o na kuendá sa̱'á ña̱ ndó'o na:
44026002	―Ta kádii̱ nda̱'o inii̱, rey Agripa, chi̱ sónó ní ki̱'oi kuendá noo̱ ní sa'a̱ ndidaá kúú kua̱chi ká'a̱n ta̱ ñooi̱, ta̱ Israel, sa̱'í.
44026003	Ta kádii̱ ta'ani inii̱, chi̱ sa̱ ná'á va̱'a va mií ní sa'a̱ ley ndu'u̱, na̱ Israel. Ta sa̱ ná'á va̱'a ta'ani ní sa'a̱ ndí ki̱án kédaá xí'ín na̱ ñooi̱, dá ko̱ náki'in tá'an ña̱xintóni̱ ndú. Sa̱'á ño̱ó seí nda'íi̱ noo̱ ní ña̱ kueé ni koo ini ní, dá kueídó'o ní ña̱ ko'i̱n ka'i̱n xí'ín ní.
44026004	’Ndidaá vá na̱ ñooi̱, na̱ Israel, ná'á táto̱'on ki̱'o ni̱ sa̱ kee yu'u̱ tá ni̱ sa̱ kuui taló'o̱ tá ni̱ sa̱ ioi̱ ñoo miíí, ta ná'á ta'ani na táto̱'on ni̱ sa̱ keei tá ni̱ sa̱ ioi̱ ñoo Jerusalén.
44026005	Ta ná'á ta'ani na ña̱ nda̱ ni̱ kaki va yu'u̱ kúúí ta̱a fariseo. Sa̱'á ño̱ó, tá kóni̱ na̱, kuu va ki̱'o ndaa̱ na̱ kuendá ña̱ ni̱ sa̱ kuui iin ta̱a fariseo, tá'a̱n ra̱ kúú iin ta'ándá ta̱a ndíta toon cháá ka̱ xí'ín choon Ndios tein na̱ ñooi̱.
44026006	Tído viti, sa̱'á ña̱ ió ta̱ndeé iní yu'u̱ ña̱ xi̱nko̱o ña̱ ni̱ kaa Ndios kee na xí'ín na̱ sá'ano ñoo ndu̱ tá sata̱, sa̱'á ño̱ó ndéi ta̱a yó'o chínóo kua̱chi ra yu'u̱ noo̱ mií ní.
44026007	Ta ndin uxi̱ uu̱ tu'u, ndu'u̱ na̱ kúú na̱ ve'e na̱ Israel, ndáti xi̱nko̱o ña̱ ni̱ kaa Ndios kee na xí'ín na̱ sá'ano ñoó. Sa̱'á ño̱ó kéchóon ndu noo̱ Ndios nduú ñoó. Ta sa̱'á ña̱ kómí yu'u̱ ta̱ndeé iní yó'o, rey Agripa, sa̱'á ño̱ó ká'a̱n kua̱chi ta̱ Israel yó'o sa̱'á yu'u̱ viti.
44026008	¿Á ká'án ní ña̱ kuáchi̱ nda̱'o kíán noo̱ Ndios dánátaki na̱ ña̱yuu ni̱ xi'i̱?
44026009	’Ta yu'u̱ ni̱ ka'án ta'anii ña̱ níyi̱káí kendava̱'i xí'ín na̱ kándísa kuu̱ Jesús, na̱ ñoo Nazaret.
44026010	Ta dión ni̱ sa̱ keei ñoo Jerusalén, chi̱ ni̱ sa̱ taáín kua̱'á nda̱'o na̱ kúú ña̱yuu Ndios ve'e ka̱a xí'ín choon sa̱ xi̱'o ta̱ duti̱ kúú no̱ó noo̱í. Ta sa̱ na̱ta'an va inii̱ tá sa̱ sa'ání ñaá rá.
44026011	Ta kua̱'á nda̱'o ta'ándá ni̱ sa̱ kendava̱'i xí'ín ná ini iin rá iin ve'e noo̱ nátaka na̱ ñoo ndu̱, ta sa̱ kendúsa̱i̱ xí'ín ná ña̱ ka'a̱n ndava̱'a na sa'a̱ Jesús. Ta sa̱'á ña̱ sa̱ xído̱ nda̱'o inii̱ sa̱ xinii̱ ná, sa̱'á ño̱ó sa̱ xi̱onooi sa̱ kendava̱'i xí'ín ná nda̱ dao ka̱ ñoo tu̱kú ñó'o xíká.
44026012	’Ta sa'a̱ choon yó'o ni̱ keei kua'i̱n ñoo Damasco, ta mií ta̱ duti̱ kúú no̱ó ni̱ xi̱'o choon noo̱í kua'i̱n.
44026013	Tído táto̱'on dao nduú kíán, ná kaai̱ xí'ín ní, rey, xíkai kua'i̱n íchi̱ ñoó. Ta kúú ni̱ xinii̱ iin ña̱ yé'e̱ ni̱ kii chí induú. Ta ndato ka̱ víán o̱ du̱ú ndi̱ndii. Ta kúú ni̱ na̱ye'e̱ ndaa iin níí kúú no̱ó kua'i̱n xí'ín ta̱a kua'a̱n xí'íín ñoó.
44026014	Ta kúú ndidaá vá ndu'u̱ ni̱ kue̱i no̱ñó'o̱. Ta kúú ni̱ sei̱do̱'o yu'u̱ ni̱ ka'a̱n iin na̱ ká'a̱n yú'u̱ hebreo, dá ni̱ kaa na̱ xí'íín: “Saulo, Saulo, ¿ndiva̱'a xíonooón kéndava̱'ón xí'ín yu'u̱? Chi̱ kéeón táto̱'on kée che̱e tá chísá'á rí dini̱ karochá.”
44026015	Dá ni̱ kaa yu'u̱: “¿Ndá yoo kúú mií ní, tatá?” Dá ni̱ kaa na̱: “Yu'u̱ kúú Jesús, na̱ xíonoo yo'ó kéndava̱'a xí'ón.
44026016	Ta viti ndakuii̱n ndichi, chi̱ ni̱ na'a̱ noo̱ yú'u̱ noo̱ yo̱'ó, dá kechóon noo̱í, ta kanooón ki̱'o ndaa̱o̱n kuendá sa̱'á ña̱ ni̱ xino̱n yu'u̱, xí'ín sa'a̱ ndidaá ka̱ ña̱'a ko'i̱n na'i̱ noo̱o̱n.
44026017	Ta kandaa yu'u̱ yo̱'ó no̱ó na̱ ñoo miíón, na̱ Israel, xí'ín noo̱ ndidaá na̱ ko̱ kúú na̱ Israel, chi̱ no̱ó na̱ yó'o tanda'í yo̱'ó ko'o̱n,
44026018	dá ná natu̱u noo̱ ná, dá ná dánkoo na íchi̱ noo̱ íin naá, dá ná naki'in na íchi̱ noo̱ ndato yé'e̱ kua'a̱n induú. Dá ná o̱ káño'o ka̱ na̱ ti̱xi ndá'a̱ ña̱ u'u̱, ta ná ndu̱'u na ti̱xi ndá'a̱ Ndios. Ta sa̱'á ña̱ kandeé iní na̱ iin tó'ón dini̱ mií yu'u̱, sa̱'á ño̱ó ki̱'o ká'ano ini Ndios sa̱'á kua̱chi na, dá natiin na ña̱ va̱'a ki̱'o Ndios no̱ó ña̱yuu ni̱ ndu̱vii mií ná”, kaá Jesús xí'ín yu'u̱.
44026019	’Dión ni̱ ndo'o yu'u̱, rey Agripa. Sa̱'á ño̱ó ko̱ ní kúsaá ta'on inii̱ keei ndidaá choon ni̱ sa'anda Jesús noo̱í ndá induú.
44026020	Ta mií no̱ó ni̱ da̱ná'i̱ sa̱'á to̱'on va̱'a yó'o no̱ó na̱ ndéi ñoo Damasco. Ni ndi'i, dá ni̱ sa'i̱n ni̱ da̱ná'i̱ no̱ó na̱ ndéi ñoo Jerusalén, xí'ín no̱ó na̱ ndéi iin níí kúú kuendá Judea di'a, xí'ín no̱ó na̱ ko̱ kúú na̱ Israel. Chi̱ ni̱ ka'i̱n xí'ín ná ña̱ ná nandikó iní na̱ sa̱'á kua̱chi kée na, ta ná nduu na ña̱yuu Ndios, ta xí'ín ña̱ va̱'a kée na ná na'a̱ na̱ ña̱ miía̱n ndaa̱ kuiti ni̱ na̱ndikó iní na̱ sa̱'á kua̱chi kée na.
44026021	Ta sa̱'á ña̱ dána'i̱ dión, sa̱'á ño̱ó ni̱ tiin ta̱ Israel yu'u̱ noo̱ nákaa̱i̱ ve'e ño̱'o ká'ano ndu. Ta ni̱ ka'án rá ka'ání rá yu'u̱.
44026022	Tído ni̱ chi̱ndeé vá ñaá Ndios, sa̱'á ño̱ó takí ii̱ váí nda̱ viti íin xí'oi kuendá no̱ó ña̱yuu ko̱ ndáya̱'i, xí'ín no̱ó na̱ ndáya̱'i. Ta ká'i̱n xí'ín ná táto̱'on ni̱ ka'a̱n profeta xí'ín ña̱ ni̱ ka'a̱n Moisés sa̱'á ña̱ kánian koo,
44026023	chi̱ ni̱ ka'a̱n na̱ yó'o ña̱ ndo'o naní nío̱ na̱ kakuu Cristo, dá kuu na̱, dá mií ná kakuu na nataki mií no̱ó, dá kía̱n dátoo̱n na̱ no̱ó ña̱yuu, dá nani̱'í na̱ Israel xí'ín na̱ ko̱ kúú na̱ Israel ña̱ ka̱ki na ―kaá Pablo.
44026024	Tá xí'o ii̱ vá Pablo kuendá sa̱'á ña̱ ndó'o na, dá ni̱ ka̱yu'ú Festo, ta kaá ra̱: ―¡Pablo, ni̱ ndulóko̱ va yo'ó ni̱ kee ña̱ kua'a̱ téí ña̱ ndi̱chí ni̱ da̱kuá'ón!
44026025	Dá ni̱ kaa Pablo: ―Ko̱ ndúlóko̱ ta'on yu'u̱, tatá Festo, chi̱ to̱'on ká'a̱n yu'u̱ kúú ña̱ ndaa̱, ta kíán to̱'on ndi̱chí.
44026026	Ta sa̱ ná'á vá mií rey xaa̱n sa̱'á ña̱ yó'o. Sa̱'á ño̱ó kándéé iníi̱ ká'i̱n ña̱ yó'o noo̱ ná. Chi̱ kándaa̱ inii̱ ña̱ ná'á va̱'a va na sa'a̱ ndidaá kúú ña̱ yó'o, chi̱ ko̱ kúu de̱'é ta'an vaan.
44026027	¿Á kándísa ní, rey Agripa, to̱'on ni̱ taa profeta? Sa̱ ná'á vá yu'u̱ ña̱ kándísa nía̱n ―kaá na̱.
44026028	Dá ni̱ kaa rey Agripa xí'ín Pablo: ―Nda̱dá cháá vá, dá kandeéón xino̱ ini yu'u̱ ña̱ kakuui iin ta̱ kuendá Jesús.
44026029	Dá ni̱ kaa Pablo: ―Tá cháá o tá kua'a̱ ni̱ kamani̱, tído xíka̱i̱ noo̱ Ndios ña̱ o̱ du̱ú iin tó'ón mií ní ná nduu kuendá Jesús, ná nduu ta'ani ndidaá na̱ ndéi seídó'o to̱'on ká'i̱n yó'o kuendá Jesús, táto̱'on ki̱'o kúú yu'u̱. Tído ná dá'a ni kandiko̱ ndá'a̱ ná táto̱'on ki̱'o ndó'o yu'u̱ ndíko̱ ndá'í.
44026030	Tá ni̱ ndi'i ni̱ ka'a̱n Pablo to̱'on yó'o, dá ni̱ nda̱kuíi̱n ndichi rey ñoó xí'ín Festo ñoó, xí'ín ñá naní Berenice, xí'ín ña̱yuu ndéi xí'ín ná ñóó.
44026031	Dá tá ni̱ ka̱nkuei xoo na̱ kua'a̱n na̱, dá ni̱ ka̱sá'á ndátó'ón tá'an na, ta kaá na̱: ―Ni iin tó'ón ta'on ña̱'a kini ko̱ ní kée ta̱a káa. Ko̱ káni ta'an vaan ña̱ kuu ra̱, ta ni ko̱ kánian kakaa̱ ra̱ ve'e ka̱a ―kaá na̱.
44026032	Dá ni̱ kaa rey Agripa xí'ín Festo: ―Kuu va dáyaa̱ yo̱ ta̱a káa, ní kúu. Tído ni̱ xika̱ ra̱ ña̱ keyíko̱ mií César sa'a̱ rá ―kaá ra̱. 27
44027001	Dá ni̱ chi̱kaa̱ ini ta̱ né'e choon ñoó tanda'á rá ndu'u̱ ko'o̱n ndu̱ xí'ín barco chí kuendá Italia. Sa̱'á ño̱ó ni̱ na̱ki̱'o ra Pablo xí'ín dao ka̱ ta̱a ñó'o ve'e ka̱a noo̱ ndá'a̱ ta̱ sa'ándá choon noo̱ iin ciento soldado naní Julio, ta ra̱ yó'o nákaa̱ tein iin ta'ándá soldado naní Augusto.
44027002	Dá ni̱ kaa ndu ini iin barco ni̱ kii ñoo Adramitio, chi̱ sa̱ íi̱n nduu ra̱ ña̱ nada̱on rá ko'o̱n ra̱ noo̱ nákui̱ta barco sá'a̱n chí kuendá Asia di'a. Dá ni̱ kee ndu kua'a̱n ndu̱. Ta né'e tá'an ndu xí'ín iin ta̱a naní Aristarco. Ta kúú rá iin ta̱a ñoo Tesalónica, ña̱ nákaa̱ chí kuendá Macedonia di'a.
44027003	Tá nda̱ iin ka̱ kuu̱, dá ni̱ saa̱ ndu̱ iin ñoo naní Sidón. Dá ni̱ ku'u̱ ini ta̱ naní Julio ñoó sa'a̱ Pablo, chi̱ ni̱ sonó rá ni̱ sa'a̱n na̱ noo̱ ndéi na̱ né'e tá'an va̱'a xí'ín ná ndéi ñoo ñoó. Dá ni̱ chi̱ndeé ná Pablo.
44027004	Dá ni̱ kaa tuku ndu ini barco ñoó, dá ni̱ ka̱nkuei ndu ñoo Sidón ñoó kua'a̱n ndu̱. Dá ni̱ kao̱ ndu̱ iin xoo yúku̱ íin ini ta̱ño'o̱ naní Chipre, ta ni̱ ka̱ndo̱oan chí xoo íti di'a, chi̱ kána nda̱'o tachi̱ xoo no̱ó ni̱ ka'án ndú ko'o̱n ndu̱.
44027005	Dá ni̱ ya̱'a yati ndu chí kuendá Cilicia xí'ín Panfilia. Dá ni̱ saa̱ ndu̱ ni̱ noo ndu ñoo ká'ano naní Mira, ña̱ nákaa̱ chí kuendá Licia di'a.
44027006	Ta ñoó ni̱ na̱ní'i̱ ta̱ sa'ándá choon noo̱ soldado ñoó iin ka̱ barco, tá'a̱n kirá ni̱ kii chí ñoo naní Alejandría, chi̱ kiróón kúú rá kua'a̱n chí Italia. Dá ni̱ da̱káa ra ndu'u̱ ini róón. Dá ni̱ kee ndu kua'a̱n ndu̱.
44027007	Ta sa̱ ni̱ ku̱kua̱'á nda̱'o kuu̱ kua'a̱n ndu̱ xí'ín barco ñoó no̱ó ta̱ño'o̱, chi̱ kueé nda̱'o kua'a̱n ra̱. Ta kúú xí'ín kua̱'á nda̱'o ta̱ndó'ó, dá ni̱ saa̱ ndu̱ noo̱ xíto ndaa tá'an xí'ín ñoo naní Gnido, chi̱ kána i̱ó tachi̱ dée̱n no̱ó kua'a̱n ndu̱. Ta ko̱ ku̱ú ta'on ko'o̱n ndaa̱ ndu̱. Sa̱'á ño̱ó ni̱ kao̱ ndu̱ sata̱ iin yúku̱ íin ini ta̱ño'o̱ naní Creta. Dá ni̱ saa̱ ndu̱ noo̱ xíto ndaa tá'an xí'ín ñoo naní Salmón, ña̱ nákaa̱ yúku̱ Creta ñoó.
44027008	Ta dión xí'ín ta̱ndó'ó daá vá xíka ndu kua'a̱n ndu̱ yati yu'ú ta̱ño'o̱ ñoó. Dá ni̱ saa̱ ndu̱ iin xíán naní Puerto Va̱'a yati noo̱ nákaa̱ ñoo naní Lasea.
44027009	Ta kúú sa̱ kua̱'á nda̱'o kuu̱ xíka ndu no̱ó ta̱ño'o̱ kua'a̱n ndu̱. Kúú sa̱ ni̱ ka̱sá'á i̱o nda̱'o ió ña̱ kía̱n kaka ndu ko'o̱n ndu̱ no̱ó ta̱ño'o̱, chi̱ sa̱ kua'a̱n kuyati va yoo̱ vi̱xi, dá kasá'á kána cháá ka̱ tachi̱ dée̱n. Sa̱'á ño̱ó ni̱ ka'a̱n ni'ini Pablo no̱ó ña̱yuu ñoó,
44027010	ta kaá na̱: ―Ñani, kándaa̱ inii̱ ña̱ i̱o nda̱'o ió ña̱ ndo'o yó ta̱ndó'ó no̱ó ko'o̱n yo̱, chi̱ naá vá barco yó'o xí'ín ndidaá ña̱'a ndío rá kua'a̱n ra̱. Ta o̱ du̱ú ña̱ yó'o oon ni, chi̱ i̱o ta'ani ió ña̱ kuu yo̱ ―kaá na̱.
44027011	Tído ko̱ ní kékuendá ta'on ta̱ sa'ándá choon noo̱ soldado ñoó ña̱ ni̱ ka'a̱n Pablo, chi̱ ni̱ kee cháá ka̱ ra̱ sa̱'á ña̱ ni̱ ka'a̱n sato'o barco ñoó xí'ín ta̱ dákáka ra ña̱ ná ko'o̱n ra̱.
44027012	Ta sa̱'á ña̱ kíán iin xíán noo̱ ko̱ vá'a kandita barco yoo̱ vi̱xi, sa̱'á ño̱ó kua̱'á nda̱'o ta̱a ñoó ni̱ ka̱ndo̱o ra ña̱ va̱'a cháá ka̱ ña̱ ná ko'o̱n ra̱, nde̱'á á kandeé rá kasandaá ra̱ iin ka̱ ñoo naní Fenice, ña̱ nákaa̱ mií yúku̱ naní Creta ñoó, dá nakuii̱n va̱'a barco ñoó, dá ná kandati ra nda̱ ná ya̱'a yoo̱ vi̱xi, ká'án rá. Ta ñoo Fenice ñoó nákaa̱ chí xoo noo̱ kéta ndia̱ndii tá ni̱ ini.
44027013	Ta kueé vá ni̱ ka̱sá'á kána tachi̱. Sa̱'á ño̱ó ni̱ ka'án ña̱yuu ña̱ kuu va kaka na ko'o̱n na̱, táto̱'on nákani ini na̱ kee na. Dá ni̱ taó ná ka̱a ve̱e ña̱ kúú freno barco ñoó. Dá ni̱ ki'in ndu tátuu yati ndu kua'a̱n ndu̱ yú'u̱ yúku̱ naní Creta ñoó.
44027014	Tído cháá vá ni̱ sa'a̱n ndu̱, kúú ni̱ ka̱sá'á vá kána tachi̱ dée̱n, ta ve̱i ña chí yu'ú ta̱ño'o̱ di'a, chi̱ ve̱i ña xoo kuá'a noo̱ xínko̱o ndia̱ndii, ta naníán Euroclidón.
44027015	Ta kúú ni̱ ka̱sá'á né'e tachi̱ dée̱n barco ñoó kua'a̱n ra̱. Ta sa̱'á ña̱ ko̱ ní kúu ka̱ dákáka ndu barco ko'o̱n ndu̱ ni'i̱ ndú ño'ó i̱chí, sa̱'á ño̱ó ni̱ da̱yáa̱ va ndu barco né'e ñaá tachi̱ kua'a̱n.
44027016	Dá ni̱ ya̱'a ndu sata̱ iin yúku̱ ló'o̱ íin ini ta̱ño'o̱ naní Clauda. Ta ko̱ kána ni̱'i ta'on tachi̱ ñoó. Ta kúú xí'ín kua̱'á nda̱'o ta̱ndó'ó, dá ni̱ ka̱ndeé ndú ni̱ na̱di̱tá ndú barco le̱é ni̱ na̱chi'i ndu ra̱ ini barco ká'ano ñoó.
44027017	Dá tá ni̱ ndu̱'u barco le̱é ñoó, dá ni̱ kató toon ra barco ká'ano ñoó xí'ín yó'o̱ ndéé. Dá ni̱ ndu̱toon rá. Tído ni̱ yu̱'ú ra̱ ña̱ ko'o̱n ra̱ karnee ni'ini rá tein ño̱tí noo̱ naní Sirte. Sa̱'á ño̱ó ni̱ da̱nóo ra dá'o̱n tánee dini̱ barco ñoó. Dá ni̱ da̱yáa̱ ra̱ barco kane'e tuku ñaá tachi̱ ko'a̱n.
44027018	Ta kána ii̱ vá tachi̱ dée̱n tá ni̱ tu̱u noo̱ iin ka̱ kuu̱. Sa̱'á ño̱ó ni̱ ka̱sá'á dao ta̱a ñoó taó ra̱ ña̱'a ñó'o ini barco ñoó satá ra̱án kua'a̱n ini ta̱ño'o̱.
44027019	Tá ni̱ kasa̱ndaá kuu̱ óni̱, dá ni̱ ka̱sá'á ndú taó ndu̱ ña̱'a kéchóon mií barco ñoó satá ndu̱án kua'a̱n ini ta̱ño'o̱.
44027020	Ta kúú kua'a̱ vá kuu̱ ko̱ ní xiní ndu̱ ndia̱ndii ni ti̱ñoo̱. Ta sa̱'á ña̱ ndó'o nda̱'o nío̱ ndú ni̱ kee tachi̱ dée̱n ñoó, sa̱'á ño̱ó ni̱ sa'anda va ini ndu̱ ña̱ ko̱ó ka̱ ta̱ndeé iní ña̱ ka̱ki ndu.
44027021	Tá ni̱ ndi'i ni̱ ya̱'a kua̱'á kuu̱ ko̱ ní sásá'an ndu, dá ni̱ na̱kuíi̱n ndichi Pablo tein ta̱a ñoó. Dá ni̱ kaa na̱: ―Tá ní seídó'o ndó ña̱ ni̱ ka'i̱n xí'ín ndó ña̱ ko̱ vá'a kankuei yó noo̱ naní Creta, dá kía̱n o̱ ndó'o ta'on yó ta̱ndó'ó yó'o, ta ni o̱ naá ta'on ña̱ né'e barco yó'o, ní kúu.
44027022	Tído viti ká'a̱n ni'inii noo̱ ndo̱ ña̱ ndeé koo ini ndo̱, chi̱ ni iin tó'ón ta'on yó o̱ ku̱ú, va̱'ará ná naá barco yó'o.
44027023	Chi̱ sa̱kuaá víti ni̱ sa̱ io iin ángel xí'íi̱n, ta ni̱ kii na noo̱ mií Ndios, na̱ ndáño̱'o yu'u̱, na̱ kéchóon yu'u̱ noo̱.
44027024	Dá ni̱ kaa na̱ xí'íín: “Pablo, o̱ sa̱ yu̱'óo̱n, chi̱ kánian nakuii̱o̱n noo̱ César. Sa̱'á ño̱ó dáka̱ki va Ndios ndidaá ña̱yuu ve̱i xí'ón ini barco yó'o”, kaá na̱ xí'íín.
44027025	Sa̱'á ño̱ó ndeé koo ini ndo̱, ñani, chi̱ kándísa ndaa̱ yu'u̱ ña̱ kee Ndios táto̱'on ki̱'o ni̱ ka'a̱n ángel ñoó xí'íín.
44027026	Tído miía̱n saa̱ barco yó'o tuu rá iin yúku̱ íin ini ta̱ño'o̱ ―kaá Pablo.
44027027	Ta kúú sa̱ ni̱ xi̱no va uxi̱ komi̱ kuu̱ yá'a ndu ta̱ño'o̱ naní Adriático kua'a̱n ndu̱. Ta xoo di'a xoo di'a kí'in barco ñó'o ndu kua'a̱n ra̱ kée tachi̱. Tá ni̱ kuu dao ñoó, dá ni̱ ka̱ndaa̱ ini ra̱ kéchoon xí'ín barco ñoó ña̱ sa̱ na̱tuu yati ndu kua'a̱n ndu̱ yu'ú ta̱ño'o̱ noo̱ kúú no̱ñó'o̱.
44027028	Sa̱'á ño̱ó ni̱ chi̱ki̱'ó ra̱ ndi ki̱'o konó nákaa̱ ta̱kui̱í ñoó. Dá ni̱ ka̱tóni̱ ini ra̱ ña̱ kíán oko̱ nda'á. Dá xíka barco kua'a̱n ra̱ cháá ka̱ chí noo̱. Dá ni̱ chi̱ki̱'ó tuku ra ndi ki̱'o konó. Dá ni̱ ka̱ndaa̱ ini ra̱ ña̱ nda̱dá sa'o̱n va nda'á kíán.
44027029	Sa̱'á ño̱ó ni̱ yu̱'ú ra̱ ña̱ tuu tá'an barco ñoó xí'ín yuu̱ ná'ano ndíta yú'u̱ ta̱ño'o̱ ñoó. Dá ni̱ chi̱rkuei ra ndin komi̱ ka̱a ve̱e chí sata̱ di'a barco ñoó, dá ná katuu rá. Dá ni̱ ka̱sá'á rá seí nda'í ra̱ noo̱ Ndios ña̱ ná tu̱u noo̱ kíi̱.
44027030	Dá ni̱ ka̱sá'á ta̱ kéchóon xí'ín barco ñoó kée ra ña̱ ñó'o ra taán rá ka̱a ve̱e chí noo̱ di'a barco ñoó, tído barco le̱é ñoó vá taó ra̱ ñó'o ra, dá kuino ra dáka̱ki ra mií rá, ká'án rá.
44027031	Kúú ni̱ ka̱sto̱'on Pablo xí'ín ta̱ sa'ándá choon noo̱ soldado, xí'ín mií soldado, ta kaá na̱: ―Tá ná o̱ káño'o ta̱a káa xí'ín yó ini barco yó'o, dá kía̱n o̱ káki ta'on ndó ―kaá na̱.
44027032	Dá ví ni̱ sa'anda soldado ñoó yó'o̱ ndíko̱ barco le̱é ñoó, dá ni̱ yaa̱ ra̱ kua'a̱n ra̱ no̱ó ta̱ño'o̱.
44027033	Dá tá sa̱ kua'a̱n tu̱u noo̱, dá ni̱ ka'a̱n Pablo xí'ín ndidaá kúú ta̱a ñoó ña̱ ná kasá'an ra, ta kaá na̱: ―Sa̱ ni̱ xi̱no uxi̱ komi̱ kuu̱ ndéi ndó né'e ii̱ ndo̱ xí'ín ña̱ nákani ini ndo̱, ta ni lú'u̱ ví ña̱'a ko̱ ní seí ndo̱.
44027034	Sa̱'á ño̱ó seí nda'ávíi̱ noo̱ ndo̱ ña̱ kasá'an ndó, dá nani'i̱ iní ndo̱ cháá, dá chi̱ ni iin tó'ón ndó, ta ni iin tó'ón idí dini̱ ndo̱ o̱ naá ―kaá na̱.
44027035	Tá ni̱ ka'a̱n Pablo dión, dá ni̱ tiin na iin pan. Dá ni̱ na̱ki̱'o na ndivé'e noo̱ Ndios noo̱ ndidaá kúú ta̱a ñoó. Dá ví ni̱ sa'anda na̱án. Dá ni̱ ka̱sá'á seí na̱án.
44027036	Dá ni̱ ndu̱ndeé iní ndidaá ka̱ ta̱a ñoó. Dá ni̱ sa̱sá'an ta'ani ra.
44027037	Ta ndidaá ndu'u̱, na̱ ni̱ sa̱ ño'o ini barco ñoó, ni̱ sa̱ kuu ndu uu̱ ciento oni̱ diko sa'o̱n iin.
44027038	Dá tá ni̱ ndi̱noo ini ndu̱ ni̱ sa̱sá'an ndu, dá ví ni̱ taó ndí'i ra tirió ñó'o ini barco ñoó ni̱ sata ra̱án no̱ó ta̱ño'o̱, dá ni̱ ka̱ndaa cháá ña̱ ve̱e rá, dá ni̱ na̱xi̱nko̱o rá lú'u̱ ka̱ no̱ó ta̱kui̱í.
44027039	Tá ni̱ tu̱u noo̱, kúú ko̱ nákoni ii̱ vá ta̱a ñoó ndá yúku̱ kíán. Tído ni̱ xini ra̱ iin ndá'a̱ ta̱ño'o̱ nákaa̱ sa'a̱ yúku̱ íin ñoó, ta ñoó ndéi ño̱tí. Dá ni̱ ka'án rá ña̱ ndá ndi kuu kandeé rá dákáka ra barco ñoó ko'o̱n ra̱ nda̱ ñoó.
44027040	Sa̱'á ño̱ó ni̱ sa'anda ra̱ yó'o̱ ndíko̱ ka̱a ve̱e ñoó. Dá ni̱ ka̱ndo̱oan ini ta̱kui̱í. Dá ni̱ ndaxí rá yó'o̱ ndíko̱ yíto̱, kirá dákáka ra barco ñoó, dá ni̱ na̱xino̱ ra̱ ini ta̱kui̱í, dá kuu kao tuku ra barco. Dá ni̱ da̱káa ra dá'o̱n, tá'a̱n ña̱ tánee chí xoo noo̱ di'a barco ñoó. Dá ni̱ na̱ki'in barco kua'a̱n ra̱ ni'i̱ ra̱ noo̱ ndéi ño̱tí ñoó.
44027041	Tído ni̱ saa̱ ra̱ ni̱ tuu rá noo̱ ndéi iin tu'u ño̱tí ini ta̱ño'o̱ ñoó, chi̱ kíán noo̱ náki'in tá'an no̱ó ta̱kui̱í ñáni tá'an. Ta ñoó ni̱ saa̱ noo̱ barco ñoó ni̱ sa̱rneean tein ño̱tí ñoó. Sa̱'á ño̱ó ko̱ ní kúu kasandaá ra̱ nda̱ yú'u̱ ta̱ño'o̱ ñoó. Ta sa̱'á ña̱ ndée̱ téí ñáni ta̱kui̱í chí sata̱ di'a barco ñoó, sa̱'á ño̱ó ni̱ ka̱sá'á cháchi rá.
44027042	Dá ni̱ ka̱ndo̱o ndidaá soldado ña̱ ka'ání rá ndidaá ta̱a kua'a̱n ve'e ka̱a né'e ra kua'a̱n ra̱, dá ni iin tó'ón rá ná o̱ kuíno di̱tá rá kasandaá ra̱ nda̱ yú'u̱ ta̱ño'o̱.
44027043	Tído kóni̱ ta̱ sa'ándá choon noo̱ soldado ñoó ña̱ dáka̱ki ra Pablo. Sa̱'á ño̱ó ko̱ ní sónó ta'on ra ña̱ koo dión. Dá ni̱ sa'anda ra̱ choon noo̱ ndidaá ta̱a ti̱'a di̱tá ña̱ ná kee ra ini ta̱ño'o̱, dá ná kasandaá ra̱ no̱ñó'o̱ i̱chí.
44027044	Dá ni̱ kaa ra̱ xí'ín ra̱ ko̱ tí'a di̱tá ña̱ ná tiin ra tabla o tá'í barco, dá ná kasandaá ra̱ no̱ñó'o̱ i̱chí, kaá ra̱. Ta dión ni̱ kee ndu, ta kúú ndidaá vá ndu'u̱ ni̱ ka̱ki. 28
44028001	Tá ni̱ ndi'i ni̱ kasa̱ndaá ndi'i ndu yú'u̱ ta̱ño'o̱ ñoó, dá ni̱ ka̱ndaa̱ ini ndu̱ ña̱ yúku̱ ñoó naní Malta.
44028002	Dá ni̱ ku'u̱ ini ña̱yuu ndéi ñoó sa'a̱ ndú'u̱, chi̱ ni̱ sa'on na ñó'o̱, dá ni̱ kana na ndu'u̱ ña̱ ná natuu yati ndu nadaa̱ ndú, chi̱ kóon dai̱, ta vi̱xi nda̱'o.
44028003	Dá ni̱ sa'a̱n ta'ani Pablo ni̱ da̱taká na̱ cháá títo̱ ni̱ taán ná noo̱ kéi̱ ñó'o̱ ñoó. Tído tá ni̱ taán ná ra̱, kúú ni̱ keta iin koo̱ dée̱n tein rá, chi̱ ni̱ ka̱sá'á ndii̱ ri̱. Kúú ni̱ tiin rí ndá'a̱ ná.
44028004	Dá tá ni̱ xini na̱ ndéi Malta ñoó ña̱ tákaa koo̱ ñoó ndá'a̱ Pablo, dá ni̱ ka̱sá'á ndátó'ón tá'an mií ná: ―Miía̱n ndaa̱ iin ta̱a sa'ání ndi̱i va kúú ta̱a káa, nda̱ni ndó'o ra dión. Ko̱ ní xí'i̱ ta'on ra ni̱ kee ta̱ño'o̱, tído o̱ káki ta'on ra viti, chi̱ miía̱n chiya̱'i ra sa̱'á kua̱chi ra̱ ―kaá na̱.
44028005	Tído tá ni̱ kidi ni'ini Pablo ndá'a̱ ná, ta kúú ni̱ ka̱nkao va koo̱ dée̱n ñoó noo̱ ño'ó kéi̱ ñoó, ta ko̱ ta̱'ón ña̱'a ni̱ ndo'o na ni̱ kee rí.
44028006	Ndidaá kúú ña̱yuu ñoó ndáti ña̱ nein ñíi̱ Pablo, o iin ndakána kankao na kuu na̱. Ta sa̱ ni̱ ku̱na'á vá ndáti ña̱yuu ñoó, tído ko̱ó ña̱'a ta'on ni̱ ndo'o na. Dá ni̱ na̱da̱on na ña̱ nákani ini na̱, ta ni̱ kaa na̱ ña̱ iin ndios vá kúú ná.
44028007	Ta yati ñoó ndéi dao ñó'o̱ iin ta̱a naní Publio, ra̱ né'e choon ñoo ñoó. Ta ni̱ na̱tiin va̱'a ra ndu'u̱, ta ni̱ xito ñaá rá oni̱ kuu̱.
44028008	Ta kándu'u̱ tatá Publio ñoó noo̱ xíto, chi̱ kú'u̱ ra̱ kée kue'e̱ dáa̱ xí'ín tachí níí. Dá ni̱ sa'a̱n Pablo ni̱ xito ni'ini ñaá ná. Tá ni̱ ndi'i ni̱ ka'a̱n na̱ xí'ín Ndios, kúú ni̱ chi̱nóo na ndá'a̱ ná sata̱ rá. Ta kúú ni̱ ndu̱va̱'a va ra.
44028009	Tá ni̱ ka̱ndaa̱ ini ña̱yuu ndéi ñoó ña̱ ni̱ ndu̱va̱'a ta̱a ñoó, kúú kua̱'á nda̱'o na̱ kú'u̱ ni̱ saa̱ noo̱ ió Pablo, ta kúú ni̱ ndu̱va̱'a ta'ani na.
44028010	Kúú kua̱'á nda̱'o ña̱ mani̱ ni̱ kee ña̱yuu ñoó xí'ín ndu'u̱. Dá tá ni̱ kasa̱ndaá kuu̱ tiin tuku ndu barco ko'o̱n ndu̱, kúú ni̱ kemáni̱ ná ndu'u̱ xí'ín kua̱'á ña̱'a, ña̱ xínñó'ó ndú no̱ó ko'o̱n ndu̱.
44028011	Tá ni̱ xi̱no oni̱ yoo̱ ni̱ sa̱ ndei ndu ñoó, dá ni̱ tiin ndu iin barco ni̱ sa̱ íi̱n ni̱ sa̱ ndati ni̱ ya̱'a yoo̱ vi̱xi. Ta ni̱ kii ra chí ñoo ká'ano naní Alejandría, ta kándodó uu̱ yoko̱ chí noo̱ ra̱. Iian naní Cástor, ta iin ka̱a̱n naní Pólux. Dá ni̱ kee ndu kua'a̱n ndu̱.
44028012	Dá ni̱ saa̱ ndu̱ iin ñoo naní Siracusa. Ta ñoó ni̱ sa̱ ndei ndu oni̱ kuu̱.
44028013	Dá ni̱ kee barco ñoó tátuu yati ra yu'ú ta̱ño'o̱ kua'a̱n ra̱ nda̱ ni̱ kasa̱ndaá ndu̱ iin ñoo naní Regio. Dá nda̱ iin ka̱ kuu̱ ni̱ ka̱sá'á kána tachi̱ ve̱i chí xoo sur di'a. Dá tá ni̱ ya̱'a uu̱ ka̱ kuu̱, dá ni̱ saa̱ ndu̱ iin ñoo naní Puteoli.
44028014	Ta ñoó ni̱ na̱ní'i̱ ndú dao ka̱ na̱ kúú kuendá Jesús. Dá ni̱ seí nda'í na̱ noo̱ ndú'u̱ ña̱ ná kandei ndu xí'ín ná usa̱ kuu̱. Dá tá ni̱ ndi'i ñoó, dá ni̱ kee ndu kua'a̱n sá'á ndú ñoo Roma.
44028015	Ta sa̱ ni̱ ni'i̱ tó'on na̱ kúú kuendá Jesús ndéi ñoo Roma ña̱ ve̱i ndu, sa̱'á ño̱ó ni̱ saa̱ na̱ ni̱ ni'i̱ ná ndu'u̱ íchi̱ ve̱i ñoo naní Foro de Apio xí'ín iin ka̱ ñoo naní Ndin oni̱ Tabernas. Tá ni̱ xini Pablo ña̱ ni̱ ka̱sáa̱ na̱ kúú kuendá Jesús ñoó, dá ni̱ na̱ki̱'o na ndivé'e noo̱ Ndios, ta ni̱ ndu̱ndeé iní na̱.
44028016	Dá tá ni̱ saa̱ ndu̱ ñoo Roma, dá ni̱ na̱ki̱'o ta̱ sa'ándá choon noo̱ soldado ñoó ta̱a ñó'o ve'e ka̱a né'e ra kua'a̱n ra̱ no̱ó ta̱a dándáki ve'e ka̱a ñoo Roma. Tído ni̱ sonó rá ña̱ koo xoo Pablo iin ka̱ ve'e, ta koo iin soldado kandaa ñaá rá.
44028017	Tá ni̱ xi̱no oni̱ kuu̱ ni̱ saa̱ Pablo ñoo Roma, dá ni̱ na̱kana na ta̱ sá'ano Israel ndéi ñoo Roma ñoó. Dá tá ni̱ na̱taka ra̱, dá ni̱ kaa na̱ xí'ín rá: ―Ñani, ni iin tó'ón ta'on ña̱'a kini ko̱ ní kée yu'u̱ xí'ín na̱ ñoo yo̱, ta ko̱ ní ká'a̱n ndava̱'i sa'a̱ choon ni̱ sa'anda na̱ sá'ano ve'á ni̱ sa̱ ndei sa̱ na'á. Tído ni̱ tiin ra yu'u̱ ñoo Jerusalén, dá ni̱ na̱ki̱'o ñaá rá noo̱ ndá'a̱ ta̱ romano.
44028018	Tá ni̱ ndi'i ni̱ da̱ndíchi̱ ra̱ yu'u̱, dá ni̱ ka'án rá dáyaa̱ ñaá rá, chi̱ ko̱ ní náni'i̱ ta'on ra ni iin tó'ón kua̱chii̱ sa̱'á ña̱ kánian kuui̱.
44028019	Tído ko̱ ní xíin ta'on ta̱ ñoo yo̱, ta̱ Israel, ña̱ dáyaa̱ ta̱ né'e choon yu'u̱, sa̱'á ño̱ó ni̱ xika̱i̱ ña̱ ná keyíko̱ César sa̱'í, va̱'ará ko̱ó ña̱'a ndó'i xí'ín na̱ ñooi̱.
44028020	Ta ña̱ yó'o kóni̱i̱ kasto̱'in xí'ín ndó, sa̱'á ño̱ó ni̱ na̱kanai ndo̱'ó ni̱ ka̱sáa̱ ndo̱, dá ka'i̱n xí'ín ndó, chi̱ sa̱'á ña̱ kómíí ta̱ndeé iní táto̱'on ki̱'o ió ta̱ndeé iní noo̱ dao ka̱ na̱ ñoo yo̱, na̱ Israel, sa̱'á ño̱ó ndíko̱ yu'u̱ cadena yó'o ―kaá na̱.
44028021	Dá ni̱ kaa ta̱ sá'ano ñoó xí'ín ná: ―Ni iin tó'ón tuti ko̱ ní nátiin ndu'u̱ no̱ó na̱ ndéi chí kuendá Judea ña̱ ká'a̱n sa'a̱ ní. Ta ni iin ñani yo̱ ni̱ kii ñoó ko̱ ká'a̱n kua̱chi sa'a̱ ní.
44028022	Tído kóni̱ ndu̱ kueídó'o ndu ndi kaá ní sa̱'á ña̱yuu kándísa dión, chi̱ iin níí kúú xíán ká'a̱n kini ña̱yuu sa'a̱ ná ―kaá ra̱.
44028023	Dá ni̱ ka̱ndo̱o ra iin kuu̱ ña̱ nataka ra̱ kueídó'o ra Pablo. Tá ni̱ kasa̱ndaá kuu̱ dáá ñóó, kúú kua̱'á nda̱'o ña̱yuu ni̱ na̱taka ve'e noo̱ ió Pablo. Ta nda̱ na'a, ta kúú nda̱ ni̱ ini, ni̱ da̱ná'a̱ na̱ sa'a̱ ndi koo ndu̱'u ña̱yuu ti̱xi ndá'a̱ Ndios, chi̱ kóni̱ na̱ ña̱ xino̱ ini ña̱yuu ñoó, dá ná kandísa na Jesús. Chi̱ ni̱ da̱ná'a̱ na̱ táto̱'on ki̱'o dána'a̱ ley Moisés, xí'ín ña̱ ni̱ ka'a̱n profeta sa̱ na'á.
44028024	Ta dao ra ni̱ ka̱ndísa ña̱ ni̱ da̱ná'a̱ Pablo, tído dao ra, ko̱ ní xíin kandísa.
44028025	Ta sa̱'á ña̱ ko̱ ní náki'in tá'an nóó ña̱xintóni̱ rá, sa̱'á ño̱ó ni̱ ka̱sá'á nduta̱ ra̱ kua'a̱n nó'o̱ rá. Tído tá ko̱ ñá'a̱ ka̱ kankuei ra yé'é ñoó, dá ni̱ kaa Pablo xí'ín rá: ―Ndaa̱ va ni̱ ka'a̱n Espíritu ii̱ Ndios xí'ín profeta Isaías tá ni̱ kaa na̱ di'a xí'ín na̱ sá'ano ve'á:
44028026	Kua'án ka'o̱n di'a xí'ín ña̱yuu xaa̱n: Va̱'ará ndidaá ka̱ vía̱n ná kueídó'o ndó, tído o̱ kátóni̱ ta'on ini ndo̱. Ta va̱'ará ndidaá ka̱ vía̱n ndé'é ndó, tído o̱ kándaa̱ ta'on ini ndo̱.
44028027	Dión ndo'o na chi̱ ni̱ ndu̱káxí nda̱'o nío̱ ná. Ta ko̱ tái̱ ta'on do̱'o na. Ta ndadí ta'ani noo̱ ná, dá ná o̱ ko̱ní na̱ xí'ín noo̱ ná, ta ni xí'ín do̱'o na ná o̱ kueídó'o na, ta ni o̱ kátóni̱ ta'on ini na̱, dá ná o̱ nándió kuéi na noo̱ yú'u̱, dá nduva̱'i na̱. Dión ni̱ ka'a̱n Espíritu ii̱ xí'ín Isaías.
44028028	Ta kana'á ndó viti ña̱ tánda'á Ndios to̱'on va̱'a, ña̱ ká'a̱n sa'a̱ ndi kee na dáka̱ki na yó, kua'a̱n no̱ó na̱ ko̱ kúú na̱ Israel, ta no̱ón di'a kúú na̱ natiin va̱'an ―kaá Pablo xí'ín rá.
44028029	Tá ni̱ ka'a̱n Pablo to̱'on yó'o, dá ni̱ ka̱sá'á dándichi̱ tá'an mií ra̱ Israel ni̱ kee ra kua'a̱n ra̱.
44028030	Ta ni̱ sa̱ io Pablo uu̱ kuia̱ toon ini ve'e ni̱ xiin ndodó ná ñoó. Ta sa̱ na̱tiin va̱'a na ndidaá ña̱yuu sa̱ sáa̱ sa̱ xito ni'ini ñaá.
44028031	Ta ni̱ da̱ná'a̱ na̱ no̱ó ña̱yuu ñoó sa'a̱ ndi koo ndu̱'u na ti̱xi ndá'a̱ Ndios, ta ni̱ da̱ná'a̱ ta'ani na sa'a̱ sato'o yo̱ Jesucristo. Ta ko̱ ní yu̱'ú ta'on na ka'a̱n na̱, ta ni iin tó'ón ña̱yuu ko̱ ní chítuu noo̱ dána'a̱ na̱. ROM - Romanos
45001001	Yu'u̱ kúú Pablo, ta kéchóoin noo̱ Jesucristo, ta ni̱ na̱kana na yu'u̱ kakuui iin apóstol, chi̱ ni̱ taó xóo na yu'u̱ ña̱ kanooi kasto̱'in xí'ín ña̱yuu sa̱'á to̱'on va̱'a Ndios.
45001002	Ta to̱'on yó'o kíán ña̱ ni̱ ka'a̱n Ndios kee na nda̱ rá sa̱ na'á, ta profeta na̱ ni̱ taa naa̱n noo̱ tuti ii̱ mií ná.
45001003	Ta to̱'on va̱'a yó'o ká'a̱n sa̱'á de̱'e na Jesucristo, na̱ kúú sato'o yo̱. Ni̱ kii na tein na̱ ve'e rey David, sa̱'á ño̱ó ni̱ kaki na kúú ná iin ta̱a.
45001004	Ta xí'ín ndée̱ mií Espíritu ii̱ Ndios ni̱ na'a̱ ña̱ Jesús kúú de̱'e Ndios, chi̱ ni̱ da̱nátaki ñaá ná tein na̱ ni̱ xi'i̱.
45001005	Ta sa'a̱ Jesús ni̱ ni'i̱ ndú ña̱ mani̱ ña̱ kakuu ndu apóstol, dá kane'e ndu to̱'on na no̱ó ña̱yuu ndéi iin níí kúú ñayuú yó'o, dá natiin kuu̱ ná ña̱ñó'ó sa̱'á ña̱ kandeé iní ñaá ná, ta kueídó'o ñaá ná.
45001006	Ta tein ña̱yuu ñoó ñó'o ta'ani ndo'ó, chi̱ ni̱ na̱kana Ndios ndo̱'ó ña̱ kakuu ndó kuendá Jesucristo.
45001007	Ta ká'a̱n yu'u̱ ndisá'án xí'ín ndo'ó, na̱ ndéi ñoo Roma, na̱ kú'u̱ ini Ndios sa'a̱, na̱ ni̱ na̱kana na kakuu ña̱yuu mií ná. Ta mií tatá yo̱ Ndios xí'ín sato'o yo̱ Jesucristo ná kee ña̱ mani̱ xí'ín ndó, ta naki̱'o na ña̱ ná koo va̱'a ini ndo̱.
45001008	Ta dinñó'ó ka̱ náki̱'oi ndivé'e noo̱ Ndios xí'ín kuu̱ Jesucristo sa'a̱ iin rá iin ndó, dá chi̱ sa̱ iin níí kúú vá ñayuú ní'i̱ tó'on na ña̱ kándéé iní ndo̱ Jesús.
45001009	Ta noo̱ mií Ndios kéchóoin xí'ín ndino'o inii̱ dána'i̱ to̱'on va̱'a ña̱ ká'a̱n sa̱'á de̱'e na, ta no̱ón kúú na̱ xí'o ndaa̱ kuendá sa̱'í, ña̱ daá kuití vá xíka̱i̱ ña̱ mani̱ noo̱ ná sa'a̱ ndo̱.
45001010	Ta noo̱ ká'i̱n xí'ín ná, seí nda'íi̱ noo̱ ná ña̱ tá kóni̱ mií ná, dá ná saa̱i̱ korni'inii ndo̱'ó.
45001011	Dá chi̱ kóni̱i̱ saa̱i̱ kande̱'í ndo̱'ó, ta chindeéí ndo̱'ó, dá ni'i̱ ndo̱ ña̱ va̱'a noo̱ Espíritu ii̱ Ndios, dá kandita toon cháá ka̱ ndo̱ xí'ín ña̱ ndaa̱ kándísa yó,
45001012	dá ná naki̱'o tá'an yó ta̱ndeé iní noo̱ iin rá iin yó no̱ó ña̱ ndaa̱ kándísa yó, chi̱ iin nóó kúú vá ña̱ kándísa yó.
45001013	Ñani miíi̱, kóni̱i̱ ña̱ kana'á ndó ña̱ sa̱ kua̱'á nda̱'o ta'ándá ni̱ ka'ín saa̱i̱ kande̱'í ndo̱'ó, tído nda̱ viti ió ña̱'a chítuu yu'u̱ ña̱ saa̱i̱. Chi̱ kóni̱i̱ keei iin choon va̱'a tein mií ndó táto̱'on ki̱'o ni̱ keei tein dao ka̱ na̱ ko̱ kúú na̱ Israel.
45001014	Dá chi̱ miía̱n ndúsa̱ kánian dána'i̱ no̱ó ña̱yuu ká'a̱n yú'u̱ griego, xí'ín no̱ó na̱ ko̱ ká'a̱n yú'u̱ griego, xí'ín na̱ ndi̱chí, xí'ín na̱ ko̱ ndichí.
45001015	Sa̱'á ño̱ó kóni̱ kíi̱í saa̱i̱ kasto̱'in xí'ín ndo'ó, na̱ ndéi ñoo Roma xaa̱n, sa̱'á to̱'on va̱'a Jesús.
45001016	Ta ko̱ xíka'an noo̱í ká'i̱n sa̱'á to̱'on va̱'a ña̱ ká'a̱n sa'a̱ Jesús, dá chi̱ xí'ín to̱'on yó'o dáka̱ki Ndios ndidaá kúú ña̱yuu kándísa ñaá. Ta dinñó'ó no̱ó na̱ Israel ni̱ ka̱sáa̱ to̱'on va̱'a yó'o. Ta ni̱ kasa̱ndaá ta'anian no̱ó na̱ ko̱ kúú na̱ Israel.
45001017	Dá chi̱ to̱'on va̱'a yó'o ká'a̱n sa'a̱ ndí ki̱án kee yó, dá kando̱o vii yo̱ noo̱ Ndios, chi̱ kándo̱o vii yo̱ noo̱ ná sa̱'á iin tó'ón dini̱ ña̱ kándéé iní yo̱ Jesús. Dá chi̱ di'a kaá tuti ii̱ mií Ndios: “Na̱ ni̱ ka̱ndo̱o vií noo̱ Ndios sa̱'á ña̱ kándéé iní ñaá ná, no̱ón kúú na̱ kataki chíchí.”
45001018	Ta ña̱ xído̱ ini Ndios kíi nda̱ induú sata̱ ndidaá kúú ña̱yuu kée ña̱ kini, xí'ín na̱ xíxi ini, chi̱ xí'ín ña̱ kini kée na chítuu na ña̱ ndaa̱ sa'a̱ Ndios.
45001019	Ta ña̱ kánian kana'á ná sa'a̱ Ndios, sa̱ ná'á vá ná ña̱, dá chi̱ mií Ndios ni̱ xi̱'o ña̱ ni̱ ka̱ndaa̱ ini na̱ sa̱'án.
45001020	Ta va̱'ará o̱ kúu ta'on koni yo̱ choon ká'ano né'e na xí'ín noo̱ yo̱, ta va̱'ará o̱ kúu ta'on koni yo̱ ña̱ kúú ná Ndios, tído kánian kana'á yó ña̱ miía̱n ndaa̱ ió na̱, ta né'e na choon, chi̱ nda̱ rá ni̱ ka̱sá'á sa'a̱ ñayuú yó'o xí'o na ña̱ kándaa̱ ini yo̱ ña̱ dión kíán, chi̱ xiní yo̱ ndidaá kúú ña̱ ni̱ ka̱va̱'a na. Sa̱'á ño̱ó ni iin tó'ón ña̱yuu o̱ kúu kaa ña̱ ko̱ ná'á ná sa'a̱ Ndios.
45001021	Ta va̱'ará ná'á ná ña̱ ió Ndios, tído ko̱ ndáño̱'o ta'on ñaá ná táto̱'on ki̱'o kánian kee na, ta ni ko̱ náki̱'o na ndivé'e noo̱ ná. Di'a xíni̱ ndi ku̱ú vá ña̱'a ko̱ chóon nákani ini na̱, ta ni̱ ndu̱káxí nío̱ ná, chi̱ ni̱ na̱kuíi̱n naá vá ña̱xintóni̱ ná.
45001022	Kée na mií ná ña̱ kúú ná ña̱yuu ndichí, tído ni̱ nduxi̱xi di'a na,
45001023	chi̱ ni̱ da̱nkoo na ña̱ keká'ano Ndios, na̱ ió kuií. Dá ni̱ ka̱sá'á kéká'ano na na'áná ta̱a, tá'an ra̱ xí'i̱, xí'ín na'áná laa, xí'ín na'áná kirí komi̱ sa'a̱, xí'ín na'áná kirí xíka ti̱i.
45001024	Sa̱'á ño̱ó ni̱ na̱ki̱'o ñaá Ndios noo̱ ndidaá kúú ña̱ kini, tá'a̱n ña̱ kátoó téí ña̱yuu ñoó kee na. Sa̱'á ño̱ó ndéi iin rá iin na kée na ña̱ ka'an noo̱ xí'ín ñíi̱ ná.
45001025	Ta ni̱ da̱nkoo na ña̱ ndaa̱ sa'a̱ Ndios, ta ni̱ ka̱ndísa na ña̱ to̱'ón, chi̱ xí'o na ña̱ñó'ó, ta ndáño̱'o na ña̱ ni̱ ka̱va̱'a Ndios, ta ko̱ ndáño̱'o na mií Ndios, na̱ ni̱ ka̱va̱'a ndidaá kúú ña̱'a, na̱ daá kuití kánian natiin ña̱ñó'ó. Dión ná koo.
45001026	Ta sa̱'á ña̱ kée ña̱yuu ña̱ kini ñoó, sa̱'á ño̱ó ni̱ na̱ki̱'o ñaá Ndios no̱ó kua̱chi ka'an noo̱. Chi̱ nda̱ na̱ ñá'a̱ ni̱ da̱nkoo táto̱'on ki̱'o ni̱ saki Ndios ña̱ naki'in tá'an na xí'ín iin ta̱a kandei na. Di'a ni̱ na̱ki'in tá'an daá ñá'a̱ mií ná ndéi na kée na kua̱chi ka'an noo̱.
45001027	Ta dión ta'ani kée dao ta̱a, chi̱ ni̱ da̱nkoo ta'ani ra táto̱'on ki̱'o ni̱ saki Ndios naki'in tá'an ra xí'ín iin ñá'a̱ kandei na. Dá ni̱ ka̱sá'á kátoó xíxi ra kudi̱ ra̱ xí'ín ta̱a xi̱'ín rá, chi̱ yá'a ra kée ra kua̱chi ka'an noo̱ xí'ín daá ta̱a mií rá. Sa̱'á ño̱ó ní'i̱ tá'i̱ rá ña̱ ndo'o naní nío̱ rá sa̱'á kua̱chi kée ra.
45001028	Ta sa̱'á ña̱ ko̱ ní xíin na taó kuendá na̱ Ndios, sa̱'á ño̱ó ni̱ na̱ki̱'o ñaá Ndios noo̱ ndidaá kúú ña̱ kini nákani ini ña̱xintóni̱ ná, dá ná kee na ña̱ ko̱ kánian kee na.
45001029	Chi̱ ni̱ na̱kutí ná ñó'o ndidaá kúú ña̱'a ko̱ vá'a, ta kée na kua̱chi ka'an noo̱ xí'ín ndi ndáa mií vá ña̱yuu, ta saá ini na̱, ta kátoó nda̱'o na kakomí ná ña̱ kui̱ká, ta kée na ña̱ kini xí'ín dao ka̱ ña̱yuu, ta u'u̱ ini na̱, ta sa'ání na̱ ndi̱i, ta dána̱á na̱ dao ka̱ ña̱yuu, ta dánda'í na̱ ña̱yuu, ta chínaní kini na dao ka̱ ña̱yuu,
45001030	ta ká'a̱n u'u̱ na̱ sa'a̱ dao ka̱ na̱, ta káva̱'a na kua̱chi sa̱'á ña̱yuu, ta xiní u'u̱ na̱ Ndios, ta ko̱ó ña̱ñó'ó ná no̱ó ña̱yuu xi̱'ín ná, ta ká'án ná ña̱ kúú ná ña̱yuu ndáya̱'i, ta ió táyíí ini na̱, ta ndúkú ná kee na ña̱ kini sa̱á, ta ko̱ seídó'o na tatá na̱ xí'ín naná na̱,
45001031	ta kúú ná ña̱yuu ndeé to̱'on, ta ko̱ kée na to̱'on ká'a̱n na̱, ta ko̱ kú'u̱ ini na̱ sa'a̱ ni iin ña̱yuu, ta ko̱ ió nda'í ví ini na̱ xí'ín dao ka̱ ña̱yuu, ta ko̱ó ña̱ xí'o ká'ano ini noo̱ ná.
45001032	Ta sa̱ kándaa̱ ini ña̱yuu ñoó sa'a̱ choon ni̱ sa'anda Ndios, ta kándaa̱ ta'ani ini na̱ ña̱ ña̱yuu kée dión kánian kuu. Tído yá'a ii̱ vá mií ná kée na ña̱ kini ñoó, ta kádii̱ iní na̱ tá kée dao ka̱ ña̱yuu ña̱ kini ñoó. 2
45002001	Ni iin tó'ón ña̱ mani̱ o̱ kóo sa'a̱ ndo̱'ó tá dátai̱ kua̱chi ndó dao ka̱ ña̱yuu. Ko̱ né'e ta̱ndíni ndá yoo kúú ndo'ó, dá chi̱ tá dátai̱ kua̱chi ndó dao ka̱ ña̱yuu, dá kía̱n dátai̱ kua̱chi ndó mií vá ndó, chi̱ dión ta'ani yá'a mií ndó.
45002002	Ta sa̱ ná'á vá yó ña̱ kéyíko̱ ndaa̱ Ndios tá dándó'o na nío̱ ña̱yuu kée dión.
45002003	Ta nakani va̱'a ini ndo̱, chi̱ dátai̱ kua̱chi ndó dao ka̱ ña̱yuu, tído ki̱'o dión ta'ani yá'a mií ndó. ¿Á ká'án ndó ña̱ ka̱ki ndó noo̱ keyíko̱ Ndios sa'a̱ ndo̱?
45002004	O̱ sa̱ kú'ichi̱ ini ndo̱ koni ndo̱ ña̱ va̱'a kée Ndios, chi̱ va̱'a nda̱'o ini na̱, ta ndáti na, ta kueé ió ini na̱. ¿Á ko̱ ná'á ta'on ndó ña̱ va̱'a nda̱'o ini na̱, chi̱ kóni̱ na̱ ña̱ nandikó iní ndo̱ sa̱'á kua̱chi kée ndó?
45002005	Tído sa̱'á ña̱ kúú ndó ña̱yuu saá ini, ta sa̱'á ña̱ ko̱ kóni̱ ndo̱ nandikó ini ndo̱ sa̱'á kua̱chi kée ndó, sa̱'á ño̱ó ndukua̱'á ka̱ ví ta̱ndó'ó ndo'o ndó tá ná kasandaá kuu̱ kasaa̱ Ndios keyíko̱ ndaa̱ na̱ sa̱'á ndidaá ña̱yuu,
45002006	chi̱ chiya̱'i na noo̱ iin rá iin ña̱yuu táto̱'on káa ña̱ ni̱ kee na.
45002007	Ta ko'o̱n na̱ ki̱'o na ña̱ kataki chíchí ña̱yuu ndí'i ini kée ña̱ va̱'a, chi̱ ni̱ ndukú ná ña̱ñó'ó noo̱ Ndios, ta ni̱ ndukú ná ña̱ ka'a̱n va̱'a Ndios sa'a̱ ná, ta ni̱ ndukú ná ña̱ kandei chíchí ná.
45002008	Tído dándó'o Ndios nío̱ ña̱yuu dí'i̱nda̱ sa̱'á ña̱ xído̱ ini na̱ xiní ñaá ná, ta dión ta'ani kee na xí'ín na̱ ko̱ se̱ídó'o ña̱ ndaa̱, chi̱ ndíko̱ cháá ka̱ na̱ ña̱ ko̱ kía̱n ndaa̱.
45002009	Ndo'o naní nío̱ ndidaá ña̱yuu kée ña̱ kini kuu̱ dáá ñóó. Ta dinñó'ó ka̱ na̱ Israel ndo'o dión, ndi'i daá, dión ta'ani ndo'o nío̱ na̱ ko̱ kúú na̱ Israel.
45002010	Tído na̱ kée ña̱ va̱'a natiin na ña̱ñó'ó noo̱ Ndios, ta va̱'a ka'a̱n Ndios sa'a̱ ná, ta ni'i̱ ná ña̱ koo va̱'a ini na̱. Dinñó'ó ka̱ na̱ Israel natiin ña̱ va̱'a yó'o, ndi'i, dá natiin na̱ ko̱ kúú na̱ Israel ña̱.
45002011	Dá chi̱ ni iin ña̱yuu ko̱ máni̱ cháá ka̱ noo̱ Ndios, chi̱ iin nóó kúú vá ná noo̱ ná.
45002012	Ta ndi ndáa na̱ ko̱ ná'á ley Moisés, ta ni̱ ya̱'a na ni̱ kee na kua̱chi, no̱ón kúú na̱ naá sa̱'á kua̱chi kée na, va̱'ará ko̱ ná'á ná ley ñoó. Tído ndidaá na̱ kómí ley yó'o yá'a ta'ani na kée na kua̱chi, sa̱'á ño̱ó keyíko̱ sa'a̱ ná táto̱'on ki̱'o dándáki mií ley.
45002013	Chi̱ o̱ kándo̱o vii ta'on ni iin ña̱yuu noo̱ Ndios sa̱'á ña̱ seídó'o oon na choon sa'ándá ley. Sa̱va̱'a na̱ kée choon sa'ándáa̱n, no̱ón kúú na̱ kando̱o vii noo̱ Ndios.
45002014	Tído na̱ ko̱ kúú na̱ Israel, ko̱ kómí ná ley ni̱ xi̱'o Ndios noo̱ Moisés. Tído tá kée na dao choon sa'ándá ley Moisés xí'ín ña̱ nákani ini na̱, dá kía̱n ná'a̱ na̱ ña̱ ió ta'ani iin ley noo̱ ná, va̱'ará ko̱ ná'á ná mií ley Moisés.
45002015	Ta xí'ín ña̱ kée na ná'a̱ na̱ ña̱ ió iin ley nío̱ ná, ta ñoó kía̱n kédaá xí'ín ná, dá kandaa̱ ini na̱ á ni̱ kee na ña̱ va̱'a o ko̱ó. Sa̱'á ño̱ó ley nákaa̱ ini ña̱xintóni̱ ná dátai̱ kua̱chi ñaá, ta ño̱ó ta'ani chindeé ñaá
45002016	tá ná kasandaá kuu̱ keyíko̱ Ndios sa̱'á ña̱yuu xí'ín ndá'a̱ Jesús, chi̱ keyíko̱ na̱ sa'a̱ ndidaá kúú ña̱'a ni̱ ke̱de̱'é ña̱yuu táto̱'on ki̱'o kua'a̱n to̱'on va̱'a sa'a̱ Jesús, ña̱ ni̱ da̱ná'i̱ noo̱ ndo̱.
45002017	Ta ndo'ó, chínaní ndó mií ndó ña̱ kúú ndó na̱ Israel, ta kándéé ká'ano ini ndo̱ ley Moisés. Ta chíndaya̱'i ndó mií ndó ña̱ kúú ndó na̱ ñoo Ndios.
45002018	Ta kaá ndo̱ ña̱ ná'á ndó ndí ki̱án kóni̱ Ndios kee ndó, ta kaá ndo̱ ña̱ dána'a̱ ley ñoó noo̱ ndo̱ ndí ki̱án va̱'a kánian kee ndó.
45002019	Ta ká'án ndó ña̱ ti̱'a ndó tiin ndaa ndo̱ na̱ ko̱ túu noo̱, chi̱ ká'án ndó ña̱ kúú ndó iin ña̱ tóo̱n no̱ó ña̱yuu ko̱ ná'á Ndios.
45002020	Ta kaá ndo̱ ña̱ ti̱'a ndó dána'a̱ ndo̱ no̱ó na̱ ko̱ kátóni̱ iní, ta ti̱'a ta'ani ndó dána'a̱ ndo̱ no̱ó na̱ ko̱ ná'á táto̱'on ki̱'o kée ndó xí'ín takuálí. Ta kaá ndo̱ ña̱ noo̱ ley kómí ndó ndidaá ña̱ ndi̱chí xí'ín ña̱ ndaa̱ sa'a̱ Ndios.
45002021	Ti̱'a va̱'a ndó dána'a̱ ndo̱ noo̱ dao ka̱ ña̱yuu, sa̱'á ño̱ó, ¿ndiva̱'a ko̱ tí'a ndó dána'a̱ ndo̱ noo̱ míí ndó, tá dáá? Dá chi̱ dána'a̱ ndo̱ ña̱ ko̱ kánian ki'in kuí'íná ná. Ta, ¿ndiva̱'a kí'in kuí'íná ii̱ ri míí ndó?
45002022	Ta dána'a̱ ndo̱ ña̱ ko̱ kánian ya̱'a na kee na kua̱chi xí'ín na̱ ko̱ kúú yíi̱ ná o ñadi'í na̱. Ta, ¿ndiva̱'a kée ii̱ ri mií ndó dión? Tá miía̱n ndaa̱ ndisa káñó'ó ndó yoko̱, ¿ndiva̱'a ko̱ku'u ndó ini ve'e ño̱'a̱n, ta kí'in kuí'íná ndó ña̱ kui̱ká ñó'o inia̱n?
45002023	Kúryíí nda̱'o ndó sa̱'á ña̱ kómí ndó ley Ndios, sa̱'á ño̱ó, ¿ndiva̱'a kándaa ndo̱ ña̱ñó'ó Ndios sa̱'á ña̱ ko̱ se̱ídó'o ndó choon sa'ándáa̱n?
45002024	Ta ndaa̱ va ká'a̱n tuti ii̱ Ndios, chi̱ di'a kaáa̱n: “Ká'a̱n ndava̱'a na̱ ko̱ kúú na̱ Israel sa'a̱ Ndios kée ndo'ó.”
45002025	Miía̱n ndaa̱ ndáya̱'i ña̱ ni̱ ta'a̱nda̱ ñíi̱ ndo̱ tá seídó'o ndo'ó choon sa'ándá Ndios. Tído tá ko̱ se̱ídó'o ndó choon sa'ándá Ndios, dá kía̱n kúú ndó táto̱'on ña̱yuu ko̱ ní ta'a̱nda̱ ñíi̱.
45002026	Tído ña̱yuu ko̱ ní ta'a̱nda̱ ñíi̱, xía̱n nani kée na choon sa'ándá ley Ndios, no̱ón di'a kúú ña̱yuu Ndios, va̱'ará ko̱ ní ta'a̱nda̱ ñíi̱ ná.
45002027	Chi̱ tá seídó'o ña̱yuu ko̱ ní ta'a̱nda̱ ñíi̱ choon sa'ándá Ndios, ña̱ yó'o xí'o ña̱ kándaa̱ ini ndo̱ ña̱ kánian dándó'o Ndios nío̱ ndo̱, dá chi̱ va̱'ará kómí ndó ley Moisés, ta ni̱ ta'a̱nda̱ ñíi̱ ndo̱, tído yá'a ndó noo̱ choon sa'ándá ley ñoó.
45002028	Dá chi̱ ko̱ kúú yó na̱ Israel ndisa sa̱'á ña̱ ni̱ ta'a̱nda̱ ñíi̱ yo̱, chi̱ o̱ du̱ú ñíi̱ yo̱ kédaá xí'á, dá kúúó na̱ ñoo Ndios.
45002029	Dá chi̱ ña̱yuu miía̱n ndaa̱ kuiti kúú na̱ Israel, no̱ón kúú na̱ ndino'o iní na̱ seídó'o na Ndios. Ta nío̱ na̱ kía̱n ná'a̱ ña̱ kúú ná ña̱yuu Ndios, chi̱ ndino'o ini espíritu ná kándísa ñaá ná, ta ko̱ kándéé ini na̱ ley. Ta náta'an ini Ndios xiní na̱ ña̱yuu kée dión, va̱'ará ko̱ náta'an ini ña̱yuu xiní ñaá ná. 3
45003001	Ta, ¿á iin ña̱ ndáya̱'i kíán ña̱ kúú yó na̱ Israel? Ta, ¿á iin ña̱ ndáya̱'i kíán ña̱ ni̱ ta'a̱nda̱ ñíi̱ yo̱ viti?
45003002	Jaa̱n, ña̱ ndáya̱'i nda̱'o kíán, chi̱ chíndeé nda̱'o ña yo̱. Ta mií ña̱ ndáya̱'i cháá ka̱ kía̱n ni̱ xi̱'o Ndios to̱'on na noo̱ yo̱, na̱ Israel.
45003003	Tído, ¿ndi koo viti, chi̱ dao na̱ ñoo yo̱ ko̱ ní seídó'o ta'on na choon ni̱ sa'anda Ndios noo̱ ná? ¿Á ña̱ yó'o kóni̱ kaa ña̱ dánkoo ta'ani Ndios to̱'on ni̱ xi̱'o na noo̱ yo̱?
45003004	Ko̱ó, ko̱ ta̱'ón dión kíán. Di'a íin toon Ndios xí'ín ña̱ ni̱ kaa na̱ kee na, va̱'ará ndidaá ña̱yuu ni̱ ka̱ndo̱o kúú ná na̱ to̱'ón, chi̱ di'a kaá tuti ii̱ Ndios: Ndidaá ña̱yuu kandaa̱ ini ña̱ kée ní táto̱'on ki̱'o ni̱ ka'a̱n ní kee ní, sa̱'á ño̱ó tá ná ka'a̱n kuáchi̱ na̱ sa'a̱ ní, dá kía̱n kando̱o ní kakuu ní na̱ ni̱ ka̱ndeé.
45003005	¿Ndi ká'án ndo'ó viti? Tá kua̱chi yó kédaá xí'ín dao ka̱ ña̱yuu, dá kándaa̱ ini na̱ ña̱ íin ndaa̱ Ndios xí'ín to̱'on ni̱ xi̱'o na noo̱ yo̱, ¿á ña̱ yó'o kóni̱ kaa ña̱ ko̱ kánian dándó'o Ndios nío̱ yo̱? Ko̱ó, dá chi̱ dión nákani ini ta̱a ñayuú yó'o.
45003006	Tído ko̱ ta̱'ón dión kíán, dá chi̱ tá ná o̱ dándó'o Ndios nío̱ yo̱ sa̱'á ña̱ kini kée yó, dá kía̱n, ¿ndí koo keyíko̱ ndaa̱ na̱ sa'a̱ dao ka̱ ña̱yuu ndéi ñayuú yó'o, tá dáá?
45003007	Tído, tá kua̱chi kée ndu kía̱n kédaá, dá ná'a̱ ña̱ íin ndaa̱ Ndios xí'ín to̱'on ni̱ xi̱'o na, ta nátiin na ña̱ñó'ó noo̱ dao ka̱ ña̱yuu, ¿ndiva̱'a dándó'o na nío̱ ndú sa̱'á kua̱chi kée ndu, tá dáá?, kaá dao ndó.
45003008	Tá dión kíán, dá kía̱n, ¿á kaa yo̱ ña̱ kuu kee yó ña̱ kini, dá ná natu̱u ña̱ va̱'a? Ta kaá dao ña̱yuu ña̱ dión dána'a̱ ndu̱, chi̱ kátoó na̱ dátu̱ú ñaá ná, tído miía̱n ndaa̱ ya'i nda̱'o chiya̱'i na noo̱ Ndios sa̱'á ña̱ ká'a̱n na̱ dión.
45003009	Ta, ¿ndi ká'án yó viti? ¿Á ndáya̱'i cháá ka̱ yóó, na̱ Israel, o̱ du̱ú na̱ ko̱ kúú na̱ Israel? Ko̱ó, ko̱ ta̱'ón dión kíán. Dá chi̱ sa̱ ni̱ na̱kanii xí'ín ndó ña̱ yóó, na̱ kúú na̱ Israel, xí'ín na̱ ko̱ kúú na̱ Israel, ndidaá vá yó ñó'o ti̱xi ndá'a̱ kua̱chi.
45003010	Dá chi̱ di'a va kaá tuti ii̱ Ndios: Ni iin tó'ón ña̱yuu ko̱ kúú ña̱yuu ndaa̱ noo̱ Ndios, ta ni iin tó'ón ná ko̱ó.
45003011	Ni iin tó'ón ña̱yuu ko̱ kándaa̱ ini, ta ni iin tó'ón ña̱yuu ko̱ nándukú Ndios.
45003012	Ndidaá kúú ña̱yuu ni̱ ka̱nkuei xoo noo̱ Ndios, ta ni̱ nduu na ña̱yuu ko̱ chóon. Ta ni iin na ko̱ kée ña̱ va̱'a, ta ni iin tó'ón ná ko̱ó.
45003013	Táto̱'on iin yái̱ ndi̱i ña̱ nónó yú'u̱ kúú diko̱ ná, chi̱ kánkuei ndino'o to̱'on kini yú'u̱ ná. Ta xí'ín yáa̱ ná ká'a̱n na̱ ña̱ to̱'ón. Ta xí'ín to̱'on ká'a̱n na̱ dárkue'e̱ na̱ ña̱yuu, táto̱'on dárkue'e̱ iin koo̱ iin ña̱yuu xí'ín ndirá dee̱n ri̱.
45003014	Ta ni̱ chití yú'u̱ ná ñó'o to̱'on kini xí'ín to̱'on ova̱.
45003015	Ta kaon kána sa'a̱ ná kua'a̱n na̱ kati na ni̱í ña̱yuu xi̱'ín ná.
45003016	Ta ndeí kúú míí vá no̱ó xíonoo na dándó'o na nío̱ ña̱yuu, ta dánkoo nda'í ñaá ná.
45003017	Ta ko̱ tí'a na kandei va̱'a na xí'ín ña̱yuu xi̱'ín ná.
45003018	Ta ni lú'u̱ ví ko̱ yu̱'ú ni'ini na Ndios.
45003019	Sa̱'á ño̱ó sa̱ ná'á vá yó ña̱ ndidaá to̱'on ña̱ ká'a̱n tuti ii̱ Ndios yó'o, ká'a̱n xí'ín ndidaá na̱ ñó'o ti̱xi ndá'a̱ miíán. Sa̱'á ño̱ó ná kadi na̱ Israel yú'u̱ ná, chi̱ mií ná xí'ín ndidaá ka̱ ni ña̱yuu ndéi ñayuú yó'o nakui̱ta noo̱ Ndios iin kuu̱, dá keyíko̱ sa̱'á ná.
45003020	Chi̱ ni iin tó'ón ña̱yuu o̱ kándo̱o vii noo̱ Ndios sa̱'á ña̱ kée na choon sa'ándá ley. Dá chi̱ ni̱ xi̱'o Ndios ley na̱ noo̱ yo̱, dá ná kandaa̱ ini yo̱ ña̱ kúú yó ña̱yuu kómí kua̱chi noo̱ ná.
45003021	Tído viti ná'a̱ Ndios noo̱ yo̱ ña̱ ió iin ka̱ ña̱'a noo̱ ley, ta ño̱ó kía̱n kédaá xí'ín yó, dá kando̱o vii yo̱ noo̱ ná. Ta mií ley xí'ín profeta xí'o ndaa̱ kuendá sa'a̱ ña̱ yó'o,
45003022	chi̱ dánkoo vii Ndios yo̱ noo̱ mií ná sa̱'á iin tó'ón dini̱ ña̱ kándéé iní yo̱ Jesucristo. Ta dión kée na xí'ín ndidaá kúú ña̱yuu kándísa Jesús. Ta ko̱ ta̱ó kuendá ta'on na ndá yoo kúú iin rá iin ña̱yuu,
45003023	dá chi̱ ndidaá tá'a̱n va na yá'a kée kua̱chi, sa̱'á ño̱ó ni̱ kuxíká ná no̱ó ña̱ vii kúú Ndios.
45003024	Tído viti ni̱ ni'i̱ óon yó ña̱ kándo̱o vii yo̱ noo̱ ná sa̱'á ña̱ mani̱ ni̱ kee na sa'a̱ yo̱, chi̱ ni̱ taó xóo na yó ti̱xi ndá'a̱ kua̱chi sa̱'á ña̱ ni̱ xi'i̱ Cristo Jesús sa'a̱ yo̱.
45003025	Chi̱ ni̱ ta̱nda'á ñaá Ndios ni̱ kii na ni̱ chi̱ya̱'i na sa'a̱ kua̱chi yo̱ xí'ín nii̱ ná, ta ni̱ ndoo kua̱chi yó sa̱'á ña̱ kándéé iní yo̱ ná. Ta ki̱'o dión ná'a̱ na̱ mií ná ña̱ kúú ná iin na̱ ndaa̱. Ta sa̱'á ña̱ kueé ini Ndios, sa̱'á ño̱ó ko̱ ní sa'a̱n ta'on na taó kuendá na̱ sa'a̱ kua̱chi ni̱ kee ña̱yuu ni̱ sa̱ ndei sa̱ na'á.
45003026	Tído viti ná'a̱ na̱ mií ná ña̱ kúú ná na̱ ndaa̱, dá kandaa̱ ini yo̱ ña̱ kéyíko̱ ndaa̱ na̱, ta dánkoo vii ná yó noo̱ ná sa̱'á ña̱ kándéé iní yo̱ Jesús.
45003027	Ta, ¿ndeí kua'a̱n ña̱ kúryíí ña̱yuu? Ni naá óon vaan. Ta, ¿ndiva̱'a ni̱ naá óoan? Ni̱ naá óon vaan dá chi̱ sa̱'á iin tó'ón di̱ní ña̱ kándéé iní yo̱ Jesús kándo̱o vii yo̱ noo̱ Ndios, ta o̱ du̱ú sa̱'á ña̱ kée yó choon sa'ándá ley.
45003028	Ta viti kía̱n kándaa̱ inio̱ ña̱ kándo̱o vii yo̱ noo̱ Ndios sa̱'á ña̱ kándéé iní yo̱ Jesús, ta o̱ du̱ú sa̱'á ña̱ kée yó choon sa'ándá ley.
45003029	¿Á ká'án ndó ña̱ kúú ná iin Ndios dáka̱ki sa̱va̱'a na̱ Israel? Ko̱ó. ¿Á ko̱ ná'á ta'on ndó ña̱ kúú ta'ani na iin Ndios dáka̱ki na̱ ko̱ kúú na̱ Israel viti? Chi̱ miía̱n ndaa̱ kúú ta'ani na Ndios noo̱ ná.
45003030	Dá chi̱ iin tó'ón dini̱ vá kúú Ndios, ta mií ná xí'o ña̱ kándo̱o vií ña̱yuu ni̱ ta'a̱nda̱ ñíi̱ noo̱ ná sa̱'á ña̱ kándéé iní na̱ Jesús, ta xí'o ta'ani na ña̱ kándo̱o vií na̱ ko̱ ní ta'a̱nda̱ ñíi̱ noo̱ ná sa̱'á ña̱ kándéé ta'ani ini na̱ Jesús.
45003031	¿Á ká'án ndó ña̱ sa̱'á ña̱ kándéé iní yo̱ Jesús, ñoó dánkoo xoo yó ley? Ko̱ó, chíndaya̱'i di'a yó ley sa̱'á ña̱ kándéé iní yo̱ Jesús. 4
45004001	Ta viti, ¿ndí ki̱án kaa yo̱ sa̱'á Abraham, na̱ sa̱ kuu tatá sá'ano yo̱? ¿Ndí ki̱án ni̱ ka̱ndaa̱ ini na̱ sa'a̱ ña̱ yó'o?
45004002	Tá ni̱ ka̱ndo̱o vii Abraham noo̱ Ndios sa̱'á ña̱ va̱'a ni̱ kee na, dá kía̱n kuu va kuryíí ná. Tído ko̱ ta̱'ón dión kíán, sa̱'á ño̱ó ko̱ ní kúu ta'on kuryíí ná noo̱ Ndios.
45004003	Chi̱ di'a va ká'a̱n tuti ii̱ Ndios: “Sa̱'á ña̱ ni̱ ka̱ndeé ini Abraham Ndios, sa̱'á ño̱ó ni̱ ka̱ndo̱o vii ná noo̱ Ndios.”
45004004	Tá ná kéchóon iin ta̱a noo̱ iin sato'o, ko̱ xí'o oon ta'on sato'o ra̱ di̱'ón noo̱ rá, chi̱ ña̱ kánian ki'in ya̱'i ra kíán.
45004005	Tído na̱ ko̱ kándeé ini ña̱ va̱'a kée na, di'a kándísa na iin tó'ón dini̱ Ndios, na̱ dánkoo vií ña̱yuu kómí kua̱chi noo̱ mií ná, no̱ón kúú na̱ kándo̱o vii noo̱ Ndios sa̱'á ña̱ kándéé iní ñaá ná.
45004006	Ta dión ta'ani ni̱ kaa rey David ña̱ ndiká'án ndi kúu ví ña̱yuu kándo̱o vii noo̱ Ndios sa̱'á ña̱ kándéé iní ñaá ná, ta o̱ du̱ú sa̱'á ña̱ va̱'a kée na.
45004007	Ta di'a ni̱ kaa na̱: Ndiká'án ndí kúu ví ña̱yuu, na̱ ni̱ xi̱'o ká'ano ini Ndios sa'a̱ ña̱ kini kée na, chi̱ ni̱ da̱ndóo Ndios kua̱chi na̱.
45004008	Ndiká'án ndi kúu ví ña̱yuu, na̱ ko̱ ní kekuendá Ndios sa̱'á kua̱chi.
45004009	¿Á sa̱va̱'a na̱ ni̱ ta'a̱nda̱ ñíi̱ vá ni̱'í ña̱ ndoo kua̱chi na noo̱ Ndios, o á ni'i̱ ta'ani na̱ ko̱ ní ta'a̱nda̱ ñíi̱ ña̱ va̱'a yó'o? ¿Ndi ká'án ndó? Sa̱ ni̱ na̱kani yu'u̱ xí'ín ndó ña̱ sa̱'á ña̱ ni̱ ka̱ndeé iní Abraham Ndios, sa̱'á ño̱ó ni̱ ka̱ndo̱o vii ná noo̱ ná.
45004010	Ta, ¿ndá oon ni̱ ka̱ndo̱o vii ná noo̱ Ndios? ¿Á sa̱ dinñó'ó ka̱ ni̱ ta'a̱nda̱ ñíi̱ ná, dá ni̱ ka̱ndo̱o vii ná noo̱ Ndios, o kómani̱ vá? Miía̱n ndaa̱ kuiti ko̱ ñá'a̱ ii̱ vá ta'a̱nda̱ ñíi̱ ná, dá ni̱ ka̱ndo̱o vii ná noo̱ Ndios.
45004011	Ta cháá ka̱ chí noo̱, dá ni̱ ta'a̱nda̱ ñíi̱ ná. Ta ña̱ yó'o ná'a̱ ña̱ ni̱ ka̱ndo̱o vii ná noo̱ Ndios tá o̱ ñá'a̱ ta'a̱nda̱ ñíi̱ ná sa̱'á ña̱ ni̱ ka̱ndeé iní na̱ Ndios. Sa̱'á ño̱ó Abraham kúú táto̱'on iin tatá noo̱ ndidaá kúú ña̱yuu kándísa Jesús, va̱'ará ko̱ ní ta'a̱nda̱ ñíi̱ ná, chi̱ sa̱'á ña̱ kándeé iní ña̱yuu ñoó Jesús, sa̱'á ño̱ó kándo̱o vii ná noo̱ Ndios.
45004012	Ta kúú ta'ani na tatá no̱ó na̱ ni̱ ta'a̱nda̱ ñíi̱. Tído ko̱ kúú ta'on na tatá noo̱ ná sa̱'á ña̱ ni̱ ta'a̱nda̱ ñíi̱ óon ni na. Kúú ná tatá noo̱ ñayuú yó'o tá kándéé ta'ani ini na̱ Ndios táto̱'on ki̱'o ni̱ ka̱ndeé iní ñaá mií ná tá ko̱ ñá'a̱ ta'a̱nda̱ ñíi̱ ná.
45004013	Chi̱ ko̱ ní kaá Ndios ña̱ ki̱'o na iin níí kúú ñayuú yó'o noo̱ Abraham xí'ín no̱ó de̱'e ñání na̱ sa̱'á ña̱ ni̱ seídó'o na ley. Di'a ni̱ ni'i̱ náa̱n chi̱ ni̱ ka̱ndo̱o vii ná noo̱ Ndios sa̱'á ña̱ ni̱ ka̱ndeé iní ñaá ná.
45004014	Tá sa̱va̱'a na̱ seídó'o choon sa'ándá ley ni̱'í ña̱ ni̱ kaa Ndios ki̱'o na, dá kía̱n ko̱ chóon ta'on ña̱ kándéé ini yo̱ Ndios, ta ni̱ tu̱ú vá ña̱ ni̱ kaa na̱ ki̱'o na noo̱ yo̱, ní kúu.
45004015	Dá chi̱ sa̱va̱'a ña̱ ni'i̱ yo̱ kée ley kúú ña̱ kuido̱ ini Ndios koni na̱ yó. Tído na̱ ko̱ó ley noo̱, no̱ón kúú na̱ ko̱ yá'a ta'on noo̱án.
45004016	Ta sa̱'á ña̱ kándéé ini yo̱ Ndios, sa̱'á ño̱ó ni'i̱ óon yó ña̱ va̱'a ni̱ kaa na̱ ki̱'o na noo̱ yo̱, dá kía̱n miía̱n ndaa̱ kuiti ni'i̱ ndidaá na̱ ve'e Abraham ña̱ va̱'a yó'o. Chi̱ o̱ du̱ú sa̱va̱'a no̱ó na̱ kómí ley ni̱'í ña̱ va̱'a yó'o, chi̱ ni'i̱ ta'ani ña̱yuu kándéé ini Ndios táto̱'on ki̱'o ni̱ ka̱ndeé ini ñaá Abraham ña̱ va̱'a yó'o. Sa̱'á ño̱ó Abraham kúú táto̱'on iin tatá noo̱ ndidaá yó.
45004017	Chi̱ di'a kaá tuti ii̱ Ndios sa'a̱ Abraham: “Ni̱ chi̱kanii yo̱'ó kakuuón iin tatá no̱ó kua̱'á nda̱'o ña̱yuu.” Ta Ndios, na̱ ni̱ ka̱ndísa Abraham, no̱ón kúú na̱ xí'o ña̱ kataki na̱ ni̱ xi'i̱, ta ká'a̱n na̱ sa̱'á ña̱ ve̱i koo, ta taó na̱ kuendá ña̱ sa̱ ióa̱n.
45004018	Ni̱ ka̱ndísa ndaa̱ Abraham ña̱ ni̱ ka'a̱n Ndios xí'ín ná, va̱'ará ko̱ó ka̱ ta̱ndeé iní ña̱ kaki iin de̱'e na. Tído sa̱'á ña̱ ni̱ ka̱ndeé ini na̱ Ndios, sa̱'á ño̱ó ni̱ kasa̱ndaá na̱ kúú ná iin tatá no̱ó kua̱'á nda̱'o ña̱yuu, táto̱'on ki̱'o ni̱ kaa mií Ndios xí'ín ná: “Ki̱'o dión ví kua'a̱ kakuu de̱'e de̱'e ñánóo̱n.”
45004019	Ta sa̱ íin ndaa̱ Abraham xí'ín ña̱ kándéé ini na̱ ña̱ koo de̱'e na, va̱'ará sa̱ ni̱ kusá'ano na, chi̱ ió na̱ táto̱'on iin ciento kuia̱. Ta daá dókó o̱ kóo de̱'e va kúú dókó Sara.
45004020	Tído ko̱ ní kútúú ini na̱, ta ko̱ ní nákani kuáchi̱ ini na̱ sa̱'á ña̱ ni̱ ka'a̱n Ndios ña̱ koo de̱'e na. Di'a ni̱ na̱kuíi̱n toon cháá ka̱ na̱ xí'ín ña̱ kándéé iní na̱ Ndios. Ta ni̱ na̱ki̱'o na ña̱ñó'ó noo̱ ná.
45004021	Dá chi̱ ni̱ ka̱ndaa̱ ka̱xí ini na̱ ña̱ ió choon noo̱ ndá'a̱ Ndios ña̱ kee na ndidaá kúú ña̱'a ni̱ kaa na̱ kee na.
45004022	Ta sa̱'á ña̱ ni̱ ka̱ndeé iní na̱ Ndios, sa̱'á ño̱ó ni̱ ka̱ndo̱o vii ná noo̱ ná.
45004023	Ta o̱ du̱ú sa'a̱ iin tó'ón Abraham ká'a̱n tuti ii̱ Ndios ña̱ ni̱ ka̱ndo̱o vii ná noo̱ Ndios sa̱'á ña̱ ni̱ ka̱ndeé ini ñaá ná,
45004024	dá chi̱ nda̱ sa'a̱ yóó ta'ani ká'a̱n, chi̱ kándo̱o vii ta'ani yó noo̱ Ndios sa̱'á ña̱ kándéé iní yo̱ ná, ta mií ná ni̱ da̱nátaki Jesús, na̱ kúú sato'o yo̱.
45004025	Ta na̱ yó'o kúú na̱ ni̱ na̱ki̱'o mií ni̱ xi'i̱ na̱ sa̱'á kua̱chi yó. Dá ni̱ da̱nátaki ñaá Ndios, dá kuu kando̱o vii yo̱ noo̱ mií ná sa'a̱ Jesús. 5
45005001	Ni̱ ka̱ndo̱o vii vá yó noo̱ Ndios sa̱'á ña̱ kándéé iní yo̱ ná, sa̱'á ño̱ó sa̱ ndéi va̱'a yó xí'ín ná sa̱'á ña̱ ni̱ kee Jesucristo, na̱ kúú sato'o yo̱.
45005002	Ta sa̱'á ña̱ ni̱ kee Jesús, sa̱'á ño̱ó ni̱ ndu̱'u yó ti̱xi ndá'a̱ ña̱ mani̱ ni̱ kee Ndios sa̱'á ña̱ kándéé iní yo̱ ná, ta ndíta toon yó xí'án. Sa̱'á ño̱ó kádii̱ iní yo̱ sa̱'á ta̱ndeé iní ña̱ kía̱n kandei chíchí yó noo̱ ndato náye'e̱ noo̱ ió na̱.
45005003	Ta o̱ du̱ú sa'a̱ iin tó'ón ña̱ yó'o ni kádii̱ iní yo̱, chi̱ kádii̱ ta'ani iní yo̱ tein ta̱ndó'ó ndó'o yó, dá chi̱ sa̱ ná'á vá yó ña̱ ta̱ndó'ó kédaá, dá kati̱'a yó kundeé ini yo̱.
45005004	Ta sa̱'á ña̱ kúndeé ini yo̱, sa̱'á ño̱ó kána va̱'a yó noo̱ Ndios, ta sa̱'á ña̱ kána va̱'a yó noo̱ mií ná, sa̱'á ño̱ó ni'i̱ yo̱ cháá ka̱ ta̱ndeé iní noo̱ ná.
45005005	Ta ta̱ndeé iní yó'o kía̱n ko̱ dátu̱ú ta'an vaan yó, chi̱ ni̱ na̱kutí nío̱ yo̱ xí'ín ña̱ kú'u̱ nda̱'o ini Ndios sa'a̱ yo̱ ni̱ kee Espíritu ii̱ mií ná, na̱ ni̱ xi̱'o na noo̱ yo̱.
45005006	Ko̱ kándeé yó dáka̱ki yó mií yó, sa̱'á ño̱ó ni̱ kii Cristo Jesús tá ni̱ kasa̱ndaá tiempo ni̱ ka̱xi Ndios, ta ni̱ xi'i̱ na̱ sa̱'á na̱ kómí kua̱chi.
45005007	Miía̱n ndaa̱ iin ña̱ kuáchi̱ nda̱'o kíán ña̱ naki̱'o iin ña̱yuu mií ná ña̱ kuu na̱ sa'a̱ iin ña̱yuu ndaa̱. Tído ndá ndi kuu ió iin ña̱yuu xino̱ ini naki̱'o na mií ná ña̱ kuu na̱ sa'a̱ iin ña̱yuu va̱'a.
45005008	Tído Ndios kúú na̱ ná'a̱ ña̱ kú'u̱ nda̱'o ini na̱ sa'a̱ yo̱, dá chi̱ xía̱n nani kúú ii̱ vá yó ña̱yuu kómí kua̱chi, Cristo Jesús kúú na̱ ni̱ xi'i̱ sa'a̱ yo̱.
45005009	Ta sa̱'á ña̱ ni̱ ka̱ndo̱o vii yo̱ noo̱ Ndios sa̱'á ña̱ ni̱ sata Jesús nii̱ ná sa'a̱ yo̱, sa̱'á ño̱ó miía̱n ndaa̱ kuiti ka̱ki va yó kee mií Jesús no̱ó ña̱ xído̱ ini Ndios xiní na̱ ña̱yuu kómí kua̱chi.
45005010	Chi̱ ni̱ sa̱ kuu yó ña̱yuu ko̱ ní sá ne'e tá'an va̱'a xí'ín Ndios, tído ni̱ na̱ki'in tá'an va̱'a Ndios xí'ín yó sa̱'á ña̱ ni̱ xi'i̱ de̱'e na sa'a̱ yo̱. Ta viti sa̱'á ña̱ ni̱ na̱ki'in tá'an va̱'a yó xí'ín ná, sa̱'á ño̱ó miía̱n ndaa̱ kuiti ka̱ki yó sa̱'á ña̱ ni̱ na̱taki de̱'e na ió na̱.
45005011	Ta o̱ du̱ú ña̱ yó'o oon ni ni'i̱ yo̱, chi̱ ió ndeé ini yo̱ xí'ín Ndios sa'a̱ Jesucristo, na̱ kúú sato'o yo̱, chi̱ sa'a̱ mií ná ni̱ kasa̱ndaá yo̱ ni̱ na̱ki'in tá'an va̱'a yó xí'ín Ndios.
45005012	Ta sa̱'á ña̱ ni̱ ya̱'a iin ta̱a naní Adán ni̱ kee ra kua̱chi, sa̱'á ño̱ó ni̱ ka̱sá'á ña̱yuu ndéi ñayuú yó'o kée na kua̱chi. Ta sa̱'á ña̱ ni̱ kee ta̱a ñoó kua̱chi, sa̱'á ño̱ó ni̱ xi'i̱ ra̱. Dá ni̱ ka̱sá'á ta'ani xí'i̱ ndidaá kúú ña̱yuu, chi̱ ndidaá ná ni̱ ka̱sá'á yá'a kée kua̱chi.
45005013	Tá o̱ ñá'a̱ ki̱'o Ndios ley na̱ noo̱ Moisés, sa̱ ndei va ña̱yuu sa̱ kee na kua̱chi. Tído sa̱'á ña̱ ko̱ ní ya̱'a na noo̱ ni iin ley, sa̱'á ño̱ó ko̱ ní taó kuendá Ndios kua̱chi ni̱ kee na.
45005014	Tído nda̱ tiempo Adán, ta nda̱ tiempo Moisés sa̱ xí'i̱ ña̱yuu, va̱'ará ko̱ ní ya̱'a na noo̱ choon sa'ándá Ndios táto̱'on ni̱ kee Adán. Ta Adán ni̱ sa̱ kuu táto̱'on iin ko̱nda'i̱ iin ka̱ ta̱a ni̱ kii sata̱ rá.
45005015	Tído díin va kúú ña̱ va̱'a ní'i̱ yó noo̱ Ndios o̱ du̱ú ña̱ ní'i̱ yo̱ sa̱'á kua̱chi ni̱ kee Adán. Dá chi̱ sa̱'á kua̱chi ni̱ kee ra, ní'i̱ ndidaá kúú ña̱yuu ña̱ xí'i̱ na̱. Tído kua̱'á nda̱'o ña̱yuu ní'i̱ kua̱'á nda̱'o ña̱ mani̱ xí'ín ña̱ va̱'a noo̱ Ndios sa̱'á ña̱ ni̱ kee iin ka̱ ta̱a, na̱ kúú Jesucristo.
45005016	Chi̱ ña̱ va̱'a ní'i̱ yó noo̱ Ndios, ko̱ kúú nóó ta'an vaan xí'ín ña̱ ní'i̱ yo̱ sa̱'á kua̱chi ni̱ kee Adán. Dá chi̱ sa̱'á ña̱ ni̱ ya̱'a Adán ni̱ kee ra kua̱chi ñoó, sa̱'á ño̱ó ni̱ ka̱sá'á ndó'o nío̱ yo̱, ta ni̱ ka̱ndo̱o yó kúú yó ña̱yuu kómí kua̱chi noo̱ Ndios. Tído sa̱'á ña̱ kómí yó kua̱'á nda̱'o kua̱chi, sa̱'á ño̱ó ni̱ kee Ndios ña̱ mani̱ xí'ín yó, dá ná kuu kando̱o vii yo̱ noo̱ ná.
45005017	Ta sa̱'á ña̱ ni̱ ya̱'a iin ta̱a ni̱ kee ra kua̱chi, sa̱'á ño̱ó ní'i̱ ndidaá ña̱yuu ña̱ xí'i̱ na̱. Tído yóó kúú na̱ ni̱'í ña̱ kataki chíchí yó sa̱'á ña̱ ni̱ kee iin ka̱ ta̱a, na̱ kúú Jesucristo, chi̱ sa'a̱ míí ná ní'i̱ yó kua̱'á ña̱ mani̱ noo̱ Ndios, ta ní'i̱ ta'ani yó ña̱ kándo̱o vii yo̱ noo̱ ná.
45005018	Ta sa̱'á kua̱chi ni̱ kee iin tó'ón ta̱a, sa̱'á ño̱ó ndidaá ña̱yuu kándo̱o kúú ná na̱ kómí kua̱chi noo̱ Ndios. Ta ki̱'o dión ta'ani sa̱'á ña̱ va̱'a ni̱ kee iin ka̱ ta̱a, sa̱'á ño̱ó ndidaá ña̱yuu kuu kando̱o vii noo̱ Ndios, ta ni'i̱ ná ña̱ kataki chíchí ná.
45005019	Chi̱ sa̱'á ña̱ ko̱ ní seídó'o iin ta̱a choon ni̱ sa'anda Ndios noo̱ rá, sa̱'á ño̱ó ndidaá kúú ña̱yuu kómí kua̱chi noo̱ Ndios. Ta sa̱'á ña̱ ni̱ seídó'o iin ka̱ ta̱a choon ni̱ sa'anda Ndios noo̱ ná, sa̱'á ño̱ó kua̱'á nda̱'o ña̱yuu ni̱'í ña̱ kando̱o vii ná noo̱ Ndios.
45005020	Ni̱ xi̱'o Ndios ley na̱ noo̱ yo̱, dá ná kandaa̱ ini yo̱ ña̱ kua̱'á nda̱'o kua̱chi kómí yó noo̱ ná. Tído sa̱'á ña̱ ni̱ ndu̱kua'a̱ ka̱ ví kua̱chi yo̱ noo̱ ná, sa̱'á ño̱ó ni̱ ndu̱ká'ano cháá ka̱ ví ña̱ mani̱ ni̱ kee na xí'ín yó.
45005021	Chi̱ táto̱'on sa̱ da̱ndáki kua̱chi ña̱yuu, dá sa̱ xí'i̱ na̱, ki̱'o dión ta'ani dándáki ña̱ mani̱ Ndios ndidaá yó, dá kando̱o vii yo̱ noo̱ ná, dá ni'i̱ yo̱ ña̱ kataki chíchí yó sa'a̱ Jesucristo, na̱ kúú sato'o yo̱. 6
45006001	¿Ndi ká'án ndó viti? ¿Á va̱'a va kee ii̱ yó kua̱chi, dá ná ku'u̱ ká'ano cháá ka̱ ini Ndios sa'a̱ yo̱?
45006002	Ko̱ó, ko̱ ta̱'ón dión kíán. Dá chi̱ sa̱ ni̱ xi'i̱ va yó no̱ó kua̱chi, sa̱'á ño̱ó, ¿ndi kee yó nandió kuéi yó kee tuku yóa̱n, tá dáá?
45006003	¿Á ko̱ ná'á ta'on ndó ña̱ tá ni̱ sodo̱ ndúta̱ yo̱, dá iin ni̱ nduu yó xí'ín Cristo Jesús? Chi̱ tá ni̱ sodo̱ ndúta̱ yo̱ kíán táto̱'on ni̱ xi'i̱ nduú yo̱ xí'ín ná.
45006004	Ta sa̱'á ña̱ ni̱ xi'i̱ nduú yo̱ xí'ín ná, sa̱'á ño̱ó ni̱ ndu̱xi nduú yo̱ xí'ín ná tá ni̱ sodo̱ ndúta̱ yo̱. Dá kíán, táto̱'on ki̱'o ndato téí ni̱ da̱nátaki Ndios Cristo Jesús xí'ín ndée̱ ndato na̱, ki̱'o dión ta'ani ni̱ na̱taki yo̱ kandei yó kakuu yó ña̱yuu sa̱á ni̱ kee Ndios.
45006005	Táto̱'on ki̱'o iin ni̱ nduu yó xí'ín ná tá ni̱ xi'i̱ nduú yo̱ xí'ín ná, ki̱'o dión ta'ani nataki yo̱ táto̱'on ki̱'o ni̱ na̱taki mií ná.
45006006	Kándaa̱ inio̱ ña̱ ni̱ sa̱rkaa nduú ña̱ ni̱ sa̱ kuu yó tá sata̱ xí'ín Jesús ndi̱ka cruz, dá kía̱n ná naá ña̱ kátoó ñíi̱ yo̱ keean kua̱chi, dá ná dá'a ka̱ ni kee yó choon sa'ándáa̱n.
45006007	Chi̱ ña̱yuu ni̱ xi'i̱, sa̱ ni̱ ke̱xoo na ti̱xi ndá'a̱ kua̱chi.
45006008	Ta sa̱'á ña̱ ni̱ xi'i̱ nduú yo̱ xí'ín Cristo Jesús, sa̱'á ño̱ó kándéé ká'ano iní yo̱ ña̱ kandei nduú yo̱ xí'ín ná.
45006009	Chi̱ sa̱ ná'á yó ña̱ ni̱ na̱taki Jesús, sa̱'á ño̱ó o̱ nándió ko̱o ka̱ na̱ kuu na̱, chi̱ ko̱ó ka̱ choon noo̱ nda'á ña̱ sa'ání ndi̱i ña̱ ka'ání ñaá.
45006010	Chi̱ tá ni̱ xi'i̱ Jesús, ta kúú iin tó'ón dáá vá ni̱ xi'i̱ na̱ sa'a̱ ndidaá kua̱chi yó. Ta viti takí na̱ ió na̱ kée na ña̱ kóni̱ Ndios.
45006011	Ta dión ta'ani taó kuendá ndo̱ ña̱ ni̱ xi'i̱ ndo̱ no̱ó kua̱chi, ta viti takí ndo̱ kée ndó ña̱ kóni̱ Ndios sa̱'á ña̱ ni̱ kee Cristo Jesús, na̱ kúú sato'o yo̱.
45006012	Sa̱'á ño̱ó ná dá'a ni konó ka̱ ndo̱ ña̱ dándáki kua̱chi ñíi̱ ndíxi tóo ndó. Ta ná dá'a ka̱ ni kueídó'o ndó ña̱ kini kóni̱ ñíi̱ ndo̱ keean.
45006013	Ta ni o̱ sa̱ kí'o ndó ni lú'u̱ ñíi̱ ndo̱ no̱ó kua̱chi, dá kakian iin ña̱'a kéchóon no̱ó ña̱ kini. Di'a naki̱'o ndó míí ndó noo̱ Ndios táto̱'on iin ña̱yuu ni̱ na̱taki tein na̱ ni̱ xi'i̱. Ta naki̱'o ta'ani ndó ñíi̱ ndo̱ noo̱ Ndios, dá ná kakian iin ña̱'a kéchóon no̱ó ña̱ va̱'a.
45006014	Ko̱ dándáki ka̱ kua̱chi ndo'ó, dá chi̱ ko̱ ñó'o ka̱ ndo̱ ti̱xi ndá'a̱ ley Moisés, nda̱á di'a noo̱ ndá'a̱ ña̱ mani̱ Ndios vá ñó'o ndó viti.
45006015	Sa̱'á ño̱ó, ¿á kuu va ya̱'a yó keeá kua̱chi sa̱'á ña̱ ko̱ ñó'o ka̱ yo̱ ti̱xi ndá'a̱ ley ñoó, chi̱ nda̱á noo̱ ndá'a̱ ña̱ mani̱ Ndios vá ñó'o yó viti? Ko̱ó, o̱ kúu ta'on.
45006016	¿Á ko̱ ná'á ta'on ndó ña̱ tá naki̱'o ndó mií ndó ña̱ kakuu ndó na̱ kéchóon noo̱ iin sato'o, dá kía̱n kánian kueídó'o ndó na̱, chi̱ ñó'o ndó ti̱xi ndá'a̱ ná? Sa̱'á ño̱ó tá ná naki̱'o ndó mií ndó ti̱xi ndá'a̱ kua̱chi kakuuan sato'o ndo̱, dá kía̱n ni'i̱ ndo̱ ña̱ kánian kuu ndo̱. Tído, tá ná naki̱'o ndó mií ndó ti̱xi ndá'a̱ ña̱ kóni̱ Ndios, dá kía̱n ni'i̱ ndo̱ ña̱ kando̱o vii ndo̱ noo̱ ná.
45006017	Tído náki̱'o yu'u̱ ndivé'e noo̱ Ndios, dá chi̱ va̱'ará ni̱ sa̱ ño'o ndó ti̱xi ndá'a̱ kua̱chi, tído ni̱ ka̱ndísa ndaa̱ ndo̱ xí'ín ndino'o nío̱ ndo̱ ña̱ kúú to̱'on va̱'a ni̱ na̱tiin ndó.
45006018	Ta sa̱'á ña̱ ni̱ ka̱nkuei xoo ndó ti̱xi ndá'a̱ kua̱chi, sa̱'á ño̱ó ni̱ kasa̱ndaá ndo̱ kúú ndó na̱ kée ña̱ va̱'a kóni̱ Ndios.
45006019	Iói̱ dákí'in tá'in dao to̱'on xí'ín ña̱ dána'i̱ noo̱ ndo̱, dá chi̱ sa̱va̱'a ña̱xintóni̱ ta̱a va kómí ndó. Chi̱ táto̱'on ki̱'o ni̱ na̱ki̱'o ndó ñíi̱ ndo̱ keean ña̱ ka'an noo̱ xí'ín ña̱ xíxi ini tá sata̱, ki̱'o dión ta'ani naki̱'o ndó mií ndó viti kee ndó ña̱ va̱'a kóni̱ Ndios, dá kasandaá ndo̱ koo vii ndo̱ noo̱ ná.
45006020	Chi̱ tá ni̱ sa̱ ño'o ndó ti̱xi ndá'a̱ kua̱chi, ni̱ sa̱ ndita xoo ndó no̱ó ña̱ va̱'a kóni̱ Ndios.
45006021	Tído, ¿ndí ki̱án va̱'a ni̱ ni'i̱ ndo̱ sa̱'á ña̱ kini ni̱ sa̱ kee ndó, tá'a̱n ña̱ kédaá xí'ín ndó, dá xíka'an noo̱ ndo̱ viti? Chi̱ sa̱va̱'a ña̱ ni'i̱ ña̱yuu kée dión kía̱n kánian kuu na̱.
45006022	Tído viti sa̱ ni̱ ka̱nkuei xoo ndó ti̱xi ndá'a̱ kua̱chi, ta ni̱ nduu ndó na̱ kéchóon noo̱ Ndios. Ta ña̱ va̱'a ni'i̱ ndo̱ noo̱ Ndios kía̱n ña̱ koo vii ndo̱ noo̱ míí ná, ndi'i daá, dá ni'i̱ ndo̱ ña̱ kataki chíchí ndó.
45006023	Chi̱ ya̱'i ni'i̱ yo̱ sa̱'á ña̱ kée yó kua̱chi kúú ña̱ kánian kuu yo̱. Tído ña̱ va̱'a xí'o oon Ndios noo̱ yo̱ kúú ña̱ ni'i̱ yo̱ ña̱ kataki chíchí yó sa̱'á ña̱ kándéé iní yo̱ Cristo Jesús, na̱ kúú sato'o yo̱. 7
45007001	¿Á ko̱ ná'á ta'on ndó, ñani, ndo'ó na̱ ná'á ndi ká'a̱n ley, ña̱ dándáki ley ña̱yuu sa̱va̱'a nani takí na̱ ndéi na?
45007002	Chi̱ kíán táto̱'on ki̱'o ndó'o iin ñá'a̱ ni̱ ta̱ndá'a̱, chi̱ ndíko̱ tá'án xí'ín yíi̱a̱n noo̱ ley nani takí ra̱. Tído, tá ni̱ xi'i̱ ra̱, dá kía̱n ni̱ ndaxí vá ñá'a̱ ñoó xí'ín yíi̱a̱n noo̱ ley.
45007003	Tído tá ió takí yíi̱a̱n xí'án, ta ni̱ na̱ki'in tá'an xí'ín iin ka̱ ta̱a, dá kía̱n yá'án kéeán kua̱chi xí'ín ra̱ ko̱ kúú yíi̱a̱n. Tído tá ni̱ xi'i̱ yíi̱a̱n, dá kía̱n ni̱ nono̱ noo̱a̱n noo̱ ley ñoó. Sa̱'á ño̱ó tá ni̱ ta̱ndá'a̱n xí'ín iin ka̱ ta̱a, dá kía̱n ko̱ yá'a ta'an vaán kéeán kua̱chi.
45007004	Ta dión ta'ani ndó'o ndo'ó, ñani miíi̱. Sa̱ ni̱ xi'i̱ va ndó noo̱ ley sa̱'á ña̱ ni̱ xi'i̱ Cristo Jesús sa'a̱ ndo̱, dá naki'in tá'an ndó xí'ín mií Jesús, na̱ ni̱ na̱taki tein na̱ ni̱ xi'i̱, dá kuu kee yó ña̱ va̱'a noo̱ Ndios.
45007005	Chi̱ tá ni̱ sa̱ ndei yó sa̱ kee yó ña̱ kóni̱ ñíi̱ yo̱, xiní ndidaá kua̱chi kini sa̱ ka̱toó yo̱ sa̱ kee yó, chi̱ ley sa̱ da̱ndóto ña̱ kini ñó'o nío̱ yo̱, dá sa̱ ka̱toó yo̱ kee yóa̱n, ta ña̱ ni'i̱ yó sa̱'á ña̱ sa̱ kee yó ña̱ yó'o kíán ña̱ kánian kuu yo̱, ní kúu.
45007006	Tído viti ni̱ ka̱nkuei xoo yó ti̱xi ndá'a̱ ley, chi̱ sa̱ ni̱ xi'i̱ yo̱ no̱ó ña̱ sa̱ da̱ndáki yó tá sata̱. Ta viti ni̱ ndu̱'u yó ti̱xi ndá'a̱ iin choon sa̱á, ña̱ kúú ña̱ kóni̱ Espíritu ii̱ Ndios, ta ko̱ ñó'o ka̱ yo̱ ti̱xi ndá'a̱ ley yatá.
45007007	¿Ndi kaa yo̱ viti? ¿Á ko̱ ta̱'ón ña̱ va̱'a kúú ley yó'o? Ko̱ó, ko̱ ta̱'ón dión kíán. Tído ko̱ ní sá na'á ta'on yu'u̱ ndí ki̱án kúú kua̱chi tá ko̱ ní dána'a̱ ley noo̱í. Chi̱ ndi koo kandaa̱ ini yu'u̱ ña̱ ko̱ kánian katoói̱ ña̱'a kómí dao ka̱ ña̱yuu tá ko̱ ní kaa ley di'a xí'íín: “Ná dá'a ni katoó ndo̱ ña̱'a kómí dao ka̱ ña̱yuu.”
45007008	Tído tá ni̱ ka̱ndaa̱ inii̱ ña̱ dión sa'ándá ley choon, kua̱chi nákaa̱ inii̱ ni̱ kedaá xí'íín, dá ni̱ ka̱sá'á kátoó cháá ka̱i̱ kakomí ña̱'a dao ka̱ ña̱yuu. Chi̱ tá ko̱ ní sá na'í ley, iin ña̱'a ko̱ sá taki va sa̱ kuu kua̱chi noo̱í.
45007009	Tá sa̱ na'á ni̱ ka'ín ña̱ va̱'a ni̱ sa̱ ioi̱ xí'ín Ndios, chi̱ ko̱ ní sá na'í choon sa'ándá ley na̱. Tído tá ni̱ ka̱ndaa̱ inii̱ choon sa'ándáa̱n, dá ni̱ na̱ní'i̱ ndée̱ cháá ka̱ ví kua̱chi kéei, ta ni̱ ka̱ndaa̱ inii̱ ña̱ kánian kuui̱.
45007010	Ni̱ xi̱'o Ndios choon yó'o noo̱ yo̱, dá kandei va̱'a yó. Tído ña̱ yó'o di'a ni̱ kedaá xí'ín yu'u̱, dá ni̱ ka̱ndaa̱ inii̱ ña̱ kánian kuui̱ noo̱ Ndios.
45007011	Chi̱ ni̱ tiin ndaa ña̱ kúú kua̱chi choon sa'ándá ley, ta ni̱ da̱nda̱'ávía̱n yu'u̱. Sa̱'á ño̱ó kua̱chi yu'u̱ kía̱n ni̱ kedaá xí'íín, dá ni̱ xi'i̱i̱ noo̱ Ndios ni̱ kee choon sa'ándá ley.
45007012	Tído miía̱n ndaa̱ ña̱ ii̱ kúú ley yó'o, ta choon sa'ándáa̱n kúú ña̱ ii̱, ta kíán ña̱ ndaa̱ xí'ín ña̱ va̱'a.
45007013	Sa̱'á ño̱ó, ¿á ley va̱'a yó'o kía̱n ni̱ kedaá xí'ín yu'u̱ ña̱ kánian kuui̱? Ko̱ó, chi̱ ni̱ na'a̱ kua̱chi miíán ña̱ kíán ña̱ kini, chi̱ miíán ni̱ xi̱'o ña̱ kánian kuui̱ ni̱ kee ley va̱'a yó'o. Ta sa̱'á ña̱ kée ña̱ kúú kua̱chi dión xí'ín ley yó'o, sa̱'á ño̱ó ná'a̱n miíán ña̱ kini nda̱'o ña.
45007014	Chi̱ ná'á yó ña̱ iin ña̱ ii̱ ni̱ kii noo̱ Ndios kúú ley, tído yu'u̱ kúú iin ta̱a ñayuú yó'o, chi̱ nákaa̱i̱ ti̱xi ndá'a̱ kua̱chi.
45007015	Ko̱ kándaa̱ ta'on ini yu'u̱ ña̱ kéei. Chi̱ ko̱ kéei ña̱ va̱'a ká'ín keei. Di'a ña̱ ko̱ náta'an inii̱ keei, dión kéei.
45007016	Tá kéei ña̱ ko̱ kóni̱i̱ keei, dá kía̱n nákonii̱ ña̱ iin ña̱ va̱'a nda̱'o kúú ley.
45007017	Chi̱ o̱ du̱ú mií ka̱ yu'u̱ kée ña̱ kini. Kua̱chi nákaa̱ ini vei kía̱n kédaá xí'íín, dá kéei ña̱.
45007018	Ta ná'á vá yu'u̱ ña̱ ko̱ ta̱'ón ña̱ va̱'a nákaa̱ inii̱, ta ña̱ yó'o ká'i̱n sa'a̱ ñíi̱í. Chi̱ miía̱n ndaa̱ ká'ín keei ña̱ va̱'a, tído ko̱ kándeé ta'oin keei ña̱.
45007019	Dá chi̱ ko̱ kée ta'on yu'u̱ ña̱ va̱'a ká'ín keei. Di'a ña̱ kini, ña̱ ko̱ ká'ín keei, ñoó di'a kée yu'u̱.
45007020	Chi̱ tá kée yu'u̱ ña̱ ko̱ ká'ín keei, dá kía̱n o̱ du̱ú ta̱'ón mií yu'u̱ kée ña. Kua̱chi nákaa̱ ini vei, ño̱ó vá kía̱n kédaá xí'íín, dá kéei ña̱.
45007021	Ta ña̱ yó'o kía̱n ndó'i tá ká'ín keei ña̱ va̱'a, chi̱ ña̱ kini nákaa̱ inii̱, ñoó kía̱n sadí noo̱í.
45007022	Ta ndino'o ini miíi̱ náta'an inii̱ xiníi̱ choon sa'ándá ley Ndios,
45007023	tído ió iin ka̱ ña̱'a ndó'i, chi̱ ña̱ kóni̱ ñíi̱í naá tá'an xí'ín ña̱ va̱'a kóni̱ ña̱xintóni̱í. Ta kúú kándéé vá ña̱ kóni̱ ñíi̱í náchi'an yu'u̱ ti̱xi ndá'a̱ kua̱chi.
45007024	¡Nda'í kúu ví yu'u̱! ¿Ndá yoo ví dáka̱ki yu'u̱ ti̱xi nda'á kua̱chi kóni̱ ñíi̱í, ña̱ né'e ña̱ kua'i̱n kuui̱?
45007025	Tído náki̱'o yu'u̱ ndivé'e noo̱ Ndios sa̱'á ña̱ ni̱ kee Jesucristo, na̱ kúú sato'o yo̱. Ta di'a ndó'i: xí'ín ña̱xintóni̱í kéei choon sa'ándá ley Ndios, tído ñíi̱í kía̱n nákaa̱ ii̱ vá ti̱xi ndá'a̱ kua̱chi. 8
45008001	Ta viti kía̱n ko̱ó ka̱ kua̱chi yó noo̱ Ndios sa̱'á ña̱ iin ni̱ nduu yó xí'ín Cristo Jesús, chi̱ ko̱ ndéi ka̱ yo̱ kee yó ña̱ kóni̱ ñíi̱ yo̱, nda̱á ndéi yó kée yó ña̱ kóni̱ Espíritu ii̱ Ndios.
45008002	Chi̱ Espíritu ii̱ Ndios, na̱ xí'o ña̱ kataki chíchí yó sa'a̱ Cristo Jesús, no̱ón kúú na̱ ni̱ taó xóo yu'u̱ ti̱xi nda'á kua̱chi, xí'ín no̱ó ña̱ kánian kuui̱.
45008003	Chi̱ ko̱ ní kándeé ta'on ley taó xóoan yó ti̱xi nda'á kua̱chi, chi̱ ko̱ ní kándeé yó kee yó choon sa'ándáa̱n. Sa̱'á ño̱ó ni̱ ta̱nda'á Ndios de̱'e mani̱ ná ni̱ kii na ñayuú yó'o, ta ni̱ nduu na iin ta̱a ñayuú yó'o táto̱'on kúú mií yó, na̱ kómí kua̱chi. Chi̱ ni̱ kii na nakuido na kua̱chi yó, dá ni̱ kuu ni̱ taó xóo na yó ti̱xi ndá'án.
45008004	Ta ki̱'o dión ni̱ ka̱ndeé ná ni̱ da̱xínko̱o ndi'i na choon sa'ándá ley Ndios sa'a̱ yóó, na̱ ko̱ ndéi ka̱ kee ña̱ kóni̱ ñíi̱, nda̱á ndéi yó kée yó ña̱ kóni̱ Espíritu ii̱ Ndios.
45008005	Ta ña̱yuu ñó'o ti̱xi nda'á ña̱ kóni̱ ñíi̱ ná, no̱ón kúú na̱ ndí'i cháá ka̱ ini kee ña̱ kóni̱ mií ná. Tído na̱ ñó'o ti̱xi ndá'a̱ Espíritu ii̱ Ndios, no̱ón kúú na̱ ndí'i cháá ka̱ ini kee ña̱ kóni̱ mií Espíritu.
45008006	Chi̱ ña̱yuu ndí'i ini kee ña̱ kóni̱ ñíi̱ ná, no̱ón kúú na̱ ni̱'í ña̱ kuu na̱. Tído ña̱yuu ndí'i ini kee ña̱ kóni̱ Espíritu ii̱ Ndios, no̱ón kúú na̱ ni̱'í ña̱ kataki chíchí ná, xí'ín ña̱ koo va̱'a ini na̱.
45008007	Chi̱ ña̱ kini kóni̱ ñíi̱ yo̱, ño̱ó kía̱n naá tá'an xí'ín ña̱ kóni̱ Ndios, dá chi̱ ko̱ kóni̱a̱n kueídó'an choon sa'ándá na̱, ta ko̱ káti̱'aan keean ña̱.
45008008	Sa̱'á ño̱ó na̱ ndéi kée ña̱ kóni̱ ñíi̱ ná, no̱ón kúú na̱ o̱ kándeé ña̱ nata'an ini Ndios koni ñaá ná.
45008009	Tído ndo'ó, ko̱ ndéi ka̱ ndo̱ kee ndó ña̱ kóni̱ ñíi̱ ndo̱, nda̱á ndéi ndó kée ndó ña̱ kóni̱ Espíritu ii̱ Ndios, tá miía̱n ndaa̱ ió na̱ ini ndo̱. Tído tá ió iin káa ndó ko̱ ñá'a̱ kakomí Espíritu Cristo ini nío̱ ndo̱, dá kía̱n ko̱ kúú ta'on ndó kuendá na̱.
45008010	Tído tá ió Cristo ini ndo̱, dá kía̱n sa̱ ni̱ xi'i̱ va ñíi̱ ndo̱ no̱ó kua̱chi, tído takí va espíritu ndo̱, chi̱ sa̱ ni̱ ka̱ndo̱o vii ndó noo̱ Ndios.
45008011	Tá miía̱n ndaa̱ ió Espíritu na̱ ni̱ da̱nátaki Jesús ini ndo̱, dá kía̱n na̱ ni̱ da̱nátaki Cristo Jesús tein na̱ ni̱ xi'i̱, no̱ón ta'ani kúú na̱ dánátaki yikí ko̱ño ndo̱ kée Espíritu ii̱ ná, na̱ ió ini ndo̱.
45008012	Sa̱'á ño̱ó, ñani miíi̱, kánian kee yó ña̱ kóni̱ Espíritu ii̱ Ndios, ta ko̱ káni ka̱a̱n kee yó ña̱ kóni̱ ñíi̱ yo̱.
45008013	Chi̱ tá ndéi ndó kée ndó ña̱ kóni̱ ñíi̱ ndo̱, dá kía̱n kánian kuu va ndó. Tído tá dándí'i ndó ña̱ kini kóni̱ ñíi̱ ndo̱ xí'ín ndée̱ Espíritu ii̱ Ndios, dá kía̱n kataki chíchí ndó.
45008014	Chi̱ ndidaá na̱ xí'o mií ña̱ kandaka ñaá Espíritu ii̱ Ndios, no̱ón ndisa kúú de̱'e Ndios.
45008015	Dá chi̱ ko̱ ní nátiin ndó iin espíritu, tá'a̱n ña̱ kedaá xí'ín ndó, dá kaño'o tuku ndó ti̱xi ndá'a̱ ña̱ yu̱'ú ndo̱. Di'a ni̱ na̱tiin ndó Espíritu ii̱. Ta mií ná ni̱ ndee ndó de̱'e Ndios. Ta mií ná kédaá xí'á, dá káyu'ú yó na̱ di'a: “Tatá ló'o̱ miíi̱.”
45008016	Ta Espíritu ii̱ Ndios kúú na̱ xí'o kuendá noo̱ espíritu míí yó ña̱ miía̱n ndaa̱ kuiti kúú yó de̱'e Ndios.
45008017	Ta sa̱'á ña̱ kúú yó de̱'e Ndios, sa̱'á ño̱ó ni'i̱ ta'ani yó ña̱ ni̱ kaa Ndios ki̱'o na noo̱ yo̱, ta natiin nduú yo̱án xí'ín Cristo. Tá ná ndo'o naní nío̱ yo̱ sa'a̱ ná, táto̱'on ni̱ ndo'o mií ná, dá kía̱n natiin nduú yo̱ ña̱ñó'ó xí'ín ná noo̱ ndato káa induú.
45008018	Tído yu'u̱ kúú ra̱ kándaa̱ ini ña̱ o̱ náki'in tá'an ta'an vaan ña̱ ndó'o nío̱ yo̱ tiempo viti xí'ín ña̱ ndato téí koni yo̱ na'a̱ Ndios noo̱ yo̱ chí noo̱.
45008019	Chi̱ ndáti kíi̱ ndidaá ña̱'a ni̱ ka̱va̱'a Ndios ña̱ kasandaá kuu̱ na'a̱ Ndios ndá yoo kúú de̱'e na.
45008020	Ta ndidaá ña̱'a ni̱ ka̱va̱'a Ndios ni̱ ni'i̱ tá'i̱ ña̱ tu̱úán. Tído o̱ du̱ú sa̱'á ña̱ kóni̱ miíán ndó'an dión, dá chi̱ ki̱'o dión ni̱ koni̱ mií Ndios kee na xí'án. Tído ni̱ xi̱'o na ta̱ndeé iní ña̱ kasandaá iin kuu̱,
45008021	dá taó xóo naa̱n ti̱xi ndá'a̱ ña̱ kua'a̱n tu̱úán, dá natiian ña̱ ndato kooan táto̱'on ki̱'o ndato téí kandei na̱ kúú de̱'e Ndios.
45008022	Chi̱ sa̱ ná'á yó ña̱ sa̱ ndidaá kúú vá ña̱'a ni̱ ka̱va̱'a Ndios nda'í tána viti, ta ndó'o naní nío̱ ñá táto̱'on ki̱'o ndó'o iin ñá'a̱ tá kua'a̱n kaki de̱'án.
45008023	Ta o̱ du̱ú sa̱va̱'a iin tó'ón ña̱ yó'o ndó'o dión. Chi̱ dión ta'ani ndó'o yóó, na̱ ni̱ na̱tiin Espíritu ii̱ Ndios, ta na̱ yó'o kúú ña̱ va̱'a mií no̱ó ni̱ xi̱'o Ndios noo̱ yo̱. Ta nda'í ta'ani tána ini yo̱, chi̱ ndáti kíi̱ yo̱ ña̱ na'a̱ Ndios ña̱ kúú yó de̱'e na, dá ndesa̱á na̱ yikí ko̱ño yo̱.
45008024	Chi̱ ni̱ na̱tiin yó ta̱ndeé iní yó'o tá ni̱ ka̱ki yó no̱ó kua̱chi yo̱. Tído tá ió ta̱ndeé iní yo̱ xí'ín ña̱'a ió noo̱ yo̱, dá kía̱n ko̱ ta̱'ón ta̱ndeé iní kíán. Chi̱ tá ió ña̱'a noo̱ yo̱, ¿ndá choon kandati yóa̱n?
45008025	Tído tá ndáti yó iin ña̱'a ko̱ ndé'á, dá kía̱n kánian kandati kueé yo̱án.
45008026	Ta di'a ta'ani kée Espíritu ii̱ Ndios chíndeé ná yó, chi̱ ko̱ káti̱'a yó ka'a̱n yo̱ xí'ín Ndios táto̱'on ki̱'o kánian kee yó. Sa̱'á ño̱ó nda'í tána mií Espíritu ii̱ Ndios seí nda'í na̱ sa'a̱ yo̱ noo̱ Ndios. Ta ko̱ ní'i̱ yó to̱'on nakanió sa̱'á ña̱ ká'a̱n na̱ xí'ín Ndios.
45008027	Ta ná'á vá Ndios ndi káa nío̱ ña̱yuu. Sa̱'á ño̱ó kándaa̱ va̱'a ini na̱ ndí ki̱án kóni̱ Espíritu ii̱ ná, dá chi̱ mií Espíritu kúú na̱ seí nda'í sa̱'á ña̱yuu mií ná táto̱'on ki̱'o náta'an ini mií Ndios.
45008028	Ta sa̱ ná'á vá yó ña̱ sa̱'á ña̱ kóni̱ yo̱ Ndios, sa̱'á ño̱ó ndidaá kúú vá ña̱'a ndó'o yó ndúuan ña̱ va̱'a kée mií Ndios, chi̱ ni̱ ka̱xi ñaá mií ná táto̱'on ki̱'o ni̱ chi̱kaa̱ ini mií ná koo.
45008029	Chi̱ nda̱ rá míí sa'a̱ vá ná'á Ndios ndá yoo kakuu ña̱yuu na̱, ta nda̱ daá vá ni̱ saki na̱ no̱ón kakuu na táto̱'on ki̱'o kúú de̱'e mií ná, dá kía̱n de̱'e mií ná ná kakuu de̱'e kúú no̱ó noo̱ ndidaá kúú ña̱yuu ni̱ nduu ñani na̱.
45008030	Chi̱ ña̱yuu ni̱ saki mií Ndios nda̱ rá míí sa'a̱, na̱ yó'o ta'ani kúú na̱ ni̱ na̱kana mií ná. Ta na̱ ni̱ na̱kana na ñoó, no̱ón kúú na̱ ni̱ ndu̱vii ná. Ta na̱ ni̱ ndu̱vii ná ñoó, no̱ón kúú na̱ ni̱'í ña̱ñó'ó noo̱ mií ná noo̱ ndato káa chí induú.
45008031	¿Ndi kaa yo̱ sa'a̱ ña̱ yó'o, viti? Tá ió Ndios xí'ín yó, ¿ndá yoo kandeé xí'ín yó, tá dáá?
45008032	Ta ko̱ ní kádí'i̱nda̱ ta'on Ndios de̱'e na, di'a ni̱ na̱ki̱'o ñaá ná ni̱ xi'i̱ na̱ sa'a̱ yo̱. Sa̱'á ño̱ó miía̱n ndaa̱ ni'i̱ nduú yo̱ ndidaá kúú ña̱ va̱'a xí'ín de̱'e na.
45008033	¿Ndá yoo kandeé chinóo kua̱chi yóó, na̱ ni̱ ka̱xi mií Ndios? Chi̱ mií vá Ndios kúú na̱ ni̱ da̱nkoo vii yó noo̱ míí ná.
45008034	Ta, ¿ndá yoo ví kandeé ka'a̱n ña̱ kánian kuu yo̱ sa̱'á kua̱chi yo̱? Chi̱ Cristo kúú na̱ ni̱ xi'i̱ sa'a̱ yó, ta kúú ni̱ na̱taki na̱, ta ió na̱ xoo kuá'a tatá Ndios seí nda'í na̱ sa'a̱ yo̱.
45008035	¿Ndí ki̱án kandeé ña̱ dánkoo Cristo ña̱ kú'u̱ ini na̱ sa'a̱ yo̱? ¿Á kandeé ta̱ndó'ó, o ña̱ kúnda'í ini yo̱, o ña̱ kéndava̱'a ña̱yuu xí'ín yó, o ña̱ ko̱ ní'i̱ yo̱ ña̱'a kasá'an yó, o ña̱ ko̱ó dá'o̱n kandixi yó, o ña̱ i̱o ña̱ kuu yo̱, o ña̱ ka'ání ña̱yuu yó xí'ín espada?
45008036	Ko̱ó, dá chi̱ di'a ká'a̱n tuti ii̱ Ndios: Sa̱'á ña̱ kándísa ndu'u̱ mií ní, sa̱'á ño̱ó ndidaá kuu̱ ndúkú ña̱yuu ndu'u̱ ka'ání ná. Táto̱'on ki̱'o káxi na léko ka'ání ná, ki̱'o dión kée na xí'ín ndu'u̱.
45008037	Tído noo̱ ndidaá kúú ta̱ndó'ó yó'o, di'a ni̱ ka̱ndeé vá yó ni̱ kee Cristo, na̱ kú'u̱ ini sa'a̱ yo̱.
45008038	Sa̱'á ño̱ó kándéé ká'ano inii̱ ña̱ ni iin tó'ón ta'on ña̱'a o̱ kándeé ña̱ dánkoo Ndios ña̱ kú'u̱ ini na̱ sa'a̱ yo̱. Ni ña̱ kuu yo̱, ni ña̱ kataki yo̱, ni ángel ndéi noo̱ Ndios, ni ña̱ né'e choon, ni ña̱ kómí ndée̱ chí induú, ta ni ña̱'a ndó'o yó viti, ta ni ña̱'a ve̱i ndo'o yó chí noo̱,
45008039	ta ni ña̱ ió noo̱ díkó, ni ña̱ ió nda̱ ma̱á ti̱i ñó'o̱, ta ni iin tó'ón ka̱ ña̱'a ni̱ ka̱va̱'a Ndios o̱ kándeé ña̱ dánkoo na ña̱ kú'u̱ ini na̱ sa'a̱ yo̱, chi̱ ná'a̱ na̱ ña̱ kú'u̱ ini na̱ sa'a̱ yo̱ sa̱'á ña̱ ni̱ kee Cristo Jesús, na̱ kúú sato'o yo̱. 9
45009001	Ña̱ ndaa̱ ndisa kúú ña̱ ko'i̱n ka'i̱n xí'ín ndó sa̱'á ña̱ kúúí kuendá Cristo. Ta ko̱ ká'a̱n ta'on yu'u̱ ña̱ to̱'ón, chi̱ Espíritu ii̱ Ndios kúú na̱ ndáka ña̱ nákani inii̱, ta xí'o na kuendá ña̱ dión kíán.
45009002	Chi̱ miía̱n ndaa̱ kúnda'í nda̱'o inii̱, ta daá kuití vá u'u̱ níma̱í sa̱'á na̱ ñooi̱.
45009003	Ta ió yu'u̱ ña̱ tai̱ chi'ain noo̱ Ndios, ta nataó xóo na yu'u̱ noo̱ Cristo tá dión chindeéán na̱ Israel, na̱ kúú na̱ ve'e miíí.
45009004	Chi̱ kúú ná na̱ ve'e ta̱ Israel, ta ni̱ ndee ñaá Ndios na̱ ñoo mií ná, ta ni̱ xini xí'ín noo̱ ná táto̱'on ki̱'o náye'e̱ ndaa Ndios, ta ni̱ ka̱ndo̱o Ndios xí'ín ná ña̱ kemáni̱ ñaá ná, ta ni̱ xi̱'o na ley na̱ noo̱ ná, ta ni̱ da̱ná'a̱ ta'ani na noo̱ ná ndi kee na kandaño̱'o ndisa ñaá ná, ta ni̱ xi̱'o na to̱'on na ña̱ kee na ña̱ va̱'a xí'ín ná.
45009005	Ta ña̱yuu yó'o ta'ani kúú na̱ ve'e na̱ sá'ano ni̱ sa̱ ndei sa̱ na'á, ta tein na̱ ve'e yó'o ni̱ kana Cristo, na̱ kúú Ndios dándáki ndidaá tá'a̱n ña̱'a. Ta daá kuití kánian natiin na ña̱ñó'ó. Dión ná koo.
45009006	Ná dá'a ni ka'án ndó ña̱ ko̱ ní dáxínko̱o Ndios to̱'on ni̱ xi̱'o na noo̱ ná, dá chi̱ o̱ du̱ú ndidaá na̱ Israel kúú ña̱yuu ni̱ ka̱xi Ndios.
45009007	Dá chi̱ o̱ du̱ú ndidaá na̱ ve'e Abraham kúú ña̱yuu Ndios, dá chi̱ di'a ni̱ kaa Ndios xí'ín Abraham: “Xí'ín sa̱va̱'a de̱'e Isaac kakuu na̱ ve'ón.”
45009008	Sa̱'á ño̱ó o̱ du̱ú ndidaá na̱ ve'e Abraham kúú de̱'e Ndios. Di'a kúú ná de̱'e Ndios sa̱'á ña̱ ni̱ xi̱'o Ndios to̱'on na noo̱ Abraham, ta no̱ón ndisa kúú na̱ ve'e Abraham.
45009009	Dá chi̱ di'a va ni̱ kaa Ndios tá ni̱ xi̱'o na to̱'on na noo̱ Abraham: “Nata'an noo̱ kuía̱, dá nandió ko̱oi kasaa̱i̱, kúú sa̱ ni̱ kaki va de̱'e Sara.”
45009010	Ta o̱ du̱ú ña̱ yó'o oon ni xí'o ña̱ kándaa̱ ini yo̱ ña̱ dión kíán. Dá chi̱ ni̱ tu̱u ta'ani Rebeca, na̱ ni̱ sa̱ kuu ñadi'í tatá sá'ano yo̱ Isaac, ñó'o de̱'e na, ta kuátí ni̱ sa̱ kuu xi.
45009011	Ta nda̱ rá ko̱ ñá'a̱ kaki de̱'e Rebeca, ta nda̱ rá ko̱ ñá'a̱ kee xi ña̱ va̱'a, o kee xi ña̱ kini, nda̱ daá vá ni̱ saki ini Ndios ka̱xi na iin xi. Chi̱ ko̱ kémáni̱ ná yó sa̱'á ña̱ va̱'a kée yó, di'a kée na ña̱ ni̱ chi̱kaa̱ ini mií ná.
45009012	Dá chi̱ tá ko̱ ñá'a̱ kaki xi, dá ni̱ kaa na̱ xí'ín Rebeca: “Ta de̱'ón mií no̱ó, di'a koni kuáchí xí no̱ó de̱'ón ta ló'o̱.”
45009013	Chi̱ di'a kaá ta'ani tuti ii̱ Ndios: “Ni̱ ku'u̱ inii̱ sa'a̱ Jacob, ta ni̱ ka̱ñó'í Esaú.”
45009014	Sa̱'á ño̱ó, ¿ndi kaa yo̱ viti? ¿Á ko̱ kéyíko̱ ndaa̱ ta'on Ndios choon, nda̱ni? Ko̱ó, ko̱ ta̱'ón dión kíán.
45009015	Chi̱ di'a ni̱ kaa Ndios xí'ín Moisés: “Ko'i̱n ku'u̱ inii̱ sa̱'á na̱ ni̱ chi̱kaa̱ ini miíí ku'u̱ ini sa'a̱, ta ko'i̱n ki̱'o ndeé inii̱ sa̱'á na̱ ni̱ chi̱kaa̱ ini miíí ki̱'o ndeé ini sa'a̱.”
45009016	Sa̱'á ño̱ó ko̱ kú'u̱ ini Ndios sa̱'á ña̱yuu sa̱'á ña̱ kóni̱ ña̱yuu ñoó ña̱ kee Ndios dión, o sa̱'á ña̱ va̱'a kée na. Di'a kú'u̱ ini Ndios sa̱'á ña̱yuu ni̱ chi̱kaa̱ ini mií ná ku'u̱ ini na̱ sa'a̱.
45009017	Dá chi̱ di'a ká'a̱n tuti ii̱ Ndios sa̱'á ña̱ ni̱ ka'a̱n na̱ xí'ín rey Faraón: “Ni̱ xi̱'oi ña̱ kakuu yo'ó rey, dá na'i̱ choon ió noo̱ ndá'í xí'ín miíón, dión, dá ná kandaa̱ ini ndidaá tá'a̱n ña̱yuu ndéi ñayuú yó'o ña̱ yu'u̱ kúú Ndios”, kaá na̱.
45009018	Sa̱'á ño̱ó kú'u̱ ini Ndios sa̱'á ña̱yuu ni̱ ka'án mií ná, ta kékáxí ná nío̱ ña̱yuu, na̱ ni̱ chi̱kaa̱ ini mií ná kekáxí ná.
45009019	Sa̱'á ño̱ó, ndá ndi kuu kaa dao ndo'ó xí'ín yu'u̱: “¿Ndiva̱'a ká'a̱n Ndios ña̱ kómí yó kua̱chi tá ki̱'o dión kée na, tá dáá? ¿Ndá yoo kandeé chituu ña̱ ni̱ chi̱kaa̱ ini mií Ndios kee na xí'á?”
45009020	Tído di'a kaá yu'u̱ xí'ín ndó: ¿Ndí ki̱án kúú ndo'ó, xiní ndo̱? ¿Ndiva̱'a káñó'ó ndó ña̱ kée Ndios? ¿Á kuu ka'a̱n iin ki̱di ñó'o̱ xí'ín ta̱a ni̱ ka̱va̱'an: “¿Ndiva̱'a ni̱ ka̱va̱'a ní yu'u̱ dión?”
45009021	¿Á ko̱ ná'á ta'on ndo'ó ña̱ ió choon noo̱ ndá'a̱ ta̱a káva̱'a ki̱di ña̱ kava̱'a raa̱n táto̱'on ki̱'o ká'án mií rá kooan? Dá chi̱ iin tó'ón dini̱ no̱ó ndei'i̱ kuu va kava̱'a ra iin ki̱di luu káa, ta kuu kava̱'a ta'ani ra iin ka̱ ki̱di oon.
45009022	Ta dión ta'ani kée Ndios, dá chi̱ kóni̱ na̱ na'a̱ na̱ táto̱'on kée na tá xído̱ ini na̱ kée kua̱chi, ta kóni̱ ta'ani na na'a̱ na̱ choon ká'ano né'e na, sa̱'á ño̱ó ni̱ sa̱ ndati na ña̱yuu xí'ín ña̱ kueé ió ini na̱, tá'a̱n ña̱yuu kédaá xí'ín ná, dá xído̱ ini na̱, tá'a̱n ña̱yuu kánian ni̱'í ña̱ naá ná.
45009023	Dá chi̱ sa̱'á ña̱ kóni̱ na̱ dána'a̱ na̱ táto̱'on ki̱'o ká'ano kúú choon kómí ná, sa̱'á ño̱ó ni̱ kemáni̱ ná ña̱yuu, na̱ ni̱ chi̱kaa̱ ini mií ná ku'u̱ ini na̱ sa'a̱, ta ni̱ kenduu na̱ ña̱yuu ñoó nda̱ rá míí sa'a̱ ña̱ kía̱n kandei na nda̱ noo̱ náye'e̱ ndaa.
45009024	Ta ni̱ kana Ndios ña̱yuu ñoó, ta ña̱yuu ñoó kúú yó, chi̱ ko̱ ní kána na sa̱va̱'a na̱ Israel, di'a ni̱ kana ta'ani na na̱ ko̱ kúú na̱ Israel.
45009025	Dá chi̱ di'a ká'a̱n tuti ni̱ taa profeta Oseas sa̱'á ña̱ ni̱ ka'a̱n Ndios: Ko'i̱n ndeei ña̱yuu miíí, na̱ ko̱ ní sá kuu ña̱yuui̱, ta kando̱o mani̱ ña̱yuu ko̱ ní sá io mani̱ noo̱í.
45009026	Mií mií xíán noo̱ ni̱ ka'a̱n Ndios xí'ín ná: “O̱ du̱ú ta̱'ón ña̱yuu yu'u̱ kúú ndo'ó”, mií ñoó kasandaá ña̱ kananí ná kakuu na de̱'e Ndios ta̱kí.
45009027	Ta di'a kua'a̱n ña̱ ni̱ taa profeta Isaías sa̱'á na̱ Israel: “Va̱'ará táto̱'on ki̱'o kua'a̱ kúú ño̱tí ndéi yu'ú ta̱ño'o̱ ná kakuu de̱'e na̱ ñoo Israel, tído iin tu'u ló'o̱ va na ka̱ki.
45009028	Dá chi̱ sato'o yo̱ Ndios kúú na̱ ndaka̱ kuendá noo̱ iin rá iin ña̱yuu, ta keyíko̱ ndaa̱ na̱ sa'a̱ ná, ta yachi̱ nda̱'o kee na dión.”
45009029	Ta ni̱ kaa ta'ani Isaías di'a: Tá ko̱ ní ku'u̱ ká'ano ini Ndios, na̱ kómí choon noo̱ ndidaá ángel, sa̱'á ndu'u̱, dá kía̱n naá ndí'i va na̱ sá'ano ve'e yó táto̱'on ki̱'o ni̱ ndo'o na̱ ñoo Sodoma xí'ín na̱ ñoo Gomorra, ní kúu.
45009030	¿Ndi kaa yo̱ sa̱'á ña̱ yó'o, viti? Kándaa̱ ini yo̱ ña̱ ko̱ ní nándukú na̱ ko̱ kúú na̱ Israel ña̱ kakuu na ña̱yuu ndaa̱ noo̱ Ndios, tído ni̱ da̱nkoo vii ñaá Ndios noo̱ míí ná, ta ni̱ ka̱ndo̱o vii ná noo̱ ná sa̱'á ña̱ ni̱ ka̱ndeé ini ñaá ná.
45009031	Tído na̱ Israel ni̱ ndukú ña̱ kendaa̱ na̱ choon sa'ándá ley, dá kando̱o vii ná noo̱ Ndios. Tído ko̱ ní kándeé ta'on na.
45009032	Ta, ¿ndiva̱'a ni̱ ndo'o na dión, ká'án ndó viti? Dión ni̱ ndo'o na, dá chi̱ ko̱ ní nándukú ná ña̱ kando̱o vii ná noo̱ Ndios sa̱'á ña̱ kandeé iní ñaá ná. Di'a ni̱ ndukú ná kando̱o vii ná noo̱ Ndios sa̱'á ña̱ kée na choon sa'ándá ley. Sa̱'á ño̱ó ni̱ ka̱chi'i sá'á ná ni̱ kee yuu̱ ni̱ chi̱ndú'u̱ Ndios.
45009033	Dá chi̱ di'a kaá tuti ii̱ Ndios: Ko'i̱n chindu̱'í iin yuu̱ chí ñoo Sion di'a, dá ná kachi'i sá'á ña̱yuu ko̱ xi̱ín kandísa ñaá, dá ná kue̱i na no̱ó ña̱ koon na mií ná. Tído na̱ kándísa yuu̱ yó'o, ni iin kuu̱ ta̱'ón o̱ káka'an noo̱ ná keean. 10
45010001	Ñani miíí, miía̱n ndaa̱ kuiti kóni̱ nda̱'o yu'u̱ xí'ín ndino'o inii̱ ña̱ ná kasandaá na̱ Israel ka̱ki na, ta ki̱'o dión xíka̱i̱ noo̱ Ndios sa'a̱ ná.
45010002	Chi̱ xí'o ndaa̱i̱ kuendá ña̱ ndí'i nda̱'o ini na̱ kee na ña̱ kóni̱ Ndios, tído ko̱ ná'á ta'on na ndi kee na, dá nata'an ini Ndios,
45010003	chi̱ ko̱ nákoni na̱ ña̱ ni̱ kee Ndios, dá dánkoo vii ná ña̱yuu noo̱ mií ná. Di'a ndí'i nda̱'o ini na̱ Israel kando̱o vii ná noo̱ Ndios xí'ín ndée̱ míí ná. Ta sa̱'á ña̱ kée na dión, sa̱'á ño̱ó ko̱ xí'o na mií ná ña̱ dánkoo vii ñaá Ndios.
45010004	Dá chi̱ mií Cristo kúú na̱ ni̱ da̱xínko̱o choon sa'ándá ley, dá kía̱n kando̱o vii ndidaá ña̱yuu kándísa Cristo noo̱ Ndios.
45010005	Dá chi̱ di'a ni̱ taa Moisés sa̱'á ña̱yuu ndúkú kando̱o vii noo̱ Ndios sa'a̱ ley: “Na̱ kándéé kée ndi ndi'i kuií choon sa'ándá ley, no̱ón kúú na̱ ni̱'í ña̱ kataki na̱ keean.”
45010006	Tído ká'a̱n tuti ii̱ Ndios ña̱ kándo̱o vii yo̱ noo̱ Ndios sa̱'á ña̱ kándéé iní yo̱ ná, chi̱ di'a kaáa̱n: “Ná dá'a ni ka'án ndó ini nío̱ ndo̱: ¿Ndá yoo ví kaa induú ki'in ña? (Tá kaá ndo̱ dión, dá kía̱n kénóo ndó Cristo, na̱ ni̱ kii induú.)
45010007	Ta ná dá'a ni ka'án ndó ini nío̱ ndo̱: ¿Ndá yoo ví noo nda̱ ma̱á ti̱xi ñó'o̱ ki'in ña?” (Tá kaá ndo̱ dión, dá kía̱n ko̱ nákoni ndo̱ ña̱ ni̱ na̱taki Cristo.)
45010008	Dá chi̱ di'a va kaá tuti ii̱ Ndios sa̱'á ña̱ yó'o: “Tein mií ndó xaa̱n va ió to̱'on va̱'a, chi̱ ini yú'u̱ vá ndó, ta ini nío̱ vá ndó nákaa̱ to̱'on va̱'a yó'o.” Ta dána'a̱ ndu̱ to̱'on va̱'a yó'o noo̱ ndo̱, dá kandeé ini ndo̱ Jesús.
45010009	Chi̱ tá nákoni ndo̱ xí'ín yú'u̱ ndo̱ ña̱ Jesús kúú sato'o noo̱ ndidaá tá'a̱n ña̱'a, ta kándísa ndó xí'ín ndino'o ini ndo̱ ña̱ ni̱ da̱nátaki ñaá Ndios, dá kía̱n ni'i̱ ndo̱ ña̱ ka̱ki ndó.
45010010	Dá chi̱ sa̱'á ña̱ ndino'o ini ndo̱ kándísa ndó Jesús, sa̱'á ño̱ó kándo̱o vii ndo̱ noo̱ Ndios. Ta sa̱'á ña̱ nákoni ndo̱ ná xí'ín yú'u̱ ndo̱, sa̱'á ño̱ó koni ndo̱ ka̱ki ndó.
45010011	Ta di'a ká'a̱n ta'ani tuti ii̱ Ndios: “Ndi ndáa mií na̱ kándísa ñaá, ni iin kuu̱ ta̱'ón o̱ káka'an noo̱ ná”, kaáa̱n.
45010012	Chi̱ iin nóó kúú ndidaá ña̱yuu noo̱ Ndios, á mií ná kúú ná na̱ Israel, o ko̱ó, chi̱ iin tó'ón míí vá Ndios kúú sato'o noo̱ ndidaá yó. Ta va̱'a nda̱'o ini na̱ xí'ín na̱ nákoni ñaá.
45010013	Dá chi̱ di'a kaá tuti ii̱ Ndios: “Ta ndi ndáa miíó ña̱yuu nákoni ña̱ Ndios kúú sato'o na̱, no̱ón kúú na̱ ni̱'í ña̱ ka̱ki na.”
45010014	Ta, ¿ndi kee na nakoni na̱ sato'o yo̱ tá ko̱ ñá'a̱ kandísa ñaá ná? Ta, ¿ndi koo kandísa ñaá ná tá ko̱ ñá'a̱ kueídó'o na sa'a̱ ná? Ta, ¿ndi koo kueídó'o na sa'a̱ ná tá ko̱ íin na̱ dána'a̱ noo̱ ná?
45010015	Ta, ¿ndi koo ko'o̱n na̱ dána'a̱ na̱ tá ko̱ íin na̱ tanda'á ñaá ko'o̱n na̱? Chi̱ di'a kaá tuti ii̱ Ndios: “Ndiká'án ví sa̱'á na̱ xíonoo kásto̱'on sa'a̱ ndi kee ña̱yuu koo va̱'a na xí'ín Ndios, chi̱ xíonoo na dána'a̱ na̱ to̱'on va̱'a.”
45010016	Tído o̱ du̱ú ndidaá na̱ Israel ni̱ ka̱ndísa to̱'on va̱'a yó'o, dá chi̱ di'a kaá Isaías: “Sato'o ndu̱, Ndios, ¿ndá yoo ví ni̱ ka̱ndísa to̱'on ni̱ da̱ná'a̱ ndu'u̱?”
45010017	Miía̱n xínñó'ó ña̱yuu kueídó'o na to̱'on va̱'a, dá kuu kandeé iní na̱ Jesús, ta to̱'on va̱'a yó'o kía̱n ká'a̱n sa'a̱ Jesús.
45010018	Tído ndáto̱'ón yu'u̱ ndo̱'ó: ¿Á ko̱ ñá'a̱ ta'on kueídó'o na̱ Israel to̱'on va̱'a yó'o, ká'án ndo'ó? Ko̱ó, dá chi̱ di'a kaá tuti ii̱ Ndios: Yó'o yó'o va ni̱ ka̱nkuei na xíonoo na dána'a̱ na̱ to̱'on va̱'a yó'o iin níí kúú ñayuú, nda̱ noo̱ xíká cháá ka̱ ñayuú yó'o ni̱ kasa̱ndaáa̱n.
45010019	Ta ndáto̱'ón ta'anii ndo̱'ó: ¿Á ká'án ndó ña̱ ko̱ ní kándaa̱ ta'on ini na̱ Israel ndi dándáki to̱'on va̱'a yó'o? Ka'i ndó ña̱ ni̱ taa Moisés sa'a̱ ná: Ko'o̱n yu'u̱ ki̱'oi ña̱ koo kuión ini ndo̱ sa̱'í xí'ín dao ka̱ ña̱yuu, dá chi̱ ndee yu'u̱ na̱ ña̱yuu miíi̱, ta ko'i̱n dákuido̱ inii̱ ndo̱'ó xí'ín ña̱yuu ko̱ó ña̱xintóni̱.
45010020	Ta ni̱ xi̱'o ndeé iní Isaías ni̱ ka'a̱n na̱ di'a xí'ín na̱ ñoo Israel: Di'a kaá Ndios: Ni̱ sonó vá yu'u̱ ña̱ kía̱n ni̱ na̱ní'i̱ ñaá dao ka̱ ña̱yuu, va̱'ará ko̱ nándukú ná yu'u̱, ta ni̱ na'a̱ yu'u̱ miíí no̱ó na̱ ko̱ ndáto̱'ón sa̱'í.
45010021	Tído di'a ni̱ kaa Ndios ká'a̱n na̱ sa̱'á na̱ Israel: “Iin níí ndii yaká ni̱ chi̱neei ndá'í, dá chindeéí iin ñoo ko̱ se̱ídó'o noo̱ ká'i̱n, iin ñoo káñó'ó noo̱ ká'i̱n.” 11
45011001	Sa̱'á ño̱ó ndáto̱'ón ta'anii ndo̱'ó: ¿Á ká'án ndó ña̱ ni̱ da̱nkoo ndá'a̱ vá Ndios na̱ ñoo na̱, tá dáá? Ko̱ó, ko̱ ta̱'ón dión kíán. Dá chi̱ iin ta̱ ñoo Israel ta'ani kúú yu'u̱, dá chi̱ na̱ ve'e Abraham ta'ani kúúí, ta nákaa̱ ta'anii tein na̱ ve'e Benjamín.
45011002	Ta ko̱ ní dánkoo ndá'a̱ ta'on Ndios na̱ ñoo na̱, tá'a̱n na̱ ni̱ ka̱xi na nda̱ mií sa'a̱. ¿Á ko̱ ndúsaa̱ ta'on ini ndo̱ ña̱ ká'a̱n tuti ii̱ Ndios sa'a̱ profeta Elías tá ni̱ ka'a̱n kua̱chi na sa̱'á na̱ Israel noo̱ Ndios? Chi̱ di'a ni̱ kaa na̱:
45011003	“Sato'i̱, ni̱ sa'ání ndí'i ra profeta ní, ta ni̱ da̱kóon ra noo̱ náa̱ ní, ta nda̱dá iin tó'ón vá yu'u̱ ni̱ ka̱ndo̱o xoo mií ní. Ta viti ndí'i ini ra̱ ña̱ kía̱n ka'ání ta'ani ra yu'u̱.”
45011004	Ta, ¿á ndúsaa̱ ini ndo̱ ña̱ ni̱ kaa Ndios xí'ín Elías? Chi̱ di'a ni̱ kaa na̱: “O̱ sa̱ nákani ino̱n, dá chi̱ sa̱ ni̱ ka̱xi xoo va yu'u̱ usa̱ mil ta̱ Israel, tá'a̱n ra̱ ni iin kuu̱ ko̱ ní nákui̱ta xi̱tí noo̱ yoko̱ Baal”, kaáa̱n.
45011005	Ta dión ta'ani kíán tiempo viti, dá chi̱ ni̱ taó xóo ta'ani Ndios iin tu'u na̱ Israel, chi̱ ni̱ ka̱xi ñaá ná, ta iin ña̱ mani̱ kíán ña̱ ni̱ kee na dión.
45011006	Sa̱'á ño̱ó, tá kíán sa̱'á ña̱ mani̱ ni̱ kee Ndios, dá kía̱n ko̱ kíán sa̱'á ña̱ ni̱ kee ña̱yuu ñoó ña̱ va̱'a. Dá chi̱ tá ní ka̱xi ñaá ná sa̱'á ña̱ ni̱ kee na ña̱ va̱'a, dá kía̱n ko̱ kúú ka̱a̱n iin ña̱ mani̱.
45011007	Sa̱'á ño̱ó, ¿ndi kaa yo̱ sa̱'á ña̱ yó'o viti? Miía̱n ndaa̱ sa̱ na̱ndukú na̱ Israel ña̱ nata'an ini Ndios koni ñaá ná, tído ko̱ ní kándeé ta'on na. Sa̱va̱'a na̱ ni̱ taó xóo mií Ndios, no̱ón kúú na̱ ni̱ ni̱'án. Tído dao ka̱ no̱ón kúú na̱ ni̱ ndukáxí nío̱.
45011008	Dá chi̱ di'a kaá tuti ii̱ Ndios: “Ni̱ xi̱'o Ndios iin ña̱xintóni̱ xi̱xi noo̱ ná, ta ni̱ xi̱'o na nduchí nóó ko̱ túu noo̱ ná, ta ni̱ xi̱'o na do̱'o ko̱ tái̱ noo̱ ná. Ta ki̱'o dión kíán nda̱ tiempo viti.”
45011009	Ta di'a ta'ani ni̱ kaa David: Ta víko̱ ná'ano kée na ná nduuan iin dei̱ xí'ín iin ñóno̱ noo̱ ná, dá kachi'i sá'á ná, ta kue̱i na noo̱án, dá ná ndo'o cháá ka̱ nío̱ ná.
45011010	Ta ná kukuaá noo̱ ná, dá o̱ ko̱ní ka̱ na̱, ta ná kutódo sata̱ ná kee ndidaá kua̱chi ndído na. Ta dión ná kando̱o na iin íchi̱, kaáa̱n.
45011011	Ta ndáto̱'ón ta'anii ndo̱'ó: ¿Á ká'án ndó ña̱ sa̱'á ña̱ ni̱ ka̱chi'i sá'á na̱ Israel, sa̱'á ño̱ó ni̱ kue̱i chíchí ná? Ko̱ó, ko̱ ta̱'ón dión kíán. Dá chi̱ sa̱'á ña̱ ni̱ kee na kua̱chi ñoó, sa̱'á ño̱ó ni̱ sonó Ndios no̱ó na̱ ko̱ kúú na̱ Israel ña̱ ka̱ki na, dá ná kekuión ini na̱ Israel sa'a̱ ná.
45011012	Ta sa̱'á ña̱ ni̱ kee na̱ Israel ñoó kua̱chi, sa̱'á ño̱ó ni̱ kee Ndios iin ña̱ mani̱ ká'ano xí'ín na̱ ko̱ kúú na̱ Israel. Ta sa̱'á ña̱ ni̱ tu̱ú na̱ Israel noo̱ Ndios, sa̱'á ño̱ó ni̱ keva̱'a cháá ka̱ na̱ ko̱ kúú na̱ Israel. Ta kúú ndato ka̱ ví ko'o̱n Ndios kee na xí'á tá ná kasandaá kuu̱ ndu̱'u na̱ Israel ti̱xi ndá'a̱ Ndios.
45011013	Ta viti kóni̱i̱ ka'i̱n xí'ín ndo'ó, na̱ ko̱ kúú na̱ Israel. Yu'u̱ kúú iin apóstol, na̱ ni̱ ta̱nda'á Ndios né'e to̱'on va̱'a sa'a̱ Jesús noo̱ ndo̱, ta ndí'i nda̱'o inii̱ dáxi̱nko̱o va̱'i choon yó'o,
45011014	dá chi̱ kóni̱i̱ ña̱ ná kukuión ini na̱ ñooi̱ sa̱'á ña̱ mani̱ ni̱ kee Ndios xí'ín ndó, dá ná koni dao na ka̱ki na.
45011015	Dá chi̱ sa̱'á ña̱ ni̱ da̱nkoo xoo Ndios na̱ Israel, sa̱'á ño̱ó ni̱ ni'i̱ dao ka̱ ña̱yuu ndéi ñayuú yó'o ña̱ kandei va̱'a na xí'ín ná. Tído, ¿ndi koo tá ná nandió ko̱o Ndios naki'in tá'an va̱'a na xí'ín na̱ ñoo Israel? Kakian táto̱'on ki̱'o ni̱ na̱taki na̱ tein na̱ ni̱ xi'i̱.
45011016	Tá ña̱ ii̱ kúú tá'í yúsa̱ ni̱ taó ná mií no̱ó doko̱ ná noo̱ Ndios, dá kía̱n ña̱ ii̱ ta'ani kúú cháá ka̱ yúsa̱ ni̱ ka̱ndo̱o ñoó. Chi̱ tá ii̱ yo̱'o iin yíto̱, dá kía̱n nda̱ ndá'a̱ ra̱ ii̱.
45011017	Chi̱ kíán táto̱'on ni̱ sa'anda Ndios dao ndá'a̱ yíto̱, ta ndo'ó, va̱'ará kúú ndó táto̱'on nda'á yíto̱ olivo yukú, tído ni̱ chi̱rndaa Ndios ndo̱'ó yika̱ iin yíto̱ olivo va̱'a no̱ó ni̱ ta'a̱nda̱ ñoó. Ta yo̱'o mií rá xíto ndo'ó, ta ndato takí ndo̱ kéean.
45011018	Ta ná dá'a ni ka'a̱n táyíí ndó noo̱ ndá'a̱ yíto̱, ña̱ ni̱ sa'anda Ndios ñoó. Kaño'o ini ndo̱ ña̱ ko̱ xíto ta'on ndó yo̱'o yíto̱ ñoó. Di'a yo̱'o yíto̱ ñoó vá xíto ndo'ó.
45011019	Ndá ndi kuu kaa ndo̱ ña̱ ni̱ sa'anda na̱ ndá'a̱ yíto̱ ñoó, dá ná chirndaa na̱ mií ndó.
45011020	Ndaa̱ va ni̱ sa'anda ñaá Ndios, chi̱ ko̱ ní kándísa ta'on na Jesús. Ta ndo'ó, sa̱'á ña̱ kándéé iní ndo̱ Jesús, sa̱'á ño̱ó tándaa ndo̱ ndi̱ka yíto̱ ñoó viti. Tído ná dá'a ni kuryíí ndó. Va̱'a cháá ka̱ kua'án ndo̱ yu̱'ú ndo̱ Ndios.
45011021	Dá chi̱ tá ko̱ ní xi̱'o ká'ano ini Ndios sa'a̱ mií mií ndá'a̱ yíto̱ ñoó, dá kía̱n ni ndo'ó o̱ kí'o ká'ano ini na̱ sa'a̱.
45011022	Kana'á ndó ña̱ va̱'a nda̱'o ini Ndios, tído ka'í nda̱'o dándó'o na nío̱ na̱ saá ini. Sa̱'á ño̱ó ni̱ da̱ndó'o na nío̱ na̱ Israel, na̱ ko̱ ní xíin kandísa, ta ni̱ keva̱'a na xí'ín ndó sa̱'á ña̱ kándísa ndó Jesús. Tído tá ná dánkoo ndó ña̱ kandísa ndó na̱, dá kía̱n ko'o̱n na̱ ka'anda na̱ ndo̱'ó táto̱'on ni̱ kee na xí'ín mií mií nda'á yíto̱ ñoó.
45011023	Tído tá ná dánkoo na̱ Israel ña̱ saá ini na̱, ta ná kandísa ndaa̱ na̱ Jesús, dá kía̱n ko'o̱n Ndios nachirndaa tuku ñaá ná no̱ó ni̱ sa̱rndaa na̱, dá chi̱ ió choon noo̱ ndá'a̱ ná ña̱ kee na dión.
45011024	Dá chi̱ ni̱ sa'anda Ndios ndo̱'ó noo̱ ndá'a̱ yíto̱ olivo yukú, ta ni̱ chi̱ndaa na̱ ndo̱'ó ndi̱ka yíto̱ olivo ndáka na, va̱'ará iin ña̱ kuáchi̱ nda̱'o kíán. Sa̱'á ño̱ó, ¿á ko̱ ná'á ta'on ndó ña̱ vaá óon va ko'o̱n tuku na nachindaa na̱ mií mií ndá'a̱ yíto̱ ñoó no̱ó ni̱ sa̱rndaaa̱n?
45011025	Ta viti kóni̱ yu'u̱ ña̱ kana'á ndo'ó, ñani, sa̱'á iin ña̱'a ná'á iin tó'ón dini̱ Ndios, dá kía̱n ná dá'a ni kuryíí ndó. Ni̱ sonó Ndios ña̱ kía̱n ni̱ kusaá ini kua̱'á nda̱'o na̱ Israel nda̱ ná kasandaá ndu̱'u ndi'i na̱ ko̱ kúú na̱ Israel, na̱ ni̱ chi̱kaa̱ ini mií Ndios ka̱ki.
45011026	Nda̱ daá ví, dá ko'o̱n na̱ dáka̱ki ndi'i na na̱ Israel. Dá chi̱ ki̱'o di'a kaá tuti ii̱ Ndios: Nda̱ yúku̱ Sion kii na̱ dáka̱ki ñaá, ta taó xóo na na̱ ve'e Jacob noo̱ ndidaá ña̱ kini kée na.
45011027	Chi̱ dión ko'i̱n kando̱oi keei xí'ín ná tá ná dándóoi kua̱chi na̱.
45011028	Xiní u'u̱ na̱ Israel to̱'on va̱'a sa'a̱ Jesús, ta sa̱'á ña̱ kée na dión, sa̱'á ño̱ó ni̱ keva̱'a mií ndó. Tído sa̱'á ña̱ ni̱ ka̱xi ñaá mií Ndios nda̱ míí sa'a̱, sa̱'á ño̱ó kú'u̱ i̱ó ini na̱ sa'a̱ ná, dá chi̱ ki̱'o dión ni̱ ka̱ndo̱o na xí'ín na̱ sá'ano ñoo ndu̱.
45011029	Chi̱ ni̱ ka̱xi Ndios na̱ Israel, ta ni̱ kemáni̱ ñaá ná, ta ni iin kuu̱ ta̱'ón o̱ nándikó iní na̱.
45011030	Tído ndo'ó, na̱ ko̱ kúú na̱ Israel, ni̱ sa̱ kuu ndó na̱ ko̱ó do̱'o tá sata̱. Tído viti ni̱ ni'i̱ ndo̱ ña̱ kú'u̱ ini Ndios sa'a̱ ndo̱ sa̱'á ña̱ ni̱ kusaá ini na̱ Israel.
45011031	Ta dión ta'ani ndó'o na̱ Israel viti. Chi̱ viti kúú ná na̱ kusaá ini, ta ndo'ó kúú na̱ ni̱ ni̱'í ña̱ kú'u̱ ini Ndios sa'a̱ ndo̱. Tído iin kuu̱ ko'o̱n ta'ani Ndios ku'u̱ ini na̱ sa̱'á na̱ Israel.
45011032	Ni̱ sonó Ndios ña̱ kía̱n ni̱ kusaá ini ndidaá ña̱yuu, dá kuu ku'u̱ ini na̱ sa'a̱ ná.
45011033	¡Nandeé ka̱ vía̱n ndichí Ndios! ¡Ta ña̱xintóni̱ ná, ko̱ ta̱'ón noo̱ kásá'án, ta ni noo̱ ndí'an! Ko̱ íin ta'on kándéé kana'á ña̱ ni̱ chi̱kaa̱ ini na̱ kee na, ta o̱ kúu ta'on kandaa̱ ini yo̱ táto̱'on ki̱'o kée na.
45011034	Chi̱, ¿ndá yoo kandeé kana'á ndí ki̱án nákani ini sato'o yo̱ Ndios? Ta, ¿ndá yoo kati̱'a ka'a̱n ni'ini noo̱ ná?
45011035	Ta, ¿ndá yoo ni̱ kee ña̱ mani̱ xí'ín Ndios, dá ná ndi̱'i ini na̱ nandió né'e na ña̱ mani̱ yó'o? Ko̱ íin ta'on.
45011036	Dá chi̱ ndidaá tá'a̱n va ña̱'a ve̱i noo̱ mií Ndios, ta takía̱n kée mií ná, ta mií ná kómí choon sa'a̱ ndidaá ña̱'a. Sa̱'á ño̱ó ná natiin mií ná ña̱ñó'ó ndidaá tá'a̱n kuu̱. Dión ná koo. 12
45012001	Sa̱'á ño̱ó, ñani miíi̱, sa̱'á ña̱ kú'u̱ ini Ndios sa'a̱ yo̱, sa̱'á ño̱ó seí nda'ávíi̱ noo̱ ndo̱ ña̱ naki̱'o ndó mií ndó noo̱ Ndios, ta ná kakian ña̱ doko̱ ndo̱ mií ndó noo̱ ná, ta dión kee ndó nani takí ndo̱, ta ná koo vii ndo̱, ta ná ndukú ndó ña̱ nata'an ini Ndios koni na̱ ndo̱'ó, chi̱ ki̱'o dión kánian kee ndó kandaño̱'o ndó na̱.
45012002	Ná dá'a ka̱ ni koo ini ndo̱ kee ndó tá kée na̱ kúú kuendá ñayuú yó'o. Di'a konó ndó ña̱ ná ndesa̱á Ndios ña̱xintóni̱ ndo̱, dá kuu kandaa̱ ini ndo̱ ndí ki̱án kóni̱ na̱ kee ndó, dá kasandaá ndo̱ kana'á ndó ndí ki̱án va̱'a noo̱ ná, ta ndí ki̱án náta'an ini na̱ xiní na̱, ta ndí ki̱án kúú ña̱ ndaa̱ noo̱ mií ná.
45012003	Ta sa̱'á ña̱ ni̱ kemáni̱ Ndios yu'u̱ xí'ín choon kómíí, sa̱'á ño̱ó xíka̱i̱ noo̱ iin rá iin ndó ña̱ ná dá'a ni nakoni téí ndo̱ mií ndó. Va̱'a ka̱a̱n chiki̱'ó va̱'a ndó ña̱ kée ndó. Ta chiki̱'ó va̱'a ndó mií ndó táto̱'on ki̱'o káa ta̱ndeé iní ni̱ xi̱'o Ndios noo̱ iin rá iin ndó.
45012004	Dá chi̱ ndó'o yó táto̱'on ki̱'o ndó'o yikí ko̱ño yo̱, kua̱'á nda̱'o tá'í kíán, ta sa̱ díin díin va choon kée iin iian.
45012005	Ta dión ndó'o yó. Kua'a̱ vá kúú yó, tído iin tó'ón vá ni̱ nduu yó sa̱'á ña̱ kúú yó kuendá Cristo Jesús. Chi̱ ni̱ na̱ki'in tá'an iin rá iin yó, dá ni̱ nduu yó iin tó'ón xí'ín dao ka̱ yo̱.
45012006	Sa̱'á ño̱ó díin díin va choon ni̱ na̱tiin yó noo̱ Ndios, dá kati̱'a yó kechóon yó noo̱ ná, ta ve̱i ña no̱ó ña̱ mani̱ xí'o na noo̱ yo̱. Sa̱'á ño̱ó tá ni̱ na̱tiin ndó choon ña̱ kía̱n kasto̱'on ndó xí'ín dao ka̱ ña̱yuu to̱'on ni̱ xi̱'o Ndios noo̱ ndo̱, dá kee ndóa̱n táto̱'on ki̱'o kándéé iní ndo̱ mií ná.
45012007	Ta tá ni̱ na̱tiin ndó noo̱ Ndios ña̱ kati̱'a ndó koni kuáchí ndó noo̱ dao ka̱ na̱, dá kía̱n koni kuáchí ndísá'ano ndó, o tá ni̱ na̱tiin ndó ña̱ kati̱'a ndó dána'a̱ ndo̱, dá kía̱n dána'a̱ va̱'a ndó.
45012008	Tá ni̱ na̱tiin ndó ña̱ kati̱'a ndó ka'a̱n ni'ini ndó no̱ó ña̱yuu, dá kía̱n ka'a̱n ni'ini ndó noo̱ ná, o tá ni̱ na̱tiin ndó ña̱ kati̱'a ndó kemáni̱ ndo̱ na̱ kúnda'í, dá kía̱n ndino'o ini ndo̱ kemáni̱ ndo̱ ná, o tá ni̱ na̱tiin ndó ña̱ kati̱'a ndó kandita ndó noo̱, dá kía̱n cho'on va̱'a ini ndo̱, o tá ni̱ na̱tiin ndó ña̱ kati̱'a ndó chindeé ndó dao ka̱ na̱, dá kía̱n chindeé ndó na̱ xí'a̱n kádii̱ iní ndo̱.
45012009	Ta koo ini ndo̱ ku'u̱ ndisa ini ndo̱ sa'a̱ dao ka̱ ndo̱. Kañó'ó ndó ndidaá ña̱ kini, ta ndiko̱ ndo̱ ña̱ va̱'a.
45012010	Ku'u̱ sátá'an ini ndo̱ sa'a̱ ndo̱. Ta táto̱'on ki̱'o ndó'o ndó xí'ín na̱ ve'e mií ndó, ki̱'o dión kando'o ndó xí'ín dao ka̱ na̱. Ta koo ini ndo̱ koo ña̱ñó'ó ndó noo̱ iin rá iin ndó.
45012011	Cho'on ini ndo̱ kechóon ndó, ta o̱ sa̱ kákuu ndó na̱ du̱sá. Ndino'o ini ndo̱ koni kuáchí ndó no̱ó na̱ kúú sato'o yo̱.
45012012	Kadii̱ ini ndo̱ sa̱'á ta̱ndeé iní xí'o Ndios noo̱ ndo̱, ta ndeé va̱'a cháá koo ini ndo̱ tein ta̱ndó'ó, ta o̱ sa̱ kóo ini ndo̱ katuu ndó ña̱ ká'a̱n ndo̱ xí'ín Ndios.
45012013	Ta chindeé ndó dao ka̱ na̱ kúú ña̱yuu Ndios xí'ín ña̱ xínñó'ó ná, ta koo ini ndo̱ natiin va̱'a ndó na̱ tá ko̱saa̱ na̱ ve'e ndó.
45012014	Ta kaka̱ ndo̱ ña̱ mani̱ noo̱ Ndios sa̱'á na̱ kéndava̱'a xí'ín ndó, kaka̱ ndo̱ ña̱ mani̱ sa'a̱ ná, ta o̱ sa̱ dátai̱ chi'an ndó na̱.
45012015	Ta kadii̱ iní ndo̱ xí'ín na̱ kádii̱ iní, ta kuaki ndó xí'ín na̱ sáki.
45012016	Ta iin ná kakuu ndó xí'ín dao ka̱ ndo̱. Ta o̱ sa̱ kúryíí ndó, di'a naki'in tá'an ndó xí'ín na̱ kúnda'í kandei ndó. O̱ sa̱ kéndichí téí ndo̱ mií ndó xí'ín noo̱ ká'a̱n ndo̱.
45012017	Tá ni̱ kee na ña̱ kini xí'ín ndó, o̱ sa̱ nándió kuéi ndó kee ndó ña̱ kini xí'ín ná. Di'a ndi̱'i ini ndo̱ kee ndó ña̱ va̱'a noo̱ ndidaá ña̱yuu.
45012018	Noo̱ mií ndó ká'a̱n ña̱ ndi̱'i ini ndo̱ ndukú ndó ña̱ kandei va̱'a ndó xí'ín iin rá iin ña̱yuu.
45012019	O̱ sa̱ kóo ini ndo̱ naki'in ya̱'i mií ndó sa̱'á ña̱ kini kée ña̱yuu xí'ín ndó, na̱ mani̱ miíi̱. Di'a kua'án ndo̱ kandati ndó Ndios, dá chi̱ di'a kaá tuti ii̱ mií ná: “Noo̱ yú'u̱ ni̱ ya̱'a na, ta mií vá yu'u̱ kúú na̱ ndaka̱ kuendá noo̱ ná, kaá sato'o yo̱ Ndios.”
45012020	Sa̱'á ño̱ó, tá kuíko na̱ xiní u'u̱ ñaá, ki̱'o ndó ña̱'a ná kasá'an na. Tá íchi̱ ini na̱, ki̱'o ndó ta̱kui̱í ná ko'o na, dá chi̱ tá kée ndó dión, dá kía̱n keeá kuendá táto̱'on ño'ó ti̱ke̱í ni̱ chi̱kodó ndo̱ dini̱ ná xiní na̱.
45012021	Ta o̱ sa̱ kónó ndó no̱ó ña̱ kini ña̱ kandeéán dákue̱i ñaá ndo̱'ó, di'a chituu ndó ña̱ kini xí'ín ña̱ va̱'a. 13
45013001	Koo ini ndidaá ní ndó kueídó'o ndó ta̱ né'e choon, dá chi̱ ko̱ ndéi ta'on ta̱ né'e choon xí'ín ña̱ kóni̱ mií rá, ndéi ra chi̱ ki̱'o dión ni̱ saki ini mií Ndios. Ta viti ndéi ra chi̱ mií Ndios ni̱ chi̱kaa̱ ini ña̱ kandei ra.
45013002	Sa̱'á ño̱ó, ndidaá na̱ ko̱ kóni̱ kueídó'o ta̱ né'e choon, xío kao na ña̱ sakí mií Ndios, chi̱ mií ná ni̱ chi̱kata ra. Ta na̱ kée dión kúú na̱ ndo'o nío̱ sa̱'á kua̱chi kée ná.
45013003	Dá chi̱ ko̱ ndéi ta'on ta̱ né'e choon dáyu̱'ú ra̱ na̱ kée ña̱ va̱'a. Di'a ndéi ra dáyu̱'ú ra̱ na̱ kée ña̱ kini. Tá ko̱ kóni̱ ndo̱ kayu̱'ú ndo̱ ta̱ né'e choon, dá kía̱n kee ndó ña̱ va̱'a, dá ná ka'a̱n va̱'a ra sa'a̱ ndo̱.
45013004	Dá chi̱ kómí rá choon noo̱ Ndios, dá kía̱n kandei va̱'a ndó. Tído tá kée ndó ña̱ kini, kánian yu̱'ú ndo̱, dá chi̱ ko̱ né'e oon ta'on ra espada. Ta kómí rá choon noo̱ Ndios ña̱ kía̱n dándó'o ra nío̱ ndidaá na̱ kée ña̱ kini.
45013005	Sa̱'á ño̱ó kánian kueídó'o ndó ra̱, ta o̱ du̱ú sa̱va̱'a sa̱'á ña̱ kómí rá choon dándó'o ra nío̱ yo̱. Di'a ná kueídó'o ndó ra̱ sa̱'á ña̱ kóni̱ ndo̱ kakomí ndó iin ña̱xintóni̱ vii.
45013006	Sa̱'á ño̱ó chiya̱'i ndó sa'a̱ ñó'o̱ ndo̱ noo̱ rá, chi̱ kómí rá choon noo̱ Ndios, ta sa̱va̱'a choon yó'o kuití vá ndéi ra.
45013007	Ta chiya̱'i ndó noo̱ iin rá iin ra̱ kánian chiya̱'i ndó, ta kíán no̱ó ta̱ né'e choon, o kíán no̱ó ra̱ kí'in ya̱'i sa'a̱ ñó'o̱. Ta ki̱'o ndó ña̱ñó'ó no̱ó na̱ kánian natiin ña̱ñó'ó, ta nakoni ndo̱ na̱ kánian nakoni ndo̱.
45013008	Ni lú'u̱ o̱ sa̱ kátai̱ ndo̱ noo̱ ni iin ña̱yuu, sa̱va̱'a ña̱ katai̱ ndo̱ noo̱ ná ná kakuu ña̱ ku'u̱ ini ndo̱ sa'a̱ ná. Dá chi̱ tá kú'u̱ ini ndo̱ sa̱'á ña̱yuu xi̱'ín ndó, dá kía̱n kéndisa ndó choon sa'ándá ley Moisés.
45013009	Dá chi̱ di'a kaá ley: “O̱ sa̱ kée ndó kua̱chi xí'ín na̱ ko̱ kúú ñadi'í ndo̱ o yíi̱ ndo̱, o̱ sa̱ ka̱'ání ndo̱ ndi̱i, o̱ sa̱ kí'in kuí'íná ndó, o̱ sa̱ káva̱'a ndó ña̱ to̱'ón sa'a̱ dao ka̱ na̱, o̱ sa̱ kátoó ndo̱ kakomí ndó ña̱'a ió noo̱ dao ka̱ ña̱yuu.” Ta choon yó'o xí'ín dao ka̱ choon sa'ándá ley, iin nóó kúú váán xí'ín ña̱ kú'u̱ ini yo̱ sa̱'á ña̱yuu xi̱'ín yó táto̱'on ki̱'o ndó'o yó xí'ín mií yó.
45013010	Dá chi̱ tá ná ku'u̱ ini yo̱ sa'a̱ ña̱yuu xi̱'ín yó, dá kía̱n ni iin kuu̱ ta̱'ón o̱ kéndava̱'a yó xí'ín ná. Sa̱'á ño̱ó tá ná ku'u̱ ini yo̱ sa'a̱ ná, dá kía̱n kéndisa yó choon sa'ándá ley.
45013011	Dión koo ini ndo̱, dá chi̱ sa̱ kua'a̱n ndi'i va tiempo. Sa̱ ni̱ kasa̱ndaá va hora ndoto ndó, ná dá'a ka̱ ni kudi̱ ndo̱, dá chi̱ sa̱ ku̱yati cháá ka̱ kuu̱ nandió ko̱o na̱ dáka̱ki ñaá o̱ du̱ú tá míí ni̱ ka̱sá'á yó kándísa yó na̱.
45013012	Sa̱ ndikí vá kíán viti, sa̱ kua'a̱n tu̱u noo̱ vá. Ná dánkoo yó ndidaá ña̱ kini kée na̱ xíonoo noo̱ íin naá. Ta ná tiin yó to̱'on ndato Ndios, dá kandeé yó na̱á yo̱ xí'ín ña̱ kini.
45013013	Ná kee yó táto̱'on kée na̱ ió ndúsá'ano ini, tá'a̱n na̱ xíonoo noo̱ túu. Ná dá'a ni kee yó víko̱ xíxi kua'a̱n, ná dá'a ni kakuu yó na̱ xí'i, ná dá'a ni kudi̱ yo̱ xí'ín ña̱yuu yó'o, ña̱yuu káa, ná dá'a ni kee yó kua̱chi ka'an noo̱ xí'ín ñíi̱ yo̱, ná dá'a ni ndukú yó ta̱ndó'ó xí'ín dao ka̱ na̱, ta ná dá'a ni koo u'u̱ ini yo̱.
45013014	Di'a Jesucristo, na̱ kúú sato'o yo̱, ná kakuu táto̱'on iin dá'o̱n kandixi ndó, ta o̱ sa̱ kí'o ndó mií ndó ña̱ kía̱n kee ndó ña̱ kóni̱ ñíi̱ ndo̱. 14
45014001	Natiin va̱'a ndó ñani yo̱, na̱ kómani̱ kua'ano xí'ín ña̱ ndaa̱ kándísa yó, ta o̱ sa̱ chídáó tá'an ndó xí'ín ná.
45014002	Chi̱ ndéi dao ñani yo̱, na̱ ná'á ña̱ kuu keí ná ndi ndáa mií ña̱'a. Tído ndéi ta'ani dao ka̱ ñani yo̱, na̱ ko̱ kátóni̱ va̱'a ini, sa̱va̱'a ña̱'a kuíi̱ va seí na̱.
45014003	Ta ndo'ó, na̱ ko̱ nákani kuáchi̱ ini keí ndi ndáa mií ña̱'a, o̱ sa̱ kénóo ndó na̱ ko̱ se̱í ña̱. Ta ndo'ó, na̱ ko̱ se̱í ndi ndáa mií ña̱'a, ná dá'a ni dána'a̱ ndá'a̱ ndo̱ na̱ seí ña̱, dá chi̱ sa̱ ni̱ na̱tiin va̱'a ñaá Ndios.
45014004	Ta, ¿ndá yoo kúú ndó, ká'án ndó? ¿Ndiva̱'a chíndaa̱ noo̱ ndo̱ kéyíko̱ ndo̱ sa̱'á na̱ ko̱ ñó'o ti̱xi ndá'a̱ ndo̱? Chi̱ mií Ndios, na̱ kúú sato'o ñani ndo̱, no̱ón kúú na̱ kéyíko̱ sa'a̱ ná, á íin ndaa̱ na̱ o ni̱ ka̱nkao na no̱ó kua̱chi. Tído o̱ kánkao ta'on na, dá chi̱ sato'o yo̱ Ndios, ká'ano nda̱'o choon né'e na, ta kuu chindeé ñaá ná kuiin ndaa̱ na̱.
45014005	Ió dao ñani yo̱ kéká'ano ii̱ vá ná dao kuu̱, ta ió dao ka̱ ñani yo̱ ko̱ kéká'ano ka̱ na̱ ni iin tó'ón kuu̱. Sa̱'á ño̱ó iin rá iin mií vá ndó kánian nakani va̱'a ini sa̱'á ndí ki̱án kee ndó sa'a̱ ña̱ yó'o.
45014006	Dá chi̱ ió dao ñani yo̱ kéká'ano na dao kuu̱, ta dión kée na dá chi̱ ndúkú ná ki̱'o na ña̱ñó'ó noo̱ Ndios. Ta dao ka̱ ñani yo̱ ko̱ kéká'ano ka̱ na̱ ni iin tó'ón kuu̱, chi̱ ki̱'o dión kándaa̱ ini na̱, ta xí'o ta'ani na ña̱ñó'ó noo̱ Ndios. Ta dión ni ndó'o ñani yo̱, na̱ seí ndi ndáa mií ña̱'a, náki̱'o na ña̱ñó'ó noo̱ Ndios, dá chi̱ náki̱'o na ndivé'e noo̱ ná sa'a̱ ndidaá ña̱ seí na̱. Ta dión ta'ani ña̱yuu ko̱ se̱í ndi ndáa mií ña̱'a, ndúkú ná naki̱'o na ña̱ñó'ó noo̱ Ndios sa̱'á ña̱ ko̱ se̱í na̱ ndi ndáa mií ña̱'a, ta náki̱'o ta'ani na ndivé'e noo̱ Ndios sa̱'á ña̱ kúu seí na̱.
45014007	Chi̱ ko̱ ndéi mií ta'on yó xí'a̱n dión oon ni, ta ni ko̱ xí'i̱ yo̱ xí'a̱n dión oon ni.
45014008	Dá chi̱ tá takí yo̱, noo̱ ndá'a̱ sato'o yo̱ Ndios ndéi yó. Ta tá ni̱ xi'i̱ yo̱, noo̱ ndá'a̱ sato'o yo̱ Ndios vá ni̱ xi'i̱ yo̱. Sa̱'á ño̱ó, tá takí yo̱ o ni̱ xi'i̱ yo̱, noo̱ ndá'a̱ sato'o yo̱ Ndios vá ñó'o yó.
45014009	Ni̱ xi'i̱ Cristo, ta ni̱ na̱taki na̱, dión, dá ni̱ xi̱nko̱o na kakuu na sato'o no̱ó na̱ ni̱ xi'i̱ xí'ín no̱ó na̱ ndéi takí.
45014010	Tído ndo'ó, ¿ndiva̱'a dána'a̱ ndá'a̱ ndo̱ ñani ndo̱? Ta, ¿ndiva̱'a kénóo ndó ñani ndo̱? Chi̱ ndidaá vá yó nakui̱ta noo̱ Cristo keyíko̱ sa'a̱ yo̱.
45014011	Dá chi̱ di'a kaá tuti ii̱ Ndios: Sa̱'á ña̱ takí yu'u̱, kaá sato'o yo̱ Ndios, sa̱'á ño̱ó ká'i̱n xí'ín ndó ña̱ miía̱n nata̱'a̱no̱ ndidaá kúú kondo̱ ña̱yuu noo̱ yú'u̱, ta ndidaá kúú yú'u̱ nakoni ña̱ yu'u̱ kúú Ndios.
45014012	Sa̱'á ño̱ó kándaa̱ inio̱ ña̱ iin rá iin vá yó nakui̱ta naki̱'o yó kuendá noo̱ Ndios.
45014013	Sa̱'á ño̱ó ná dá'a ni dána'a̱ ndá'a̱ tá'an yó. Di'a koo ini ndo̱ ná dá'a ni kakuu ndó táto̱'on iin yuu̱ noo̱ kachi'i sá'á ñani ndo̱, dá ya̱'a na kee na kua̱chi.
45014014	Ná'á yu'u̱, ta kándéé ká'ano inii̱ sato'o yo̱ Jesús ña̱ ni iin tó'ón ña̱'a seí yo̱ ko̱ kúú ña̱'a yakó noo̱ Ndios. Tído tá ká'án dao ka̱ ñani yo̱ ña̱ kíán ña̱'a yakó noo̱ Ndios, dá kía̱n ñaá vá kíán noo̱ mií ná.
45014015	Ta tá ña̱ seí ndo̱ kédaá xí'ín ñani ndo̱, dá nakani kuáchi̱ ini na̱, dá kía̱n ko̱ kú'u̱ ta'on ini ndo̱ sa'a̱ ná. Kana'á ndó ña̱ ni̱ xi'i̱ Cristo sa'a̱ ñani ndo̱, sa̱'á ño̱ó ná dá'a ni dátu̱ú ndó na̱ xí'ín ña̱ seí ndo̱.
45014016	O̱ sa̱ kí'o ndó mií ndó ña̱ ka'a̱n ndava̱'a na sa̱'á ña̱ kée ndó, va̱'ará ná'á mií ndó ña̱ kíán ña̱ va̱'a.
45014017	Dá chi̱ yóó, na̱ ñó'o ti̱xi ndá'a̱ Ndios, ko̱ káni ka̱a̱n ndi̱'i ini yo̱ sa̱'á ña̱ seí yo̱ ni sa̱'á ña̱ ko'o yó. Ña̱ kánian ndi̱'i cháá ka̱ ini yo̱ sa'a̱ kíán ña̱ ná koo ini yo̱ kee yó ña̱ ndaa̱, ta ná kandei va̱'a yó xí'ín dao ka̱ ñani yo̱, ta ná kandei dii̱ iní yo̱, chi̱ ndidaá ña̱ yó'o ve̱i noo̱ Espíritu ii̱ Ndios.
45014018	Ta na̱ xínkuáchí noo̱ Jesús kúú na̱ kée ndidaá ña̱ yó'o, ta náta'an ini Ndios sa̱'á ña̱ kée na, ta ká'a̱n va̱'a dao ka̱ ña̱yuu sa'a̱ ná.
45014019	Sa̱'á ño̱ó ná ndukú yó ndi keeá kandei va̱'a yó xí'ín dao ka̱ ña̱yuu, ta ná ndukú yó ndi keeá dákuá'ano tá'an yó íchi̱ Ndios.
45014020	Ta ná dá'a ni danaá ndo̱ ña̱ ni̱ kee Ndios xí'ín ña̱'a seí ndo̱. Ndidaá tá'a̱n va ña̱'a seí yo̱ kúú ña̱ vii. Tído ko̱ vá'a ta'on kíán noo̱ Ndios tá ná ki̱'o yó ña̱ kankao ñani yo̱ no̱ó kua̱chi sa̱'á ña̱ seí yo̱.
45014021	Iin ña̱ va̱'a cháá ka̱ kíán tá ná o̱ ke̱í yo̱ ko̱ño, ta ná o̱ kó'o yó vino, ta ná o̱ kée yó dao ka̱ ña̱'a, ña̱ kía̱n kédaá xí'ín ñani yo̱, dá kue̱i na no̱ó kua̱chi, o ña̱'a kédaá xí'ín ná nakani kuáchi̱ ini na̱, o ña̱'a kédaá xí'ín ná ndi̱ko na no̱ó ña̱'a Ndios.
45014022	¿Á kándísa ndó ña̱ kuu keí ndo̱ ndidaá ña̱ yó'o? Va̱'a va, tído mií ndó xí'ín Ndios ná kana'á. Ndiká'án ví na̱ ko̱ nákani kuáchi̱ ini no̱ó ña̱ kée na.
45014023	Chi̱ ndi ndáa mií ña̱yuu nákani kuáchi̱ ini keí ná iin ña̱'a, ta seí ii̱ vá náa̱n, no̱ón kúú na̱ tái̱ kua̱chi noo̱ Ndios, dá chi̱ kándísa na ña̱ ko̱ kánian kee na dión. Dá chi̱ tá ná kandísa yó ña̱ kíán iin ña̱ ko̱ vá'a, ta ni̱ kee yóa̱n, dá kía̱n ni̱ ya̱'a yó ni̱ kee yó kua̱chi noo̱ Ndios. 15
45015001	Sa̱'á ño̱ó, yóó, na̱ ndíta toon xí'ín to̱'on Ndios, kánian ki̱'o ndeé ini yo̱ sa'a̱ ñani yo̱, na̱ kómani̱ kua'ano xí'ín to̱'on Ndios. Ná dá'a ni kee yó sa'a̱ miíá, ná kee cháá ka̱ yo̱ sa'a̱ ñani yo̱.
45015002	Ta ná koo ini iin rá iin yó ndukú yó ña̱ nata'an ini ñani yo̱, ta ná ndukú yó ña̱ keva̱'a na, dión, dá koni na̱ kua'ano cháá ka̱ na̱ xí'ín to̱'on Ndios.
45015003	Chi̱ ni Cristo ko̱ ní ndúkú ná ña̱ kía̱n kee na sa'a̱ mií ná. Di'a ni̱ kee na táto̱'on ki̱'o ká'a̱n tuti ii̱ Ndios: “Mií to̱'on kini ni̱ ka'a̱n na̱ sa'a̱ mií ní, ño̱ó kía̱n ni̱ na̱kuido yu'u̱.”
45015004	Ta ndidaá to̱'on ni̱ taa na noo̱ tuti ii̱ Ndios tá sata̱, ño̱ó kía̱n dána'a̱n noo̱ yo̱ nda̱ viti, dá ná kati̱'a yó kandati kueé yo̱, ta ná koo ndeé ini yo̱ kee to̱'on ñoó, dá koni yo̱ natiin yó ta̱ndeé iní noo̱ Ndios.
45015005	Ta mií Ndios kúú na̱ xí'o ña̱ kandati kueé yo̱, ta xí'o na ta̱ndeé iní noo̱ yo̱, no̱ón kúú na̱ ki̱'o ña̱ kandei ñóchí ndó xí'ín iin rá iin ndó táto̱'on ki̱'o kóni̱ mií Cristo Jesús.
45015006	Dión, dá iin ná kakuu ndó keká'ano ndó Ndios, na̱ kúú tatá sato'o yo̱ Jesucristo.
45015007	Sa̱'á ño̱ó koo ini ndo̱ natiin va̱'a ndó iin rá iin ndó táto̱'on ki̱'o ni̱ na̱tiin va̱'a Cristo mií yó, dá ná natiin Ndios ña̱ñó'ó.
45015008	Ta ká'i̱n xí'ín ndó ña̱ ni̱ kii Cristo ni̱ xinkuáchí di'a na no̱ó na̱ ñoo Israel, dá na'a̱ na̱ ña̱ iin na̱ ndaa̱ kúú Ndios, dá dáxi̱nko̱o na ña̱ ni̱ kaa Ndios kee na xí'ín na̱ sá'ano Israel ni̱ sa̱ ndei sa̱ na'á.
45015009	Ta ni̱ kii ta'ani Cristo, dá ná keká'ano na̱ ko̱ kúú na̱ Israel Ndios sa̱'á ña̱ kú'u̱ ini na̱ sa'a̱ ná. Dá chi̱ di'a kaá tuti ii̱ Ndios: Ta viti ko'i̱n ki̱'oi ña̱ñó'ó noo̱ mií ní tein na̱ ko̱ kúú na̱ Israel, ta kata yu'u̱ yaa keká'anoi kuu̱ mií ní.
45015010	Ta kaá ta'ani tuti ii̱ Ndios di'a: Kadii̱ dáó ini ndo̱'ó, na̱ ko̱ kúú na̱ Israel, xí'ín na̱ Israel, na̱ kúú na̱ ñoo Ndios.
45015011	Ta kaá ta'ani tuti ii̱ Ndios di'a: Ta ndo'ó, na̱ ko̱ kúú na̱ Israel, keká'ano ndó Ndios, na̱ kúú sato'o yo̱, ta ndidaá ñoo ná chindaya̱'i ñaá ná.
45015012	Ta kaá ta'ani profeta Isaías: Tein na̱ ve'e ta̱a naní Isaí kana iin ta̱a, ta kasandaá na̱ dándáki na na̱ ko̱ kúú na̱ Israel, ta no̱ón kúú na̱ ki̱'o ta̱ndeé iní noo̱ ná.
45015013	Ta mií Ndios, na̱ xí'o ta̱ndeé iní noo̱ yo̱, ná dákútí ná nío̱ ndo̱ xí'ín ña̱ kádii̱ ini ndo̱, ta ná ki̱'o na ña̱ koo va̱'a ini ndo̱ sa̱'á ña̱ kándéé iní ndo̱ ná, dá ná nakutí iin rá iin ndó xí'ín ta̱ndeé iní kee Espíritu ii̱.
45015014	Ta ná'á vá yu'u̱ ña̱ va̱'a nda̱'o ini ndo̱'ó, ñani miíi̱, ta ni̱ chití ndó xí'ín ña̱xintóni̱ kée Ndios, sa̱'á ño̱ó ti̱'a ndó ka'a̱n ni'ini noo̱ sátá'an ndó.
45015015	Tído noo̱ tuti yó'o ni̱ xi̱'o ndeé inii̱ ni̱ ka'i̱n xí'ín ndó, dá dándusaa̱ inii̱ ndo̱'ó sa'a̱ dao ka̱ ña̱'a, ta dión ni̱ keei, chi̱ mií Ndios ni̱ kemáni̱ yu'u̱ xí'ín choon yó'o,
45015016	dá kechóoin noo̱ Jesucristo tein na̱ ko̱ kúú na̱ Israel, dá dána'i̱ to̱'on va̱'a sa'a̱ Jesús noo̱ ná, dá kakuu na iin ña̱ va̱'a doko̱í noo̱ Ndios, dá chi̱ Espíritu ii̱ Ndios kúú na̱ ndúvii ñaá.
45015017	Ta sa̱'á Cristo Jesús náta'an inii̱ sa'a̱ choon kéei noo̱ Ndios.
45015018	Chi̱ ká'i̱n sa̱va̱'a sa̱'á ña̱ ni̱ kee Cristo xí'ín ndá'í tein na̱ ko̱ kúú na̱ Israel, chi̱ seídó'o na Ndios ni̱ kee ña̱ dána'i̱, xí'ín ña̱ kéei.
45015019	Chi̱ ni̱ keei ña̱ ná'ano xí'ín ña̱ ndato xí'ín ndée̱ Espíritu ii̱ Ndios. Sa̱'á ño̱ó nda̱ ñoo Jerusalén, ta nda̱ iin níí kuendá Ilírico di'a ni̱ na̱ka̱'ani to̱'on va̱'a sa'a̱ Cristo Jesús ni̱ keei.
45015020	Ta daá ndí'i va inii̱ dána'i̱ to̱'on va̱'a sa'a̱ Cristo Jesús no̱ó na̱ ko̱ ñá'a̱ kuií kueídó'o ñaá, dá ná o̱ náki'in ñe'i choon ni̱ kee dao ka̱ na̱ dána'a̱.
45015021	Dá chi̱ ndí'i inii̱ keei táto̱'on ká'a̱n tuti ii̱ Ndios: Tá'a̱n ña̱yuu ko̱ ñá'a̱ kuií ni'i̱ tó'on sa'a̱ Ndios, no̱ón kúú na̱ katóni̱ ini, ta ña̱yuu ko̱ ñá'a̱ kuií kueídó'o sa'a̱ ná, kandaa̱ ini na̱.
45015022	Sa̱'á ño̱ó ko̱ ní kúu saa̱i̱ noo̱ ndéi ndó, va̱'ará kua̱'á nda̱'o ta'ándá ni̱ ka'ín saa̱i̱ kooi xí'ín ndó.
45015023	Tído viti sa̱ ni̱ na̱ta'an va yu'u̱ iin níí kuendá noo̱ nákaa̱i̱ yó'o ni̱ da̱ná'i̱. Ta sa̱ kua'a̱ vá kuia̱ nákani inii̱ saa̱i̱ noo̱ ndéi ndó.
45015024	Sa̱'á ño̱ó tá ná ko'i̱n España, dá chika'andai̱ noo̱ ndéi ndó koo tóoi xí'ín ndó. Ta kandatii ña̱ chindeé ndó yu'u̱ no̱ó ko'i̱n tá ni̱ ndi'i ni̱ sa̱ io dii̱ tóoi xí'ín ndó.
45015025	Tído viti kía̱n ko'i̱n ñoo Jerusalén, dá kemáni̱ yu'u̱ na̱ kúú ña̱yuu Ndios ndéi ñoó,
45015026	dá chi̱ na̱ kúú kuendá Jesús ndéi chí kuendá Macedonia xí'ín na̱ ndéi Acaya ni̱ na̱ta'an ini na̱ ni̱ ketútí ná cháá di̱'ón kemáni̱ ná na̱ kúnda'í ñó'o tein na̱ kúú ña̱yuu Ndios ndéi ñoo Jerusalén.
45015027	Ta ni̱ na̱ta'an ini na̱ kee na dión, dá chi̱ tái̱ na̱ no̱ó na̱ Israel, chi̱ ni̱ ni'i̱ ná ña̱ mani̱ noo̱ Ndios sa̱'á na̱ Israel. Sa̱'á ño̱ó kánian chindeé ñaá ná xí'ín ña̱ va̱'a ió noo̱ ná.
45015028	Tá ni̱ ndi'i ni̱ keyíko̱i̱ choon yó'o ni̱ sa'i̱n ni̱ ne'i di̱'ón ñoó noo̱ ná, dá chika'andai̱ noo̱ ndéi ndó xaa̱n no̱ó ya̱'i ko'i̱n España.
45015029	Ta kátóni̱ inii̱ ña̱ tá ná saa̱i̱ noo̱ ndéi ndó xaa̱n, kua̱'á nda̱'o ña̱ va̱'a kee Cristo xí'ín yó sa̱'á ña̱ kándísa yó to̱'on va̱'a sa'a̱ ná.
45015030	Tído xíka̱i̱ ña̱ mani̱ noo̱ ndo̱, ñani, ña̱ sa̱'á ña̱ kándísa yó Jesucristo, na̱ kúú sato'o yo̱, xí'ín sa̱'á ña̱ kú'u̱ sátá'an ini yo̱ sa'a̱ yo̱ kée Espíritu ii̱ Ndios, ña̱ chindeé ndó yu'u̱ kaka̱ ndo̱ ña̱ mani̱ noo̱ Ndios sa̱'í,
45015031	dá ná chindeé ná yu'u̱ no̱ó ta̱a ko̱ xi̱ín kandísa to̱'on va̱'a Jesús ndéi chí kuendá Judea. Ta kaka̱ ta'ani ndó noo̱ ná ña̱ ná natiin va̱'a na̱ kúú kuendá Jesús ndéi ñoo Jerusalén di̱'ón ko'i̱n dánkooi noo̱ ná.
45015032	Dá kía̱n ná saa̱i̱ xí'a̱n kádii̱ inii̱ noo̱ ndéi ndó tá dión kóni̱ mií Ndios, dá ná nani'i̱ ndée̱ yu'u̱ xí'ín ndó.
45015033	Ná koo Ndios, na̱ xí'o ña̱ koo va̱'a ini yo̱, xí'ín iin rá iin ndo'ó. Dión ná koo. 16
45016001	Natiin va̱'a ndó ki̱'o yó Febe, chi̱ ko̱saa̱ na̱ noo̱ ndéi ndó. Mií ná kúú na̱ xínkuáchí no̱ó na̱ kúú kuendá Jesús ndéi chí ñoo Cencrea.
45016002	Ta kóni̱i̱ ña̱ kía̱n natiin va̱'a ndó na̱, chi̱ kúú ná kuendá sato'o yo̱ Jesús, chi̱ ki̱'o dión kánian kee yó sa̱'á ña̱ kúú yó ña̱yuu Ndios. Ta chindeé ndó na̱ xí'ín ndidaá ña̱'a xínñó'ó ná, chi̱ chíndeé ná dao ka̱ na̱ kúú kuendá Jesús, ta chíndeé ta'ani na yu'u̱.
45016003	Ta ka'a̱n ndo̱ ndisá'án xí'ín Priscila, xí'ín Aquila, na̱ kéchóon dáó xí'ín yu'u̱ noo̱ Cristo Jesús.
45016004	Ta ni̱ xi̱'o na mií ná ña̱ kuu na̱ sa'a̱ yú'u̱, dá ka̱kii. Ta o̱ du̱ú iin tó'ón yu'u̱ ní náki̱'o ndivé'e noo̱ ná, dión ta'ani na̱ kúú kuendá Jesús, na̱ ko̱ kúú na̱ Israel, náki̱'o ta'ani na ndivé'e noo̱ ná.
45016005	Ta ka'a̱n ta'ani ndó ndisá'án xí'ín na̱ kúú kuendá Jesús ndítútí ve'e na. Ta ka'a̱n ta'ani ndó ndisá'án xí'ín ñani mani̱i̱ Epeneto, na̱ mií no̱ó ni̱ ka̱ndísa to̱'on Jesús chí kuendá Acaya di'a.
45016006	Ta ka'a̱n ndo̱ ndisá'án xí'ín ki̱'o yó María. Na̱ yó'o kúú na̱ ndí'i nda̱'o ini xínkuáchí noo̱ Ndios tein mií ndó xaa̱n.
45016007	Ta ka'a̱n ndo̱ ndisá'án xí'ín ñani yo̱ Andrónico xí'ín ñani yo̱ Junias, tá'a̱n ra̱ kúú tá'an yu'u̱, ta ndi nduú ra̱ ni̱ sa̱ ño'o xí'íín ve'e ka̱a sa̱'á to̱'on Jesús. Ta ká'a̱n va̱'a apóstol, na̱ né'e to̱'on Jesús, sa'a̱ ndi nduú ta̱a yó'o. Ta sa̱ daá kándísa va ra Jesús, dá ni̱ ka̱ndísa yu'u̱.
45016008	Ta ka'a̱n ndo̱ ndisá'án xí'ín ñani yo̱ Amplias, ra̱ kúú ñani mani̱ miíí sa̱'á ña̱ kándísa dáó ndú sato'o yo̱ Jesús.
45016009	Ta ka'a̱n ndo̱ ndisá'án xí'ín ñani yo̱ Urbano, ra̱ kéchóon dáó xí'ín ndu'u̱ noo̱ Cristo Jesús. Ta ka'a̱n ndo̱ ndisá'án xí'ín ñani mani̱i̱ Estaquis.
45016010	Ta ka'a̱n ndo̱ ndisá'án xí'ín ñani yo̱ Apeles, ta náta'an ini Cristo xiní ñaá ná. Ta ka'a̱n ndo̱ ndisá'án xí'ín na̱ ve'e ñani yo̱ Aristóbulo.
45016011	Ta ka'a̱n ndo̱ ndisá'án xí'ín tá'in naní Herodión. Ta ka'a̱n ndo̱ ndisá'án xí'ín na̱ ve'e Narciso, tá'a̱n na̱ ndíta ndaa̱ xí'ín sato'o yo̱ Jesús.
45016012	Ta ka'a̱n ndo̱ ndisá'án xí'ín ki̱'o yó Trifena xí'ín ki̱'o yó Trifosa, tá'a̱n na̱ kéchóon noo̱ sato'o yo̱ Jesús. Ta ka'a̱n ndo̱ ndisá'án xí'ín ki̱'o mani̱ yo̱ Pérsida, tá'a̱n na̱ ndí'i ini kéchóon noo̱ sato'o yo̱ Jesús.
45016013	Ta ka'a̱n ndo̱ ndisá'án xí'ín ñani yo̱ Rufo, ra̱ ni̱ ka̱xi mií sato'o yo̱ Jesús. Ta ka'a̱n ta'ani ndó ndisá'án xí'ín naná ra̱, chi̱ táto̱'on ki̱'o naná miíi̱ kúú ná, xiníi̱.
45016014	Ta ka'a̱n ndo̱ ndisá'án xí'ín ñani yo̱ Asíncrito, xí'ín Flegonte, xí'ín Hermas, xí'ín Patrobas, xí'ín Hermes xí'ín dao ka̱ na̱ kúú kuendá Jesús dákuá'a xí'ín rá.
45016015	Ta ka'a̱n ndo̱ ndisá'án xí'ín ñani yo̱ Filólogo, xí'ín ki̱'o yó Julia, xí'ín ñani yo̱ Nereo, xí'ín ki̱'o ra, xí'ín ki̱'o yó Olimpas xí'ín ndidaá ka̱ ña̱yuu Ndios dákuá'a xí'ín ná.
45016016	Ta viti chitó tá'an ndó noo̱ ndo̱, ta ña̱ yó'o ná kakuu iin ña̱ñó'ó ka'a̱n tá'an ndó ndisá'án sa̱'á ña̱ kúú ndó kuendá Jesús. Ta natiin ndó ndisá'án ká'a̱n ndidaá na̱ kúú kuendá Cristo ndéi iin rá iin xíán.
45016017	Ta seí nda'ávíi̱ noo̱ ndo̱, ñani, ña̱ kaon koo ndó xí'ín ra̱ kátoó ka'anda tá'an ñaá, tá'a̱n ra̱ kátoó dátu̱ú ña̱ ndaa̱ kándísa ndó. Va̱'a ka̱a̱n taó xóo ndó mií ndó noo̱ rá.
45016018	Dá chi̱ ta̱a yó'o kúú ra̱ ko̱ xínkuáchí ta'on noo̱ sato'o yo̱ Jesucristo, sa̱va̱'a sa'a̱ mií vá rá kée ra. Ta xí'ín to̱'on vitá xí'ín to̱'on ñóchí dánda'í ra̱ na̱ vitá ini.
45016019	Ta ndéi kúú mií vá ká'a̱n na̱ sa'a̱ ndo̱ ña̱ kúú ndó ña̱yuu seídó'o ndaa̱ to̱'on Jesús, sa̱'á ño̱ó kádii̱ nda̱'o inii̱ sa̱'á ña̱ kée ndó dión. Ta kóni̱ yu'u̱ ña̱ ndichí koo ndó no̱ó ña̱ ndaa̱, ta o̱ sa̱ ndíko̱ ndo̱ ña̱ kini.
45016020	Ta Ndios, na̱ xí'o ña̱ koo va̱'a ini yo̱, no̱ón kúú na̱ kadi̱ yachi̱ ña̱ u'u̱ ti̱xi sa'a̱ ndo̱. Ta ná koo ña̱ mani̱ xí'o Jesucristo, na̱ kúú sato'o yo̱, xí'ín iin rá iin ndó.
45016021	Ta tánda'á ta'ani ñani yo̱ Timoteo, ta̱ kéchóon nduú xí'ín yu'u̱, ndisá'án ko̱saa̱ noo̱ ndo̱. Tá'a̱n ra̱ kúú tá'in naní Lucio, xí'ín Jasón, xí'ín Sosípater, tánda'á ta'ani ra ndisá'án ko̱saa̱ noo̱ ndo̱.
45016022	Ta yu'u̱, ra̱ naní Tercio, ni̱ taai tuti yó'o ko̱saa̱ noo̱ ndo̱. Ta tánda'á ta'ani yu'u̱ ndisá'án ko̱saa̱ noo̱ ndo̱, chi̱ kándísa dáó yó sato'o yo̱ Jesús.
45016023	Ta ká'a̱n ta'ani ñani yo̱ Gayo ndisá'án xí'ín ndó. Ro̱ón kúú ra̱ ni̱ na̱tiin va̱'a yu'u̱ ve'e ra, ta dión ta'ani kée ra xí'ín ndidaá ka̱ na̱ kúú kuendá Jesús. Ta ká'a̱n ta'ani ñani yo̱ Erasto, ta̱ né'e va̱'a di̱'ón ñoo yó'o, ndisá'án xí'ín ndó. Ta ká'a̱n ta'ani ñani yo̱ Cuarto ndisá'án xí'ín ndó.
45016024	Ná koo ña̱ mani̱ xí'o Jesucristo, na̱ kúú sato'o yo̱, xí'ín iin rá iin ndó. Dión ná koo.
45016025	Ió choon noo̱ ndá'a̱ Ndios ña̱ kendakí ná ndo̱'ó xí'ín to̱'on va̱'a dána'i̱ sa'a̱ Jesucristo. Ta to̱'on va̱'a yó'o kúú mií mií ña̱ ni̱ na'a̱ Ndios noo̱ yo̱, tá'a̱n ña̱ ni̱ sa̱ káa̱ de̱'é nda̱ rá ko̱ ñá'a̱ kava̱'a ñayuú yó'o.
45016026	Tído viti kía̱n ni̱ na'a̱ na̱ ñá noo̱ yo̱. Ta ni̱ taa profeta ña̱ noo̱ tuti ii̱ Ndios táto̱'on ki̱'o ni̱ sa'anda Ndios, na̱ daá ió kuií, choon noo̱ ná kee na. Ta viti ni̱ dasa̱ to̱'on sa̱'án noo̱ ndidaá ña̱yuu, dá ná kandísa naa̱n, ta ná kee na choon sa'ándáa̱n.
45016027	Sa̱'á ño̱ó ná natiin na̱ kúú iin tó'ón dini̱ Ndios, na̱ kúú Ndios ndi̱chí, ña̱ñó'ó sa'a̱ Jesucristo ndidaá tá'a̱n kuu̱. Dión ná koo. CO Corintios
46001001	Yu'u̱ kúú Pablo, na̱ ni̱ na̱kana Ndios kakuu iin apóstol Jesucristo, dá kane'i to̱'on na, táto̱'on ki̱'o kóni̱ mií Ndios. Ta yu'u̱ xí'ín ñani yo̱ Sóstenes
46001002	ká'a̱n ndu̱ ndisá'án xí'ín ndo'ó, na̱ kúú ña̱yuu Ndios ndéi ñoo Corinto, ndo'ó na̱ ni̱ ndu̱vii Ndios sa̱'á ña̱ ni̱ kee Cristo Jesús, ta ni̱ kana na ndo̱'ó ña̱ kakuu ndó ña̱yuu mií ná, ta dión ta'ani ni̱ kee na xí'ín ña̱yuu ndéi ndidaá kúú xíán, na̱ nákoni ña̱ sato'o na̱ kúú Jesucristo, na̱ kúú sato'o na̱ xí'ín sato'o yo̱.
46001003	Ta mií tatá yo̱ Ndios xí'ín sato'o yo̱ Jesucristo ná kee ña̱ mani̱ xí'ín ndó, ta naki̱'o na ña̱ koo va̱'a ini ndo̱.
46001004	Ta daá kuití vá náki̱'o yu'u̱ ndivé'e noo̱ tatá yo̱ Ndios sa'a̱ ndo̱'ó, sa'a̱ ndidaá kúú ña̱ mani̱ ña̱ kía̱n ni̱ xi̱'o oon na noo̱ ndo̱ sa'a̱ Cristo Jesús.
46001005	Dá chi̱ ni̱ kekuíká Ndios ndo̱'ó noo̱ ndidaá ña̱'a sa̱'á ña̱ ni̱ kee Jesús, chi̱ ni̱ kekuíká ná ndo̱'ó xí'ín to̱'on ká'a̱n ndo̱, xí'ín ña̱ koo ndichí cháá ka̱ ndo̱ xí'ín to̱'on na.
46001006	Ta ño̱ó kía̱n ná'a̱ ña̱ miía̱n ndaa̱ ndíta ndaa̱ ndo̱ xí'ín to̱'on va̱'a ni̱ seídó'o ndó sa'a̱ Cristo.
46001007	Sa̱'á ño̱ó ni iin tó'ón ña̱'a o̱ kámani̱ noo̱ ndo̱, dá kati̱'a ndó kee ndó choon Ndios xía̱n nani ndáti ndó kasandaá kuu̱ na'a̱ noo̱ sato'o yo̱ Jesucristo.
46001008	Ta mií tatá Ndios kúú na̱ chindeé ndo'ó, dá kandita toon ndó xí'ín ná nda̱ noo̱ ndí'i, dá kía̱n ni iin tó'ón ta'on kua̱chi o̱ kóo sata̱ ndo̱ tá ná kasandaá kuu̱ nandió ko̱o tuku Jesucristo, na̱ kúú sato'o yo̱, kasaa̱ na̱.
46001009	Iin na ndaa̱ kúú Ndios, ta mií ná kúú na̱ ni̱ na̱kana ndo'ó ña̱ kandita ndó xí'ín de̱'e na Jesucristo, na̱ kúú sato'o yo̱.
46001010	Seí nda'ávíi̱ noo̱ ndo̱'ó, ñani miíi̱, xí'ín kuu̱ sato'o yo̱ Jesucristo ña̱ iin tó'ón ná kakuu ña̱ nákani ini ndo̱, ta ná dá'a ni ka'anda tá'an ndó. Ñóchí kandei ndó, iin tó'ón ná kakuu ña̱xintóni̱ ndo̱, ta iin tó'ón ná kakuu ña̱ nákani ini ndo̱.
46001011	Chi̱ ni̱ ka̱tóni̱ inii̱, ñanii̱, ni̱ kee na̱ ve'e Cloé, ña̱ naá tá'an ndó no̱ó ña̱ kándísa ndó.
46001012	Dión ká'i̱n xí'ín ndó, dá chi̱ dao ndó kaá ña̱ kúú ndó kuendá Pablo, ta dao ka̱ ndo̱ kaá ña̱ kúú ndó kuendá Apolos, ta dao ka̱ ndo̱ kaá ña̱ kúú ndó kuendá Cefas, ta dao ka̱ ndo̱ kaá ña̱ kúú ndó kuendá Cristo.
46001013	¿Á kua'a̱ vá ni̱ ta'a̱nda̱ Cristo, xiní ndo̱? ¿Á ni̱ sa̱rkaa Pablo ndi̱ka cruz, xiní ndo̱? O, ¿á xí'ín kuu̱ yu'u̱ ni̱ sodo̱ ndúta̱ ndo̱'ó, ká'án ndó?
46001014	Náki̱'oi ndivé'e noo̱ Ndios chi̱ ni iin tó'ón ndó ko̱ ní dákodo̱ ndúta̱ yu'u̱, sa̱va̱'a Crispo xí'ín Gayo va kúú ra̱ ni̱ da̱kódo̱ ndúta̱ yu'u̱.
46001015	Sa̱'á ño̱ó ni iin ña̱yuu o̱ kúu kaa ña̱ ni̱ sodo̱ ndúta̱ ná xí'ín kuu̱ yú'u̱.
46001016	Ta ni̱ da̱kódo̱ ndúta̱ ta'anii na̱ ve'e Estéfanas, tído ko̱ ndúsaa̱ inii̱ á ió dao ka̱ na̱ ni̱ da̱kódo̱ ndúta̱í.
46001017	Dá chi̱ ko̱ ní sa'ándá Cristo choon noo̱í ña̱ dákodo̱ ndúta̱í ndo̱'ó, di'a ni̱ xi̱'o na choon noo̱í ña̱ dána'i̱ to̱'on va̱'a na. Ta ko̱ ndúkú ta'on yu'u̱ to̱'on ndi̱chí dáxino̱ inii̱ ndo̱'ó, chi̱ ko̱ kóni̱i̱ kenóoi ña̱ ni̱ kee Cristo tá ni̱ xi'i̱ na̱ sa'a̱ yo̱ ndi̱ka cruz.
46001018	Dá chi̱ to̱'on va̱'a ña̱ ká'a̱n sa̱'á ña̱ ni̱ xi'i̱ Cristo ndi̱ka cruz kíán di̱ki no̱ó na̱ kua'a̱n naá. Tído noo̱ yóó, na̱ ni̱'í ña̱ ka̱ki, to̱'on yó'o kúú ndée̱ mií Ndios ña̱ dáka̱ki ñaá.
46001019	Dá chi̱ di'a ká'a̱n tuti ii̱ Ndios: Dánaá vai ña̱ ndi̱chí ta̱a, ta kañó'í ña̱xintóni̱ ña̱yuu kándaa̱ ini.
46001020	Sa̱'á ño̱ó, ¿ndi ndó'o na̱ kómí ña̱ ndi̱chí viti, tá dáá? Ta, ¿ndi ndó'o na̱ dákuá'a ña̱ ndi̱chí? Ta, ¿ndi ndó'o na̱ ká'a̱n to̱'on ndi̱chí ió ñayuú yó'o? ¿Á ko̱ ná'á ta'on ndó ña̱ ni̱ kenóo Ndios ña̱ ndi̱chí ió ñayuú yó'o?
46001021	Ta xí'ín ña̱ ndi̱chí kómí Ndios ni̱ chi̱kaa̱ ini na̱ ña̱ o̱ kásandaá ña̱yuu kana'á ná mií Ndios xí'ín ña̱ ndi̱chí ñayuú yó'o. Di'a ni̱ na̱ta'an ini mií Ndios dáka̱ki na ña̱yuu kándísa to̱'on dána'a̱ ndu̱, va̱'ará to̱'on di̱kí va kíán noo̱ dao ka̱ ña̱yuu.
46001022	Ta na̱ Israel kúú na̱ xíka̱ iin ña̱ ndato, dá kandía na, ta na̱ griego kúú na̱ ndúkú to̱'on ndi̱chí, dá kandía na.
46001023	Tído ndu'u̱ kúú na̱ dána'a̱ sa'a̱ Cristo, na̱ ni̱ xi'i̱ ndi̱ka cruz. Ta to̱'on yó'o kía̱n dár'u'u̱ na̱ Israel, ta kíán to̱'on di̱ki no̱ó na̱ griego.
46001024	Tído no̱ó ña̱yuu ni̱ na̱kana mií Ndios, á mií ná kúú ná na̱ Israel, o á mií ná kúú ná na̱ griego, Jesucristo kúú ndée̱ mií Ndios xí'ín ña̱ ndi̱chí mií ná.
46001025	Dá chi̱ to̱'on Ndios, ña̱ chínaní ña̱yuu kúú to̱'on di̱ki, ña̱ ndi̱chí cháá ka̱ kíán o̱ du̱ú ña̱ ndi̱chí kómí na̱ ndéi ñayuú yó'o. Ta ña̱'a Ndios, ña̱ ká'án ña̱yuu kúú ña̱ vitá cháá ka̱, di'a ña̱'a ndakí cháá ka̱ kíán o̱ du̱ú ña̱ ndakí no̱ó ña̱yuu.
46001026	Sa̱'á ño̱ó, kande̱'é ndó, ñani, chi̱ tá ni̱ na̱kana Ndios ndo̱'ó xoo mií ná, cháá vá ndó ni̱ sa̱ kuu ña̱yuu ndi̱chí no̱ó ña̱yuu ndéi ñayuú yó'o, ta cháá ta'ani ndó ni̱ sa̱ kuu ña̱yuu né'e choon, ta cháá ta'ani ndó ni̱ sa̱ kuu de̱'e na̱ kui̱ká ndáya̱'i.
46001027	Chi̱ ni̱ ka̱xi Ndios ña̱yuu xi̱xi no̱ó ña̱yuu ndéi ñayuú yó'o, dá kenóo na ña̱yuu kaá ndichí. Ta ni̱ ka̱xi ta'ani na ña̱yuu ko̱ nda̱kí no̱ó ña̱yuu ndéi ñayuú yó'o, dá kenóo na ña̱yuu kaá ndakí.
46001028	Ta ni̱ ka̱xi ta'ani na ña̱yuu nóo xí'ín ña̱yuu ko̱ ndáya̱'i no̱ó ña̱yuu ndéi ñayuú yó'o, xí'ín na̱ ko̱ó ña̱'a kúú, dá dátu̱ú ná ña̱ ndáya̱'i ñayuú yó'o.
46001029	Ki̱'o dión ni̱ kee Ndios, dá kía̱n ni iin tó'ón ña̱yuu ná o̱ kúu chindaya̱'i mií noo̱ ná.
46001030	Ta mií Ndios kúú na̱ ni̱ xi̱'o ña̱ ni̱ nduu yó ña̱yuu Cristo Jesús, ta sa̱'á Cristo ni̱ xi̱'o na ña̱ ndi̱chí noo̱ yo̱, xí'ín ña̱ kando̱o vii yo̱ noo̱ ná, xí'ín ña̱ koo vii yo̱, xí'ín ña̱ ka̱ki yó ti̱xi ndá'a̱ kua̱chi yo̱.
46001031	Ki̱'o dión ni̱ kee Ndios, dá chi̱ ki̱'o di'a va ká'a̱n tuti ii̱ ná: “Tá'a̱n na̱ ká'án kuryíí, kánian kuryíí ná sa̱'á ña̱ ni̱ kee sato'o yo̱ Ndios sa'a̱ ná.” 2
46002001	Sa̱'á ño̱ó, ñani, tá ni̱ saa̱i̱ noo̱ ndéi ndó ni̱ da̱ná'i̱ to̱'on ni̱ ni̱'í noo̱ mií Ndios, ko̱ ní kéchóoin to̱'on táyíí o to̱'on ndi̱chí.
46002002	Chi̱ ni̱ chi̱kaa̱ inii̱ dána'i̱ noo̱ ndo̱ sa̱va̱'a sa'a̱ Jesucristo, xí'ín sa̱'á ña̱ ni̱ kee na sa'a̱ yo̱ ndi̱ka cruz.
46002003	Tá ni̱ sa̱ ioi̱ xí'ín ndó, nda'í va ni̱ sa̱ ioi̱, ta ni̱ sa̱ ndei̱ ni̱no nda̱'oi ña̱ yu'íi̱.
46002004	Ta ko̱ ní ndúkúí to̱'on luu, ña̱ kána ña̱xintóni̱ ta̱a ñayuú yó'o ka'i̱n xí'ín ndó, dá xino̱ ini ndo̱. Chi̱ di'a ni̱ na'a̱ mií Espíritu ii̱ Ndios ndée̱ kómí ná tein ña̱ ni̱ da̱ná'i̱ noo̱ ndo̱.
46002005	Dión dá kía̱n ná dá'a ni kandeé iní ndo̱ Jesús kee ña̱ ndi̱chí ió ñayuú yó'o, di'a kandeé iní ndo̱ ná kee ndée̱ Ndios.
46002006	Tído ndu'u̱ kúú na̱ ká'a̱n to̱'on ndi̱chí xí'ín na̱ ndíta ni̱ sisa xí'ín ña̱ kándísa na, tído to̱'on ndi̱chí yó'o, ko̱ kíán to̱'on ndi̱chí kómí na̱ kúú kuendá ñayuú yó'o, ta ko̱ kíán to̱'on ndi̱chí dándáki ta̱a né'e choon ñayuú yó'o, tá'a̱n ra̱ sa̱ kua'a̱n naá vá.
46002007	Tído ndu'u̱ kúú na̱ ká'a̱n sa'a̱ to̱'on ndi̱chí, ña̱ ná'á iin tó'ón míí Ndios, tá'a̱n ña̱ sa̱ káa̱ de̱'é. Ta ña̱ ndi̱chí yó'o kíán ña̱ ni̱ chi̱kaa̱ ini mií ná kee na tá ko̱ ñá'a̱ kava̱'a na ñayuú yó'o, dá ná kuu natiin yó ña̱ñó'ó ki̱'o na noo̱ yo̱.
46002008	Ta ni iin tó'ón ta̱a né'e choon ñayuú yó'o ko̱ ní xi̱'o kuendá sa̱'á ña̱ ndi̱chí yó'o, dá chi̱ tá ni̱ xi̱'o ra kuendá sa̱'án, dá kía̱n o̱ chírkaa ta'on ra sato'o yo̱ Jesús, na̱ kómí ndidaá ña̱ñó'ó, ndi̱ka cruz, ní kúu.
46002009	Chi̱ di'a ká'a̱n tuti ii̱ Ndios: Tá'a̱n ña̱'a ko̱ ní xiní ña̱yuu xí'ín noo̱ ná, xí'ín ña̱ ko̱ ní seídó'o na, xí'ín ña̱ ni iin kuu̱ ko̱ ní nákani ini nío̱ ná sa'a̱, ño̱ó kía̱n ni̱ kenduu Ndios ki̱'o na no̱ó ña̱yuu kóni̱ ñaá.
46002010	Tído ndidaá kúú ña̱ yó'o kía̱n ni̱ na'a̱ Ndios noo̱ yo̱ ni̱ kee Espíritu ii̱ míí ná. Chi̱ Espíritu ná kúú na̱ ndé'é va̱'a ndidaá kúú ña̱'a, va̱'ará nda̱ ma̱á ini nío̱ Ndios kíán.
46002011	Ta, ¿ndá yoo kúú iin ta̱a ná'á ndi nákani ini iin ka̱ ta̱a? Sa̱va̱'a iin tó'ón espíritu nákaa̱ ini ra̱ kía̱n ná'á ndí ki̱án nákani ini ra̱. Ta dión ta'ani, ni iin tó'ón ta'on ña̱yuu ko̱ ná'á ndi nákani ini Ndios, sa̱va̱'a iin tó'ón Espíritu mií vá ná ná'á ndí ki̱án nákani ini na̱.
46002012	Ta yóó kúú na̱ ko̱ ní nátiin ta'on yó espíritu kómí na̱ kúú kuendá ñayuú yó'o. Di'a ni̱ na̱tiin yó Espíritu ni̱ kii noo̱ míí Ndios, dá kuu kandaa̱ ini yo̱ ndí ki̱án kúú ña̱ va̱'a ni̱ xi̱'o Ndios noo̱ yo̱.
46002013	Ta sa'a̱ ndidaá kúú ña̱'a yó'o ká'a̱n ndu̱, tído ko̱ ká'a̱n ta'on ndu táto̱'on ki̱'o dána'a̱ na̱ kómí ña̱ ndi̱chí ñayuú yó'o. Di'a dána'a̱ ndu̱ xí'ín to̱'on ni̱ da̱ná'a̱ Espíritu ii̱ Ndios noo̱ ndú, chi̱ dána'a̱ ndu̱ to̱'on ni̱ kii noo̱ Espíritu Ndios no̱ó na̱ kómí Espíritu ná.
46002014	Ta ña̱yuu ko̱ kómí Espíritu ii̱ Ndios, o̱ kúu ta'on natiin na ña̱ dána'a̱ Espíritu ii̱ Ndios, dá chi̱ di̱ki va kíán noo̱ ná. Ta o̱ kúu ta'on katóni̱ ini na̱ ñá. Dá chi̱ sa̱va̱'a na̱ kómí Espíritu ii̱ Ndios kúú na̱ kuu kandaa̱ ini sa̱'án.
46002015	Ta ña̱yuu kómí Espíritu Ndios kúú na̱ kéyíko̱ va̱'a sa'a̱ ndidaá ña̱'a, ta ko̱ íin ta'on kuu keyíko̱ sa'a̱ ná.
46002016	Chi̱ di'a kaá tuti ii̱ Ndios: “¿Ndá yoo kandeé kana'á ndí ki̱án nákani ini sato'o yo̱ Ndios? ¿Ndá yoo kati̱'a dána'a̱ noo̱ ná?” Tído yóó kúú na̱ kómí ña̱xintóni̱ Cristo. 3
46003001	Tído ko̱ ní kúu ta'on dána'i̱ noo̱ ndo̱'ó, ñani, táto̱'on ki̱'o dána'i̱ no̱ó ña̱yuu kómí Espíritu ii̱ Ndios. Di'a ni̱ da̱ná'i̱ noo̱ ndo̱ táto̱'on ki̱'o dána'i̱ no̱ó ña̱yuu kée ña̱ kóni̱ ñíi̱ ná, chi̱ táto̱'on takuálí vá kúú ndó no̱ó to̱'on Cristo.
46003002	Sa̱'á ño̱ó ni̱ xi̱'oi lechí va ni̱ xi'i ndó táto̱'on ki̱'o kée na xí'ín takuálí, dá chi̱ o̱ kúu keí xí ña̱ seí na̱ yatá. Ta ki̱'o dión ta'ani ndó'o ndo'ó, dá chi̱ ko̱ ní kúu ta'on natiin ndó ña̱ ndi̱chí cháá ka̱ sa'a̱ Ndios, ta nda̱ viti o̱ kúu ii̱ vá natiin ndóa̱n.
46003003	Dá chi̱ kée ii̱ vá ndó ña̱ kóni̱ ñíi̱ ndo̱, dá chi̱ ió ii̱ vá ña̱ u'u̱ ini ndo̱, ta naá tá'an ii̱ vá ndó, ta sa'ándá tá'an ii̱ vá ndó. ¿Á ko̱ ná'á ta'on ndó ña̱ ña̱ yó'o ná'a̱ ña̱ kúú ndó ña̱yuu kée ña̱ kóni̱ ñíi̱, ta ná'a̱ ta'anian ña̱ kée ndó táto̱'on kée ña̱yuu ko̱ ná'á Ndios?
46003004	Dá chi̱ tá ká'a̱n ndo̱ ña̱ kúú ndó kuendá Pablo, o ká'a̱n ndo̱ ña̱ kúú ndó kuendá Apolos, ¿á ko̱ ná'á ta'on ndó ña̱ ña̱ yó'o ná'a̱ ña̱ kúú ndó ña̱yuu kée ña̱ kóni̱ ñíi̱?
46003005	Ta, ¿ndí ki̱án kúú Pablo, ká'án ndó? Ta, ¿ndí ki̱án kúú Apolos, ká'án ndó? Chi̱ sa̱va̱'a na̱ kéchóon noo̱ Ndios oon va kúú ndu'u̱, ta ni̱ da̱ná'a̱ ndu̱ noo̱ ndo̱, dá ni̱ ka̱ndísa ndó. Chi̱ iin rá iin ndu kée choon ni̱ xi̱'o sato'o yo̱ Ndios noo̱ ndú.
46003006	Yu'u̱ kúú ra̱ ni̱ ni'i̱ choon ña̱ chi'i tata, ta Apolos ni̱ ni'i̱ choon ña̱ ko'oni naa̱n. Tído mií vá Ndios kúú na̱ dákuá'anoan.
46003007	Sa̱'á ño̱ó ni ña̱'a ko̱ kúú ta̱a ni̱ chi'i tata, ni ra̱ ni̱ so'onian, sa̱va̱'a Ndios vá kúú na̱ ndáya̱'i, chi̱ mií ná kúú na̱ dákuá'anoan.
46003008	Iin nóó vá ndáya̱'i ta̱a ni̱ chi'i tata, xí'ín ra̱ ni̱ so'onian, va̱'ará iin rá iin ra nátiin ya̱'i táto̱'on ki̱'o káa choon ni̱ kee ra.
46003009	Chi̱ ndu'u̱ kúú ra̱ kéchóon noo̱ choon Ndios, ta ndo'ó kúú táto̱'on ño'ó xíti noo̱ ná, ta kúú ta'ani ndó táto̱'on ki̱'o iin ve'e, ña̱ nákaa̱ na̱ káva̱'a na.
46003010	Ta sa̱'á ña̱ mani̱ ni̱ kee Ndios xí'íi̱n, sa̱'á ño̱ó kúúí táto̱'on iin na̱ ti̱'a kava̱'a ve'e, chi̱ ni̱ chi̱ndú'í sa̱'án. Ta dao ka̱ na̱ kúú na̱ dáxi̱noan. Sa̱'á ño̱ó kánian kandaa iin rá iin na choon kée na, dá kando̱o va̱'an.
46003011	Dá chi̱ ko̱ íin ka̱ kuu chindu'u̱ iin ka̱ sa'a̱ ve'e no̱ó ña̱ sa̱ kándu'u̱, chi̱ sa'a̱ ve'e ñoó kúú mií Jesucristo.
46003012	Ta sata̱ sa'a̱ ve'e yó'o kuu va ndane'e na iin ve'e xí'ín oro, o plata, o xí'ín yuu̱ luu ndáa, o xí'ín yíto̱, o xí'ín ñoo̱ te̱i̱'í, o xí'ín ra̱ i̱tá tirió.
46003013	Tído iin rá iin choon kía̱n ná'a̱ miíán á choon va̱'a kíán o ko̱ó. Chi̱ tá ná kasandaá kuu̱ keyíko̱ Ndios sa̱'án, dá kandaa̱ inio̱ ndi ndo'an kee ño'ó kéi̱. Ta dión keean xí'ín iin rá iin choon, dá chi̱ ño'ó kéi̱ kía̱n korndodó ñaá.
46003014	Tá ko̱ó ña̱'a ndo'o ña̱ ni̱ ka̱va̱'a na sata̱ sa'a̱ ve'e ñoó, dá kía̱n natiin na ya̱'i sa'a̱ choon ni̱ kee na.
46003015	Tído tá ná kei̱ ña̱ ni̱ ka̱va̱'a na, dá kía̱n naá óon va choon ni̱ kee na. Ta va̱'ará ná ka̱ki na, tído ndo'o nío̱ ná táto̱'on ki̱'o ndó'o na̱ yá'a noo̱ ño'ó kéi̱.
46003016	¿Á ko̱ ná'á ta'on ndo'ó ña̱ kúú ndó ve'e ño̱'o Ndios, ta Espíritu ná ió ini ndo̱?
46003017	Tá ió iin káa ña̱yuu ndúkú dánaá na̱ ve'e ño̱'o Ndios, dá kía̱n dánaá vá ñaá Ndios, chi̱ ve'e ño̱'o ii̱ Ndios vá kúú ndo'ó.
46003018	O̱ sa̱ dánda'í ndo̱ mií ndó, chi̱ tá ká'án dao ndo'ó ña̱ kúú ndó na̱ ndi̱chí xí'ín ña̱ ndi̱chí ió ñayuú yó'o, dá kía̱n va̱'a cháá ka̱ kee ndó mií ndó kakuu ndó ña̱yuu ko̱ ndi̱chí xí'ín ña̱ ndi̱chí yó'o, dá kía̱n kasandaá ndo̱ kakuu ndó ña̱yuu ndichí noo̱ Ndios.
46003019	Dá chi̱ ña̱ ndi̱chí ió ñayuú yó'o kíán iin ña̱'a ko̱ chóon noo̱ Ndios. Chi̱ di'a va ká'a̱n tuti ii̱ Ndios: “Nátiin Ndios ta̱ ndi̱chí tein ña̱ ma̱ñá kée ra.”
46003020	Ta ká'a̱n ta'anian di'a: “Ná'á vá Ndios ña̱ nákani ini ta̱ ndi̱chí, ña̱ kíán ña̱ ko̱ chóon”, kaáa̱n.
46003021	Sa̱'á ño̱ó ná dá'a ni chindaya̱'i ndó mií ndó sa̱'á ña̱ ndíta ndó xí'ín ta̱a yó'o o ta̱a káa, chi̱ ndidaá vá ña̱'a kúú ña̱'a mií ndó.
46003022	Sa̱'á ño̱ó Pablo, xí'ín Apolos, xí'ín Cefas, xí'ín ñayuú yó'o, xí'ín ña̱ ta̱kí yo̱, xí'ín ña̱ kuu yo̱, xí'ín ña̱ ndó'o yó viti, xí'ín ña̱ ve̱i ndo'o yó chí noo̱, ndidaá kúú vá ña̱ yó'o kúú ña̱'a mií ndó.
46003023	Ta ndo'ó kúú kuendá Cristo, ta Cristo kúú kuendá Ndios. 4
46004001	Sa̱'á ño̱ó kánian kee ndó kuendá ña̱ kúú ndu'u̱ ta̱a kéchóon noo̱ Cristo, ta ni̱ na̱tiin ndu choon ña̱ kía̱n dána'a̱ ndu̱ sa̱'á ña̱ ná'á iin tó'ón mií Ndios.
46004002	Ta ndidaá na̱ ni̱ na̱tiin iin choon, miía̱n ndúsa̱ kánian na'a̱ na̱ mií ná ña̱ kéndaa̱ na̱ choon ni̱ na̱tiin na.
46004003	Ta ko̱ né'e ta̱ndínii á keyíko̱ ndo̱ sa̱'á ña̱ kéei, o á ta̱a né'e choon ná keyíko̱ sa'a̱ ñá. Ta ni mií yu'u̱ ko̱ kéyíko̱ sa̱'á ña̱ kéei.
46004004	Ta va̱'ará ko̱ nákani kuáchi̱ inii̱ no̱ó ña̱ kéei, tído ña̱ yó'o ko̱ kóni̱ kaa ña̱ ni̱ keva̱'i noo̱ Ndios. Dá chi̱ na̱ kéyíko̱ ndaa̱ sa̱'í kúú sato'o yo̱ Ndios.
46004005	Sa̱'á ño̱ó ná dá'a ni chindaa̱ noo̱ ndo̱ keyíko̱ ndo̱ sa̱'á ña̱ kée ni iin ña̱yuu. Kandati ndó nda̱ ná nandió ko̱o na̱ kúú sato'o yo̱ Jesús, chi̱ no̱ón kúú na̱ dánátu̱u ndidaá kúú ña̱'a ni̱ ke̱de̱'é yo̱. Ta dánátu̱u ta'ani na ña̱ nákani ini yo̱, dá natiin iin rá iin yó ña̱ñó'ó kánian ni'i̱ yo̱ noo̱ Ndios.
46004006	Ñani, ni̱ ka'i̱n sa'a̱ ndidaá ña̱ kée miíí xí'ín ña̱ kée Apolos sa̱'á ña̱ kú'u̱ ini ndu̱ sa'a̱ ndo̱, dá kía̱n kande̱'é ndó táto̱'on ki̱'o kée ndu, dá kati̱'a ndó kee ndó táto̱'on ki̱'o sa'ándá tuti ii̱ Ndios choon, dá kía̱n ná dá'a ka̱ ni chindaya̱'i ndó dao na̱ dána'a̱ noo̱ ndo̱, ta kenóo ndó dao ka̱ na̱.
46004007	Ta, ¿ndá yoo kúú ndó, xiní ndo̱? Ta, ¿ndí ki̱án ió noo̱ ndo̱, ña̱ kía̱n ko̱ ní xi̱'o Ndios noo̱ ndo̱? Ni ña̱'a va. Ta sa̱'á ña̱ ni̱ ni'i̱ óon ndóa̱n, sa̱'á ño̱ó, ¿ndiva̱'a chíndaya̱'i ndó mií ndó ña̱ ká'a̱n ndo̱ ña̱ ko̱ ní ni'i̱ ndo̱án, tá dáá?
46004008	Ká'án ndó ña̱ ni iin ña̱'a ko̱ kámani̱ noo̱ ndo̱, ta ká'án ndó ña̱ kuíká ndó xí'ín ña̱'a Ndios, ta ká'án ndó ña̱ kúú ndó rey, ta ko̱ó ka̱ choon kúú ndó ndu'u̱. Tído ndeé ka̱ vía̱n va̱'a tá miía̱n ndaa̱ ndisa kúú ndó rey, dá kía̱n ni'i̱ ta'ani ndu ña̱ dándáki nduú ndu'u̱ xí'ín ndó.
46004009	Chi̱ ká'án yu'u̱ ña̱ nda̱ sata̱ kuií ni̱ chi̱kata Ndios ndu'u̱, na̱ kúú apóstol. Chi̱ ndó'o ndu'u̱ táto̱'on ki̱'o ndó'o ra̱ ni̱ ta'a̱nda̱ choon ña̱ kuu. Ta kúú ndu'u̱ táto̱'on ña̱yuu ná'a̱ di̱ki ñayuú yó'o, noo̱ ángel xí'ín no̱ó ña̱yuu.
46004010	Ta ndu'u̱ kúú ña̱yuu xi̱xi no̱ó ña̱yuu sa̱'á ña̱ dána'a̱ ndu̱ sa'a̱ Cristo. Tído ndo'ó, kée ndó mií ndó ña̱ kúú ndó na̱ ndi̱chí sa'a̱ Cristo. Ta ndu'u̱ kúú na̱ vitá ini noo̱ ndo̱'ó, tído ndo'ó kúú na̱ nda̱kí. Ta ndo'ó kúú na̱ ió ña̱ñó'ó, ta ndu'u̱ kúú ra̱ ko̱ó ña̱ñó'ó, xiní ndo̱.
46004011	Ta nda̱ viti nda'í kuíko ndu'u̱, ta nda'í íchi̱ ini ndu̱, ta ko̱ ní'i̱ ndú dá'o̱n kandixi ndu. Ta kéndava̱'a ña̱yuu xí'ín ndú, ta ni ve'e ndu ko̱ó.
46004012	Ta kuitá ndu̱ kéchóon ndu xí'ín ndá'a̱ mií ndú. Ta ká'a̱n ndava̱'a ña̱yuu xí'ín ndú, tído ndu'u̱, xíka̱ ndu̱ ña̱ va̱'a sa'a̱ ná noo̱ Ndios. Ta kéndava̱'a na xí'ín ndu'u̱, tído xí'o ndeé vá ini ndu̱.
46004013	Chínaní kini na ndu'u̱, tído luu ká'a̱n ndu̱ xí'ín ná. Ta ni̱ kasa̱ndaá ndu̱ kúú ndú táto̱'on xe'e̱, chi̱ nda̱ viti kée na xí'ín ndu'u̱ táto̱'on ki̱'o kée na xí'ín ña̱ ko̱ chóon.
46004014	Ta ko̱ táai ña̱ yó'o ko̱saa̱ noo̱ ndo̱, dá kaka'an noo̱ ndo̱. Di'a táai ña̱ ko̱saa̱ noo̱ ndo̱, chi̱ kóni̱i̱ ka'a̱n ni'inii noo̱ ndo̱, chi̱ kúú ndó táto̱'on de̱'e mani̱í.
46004015	Ta va̱'ará ná kakomí ndó táto̱'on uxi̱ mil ta̱ dána'a̱ noo̱ ndo̱ sa'a̱ Cristo, tído iin tó'ón vá kúú tatá ndo̱. Ta yu'u̱ kúú tatá ndo̱, chi̱ ni̱ da̱ná'i̱ noo̱ ndo̱ ña̱ kúú to̱'on va̱'a ña̱ ká'a̱n sa'a̱ Cristo Jesús, ta ni̱ ka̱ndísa ndóa̱n.
46004016	Sa̱'á ño̱ó seí nda'ávíi̱ noo̱ ndo̱ ña̱ kee ndó táto̱'on ki̱'o kée miíí.
46004017	Sa̱'á ño̱ó ni̱ ta̱nda'á yu'u̱ Timoteo ko̱saa̱ xi̱ noo̱ ndéi ndó. Ta kúú xí táto̱'on de̱'e mani̱í, ta íin ndaa̱ xi̱ xí'ín sato'o yo̱ Ndios. Ta mií xí dándusaa̱ ini ndo̱ táto̱'on ki̱'o kée yu'u̱ sa̱'á ña̱ kándísai Cristo, ta ki̱'o dión dána'i̱ no̱ó na̱ kúú kuendá Jesús ndéi iin rá iin xíán noo̱ yá'i kua'i̱n.
46004018	Ta ió dao ndó ni̱ ka̱sá'á kée ndó mií ndó ña̱ kúú ndó na̱ ndáya̱'i, chi̱ ká'án ndó ña̱ o̱ sáa̱ ka̱i̱ noo̱ ndéi ndó xaa̱n.
46004019	Tído yachi̱ nda̱'o saa̱i̱ koto ni'ini ndo'ó tá ki̱'o dión kóni̱ sato'o yo̱ Ndios, dá ná kandaa̱ inii̱ á miía̱n ndaa̱ ndisa kómí na̱ chíndaya̱'i mií ñóó ndée̱ Ndios, o to̱'on ká'a̱n oon va na kíán.
46004020	Dá chi̱ tá ñó'o yó ti̱xi ndá'a̱ Ndios, ko̱ kíán ña̱ ka'a̱n oon yó, chi̱ kíán ña̱ kómí ndisa yó ndée̱ ná.
46004021	¿Ndá ki̱án kóni̱ ndo̱? ¿Á kóni̱ ndo̱ ña̱ saa̱i̱ dána̱nii ndo̱'ó, o á kóni̱ ndo̱ ña̱ saa̱i̱ xí'ín ña̱ kú'u̱ inii̱ sa'a̱ ndo̱, ta xí'ín ña̱ kueé inii̱? 5
46005001	Miía̱n ndaa̱ ni̱ ni'i̱ tó'in ña̱ tein mií ndó xaa̱n nákaa̱ iin ta̱a kée kua̱chi ka'an noo̱. Ta kua̱chi kini nda̱'o kía̱n yó'o, chi̱ ni ña̱yuu ko̱ ná'á Ndios ko̱ kée táto̱'on ki̱'o kée ta̱a xaa̱n, chi̱ kídi̱ ra̱ xí'ín naná ke'én ra̱.
46005002	Tído ndo'ó kúú ra̱ kúryíí ii̱ vá ndó. ¿Á ko̱ ná'á ndó ña̱ kánian kunda'í va ini ndo̱, dá taó ndo̱ ta̱ kée kua̱chi ñoó tein mií ndó xaa̱n?
46005003	Ta va̱'ará ko̱ó yu'u̱ ió xí'ín ndó xaa̱n, tído kee ndó kuendá ña̱ ió ña̱xintóni̱í xí'ín ndó. Ta sa̱'á ña̱ kíán táto̱'on ki̱'o iói̱ xí'ín ndó, sa̱'á ño̱ó sa̱ ni̱ keyíko̱i̱ sa̱'á ña̱ kini ni̱ kee ta̱a xaa̱n.
46005004	Ta xí'ín kuu̱ sato'o yo̱ Jesucristo nataka ndo̱, ta kee ndó kuendá ña̱ iói̱ xí'ín ndó, ta xí'ín ndée̱ sato'o yo̱ Jesucristo
46005005	naki̱'o ndó ta̱a xaa̱n noo̱ ndá'a̱ ña̱ u'u̱, dá ná ndo'o nío̱ rá, dá ná naá ña̱ kini kátoó ñíi̱ rá, dá ka̱ki nío̱ rá tá ná kasandaá kuu̱ nandió ko̱o tuku sato'o yo̱ Jesús kasaa̱ na̱.
46005006	Sa̱'á ño̱ó ko̱ vá'a ta'on ña̱ kúryíí ndó. ¿Á ko̱ ná'á ta'on ndó ña̱ xí'ín lú'u̱ chí'í vá levadura, ta kúú dákuita̱ ta̱chí vaan iin tu'u yúsa̱ káva̱'a pan?
46005007	Sa̱'á ño̱ó nduvii ndo̱ mií ndó no̱ó kua̱chi kée ra, chi̱ kíán táto̱'on levadura dátu̱úán ndo̱'ó, dá kakuu ndó táto̱'on yúsa̱ sa̱á, ña̱ ko̱ ní kí'in tá'an xí'ín levadura. Dá chi̱ Cristo kúú táto̱'on léko sa'ání na̱ Israel kéká'ano na víko̱ pascua, chi̱ ni̱ doko̱ ná mií ná sa'a̱ yo̱.
46005008	Sa̱'á ño̱ó ná keká'ano yó víko̱ pascua miíá, ta ná dá'a ni kechóon yó levadura, ña̱ kúú ña̱ kini xí'ín ña̱ ko̱ vá'a. Di'a ná kechóon yó pan, ña̱ ko̱ ní kí'in tá'an xí'ín levadura, ña̱ kúú ña̱ kée yó ña̱ ndaa̱ xí'ín ndino'o ini yo̱.
46005009	Ta noo̱ iin ka̱ tuti ni̱ ta̱nda'í ko̱saa̱ noo̱ ndo̱ ká'a̱n ña̱ o̱ sa̱ káne'e tá'an ka̱ ndo̱ xí'ín ña̱yuu kée kua̱chi xí'ín na̱ ko̱ kúú yíi̱ ná o ñadi'í na̱.
46005010	Tído ko̱ kóni̱ kaaa̱n ña̱ kankuei xoo ndó tein ña̱yuu ko̱ ná'á Ndios kée kua̱chi xí'ín na̱ ko̱ kúú yíi̱ ná o ñadi'í na̱, xí'ín na̱ kátoó kakomí ña̱'a dao ka̱ ña̱yuu, xí'ín na̱ kí'in kuí'íná, xí'ín na̱ ndáño̱'o yoko̱. Dá chi̱ miía̱n ndúsa̱ kánian kankuei va ndó ñayuú yó'o, dá kandeé ndó kankuei ndó tein na.
46005011	Tído tuti ni̱ ta̱nda'í ko̱saa̱ noo̱ ndo̱ ká'a̱n ña̱ o̱ sa̱ káne'e tá'an ndó xí'ín ña̱yuu ká'a̱n kúú kuendá Jesús tá kée na kua̱chi xí'ín na̱ ko̱ kúú yíi̱ ná o ñadi'í na̱, o tá kátoó na̱ kakomí ná ña̱'a dao ka̱ ña̱yuu, o tá ndáño̱'o na yoko̱, o tá kúú ná na̱ to̱'ón, o tá xí'i na, o tá kí'in kuí'íná ná. Ta ni o̱ sa̱ kóo ini ndo̱ kasá'an ndó xí'ín ná.
46005012	Chi̱, ¿ndí ki̱án kúú yu'u̱ ña̱ keyíko̱i̱ sa̱'á ña̱yuu ko̱ nátaka dákuá'a xí'á? Tído, ¿á ko̱ ná'á ndó ña̱ kánian keyíko̱ yo̱ sa̱'á na̱ dákuá'a dáó xí'á?
46005013	Chi̱ ña̱yuu ko̱ nátaka dákuá'a xí'á, mií Ndios kúú na̱ keyíko̱ sa'a̱ ná. Sa̱'á ño̱ó taó ndo̱ ta̱a kée kua̱chi nákaa̱ tein ndó xaa̱n ná ko'o̱n ra̱. 6
46006001	¿Á ko̱ ná'á ndó ña̱ tá naá iin káa ndó xí'ín iin ñani ndo̱, na̱ kúú kuendá Jesús, ko̱ vá'a ta'on kée ndó tá ná ko'o̱n ndo̱ no̱ó ta̱a né'e choon ñayuú yó'o ka'a̱n kua̱chi ndó sa'a̱ ñani ndo̱? ¿Ndiva̱'a ko̱ ká'a̱n di'a ndó xí'ín na̱ kúú ña̱yuu Ndios, dá keyíko̱ na̱ sa'a̱ ndo̱?
46006002	¿Á ko̱ ná'á ta'on ndo'ó ña̱ kasandaá iin kuu̱, dá ni'i̱ yóó, na̱ kúú ña̱yuu Ndios, ña̱ keyíko̱ yo̱ sa'a̱ ndidaá ña̱yuu? Ta sa̱'á ña̱ ni'i̱ ndo̱ ña̱ keyíko̱ ndo̱ sa'a̱ ña̱yuu, sa̱'á ño̱ó, ¿ndiva̱'a o̱ kúu keyíko̱ mií ndó ta̱ndó'ó leé ndó'o mií ndó xaa̱n, tá dáá?
46006003	¿Á ko̱ ná'á ta'on ndo'ó ña̱ nda̱ ángel ndéi induú keyíko̱ yó sa'a̱? ¿Á ko̱ ná'á ta'on ndó ña̱ ió choon ña̱ keyíko̱ yo̱ sa̱'á ña̱ ndó'o yó ñayuú yó'o?
46006004	Sa̱'á ño̱ó, tá ndó'o ndó ta̱ndó'ó ñayuú yó'o, ¿ndiva̱'a kua'a̱n ndo̱ no̱ó ra̱ né'e choon, tá'a̱n ra̱ ko̱ sa'ání mií sa̱'á ña̱'a Ndios?
46006005	Ndidaá kúú ña̱ yó'o ká'i̱n xí'ín ndó, dá ná koo cháá ña̱ ka'an noo̱ ndo̱. ¿Á ko̱ó ví iin ta̱ ndi̱chí tein mií ndó xaa̱n kuu keyíko̱ sa'a̱ ndo̱ tá naá iin ñani ndo̱ xí'ín iin ka̱ na̱?
46006006	Chi̱ di'a iin kúú mií ndó, na̱ kúú kuendá Jesús xaa̱n, naá tá'an ndó, ta né'e tá'an ndó kua'a̱n ndo̱ keyíko̱ sa'a̱ ndo̱ no̱ó ta̱a né'e choon, tá'a̱n ra̱ ko̱ ná'á Ndios.
46006007	Ta sa̱'á ña̱ naá tá'an mií ndó, sa̱'á ño̱ó ná'a̱ ndo̱ mií ndó ña̱ ko̱ ndíta ndaa̱ ndo̱ xí'ín Ndios. ¿Ndiva̱'a ko̱ xí'o ndeé ní iní ndo̱ tá kéndava̱'a na xí'ín ndó? Ta, ¿ndiva̱'a ko̱ xí'o ndeé ní iní ndo̱ tá kí'in kuí'íná ná ndo̱'ó?
46006008	Tído di'a kéndava̱'a ndó xí'ín ñani ndo̱, na̱ kúú kuendá Jesús, ta kí'in kuí'íná ndó na̱.
46006009	¿Á ko̱ ná'á ta'on ndó ña̱ o̱ ndú'u ta'on ña̱yuu kíni noo̱ dándáki Ndios? O̱ sa̱ dánda'í ndo̱ mií ndó, chi̱ o̱ ndú'u na̱ kátoó kudi̱ xí'ín ndi ndáa mií vá ña̱yuu noo̱ ió Ndios, ni na̱ ndáño̱'o yoko̱, ni na̱ kídi̱ xí'ín na̱ ko̱ kúú yíi̱ ná o ñadi'í na̱, ni ra̱ kídi̱ xí'ín ta̱a xi̱'ín rá, ni ñá'a̱ kídi̱ xí'ín ñá'a̱ xi̱'án,
46006010	ni na̱ kui̱'íná, ni na̱ kátoó téí di̱'ón, ni na̱ xí'i, ni na̱ kini ká'a̱n, ni na̱ ma̱ñá o̱ ndú'u noo̱ dándáki Ndios.
46006011	Ndidaá ña̱ yó'o ni̱ sa̱ kee dao ndo'ó tá sata̱, tído sa̱ ni̱ ndu̱vii va ndó noo̱ Ndios viti, ta ni̱ xi̱'o na ña̱ koo vii ndo̱, ta ni̱ ka̱ndo̱o vii ndo̱ noo̱ Ndios sa̱'á ña̱ kándéé iní ndo̱ sato'o yo̱ Jesús, xí'ín sa̱'á ña̱ ni̱ na̱tiin ndó Espíritu ii̱ Ndios.
46006012	Ndidaá vá ña̱'a kuu kee yó, tído o̱ du̱ú ndidaá ñá ki̱'o ña̱ va̱'a noo̱ yo̱. Ndidaá vá ña̱'a kuu kee yó, tído ná o̱ kí'o yó mií yó noo̱ ni iin ña̱'a ña̱ dándákian yó.
46006013	Ni̱ ka̱va̱'a Ndios ña̱'a kaxío̱ kaño'o ti̱xió, ta ni̱ ka̱va̱'a ti̱i yó ña̱ kaño'o ña̱'a kaxío̱, tído ndi nduú vaan dánaá na̱. Tído ko̱ ní káva̱'a na ñíi̱ yo̱ ña̱ kía̱n kudi̱ yo̱ xí'ín ndi ndáa mií vá ña̱yuu. Chi̱ di'a ni̱ ka̱va̱'a na ñíi̱ yo̱, dá koni kuáchí yó noo̱ mií ná, ta mií ná kúú sato'o ñíi̱ yo̱.
46006014	Chi̱ Ndios, na̱ ni̱ da̱nátaki sato'o yo̱ Jesús, no̱ón ta'ani kúú na̱ dánátaki yó xí'ín ndée̱ ná.
46006015	¿Á ko̱ ná'á ta'on ndó ña̱ ñíi̱ ndo̱ kúú kuendá Cristo? Sa̱'á ño̱ó, ¿á kuu ko'o̱ xí'ín ñíi̱ yo̱, ña̱ kúú kuendá Cristo, ta dákí'in tá'an yóa̱n xí'ín ñíi̱ iin ñá'a̱ díkó míí no̱ó ta̱a? Ko̱ó, o̱ kúu ta'on.
46006016	¿Á ko̱ ná'á ta'on ndó ña̱ tá ni̱ na̱ki'in tá'an ñíi̱ iin ta̱a xí'ín ñá'a̱ díkó míí, dá kía̱n ni̱ nduu na iin tó'ón vá? Dá chi̱ di'a ká'a̱n tuti ii̱ Ndios: “Tá ni̱ na̱ki'in tá'an iin ta̱a xí'ín iin ñá'a̱, dá kía̱n ni̱ nduu na iin tó'ón vá.”
46006017	Tído na̱ ni̱ na̱ki̱'o mií noo̱ sato'o yo̱ Jesús, dión ni̱ nduu na iin tó'ón xí'ín ná.
46006018	Kuino kíi̱ ndo̱ no̱ó ña̱ kátoó ndo̱ kudi̱ ndo̱ xí'ín na̱ ko̱ kúú ñadi'í ndo̱ o yíi̱ ndo̱. Dá chi̱ ndidaá ka̱ kua̱chi kée ña̱yuu ko̱ kíán kua̱chi kée na xí'ín ñíi̱ míí ná, tído na̱ kée kua̱chi xí'ín na̱ ko̱ kúú yíi̱ ná o ñadi'í na̱, no̱ón kúú na̱ yá'a kée kua̱chi xí'ín ñíi̱ míí ná.
46006019	Chi̱, ¿á ko̱ ná'á ta'on ndó ña̱ yikí ko̱ño ndo̱ kúú ve'e ño̱'o noo̱ ió Espíritu ii̱ Ndios? Chi̱ ió na̱ ini ndo̱, chi̱ ni̱ na̱tiin ndó na̱ noo̱ Ndios. Sa̱'á ño̱ó ko̱ dándáki ka̱ ndo̱ mií ndó,
46006020	dá chi̱ ya'i nda̱'o ni̱ chi̱ya̱'i Ndios sa'a̱ ndo̱. Sa̱'á ño̱ó keká'ano ndó Ndios xí'ín ñíi̱ ndo̱, xí'ín espíritu ndo̱, chi̱ ña̱'a Ndios kíán. 7
46007001	Ta viti kía̱n ko'i̱n kasto̱'in xí'ín ndó sa̱'á ña̱ ni̱ nda̱to̱'ón ndó yu'u̱ noo̱ tuti ni̱ ta̱nda'á ndó ni̱ kii noo̱í, á ña̱ va̱'a cháá ka̱ kíán ña̱ ná o̱ tánda'a̱ ta̱a xí'ín ñá'a̱.
46007002	Tído sa̱'á ña̱ ióa̱n ya̱'a ndó kee ndó kua̱chi xí'ín na̱ ko̱ kúú yíi̱ ndo̱ o ñadi'í ndo̱, sa̱'á ño̱ó va̱'a cháá ka̱ ná koo ñadi'í iin rá iin ndó, ta iin rá iin na̱ ñá'a̱ ná koo yíi̱ ná.
46007003	Ta iin rá iin ta̱a kánian kudi̱ nduú ra̱ xí'ín ñadi'í ra̱, ta ki̱'o dión ta'ani kánian kee na̱ ñá'a̱ xí'ín yíi̱ ná.
46007004	Dá chi̱ na̱ ñá'a̱ ko̱ dándáki ka̱ na̱ ñíi̱ ná, nda̱á yíi̱ vá ná kúú ra̱ dándáki ñaá. Ta ni ta̱a ko̱ dándáki ka̱ ñíi̱ rá, nda̱á ñadi'í ra̱ kúú na̱ dándáki ñaá.
46007005	Sa̱'á ño̱ó o̱ sa̱ kádí'i̱nda̱ ndo̱ ñíi̱ ndo̱ noo̱ yíi̱ ndo̱ o noo̱ ñadi'í ndo̱. Tído tá ni̱ ka̱ndo̱o mií ndó ña̱ o̱ náki'in tá'an ndó dao kuu̱, chi̱ kóni̱ ndo̱ kane'e ii̱ ndo̱ ka'a̱n ndo̱ xí'ín Ndios, dá kía̱n kuu va kee ndó dión. Tído ndi'i daá, naki'in tá'an nduú tuku ndó, chi̱ oon ni ví o̱ kí'o ndeé iní ndo̱, ta kexíxi ña̱ u'u̱ xí'ín ndó, dá ya̱'a ndó kee ndó kua̱chi xí'ín iin ka̱ na̱.
46007006	Ndidaá ña̱'a ká'i̱n xí'ín ndó yó'o kía̱n ká'a̱n ni'inii noo̱ ndo̱, tído ko̱ kúú ta'an vaan choon sa'ándái̱ noo̱ ndo̱.
46007007	Ká'a̱n yu'u̱ ña̱ va̱'a cháá ka̱ kíán ña̱ ná kandei mií ndidaá ta̱a táto̱'on ki̱'o ió mií yu'u̱. Tído díin díin va ña̱'a ni̱ ni'i̱ tá'i̱ iin rá iin ña̱yuu noo̱ Ndios, chi̱ ió dao na ni̱ ni'i̱ tá'i̱ ña̱ ki̱'o ndeé iní na̱ kandei mií ná, ta ió ta'ani dao na ni̱ ni'i̱ tá'i̱ ña̱ tanda'a̱ ná.
46007008	Ta ña̱ yó'o ká'a̱n yu'u̱ xí'ín takuáchí tákí, xí'ín na̱ kuáa̱n ña̱ iin ña̱ va̱'a kíán ña̱ ná kandei mií ná táto̱'on ki̱'o kée yu'u̱.
46007009	Tído tá ko̱ xí'o ndeé iní na̱ chituu na ña̱ kóni̱ ñíi̱ ná, dá kía̱n va̱'a cháá ka̱ ná tanda'a̱ ná. Dá chi̱ va̱'a cháá ka̱ ña̱ tanda'a̱ ná o̱ du̱ú ka̱a̱n ndo'o nío̱ ná koni na̱ iin ta̱a o iin ñá'a̱.
46007010	Ta noo̱ ndo̱'ó, na̱ ni̱ ta̱ndá'a̱, sa'ándái̱ choon noo̱ ndo̱, tído ko̱ kíán choon ni̱ ndaki ña̱xintóni̱í, chi̱ choon sa'ándá mií sato'o yo̱ Ndios noo̱í kíán, ña̱ ndo'ó, na̱ ñá'a̱, o̱ sa̱ dánkoo ndó yíi̱ ndo̱.
46007011	Tído tá sa̱ ni̱ da̱nkoo iin ñá'a̱ yíi̱a̱n, dá kía̱n ná dá'a ni tanda'a̱n xí'ín iin ka̱ ta̱a. Va̱'a cháá ka̱ ná ndaka ña̱ mani̱ noo̱ sátá'an iin rá iin na, dá naki'in tá'an tuku na kandei na. Ta ndo'ó, ra̱ ta̱a xaa̱n, o̱ sa̱ dánkoo ndó ñadi'í ndo̱.
46007012	Ta ió ña̱ ka'i̱n xí'ín dao ka̱ ndo̱, va̱'ará ko̱ ká'a̱n sato'o yo̱ Ndios sa̱'án. Tá ió iin káa ñani yo̱, ta ko̱ kándísa ñadi'í ra̱ Jesús, tído ióa̱n ña̱ koo ii̱a̱n xí'ín rá, dá kía̱n ná dá'a ni dánkoo ñaá rá.
46007013	Tá ió iin káa na̱ ñá'a̱ kándísa Jesús, ta ko̱ kándísa yíi̱ ná, tído tá ió ra̱ ña̱ koo ii̱ rá xí'ín ná, dá kía̱n ná dá'a ni dánkoo ñaá ná.
46007014	Chi̱ iin yíi̱ ko̱ kándísa Jesús, ndé'é va̱'a ñaá Ndios sa̱'á ña̱ kándísa ñadi'í ra̱. Ta iin ñadi'í ko̱ kándísa Jesús, ndé'é va̱'a ñaá Ndios sa̱'á ña̱ kándísa yíi̱a̱n. Chi̱ tá ko̱ kíán dión, dá kía̱n kando̱o kini de̱'e na noo̱ Ndios, tído viti kúú xí takuáchí vii noo̱ ná.
46007015	Tído tá ká'án yíi̱ ndo̱ o ñadi'í ndo̱, na̱ ko̱ kándísa Jesús, ña̱ dánkoo na ndo̱'ó, dá kía̱n konó ndó ná kee na dión. Chi̱ ni̱ ndaxi̱ ndo̱ no̱ó ña̱ ni̱ ta̱ndá'a̱ ndó xí'ín ná tá ndó'o ndó dión. Chi̱ ni̱ na̱kana Ndios ndo̱'ó ña̱ kía̱n kandei va̱'a ndó.
46007016	Chi̱ ndo'ó, na̱ ñá'a̱ xaa̱n, ¿xíni̱ á kandeé ndó xí'ín yíi̱ ndo̱, dá nduu ra kuendá Jesús? Ta ndo'ó, ta̱ kúú yíi̱, ¿xíni̱ á kandeé ndó xí'ín ñadi'í ndo̱, dá nduu na kuendá Jesús?
46007017	Tído iin rá iin ndó kánian koo táto̱'on ni̱ xi̱'o mií sato'o yo̱ Ndios koo ndó tá ni̱ na̱kana ñaá ná xoo mií ná. Ta ña̱ yó'o kía̱n dána'i̱ noo̱ ndidaá kúú na̱ kúú kuendá Jesús iin iin xíán noo̱ xíonooi.
46007018	Sa̱'á ño̱ó, ¿á sa̱ ni̱ ta'a̱nda̱ ñíi̱ ndo̱ tá ni̱ na̱kana ñaá Ndios? Dá kía̱n nda̱ dión koo va ndó. ¿Á ió dao ndó ko̱ ñá'a̱ ta'a̱nda̱ ñíi̱ tá ni̱ na̱kana ñaá Ndios? Dá kía̱n ná dá'a ni ka'anda ndo̱án.
46007019	Dá chi̱ ña̱ ta'a̱nda̱ ñíi̱ yo̱ xí'ín ña̱ ko̱ ní ta'a̱nda̱ ña̱, ni iin ña̱'a ko̱ ndáya̱'i ña, dá chi̱ ña̱ ndáya̱'i noo̱ Ndios kía̱n kee yó choon sa'ándá na̱.
46007020	Sa̱'á ño̱ó kánian koo ii̱ ndo̱ táto̱'on ki̱'o ndáa ndó tá ni̱ na̱kana ñaá Ndios xoo mií ná.
46007021	¿Á ni̱ sa̱ ño'o ndó ti̱xi ndá'a̱ iin sato'o tá ni̱ kana ñaá Ndios? Ná dá'a ni nakani ini ndo̱. Tído tá ió ta̱ndeé iní ña̱ kankuei ndó ti̱xi ndá'a̱ sato'o ndo̱, dá kía̱n cho'on ini ndo̱ yaa̱ ndo̱.
46007022	Chi̱ ndo'ó, na̱ sa̱ ño'o ti̱xi ndá'a̱ iin sato'o tá ni̱ kana ñaá Ndios, ndo'ó kúú na̱ ni̱ taó xóo Ndios ti̱xi ndá'a̱ kua̱chi, dá nono̱ ndo̱ kee ndó ña̱ kóni̱ na̱. Ta ndo'ó, na̱ ko̱ ní sá ño'o ti̱xi ndá'a̱ iin sato'o tá ni̱ na̱kana ñaá Ndios, viti kía̱n ni̱ ndu̱'u ndó ti̱xi ndá'a̱ Cristo, dá koni kuáchí ndó noo̱ ná.
46007023	Ya'i nda̱'o ni̱ chi̱ya̱'i Ndios sa'a̱ ndo̱, sa̱'á ño̱ó ná dá'a ni nachi'i ndó mií ndó ti̱xi ndá'a̱ ni iin tó'ón ña̱yuu.
46007024	Sa̱'á ño̱ó, ñani, táto̱'on ni̱ sa̱ ndaa iin rá iin ndó tá ni̱ na̱kana ñaá Ndios, ki̱'o dión ii̱ ní koo ndó noo̱ ná.
46007025	Ta viti ko'i̱n ka'i̱n cháá xí'ín ndó sa̱'á na̱ ta̱kí, va̱'ará ko̱ ta̱'ón choon ní ni̱'í noo̱ sato'o yo̱ Ndios kíán. Tído ká'a̱n ni'inii noo̱ ndo̱ táto̱'on ki̱'o ká'án mií yu'u̱ kúú ña̱ va̱'a, chi̱ sa̱'á ña̱ kú'u̱ ini sato'o yo̱ Ndios sa̱'í, sa̱'á ño̱ó kúúí iin ta̱a ká'a̱n ña̱ ndaa̱.
46007026	Ta sa̱'á ña̱ ndéi yó tiempo u'u̱ nda̱'o, sa̱'á ño̱ó ká'án yu'u̱ ña̱ va̱'a cháá ka̱ ná kandei mií ndó, ta̱ ta̱a, táto̱'on ki̱'o ndéi ndó.
46007027	Tá ió ñadi'í ndo̱, o̱ sa̱ dánkoo ñaá ndó. Ta tá ko̱ó ñadi'í ndo̱, o̱ sa̱ ndí'i ini ndo̱ tanda'a̱ ndo̱.
46007028	Tído tá ná tanda'a̱ ndo̱, ko̱ ta̱'ón kua̱chi kíán. Ta dión ta'ani takuáchí di'í tákí, ko̱ ta̱'ón kua̱chi kíán tá ná tanda'a̱ xí. Tído na̱ tánda'a̱, kasá'á ndo'o nío̱ ná, ta ko̱ kóni̱ yu'u̱ ña̱ ndo'o ndó dión.
46007029	Tído ña̱ yó'o ká'a̱n yu'u̱ xí'ín ndó, chi̱ nda̱dá cháá vá tiempo kámani̱ noo̱ yo̱. Sa̱'á ño̱ó ndo'ó, na̱ ió ñadi'í, kee ndó kuendá ña̱ ko̱ó ná ió, ta ndi̱'i cháá ka̱ ini ndo̱ sa'a̱ Ndios.
46007030	Ta ndo'ó, na̱ kúnda'í ini, kee ndó kuendá ña̱ ko̱ kúnda'í ini ndo̱. Ta ndo'ó, na̱ ndéi dii̱, kee ndó kuendá ña̱ ko̱ ndéi dii̱ ndo̱. Ta ndo'ó, na̱ xíin, kee ndó kuendá ña̱ ko̱ó ña̱'a ní xíin ndó.
46007031	Ta ndo'ó, na̱ kéchóon ña̱'a ió ñayuú yó'o, ná dá'a ni ndi̱'i ini ndo̱ sa̱'án. Dá chi̱ ñayuú ndéi yó viti naá váán xí'ín ndidaá kúú ña̱'a ió noo̱án.
46007032	Chi̱ ña̱ kóni̱ yu'u̱ kíán ña̱ ná dá'a ni nakani téí ini ndo̱ sa̱'á ña̱'a ió ñayuú yó'o. Chi̱ na̱ ko̱ ñá'a̱ tanda'a̱, ndí'i cháá ka̱ ini na̱ sa̱'á ña̱'a sato'o yo̱ Ndios, chi̱ ndúkú ná ña̱ nata'an ini sato'o yo̱ koni ñaá ná.
46007033	Tído ta̱a ni̱ ta̱ndá'a̱, nákani cháá ka̱ ini ra̱ sa̱'á ña̱ ió ñayuú yó'o, chi̱ ndúkú rá ña̱ nata'an ini ñadi'í ra̱ koni ñaáán.
46007034	Ta dión ta'ani ko̱ kúú nóó ta'an vaan xí'ín ñá'a̱ ió yíi̱ xí'ín ñá'a̱ ko̱ó yíi̱. Chi̱ ñá'a̱ ko̱ó yíi̱, ndí'i inia̱n sa̱'á ña̱'a sato'o yo̱ Ndios, chi̱ ndúkúán ña̱ kando̱o vii ñíi̱a̱n, xí'ín níma̱n noo̱ Ndios. Tído di'a ñá'a̱ ió yíi̱, ndí'i cháá ka̱ inia̱n sa̱'á ña̱ ió ñayuú yó'o, chi̱ ndúkúán ña̱ nata'an ini yíi̱a̱n koni ñaá rá.
46007035	Ká'i̱n ndidaá ña̱ yó'o xí'ín ndó, dá ni'i̱ i̱ní cháá ka̱ ndo̱ ndi kee ndó. Ta ko̱ ká'i̱n sa'a̱ ñá sa̱'á ña̱ kóni̱i̱ chituui ndo̱'ó. Ña̱ kóni̱ yu'u̱ kía̱n kee ndó ña̱ va̱'a xí'ín ña̱ ndísá'ano, dá kía̱n ni iin tó'ón ña̱'a ná o̱ kétéin noo̱ ndo̱ kee ndó ña̱ kóni̱ Ndios.
46007036	Tá ió iin káa ndó ká'án ña̱ ko̱ vá'a ta'on ña̱ kuyatá de̱'e di'í tákí ndo̱, ta ká'án ndó ña̱ kánian tanda'a̱ xí, dá kía̱n kuu ki̱'o ndó ña̱ tanda'a̱ xí, chi̱ ko̱ ta̱'ón kua̱chi kíán.
46007037	Tído ndo'ó, na̱ ió ini ña̱ ná o̱ tánda'a̱ de̱'e di'í ndo̱, ta o̱ du̱ú ña̱ miía̱n ndúsa̱ kíán ña̱ tanda'a̱ xí, ta nónó noo̱ ndo̱ kee ndó ña̱ kía̱n kóni̱ mií ndó, tá sa̱ ni̱ chi̱kaa̱ ini ndo̱ ña̱ o̱ tánda'a̱ ta̱'ón de̱'e di'í tákí ndo̱, dá kía̱n va̱'a va kée ndó.
46007038	Sa̱'á ño̱ó, na̱ xí'o de̱'e di'í na̱ tanda'a̱ xí, va̱'a kée na, ta na̱ ko̱ xí'o xi tanda'a̱ xí, va̱'a cháá ka̱ kée na.
46007039	Ta iin ñá'a̱ ió yíi̱, ni̱ kato̱ tá'an xí'ín yíi̱a̱n noo̱ ley xía̱n nani takí ra̱ ió ra̱. Tído tá ni̱ xi'i̱ yíi̱a̱n, dá kía̱n ni̱ nono̱ noo̱a̱n tanda'a̱n xí'ín ndi ndáa ta̱a kóni̱ miíán, tído ta̱a kándísa sato'o yo̱ Cristo ná kakuu ra.
46007040	Tído kaá yu'u̱ ña̱ va̱'a cháá ka̱ ví keeán tá ná o̱ tánda'a̱ tukuán, ta ká'ín ña̱ ki̱'o dión ta'ani kóni̱ Espíritu ii̱ Ndios. 8
46008001	Viti, dá kua'i̱n kasto̱'in xí'ín ndó sa̱'á ko̱ño dóko̱ ña̱yuu no̱ó yoko̱. Sa̱ kátóni̱ va̱'a ini yo̱ sa̱'á ña̱ yó'o. Tído sa̱'á ña̱ kátóni̱ ini yo̱, ña̱ yó'o kédaá xí'á, sa̱'á ño̱ó kúryíí yó. Tído tá kú'u̱ ndisa ini yo̱ sa̱'á ña̱yuu xi̱'ín yó, dá dákuá'ano yó na̱ xí'ín to̱'on Ndios.
46008002	Tá ió iin káa ndó ká'án ña̱ ná'á nda̱'o ndó sa'a̱ iin ña̱'a, di'a ko̱ ná'á ndó sa̱'án táto̱'on ki̱'o kánian kana'á ndó.
46008003	Tído tá miía̱n ndaa̱ kóni̱ yo̱ Ndios, dá kía̱n ná'á ná yó, ña̱ kúú yó ña̱yuu na̱.
46008004	Ta viti ko'i̱n ka'i̱n xí'ín ndó sa̱'á ña̱ dóko̱ ña̱yuu no̱ó yoko̱. Ná'á yó ña̱ ko̱ ta̱'ón ña̱'a ndáya̱'i yoko̱ ndéi ñayuú yó'o, chi̱ ko̱ó ka̱ iin ka̱ ndios, sa̱va̱'a iin tó'ón dini̱ vá kúú Ndios.
46008005	Va̱'ará ká'a̱n ña̱yuu ña̱ ndéi dao ka̱ ndios induú o no̱ñó'o̱ yó'o, chi̱ kaá na̱ ña̱ kua̱'á nda̱'o ndios xí'ín kua̱'á nda̱'o sato'o ndéi,
46008006	tído noo̱ yóó, iin tó'ón dini̱ vá kúú Ndios, na̱ kúú tatá yo̱, na̱ ni̱ ka̱va̱'a ndidaá kúú ña̱'a, ta no̱ón kúú na̱ xí'o ña̱ ta̱kí yo̱ kéchóon yó noo̱ ná. Ta iin tó'ón dini̱ ta'ani kúú sato'o yo̱ Jesucristo. Ta xí'ín ndá'a̱ míí ná ió ndidaá kúú ña̱'a, ta mií ná kédaá xí'á, dá takí yo̱ ndéi yó.
46008007	Tído o̱ du̱ú ndidaá ña̱yuu kátóni̱ ini sa̱'á ña̱ yó'o. Dá chi̱ ñó'o dao ña̱yuu tein ndó, nda̱ kuálí ná ni̱ ka̱sá'á ná ndáño̱'o na yoko̱. Sa̱'á ño̱ó tá seí na̱ ko̱ño ni̱ doko̱ ña̱yuu no̱ó yoko̱, ká'án ná ña̱ sa̱ ndáño̱'o ta'ani na yoko̱ ñoó, ta kasá'á ná nákani kuáchi̱ ini na̱ sa̱'á ña̱ ko̱ ná'á va̱'a na, ta ká'án ná ña̱ ni̱ yako̱ na̱ noo̱ Ndios.
46008008	Sa̱ ná'á vá yó ña̱ o̱ du̱ú ña̱'a seí yo̱ kedaá xí'ín yó, dá kando̱o va̱'a yó noo̱ Ndios. Dá chi̱ ko̱ kúú yó ña̱yuu ndáya̱'i cháá ka̱ noo̱ ná sa̱'á ña̱ seí yo̱ dao ña̱'a, ta ni o̱ kándo̱o nóo yó noo̱ ná sa̱'á ña̱ ko̱ se̱í yo̱ dao ka̱ ña̱'a.
46008009	Tído kaon koo ndó, chi̱ va̱'ará kuu keí ndo̱án, tído ná dá'a ni ki̱'o ndó ña̱ kía̱n kue̱i dao na̱ kómani̱ kua'ano xí'ín to̱'on Ndios no̱ó kua̱chi sa̱'á ña̱ seí ndo̱án.
46008010	Dá chi̱ tá ná koni na̱ iin káa ndo'ó, na̱ sa̱ ná'á sa̱'á ña̱ yó'o, ta ió ndo̱ seí ndo̱ ko̱ño ini ve'e noo̱ ndáño̱'o ña̱yuu yoko̱, dá kía̱n ka'án ta'ani na keí ná ña̱, va̱'ará nákani kuáchi̱ ini na̱ keí náa̱n. ¿Á ko̱ ná'á ta'on ndó ña̱ sa̱'á ña̱ kée ndó dión, sa̱'á ño̱ó xíno̱ ini na̱ keí ná ko̱ño ni̱ doko̱ ña̱yuu no̱ó yoko̱?
46008011	Ta sa̱'á ña̱ ná'á va̱'a ndó ña̱ ko̱ ta̱'ón kua̱chi kíán keí ndó ko̱ño ñoó, sa̱'á ño̱ó dátu̱ú ndó ñani ndo̱, na̱ ko̱ ñá'a̱ kua'ano xí'ín to̱'on Ndios, na̱ ni̱ chi̱ya̱'i Cristo sa'a̱.
46008012	Ta sa̱'á ña̱ yá'a ndó kée ndó kua̱chi noo̱ ñani ndo̱, ta sa̱'á ña̱ xí'o ndó ña̱ xíno̱ ini na̱ kée na ña̱ ká'án ná kúú kua̱chi, sa̱'á ño̱ó yá'a ndó kée ndó kua̱chi noo̱ mií Cristo.
46008013	Sa̱'á ño̱ó tá ña̱'a seí yu'u̱ kédaá xí'ín ñanii̱, dá kue̱i na no̱ó kua̱chi, dá kía̱n ni iin kuu̱ ka̱ ná o̱ ka̱xíí ko̱ño, dá kía̱n ná dá'a ni ya̱'a ñanii̱ kee na kua̱chi sa'a̱ yú'u̱. 9
46009001	¿Á ko̱ ná'á ta'on ndó ña̱ kúúí iin apóstol, na̱ né'e to̱'on Jesús? ¿Á ko̱ ná'á ta'on ndó ña̱ kuu kee yu'u̱ ndidaá ña̱'a kée dao ka̱ apóstol? ¿Á ko̱ ná'á ta'on ndó ña̱ ni̱ xini ta'ani yu'u̱ Jesús, na̱ kúú sato'o yo̱? ¿Á ko̱ ná'á ta'on ndó ña̱ ni̱ nduu ndó kuendá Jesús sa̱'á ña̱ kéei choon ni̱ xi̱'o sato'o yo̱ noo̱í?
46009002	Ndá ndi kuu ko̱ kándía dao ka̱ ña̱yuu ña̱ miía̱n ndaa̱ kuiti kúú yu'u̱ apóstol Jesús, tído ndo'ó kúú na̱ kánian nakoni ndo̱ yu'u̱. Ta sa̱'á ña̱ kúú ndó kuendá sato'o yo̱ Jesús, ño̱ó kía̱n ná'a̱ ña̱ kúúí iin apóstol.
46009003	Ta ña̱ yó'o kúú to̱'on ká'i̱n xí'ín ndo'ó, na̱ kána̱'á xí'íín ndéi xaa̱n:
46009004	¿Á ko̱ ta̱'ón íchi̱ ndú ña̱ ki̱'o ndó ña̱'a kasá'an ndu, ña̱ ki̱'o ndó ña̱'a ko'o ndu?
46009005	¿Á ko̱ ta̱'ón íchi̱ ndú ña̱ kandaka ndu na̱ ñá'a̱ kándísa Jesús kakuu ñadi'í ndu̱, ta kanoo nduú na̱ xí'ín ndú, táto̱'on ki̱'o kée dao ka̱ na̱ kúú apóstol, xí'ín ñani sato'o yo̱ Jesús, xí'ín Cefas?
46009006	¿Á sa̱va̱'a yu'u̱ xí'ín Bernabé kúú na̱ kánian koto mií xí'ín choon kée ndu?
46009007	Ta, ¿ndi káa iin soldado xíto mií xí'ín di̱'ón mií rá? Ta, ¿ndi káa iin ta̱a xíti uva, ta ko̱ se̱í ra̱ uva kána no̱ñó'o̱ rá? Ta, ¿ndi káa iin ta̱a ndáka léko, ta ko̱ xí'i ra lechí ri̱?
46009008	¿Á ká'án ndó ña̱ nákani ini ta̱a ká'i̱n xí'ín ndó? ¿Á ko̱ ná'á ta'on ndó ña̱ dión ta'ani ká'a̱n ley Moisés?
46009009	Dá chi̱ ley Moisés kía̱n kaá di'a: “O̱ sa̱ ta̱án ndo̱ ñóno̱ yú'u̱ che̱e tá sádi̱ ri̱ tirió, dá ná kuu keí rí chááán.” ¿Á ká'án ndó ña̱ ndí'i ini Ndios sa̱va̱'a sa̱'á che̱e?
46009010	O, ¿á ni̱ taa ta'ani na to̱'on yó'o sa'a̱ yóó? Sa'a̱ yóó ni̱ taa naa̱n. Ta dión ni na̱ xíti, ió ta̱ndeé iní noo̱ ná ña̱ natiin na ña̱'a no̱ñó'o̱ ni̱ xiti na, ta na̱ sádi̱ tirió, ió ta'ani ta̱ndeé iní noo̱ ná ña̱ natiin na ña̱'a no̱ó ni̱ ndu̱vii na ñoó.
46009011	Ndu'u̱ kúú na̱ ni̱ chi'i tata ña̱ kúú to̱'on Ndios ini nío̱ ndo̱, sa̱'á ño̱ó, ¿á kakian iin ña̱ dáta'án nda̱'o ndu'u̱ ndo̱'ó ña̱ natiin ndu'u̱ cháá ña̱ xínñó'ó ndú noo̱ ndo̱?
46009012	Tá dao ka̱ va ta̱a kúú ra̱ nátiin ña̱ xíto ndó ra̱, ta va̱'a cháá ka̱ ví kánian kee ndó xí'ín ndu'u̱. Ta va̱'ará ió íchi̱ ndú ña̱ koto ñaá ndó, tído ko̱ kéchóon ta'on ndu'a̱n. Di'a xí'o ndeé vá iní ndu̱ no̱ó ndidaá ña̱'a, dá kía̱n ni iin ña̱'a ná o̱ kétéin no̱ó ña̱yuu ña̱ kandísa na to̱'on va̱'a sa'a̱ Cristo Jesús.
46009013	¿Á ko̱ ná'á ta'on ndó ña̱ ta̱a kéchóon noo̱ Ndios ini ve'e ño̱'o ká'ano seí ra̱ ña̱ ñó'o ini ve'e ñoó, ta ra̱ dóko̱ kíti̱ noo̱ náa̱ seí ra̱ cháá ko̱ño ri̱?
46009014	Dión ta'ani ni̱ sa'anda sato'o yo̱ Jesús choon ña̱ na̱ xíonoo dána'a̱ to̱'on va̱'a sa'a̱ ná, kánian kataki na̱ noo̱ choon kée na.
46009015	Tído yu'u̱, ni iin kuu̱ ta̱'ón ko̱ ní ka'i̱n xí'ín ndó ña̱ koto ndó yu'u̱, ta ni ko̱ táai to̱'on yó'o ko̱saa̱ noo̱ ndo̱ sa̱'á ña̱ kóni̱i̱ ña̱ koto ndó yu'u̱. Va̱'a ka̱a̱n ná kuu di'a yu'u̱, o̱ du̱ú ka̱ ña̱ di̱tá ndó ña̱ náta'an inii̱ sa̱'á ña̱ ko̱ kí'in ya̱'i noo̱ ndo̱.
46009016	Tá dána'a̱ yu'u̱ to̱'on va̱'a sa'a̱ Jesús, dá kía̱n ko̱ kánian chindaya̱'i yu'u̱ miíí, dá chi̱ ni̱ ta'a̱nda̱ choon no̱ói̱ ña̱ dión kánian keei. Nda'í yu'u̱ tá ná o̱ dána'i̱ to̱'on va̱'a yó'o.
46009017	Tá ni̱ chi̱kaa̱ ini mií yu'u̱ keei choon yó'o, dá kía̱n kuu va natiiin ya̱'i noo̱ ndo̱. Tído o̱ du̱ú mií yu'u̱ ní chíkaa̱ inii̱ keei ña̱, dá chi̱ choon ni̱ ta'a̱nda̱ noo̱ vá yu'u̱ kíán.
46009018	Ta, ¿ndí ki̱án va̱'a nátiin yu'u̱, tá dáá? Ña̱ va̱'a nátiin yu'u̱ kía̱n náta'an inii̱ sa̱'á ña̱ ko̱ kí'in ya̱'avii noo̱ ndo̱ dána'i̱ to̱'on va̱'a sa'a̱ Cristo Jesús. Chi̱ ko̱ kóni̱i̱ dándi̱'i inii̱ ndo̱'ó kee ndó ña̱ kánian kee ndó xí'íín sa̱'á ña̱ dána'i̱ to̱'on va̱'a sa'a̱ Jesús.
46009019	Ta sa̱'á ña̱ ko̱ nákaa̱i̱ ti̱xi ndá'a̱ ni iin tó'ón ña̱yuu, sa̱'á ño̱ó nónóí ki̱'oi miíí konkuáchíí noo̱ ndidaá kúú ña̱yuu, dá kía̱n kandeéí ña̱ kandísa kua'a̱ cháá ka̱ na̱ to̱'on va̱'a sa'a̱ Jesús.
46009020	Sa̱'á ño̱ó, tá nákaa̱i̱ tein na̱ kúú na̱ Israel, dá kéei miíí kúúí iin na̱ Israel, dá kandeéí kandísa na Jesús. Chi̱ tá nákaa̱i̱ tein na̱ ñó'o ti̱xi ndá'a̱ ley Moisés, ta va̱'ará ko̱ nákaa̱i̱ ti̱xi ndá'a̱ ley ñoó, tído kéei miíí ña̱ nákaa̱i̱ ti̱xi ndá'án, dá kandeéí kandísa na Jesús.
46009021	Ta dión ta'ani kée yu'u̱ tá nákaa̱i̱ tein ña̱yuu ko̱ ñó'o ti̱xi ndá'a̱ ley Moisés, chi̱ kée yu'u̱ miíí ña̱ ko̱ nákaa̱i̱ ti̱xi ndá'a̱ ley. Tído ko̱ kóni̱ kaaa̱n ña̱ ko̱ se̱ídó'o yu'u̱ choon sa'ándá ley Ndios, chi̱ nákaa̱i̱ ti̱xi ndá'a̱ Cristo. Dión kéei, dá kandísa na̱ ko̱ ñó'o ti̱xi ndá'a̱ ley to̱'on va̱'a Jesús.
46009022	Tá nákaa̱i̱ tein na̱ ko̱ ñá'a̱ kua'ano xí'ín to̱'on Ndios, dá kía̱n kée yu'u̱ miíí táto̱'on ki̱'o kúú mií ná, dá kandeéí kua'ano na xí'ín to̱'on Ndios. Ta daá kuití vá kée yu'u̱ miíí táto̱'on ki̱'o kúú iin rá iin ña̱yuu, dá kandeéí ka̱ki dao na no̱ó kua̱chi na̱.
46009023	Ndidaá kúú ña̱ yó'o kée yu'u̱, dá naka̱'ani cháá ka̱ to̱'on va̱'a sa'a̱ Jesús kua'a̱n, ta ki̱'o dión kandeé ta'ani yu'u̱ ni̱'í ña̱ kúú ña̱ va̱'a sa̱'á to̱'on va̱'a yó'o.
46009024	¿Á ko̱ ná'á ta'on ndó ndi ndó'o ta̱a taxí tá'an? Chi̱ ndidaá vá rá ndúndéé taxí tá'an, tído iin tó'ón vá kúú ra̱ kándéé. Ta ki̱'o dión ta'ani ndundéé ndó kuita ndaa̱ ndo̱ xí'ín to̱'on Ndios, dá kandeé ndó ni'i̱ ndo̱ ña̱ kánian natiin ndó.
46009025	Ta ki̱'o dión ta'ani ndó'o ra̱ ko'o̱n chídáó tá'an, chi̱ ndí'i nda̱'o ini ra̱ kénduu ra̱ mií rá, dá kandeé rá ni'i̱ rá iin corona, ña̱ naá óon. Tído yóó kúú na̱ ndí'i ini kuita ndaa̱ xí'ín Ndios, dá ni'i̱ yo̱ iin corona, ña̱ ni iin kuu̱ o̱ na̱á.
46009026	Sa̱'á ño̱ó ki̱'o dión ndaa̱ kánkonoi íchi̱ Ndios, chi̱ ko̱ kánkono naá ta'on yu'u̱. Ta ki̱'o dión ta'ani kéei tá naái̱ xí'ín ña̱ kini, chi̱ ko̱ kéei táto̱'on kée na̱ dáko'o̱n yi̱kí noo̱ táchi̱.
46009027	Di'a dándó'o yu'u̱ ñíi̱í, ta kéndúsa̱i̱ xí'án, dá kandeéí ña̱ keean ña̱ kóni̱ Ndios. Dá chi̱ tá ko̱ó, dá kía̱n, va̱'ará ni̱ da̱ná'i̱ noo̱ dao ka̱ ña̱yuu, oon ni ví o̱ kándeéí kasandaái̱ nda̱ no̱ó ni̱ chi̱ná'a̱ Ndios. 10
46010001	Tído ko̱ kóni̱i̱, ñani, ña̱ nandodó ndo̱ ña̱ ni̱ xika na̱ sá'ano ñoo ndu'u̱ ti̱xi káti̱ viko̱, ña̱ ni̱ ka̱sto̱'on xí'ín ná noo̱ kánian ko'o̱n na̱. Ta ndidaá vá ná ni̱ chi̱ka'anda me̱'í ta̱ño'o̱ naní Ta̱ño'o̱ Kua̱'á.
46010002	Ta ki̱'o dión ni̱ ndu̱'u na ti̱xi ndá'a̱ Moisés, chi̱ kíán táto̱'on ni̱ sodo̱ ndúta̱ ná xí'ín viko̱ ñoó xí'ín ta̱ño'o̱ ñoó.
46010003	Ta ndidaá ná ni̱ seí ña̱'a ni̱ ta̱nda'á Ndios ni̱ kii induú,
46010004	ta ndidaá ta'ani na ni̱ xi'i ta̱kui̱í ni̱ xi̱'o Ndios noo̱ ná. Chi̱ ni̱ xi'i na ta̱kui̱í ni̱ kana ndi̱ka káo̱, ta káo̱ ñoó kúú Cristo.
46010005	Tído kua̱'á nda̱'o ña̱yuu ñoó ko̱ ní náta'an ini Ndios koni na̱. Sa̱'á ño̱ó ni̱ ka̱ndo̱o yikí ko̱ño na̱ no̱ñó'o̱ i̱chí ñoó.
46010006	Ndidaá kúú ña̱ yó'o kía̱n kásto̱'on xí'ín yó ña̱ ko̱ vá'a ta'on ña̱ katoó yo̱ kee yó ña̱ kini táto̱'on ki̱'o ni̱ kee ña̱yuu ñoó.
46010007	Sa̱'á ño̱ó o̱ sa̱ kándaño̱'o ndó yoko̱ táto̱'on ni̱ kee dao ña̱yuu ñoó, chi̱ di'a ká'a̱n tuti ii̱ Ndios: “Ni̱ sa̱ ndei na ni̱ sa̱sá'an na, ta ni̱ xi'i na, dá ni̱ nda̱kuei na ni̱ sa̱ ndei dii̱ ná no̱ó yoko̱.”
46010008	Ta ná dá'a ni kee yó kua̱chi xí'ín na̱ ko̱ kúú ñadi'í yo̱ o yíi̱ yo̱ táto̱'on ki̱'o ni̱ kee dao ña̱yuu ñoó. Chi̱ sa̱'á ña̱ ni̱ kee na dión, sa̱'á ño̱ó iin kuu̱ ni̱ xi'i̱ oko̱ oni̱ mil na̱ ni̱ kee Ndios.
46010009	Ta ná o̱ sa̱ kóo ini yo̱ korndodó yó sato'o yo̱ Ndios táto̱'on ki̱'o ni̱ kee dao ña̱yuu ñoó, chi̱ sa̱'á ña̱ ni̱ kee na dión, sa̱'á ño̱ó kua'a̱ ná ni̱ xi'i̱ tá ni̱ seí ñaá koo̱.
46010010	Ta ni o̱ sa̱ ká'a̱n kua̱chi ndó noo̱ Ndios táto̱'on ni̱ kee dao ña̱yuu ñoó, chi̱ sa̱'á ña̱ ni̱ kee na dión, sa̱'á ño̱ó kua'a̱ ná ni̱ xi'i̱ ni̱ kee iin ángel né'e choon sa'ání ña̱yuu.
46010011	Ndidaá kúú ña̱ yó'o kía̱n ni̱ ndo'o ña̱yuu ñoó, ta kásto̱'an xí'ín yó ña̱ ná o̱ sa̱ kóo ini yo̱ kee yó dión, ta ni̱ taa naa̱n noo̱ tuti ii̱ Ndios ka'a̱n ni'inian noo̱ yóó, na̱ ni̱ kasa̱ndaá ndéi tiempo noo̱ ndí'i.
46010012	Sa̱'á ño̱ó ndi ndáa ndó ká'án ña̱ ndíta toon ndó xí'ín Ndios, dá kía̱n kandaa ndo̱ mií ndó, dá ná dá'a ni kue̱i ndó no̱ó kua̱chi.
46010013	Kana'á ndó ña̱ ta̱ndó'ó ndó'o ndó, iin nóó vá kúúán xí'ín ta̱ndó'ó ndó'o ndidaá ka̱ ña̱yuu. Tído iin na̱ ndaa̱ kúú Ndios, chi̱ o̱ kónó ta'on na ña̱ ndo'o cháá ka̱ nío̱ ndo̱ no̱ó ña̱ o̱ ki̱'o ndeé iní ndo̱. Dá chi̱ di'a ki̱'o va Ndios ta̱ndeé iní noo̱ ndo̱, dá kandeé ndó kankuei ndó no̱ó ta̱ndó'ó xírndodó ñaá.
46010014	Sa̱'á ño̱ó, na̱ mani̱ miíi̱, taó xóo ndó mií ndó no̱ó ña̱ kúú yoko̱, o̱ sa̱ kándaño̱'o ndóa̱n.
46010015	Ká'i̱n xí'ín ndó táto̱'on ká'i̱n xí'ín na̱ kándaa̱ ini. Sa̱'á ño̱ó taó kuendá va̱'a ndó sa̱'á ña̱ ká'i̱n xí'ín ndó yó'o.
46010016	Tá xí'i yó copa ndutá uva, ndirá dándáki ña̱ ni̱ kee Cristo Jesús sa'a̱ yo̱, ta náki̱'o yó ndivé'e noo̱ Ndios sa'a̱ ra̱, ¿á ko̱ ná'á ta'on ndó ña̱ iin ni̱ nduu yó xí'ín Cristo ni̱ kee nii̱ ná? Ta tá dákuáchi yó pan, dá seí yo̱án, ¿á ko̱ ná'á ta'on ndó ña̱ iin ni̱ nduu yó xí'ín Cristo sa̱'á ña̱ ni̱ xi̱'o na yikí ko̱ño na̱ ni̱ xi'a̱n sa'a̱ yo̱?
46010017	Va̱'ará kua'a̱ vá kúú yó, tído iin tó'ón vá pan seí yo̱, sa̱'á ño̱ó iin tó'ón vá ni̱ nduu yó, chi̱ iin tó'ón vá pan seí ndi'i yó.
46010018	Kande̱'é ndó táto̱'on kée na̱ Israel. Chi̱ seí na̱ cháá ko̱ño kíti̱ dóko̱ ná noo̱ náa̱, ta, ¿á ko̱ ná'á ta'on ndó ña̱ kíán táto̱'on iin ni̱ nduu na xí'ín noo̱ náa̱ ñoó?
46010019	Ta sa̱'á ña̱ ká'i̱n dión xí'ín ndó, ¿á kóni̱ kaa ña̱ ndáya̱'i yoko̱, o ndáya̱'i ña̱ dóko̱ ña̱yuu noo̱án?
46010020	Ko̱ó, chi̱ ña̱ ká'i̱n xí'ín ndó kóni̱ kaa ña̱ tá dóko̱ ña̱yuu ko̱ ná'á Ndios ko̱ño no̱ó yoko̱, no̱ó ña̱ u'u̱ va dóko̱ náa̱n, ta o̱ du̱ú noo̱ Ndios ta̱kí, ta ko̱ kóni̱ ta'on yu'u̱ ña̱ iin nduu ndó xí'ín ña̱ u'u̱.
46010021	Sa̱'á ño̱ó ko̱ kánian ko'o ndó copa kuendá Cristo, na̱ kúú sato'o yo̱, ta ko'o ta'ani ndó copa kuendá ña̱ u'u̱, chi̱ ko̱ kánian kasá'an ndó mesa kuendá sato'o yo̱ Cristo, ta iin nduu ndó xí'ín ná, ta kasá'an ta'ani ndó noo̱ mesa kuendá ña̱ u'u̱, ta iin nduu ndó xí'án.
46010022	¿Á ko̱ ná'á ta'on ndó ña̱ dár'u'u̱ yo̱ sato'o yo̱ no̱ó ña̱ kuión na̱ tá kée yó dión? ¿Á ká'án ndó ña̱ ndakí cháá ka̱ yo̱ o̱ du̱ú Ndios?
46010023	Ndidaá vá ña̱'a kuu kee yó, tído o̱ du̱ú ndidaá ñá ki̱'o ña̱ va̱'a noo̱ yo̱. Ndidaá vá ña̱'a kuu kee yó, tído o̱ du̱ú ndidaá ñá dákuá'ano dao ka̱ ña̱yuu.
46010024	O̱ sa̱ ndí'i ini ndo̱ sa̱'á ña̱ kandei va̱'a ndó, di'a ndi̱'i ini ndo̱ ña̱ ná kandei va̱'a dao ka̱ ña̱yuu.
46010025	Ta ndi ndáa mií ko̱ño kúya̱'i noo̱ díkó náa̱n, kuu va keí ndo̱án. Ta o̱ sa̱ ndáto̱'ón ndó ndeí ni̱ kixian, dá kía̱n ná dá'a ni kasá'á nakani kuáchi̱ ini ndo̱.
46010026	Dá chi̱ ña̱'a sato'o yo̱ Ndios kúú iin níí kúú vá ñayuú yó'o xí'ín ndidaá kúú ña̱'a ió noo̱án.
46010027	Tá ni̱ kana iin na̱ ko̱ ná'á Ndios ndo̱'ó ña̱ ko'o̱n ndo̱ ve'e na kasá'an ndó xí'ín ná, ta tá ká'án ndó ko'o̱n ndo̱, keí ní ndó ndidaá kúú ña̱ xí'o na noo̱ ndo̱. O̱ sa̱ ndáto̱'ón ndó ndeí ni̱ kixian, dá kía̱n ná dá'a ni kasá'á nakani kuáchi̱ ini ndo̱.
46010028	Tído tá ió iin na kaa xí'ín ndó: “Ko̱ño ni̱ doko̱ ná no̱ó yoko̱ vá kíán xaa̱n”, dá kía̱n ná dá'a ni keí ndo̱án sa̱'á ña̱ ni̱ ka'a̱n na̱ dión, dá ná o̱ nákani kuáchi̱ ini na̱ kande̱'é ná ndo̱'ó, dá chi̱ ña̱'a sato'o yo̱ Ndios kúú iin níí kúú vá ñayuú yó'o xí'ín ndidaá kúú ña̱'a ió noo̱án.
46010029	Ká'i̱n sa̱'á ña̱ nákani ini dao ka̱ na̱, o̱ du̱ú sa̱'á ña̱ nákani ini mií ndó. Tído ndá ndi kuu kaa ndo̱ xí'íín: “¿Ndiva̱'a kánian chituu yu'u̱ ña̱ nónóí keei sa̱'á ña̱ nákani kuáchi̱ ini dao ka̱ ña̱yuu?
46010030	Chi̱ tá ni̱ na̱ki̱'o va yu'u̱ ndivé'e noo̱ Ndios sa̱'á ña̱'a saxíi̱, ¿ndiva̱'a ká'a̱n u'u̱ ña̱yuu sa̱'í, ta sa̱ ni̱ na̱ki̱'o yu'u̱ ndivé'e noo̱ Ndios sa̱'án?”
46010031	Sa̱'á ño̱ó tá sásá'an ndó, o xí'i ndó, o kée ndó dao ka̱ ña̱'a, daá kuití kee ndóa̱n sa'a̱ Ndios, dá ná natiin na ña̱ñó'ó.
46010032	O̱ sa̱ kákuu ndó táto̱'on iin ña̱'a kétéin no̱ó ña̱yuu, dá kue̱i na no̱ó kua̱chi, á mií ná kúú ná na̱ ñoo Israel, o á mií ná ko̱ kúú ná na̱ ñoo Israel, o á mií ná kúú ná kuendá Cristo.
46010033	Chi̱ dión kée mií yu'u̱ no̱ó ndidaá ña̱ kéei, chi̱ ndúkúí ña̱ nata'an ini ndidaá ña̱yuu, chi̱ ko̱ kée yu'u̱ sa'a̱ miíí, di'a kée yu'u̱ sa'a̱ dao ka̱ na̱, dá ni'i̱ ná ña̱ ka̱ki na no̱ó kua̱chi na̱. 11
46011001	Sa̱'á ño̱ó kee ndó táto̱'on ki̱'o kée yu'u̱, chi̱ yu'u̱ kúú na̱ kée táto̱'on ki̱'o kée Cristo.
46011002	Nákoni yu'u̱ ndo̱'ó, ñani, dá chi̱ ndíko̱'on ini ndo̱ yu'u̱, ta kée ndó táto̱'on ki̱'o ni̱ da̱ná'i̱ noo̱ ndo̱.
46011003	Tído kóni̱i̱ ña̱ kía̱n kandaa̱ ini ndo̱ ña̱ Cristo kúú dini̱ noo̱ ndidaá kúú ta̱a. Ta dión ta'ani ndó'o ta̱a, chi̱ mií rá kúú dini̱ noo̱ ñadi'í ra̱, ta Ndios kúú dini̱ noo̱ Cristo.
46011004	Sa̱'á ño̱ó ndi ndáa mií vá ta̱a ká'a̱n xí'ín Ndios o dána'a̱ ra̱ to̱'on ni̱ xi̱'o Ndios noo̱ rá tá kánóo iin ña̱'a dini̱ rá, dá kía̱n ko̱ xí'o ta'on ra ña̱ñó'ó no̱ó na̱ kúú dini̱ noo̱ rá.
46011005	Tído ndi ndáa mií vá na̱ ñá'a̱ ká'a̱n xí'ín Ndios o dána'a̱ na̱ to̱'on ni̱ xi̱'o Ndios noo̱ ná tá ko̱ dáda̱'i na dini̱ ná, dá kía̱n ko̱ xí'o ta'on na ña̱ñó'ó no̱ó ra̱ kúú dini̱ noo̱ ná, ta kéeá kuendá táto̱'on ni̱ da̱tá tá'í dini̱ ná.
46011006	Chi̱ tá ko̱ kóni̱ na̱ ñá'a̱ dáda̱'i na dini̱ ná, dá kía̱n va̱'a ka̱a̱n ná da̱tá tá'í náa̱n. Tído tá kíán iin ña̱ ka'an noo̱ noo̱ ná, dá kía̱n va̱'a ka̱a̱n ná dáda̱'i naa̱n.
46011007	Ta ni iin ta̱a ko̱ kánian dáda̱'i dini̱ rá, dá chi̱ káa ra táto̱'on ki̱'o káa mií Ndios, ta nátiin na ña̱ñó'ó noo̱ rá. Tído ta̱ ta̱a kúú ra̱ nátiin ña̱ñó'ó no̱ó na̱ ñá'a̱,
46011008	dá chi̱ ko̱ ní kí'in Ndios lásá yika̱ na̱ ñá'a̱, dá kava̱'a na ta̱a, di'a lásá yika̱ ta̱a ni̱ ki'in na, dá ni̱ ka̱va̱'a na na̱ ñá'a̱.
46011009	Ta ko̱ ní káva̱'a Ndios ta̱a sa̱'á na̱ ñá'a̱, di'a ni̱ ka̱va̱'a na na̱ ñá'a̱ sa̱'á ta̱a, dá chindeé ñaá.
46011010	Sa̱'á ño̱ó miía̱n ndúsa̱ kánian kada̱'i dini̱ na̱ ñá'a̱, dá ná'a̱ na̱ ña̱ nákaa̱ na̱ ti̱xi ndá'a̱ yíi̱ ná, chi̱ ndé'é káxí ñaá ángel ndéi induú.
46011011	Tído mií sato'o yo̱ Ndios kúú na̱ ni̱ saki ña̱ o̱ kúu ta'on koo iin ta̱a tá ko̱ó iin ñá'a̱, ta o̱ kúu ta'on koo iin ñá'a̱ tá ko̱ó iin ta̱a,
46011012	dá chi̱ va̱'ará ni̱ ki'in Ndios lásá yika̱ ta̱a, dá ni̱ ka̱va̱'a na̱ ñá'a̱, tído ti̱xi na̱ ñá'a̱ ta'ani káki ta̱a. Tído ndidaá ña̱ yó'o ve̱i noo̱ Ndios.
46011013	Sa̱'á ño̱ó nakani va̱'a ini mií ndó, ¿á ña̱ va̱'a kíán ña̱ kanonó dini̱ na̱ ñá'a̱ tá ká'a̱n na̱ xí'ín Ndios o ko̱ó?
46011014	Ta ná'á yó ña̱ iin ña̱ ka'an noo̱ kíán ña̱ konó iin ta̱a kua'ano náni̱ idí dini̱ rá.
46011015	Tído ña̱ va̱'a va kíán ña̱ konó na̱ ñá'a̱ kua'ano náni̱ idí dini̱ ná, dá chi̱ iin ña̱ñó'ó vá kíán, dá chi̱ ni̱ ni'i̱ ná idí dini̱ ná ña̱ kakuuan ña̱ dáda̱'i dini̱ ná.
46011016	Tído tá ká'án ndó kana'á ndó sa'a̱ ña̱ yó'o, dá kía̱n kánian kana'á ndó ña̱ ko̱ ta̱'ón iin ka̱ ña̱'a ná'á ndu'u̱ kee ndu xí'ín dao ka̱ na̱ kúú kuendá Ndios, sa̱va̱'a ña̱ yó'o va kía̱n kée ndu.
46011017	Tído ña̱ ko'i̱n ka'i̱n xí'ín ndó viti, ko̱ kíán ña̱ ká'a̱n va̱'i sa'a̱ ndo̱, chi̱ noo̱ nátaka ndo̱ dákuá'a ndó kánian dákuá'ano tá'an ndó, ta viti di'a dátu̱ú tá'an ndó.
46011018	Ña̱ mií no̱ó ká'i̱n xí'ín ndó kía̱n ni̱ ni'i̱ tó'in ña̱ noo̱ nátaka ndo̱ dákuá'a ndó, daá kuití vá taó xóo tá'an ndó. Ta kándísai ña̱ miía̱n ndaa̱ dión kée ndó.
46011019	Dá chi̱ ki̱'o dión kánian taó xóo tá'an ndó, ká'án ndó, dá kándaa̱ ini ndo̱ ndá yoo kúú na̱ miía̱n ndaa̱ ndíta ndaa̱ xí'ín ña̱ dákuá'a na.
46011020	Chi̱ tá nátaka ndo̱ sádíni ndó táto̱'on ki̱'o ni̱ chi̱ndú'u̱ sato'o yo̱ Jesús, ko̱ kéndúsá'ano ndóa̱n.
46011021	Dá chi̱ noo̱ seí ndo̱án, chíndaa noo̱ dao ndó seí ndo̱ ña̱ né'e mií ndó ni̱ ka̱sáa̱ ndo̱, ta ko̱ ndáti ndó ña̱ ka'anda na̱án. Sa̱'á ño̱ó dao ka̱ ndo̱ kándo̱o nda'í kuíko, ta dao ka̱ ndo̱ xíni.
46011022	¿Ndiva̱'a kée ndó dión? ¿Á ko̱ ta̱'ón ve'e ndó kasá'an ndó, ta ko'o ndó? ¿Ndiva̱'a kénóo ndó ve'e ño̱'o Ndios, ta kándaa ndo̱ ña̱ñó'ó na̱ nda'í ko̱ó ña̱'a né'e ni̱ ka̱sáa̱? ¿Ndi kaai̱ xí'ín ndó viti? ¿Á nakoni yu'u̱ ndo̱'ó ña̱ va̱'a kée ndó, ká'án ndó? Ko̱ó, chi̱ ko̱ vá'a ta'on kée ndó.
46011023	Chi̱ táto̱'on ni̱ na̱tiin yu'u̱ choon noo̱ sato'o yo̱ Jesús, ki̱'o dión sa̱ ni̱ da̱ná'i̱ noo̱ ndo̱: Mií sa̱kuaá ni̱ na̱ki̱'o iin ta̱a sato'o yo̱ Jesús noo̱ ndá'a̱ ta̱ né'e choon, dá ni̱ tiin na pan.
46011024	Dá tá ni̱ ndi'i ni̱ na̱ki̱'o na ndivé'e noo̱ Ndios, dá ni̱ sa'anda dao na̱án, dá ni̱ kaa na̱: “Tiin ndó pan yó'o, ta keí ndo̱án, dá chi̱ ña̱ yó'o kúú yikí ko̱ñoi̱, ña̱ kía̱n naki̱'oi kuu sa'a̱ ndo̱. Ta daá kee ndó ña̱ yó'o, dá ndiko̱'on ini ndo̱ sa̱'á ña̱ ni̱ keei.”
46011025	Ta dión ta'ani ni̱ kee na tá ni̱ tiin na copa vino no̱ó ni̱ ndi'i ni̱ sa̱sá'an na, dá ni̱ kaa na̱: “Ndúta̱ ñó'o ini copa yó'o dáxi̱nko̱o ña̱ sa̱á ni̱ ka̱ndo̱o Ndios kee na xí'ín ña̱yuu na̱, ta xínko̱oan xí'ín nii̱ yú'u̱. Ta ki̱'o dión kee ndó iin rá iin ta'ándá xí'i ndó ra̱, dá ndiko̱'on ini ndo̱ sa̱'á ña̱ ni̱ keei.”
46011026	Sa̱'á ño̱ó tá seí ndo̱ pan yó'o, ta xí'i ndó vino yó'o, náchina'á ndó ña̱yuu ña̱ ni̱ xi'i̱ sato'o yo̱ Jesús sa̱'á kua̱chi yo̱. Ta dión kee ndó nda̱ ná kasandaá kuu̱ nandió ko̱o na kasaa̱ na̱.
46011027	Sa̱'á ño̱ó ndi ndáa miíó ña̱yuu seí pan yó'o, ta xí'i na ndúta̱ yó'o, ta ko̱ kée naa̱n xí'ín ña̱ñó'ó, dá kía̱n kando̱o na ndío na kua̱chi sa̱'á ña̱ xiní xíxi na yikí ko̱ño sato'o yo̱ Jesús xí'ín nii̱ ná.
46011028	Sa̱'á ño̱ó miía̱n ndúsa̱ kánian korndodó va̱'a ndó nío̱ ndo̱, nde̱'á á ndíta ndaa̱ ndo̱, dá keí ndo̱ pan yó'o, ta ko'o ndó ndúta̱ ñó'o ini copa.
46011029	Dá chi̱ na̱ seí pan ñoó, ta na̱ xí'i ndutá uva ñoó, ta ko̱ kée naa̱n xí'ín ña̱ñó'ó, ta ko̱ kékuendá na̱ ña̱ kíán yikí ko̱ño sato'o yo̱ Jesús, dá kía̱n ndo'o nío̱ ná kee Ndios.
46011030	Ta sa̱'á ña̱ kée ndó dión, sa̱'á ño̱ó kua̱'á nda̱'o ndó kú'u̱, ta kua'a̱ ta'ani ndó kuitá, ta kua'a̱ ndo̱ sa̱ ni̱ xi'i̱.
46011031	Chi̱ tá dinñó'ó taó yo̱ kuendá ña̱ vii káa nío̱ yo̱, dá kía̱n ná o̱ dándó'o ta'on Ndios nío̱ yo̱.
46011032	Tído kéyíko̱ Ndios sa'a̱ yo̱, ta dándó'o na nío̱ yo̱ viti, dá kía̱n ná dá'a ni tanda'á ná yó ko'o̱ naá yó noo̱ kánian ko'o̱n na̱ kúú kuendá ñayuú yó'o.
46011033	Sa̱'á ño̱ó, ñani miíi̱, tá ni̱ na̱taka ndo̱ keí ndo̱ pan, ta ko'o ndó ndutá uva, koo ini ndo̱ kandati tá'an ndó, dá kasá'an ndó.
46011034	Tá ió iin káa ndó kuíko, dá kía̱n va̱'a ka̱ ve'e ndó kasá'an ndó, dá kía̱n ná dá'a ka̱ ni ya̱'a ndó noo̱ nátaka ndo̱, dá ná o̱ dándó'o Ndios nío̱ ndo̱. Ta ió dao ka̱ ña̱'a ka'i̱n xí'ín ndó, ta ño̱ó kía̱n ndeyíko̱i̱ tá ná saa̱i̱ noo̱ ndéi ndó. 12
46012001	Kóni̱ yu'u̱, ñani, ña̱ kandaa̱ ini ndo̱ sa'a̱ choon ni̱ xi̱'o Espíritu ii̱ Ndios noo̱ yo̱, dá kati̱'a yó kechóon yó noo̱ ná.
46012002	Ta sa̱ ná'á va̱'a mií ndó ña̱ tá ni̱ sa̱ kuu ndó ña̱yuu ko̱ ní sá na'á Ndios ta̱kí, sa̱ xi̱onoo ndava̱'a ndó sa̱ kee yoko̱, ña̱ ko̱ tí'a ká'a̱n.
46012003	Tído kóni̱i̱ ña̱ kandaa̱ ini ndo̱ ña̱ ni iin tó'ón ña̱yuu kómí Espíritu ii̱ Ndios o̱ kúu ta'on dátai̱ chi'an na Jesús. Ta ni iin tó'ón ña̱yuu o̱ kúu ka'a̱n ña̱ Jesús kúú sato'o na̱ tá ko̱ kómí ná Espíritu ii̱ Ndios.
46012004	Ta viti, kua̱'á nda̱'o kúú noo̱ choon nátiin yó, dá kati̱'a yó kechóon yó noo̱ Ndios, tído iin tó'ón dini̱ vá kúú Espíritu ii̱ Ndios, na̱ xí'o ndidaáán.
46012005	Chi̱ kua̱'á nda̱'o noo̱ choon ió kéchóon yó noo̱ Ndios, tído iin tó'ón dini̱ vá kúú sato'o yo̱, na̱ dándáki sa̱'án.
46012006	Ta kua̱'á nda̱'o noo̱ choon ió kée yó, tído Ndios, na̱ xí'o ña noo̱ ndidaá yó, iin tó'ón vá kúú ná.
46012007	Ta noo̱ iin rá iin yó xí'o Espíritu ii̱ Ndios choon, dá kati̱'a yó dákuá'ano tá'an yó.
46012008	Chi̱ noo̱ dao ña̱yuu xí'o Espíritu ii̱ Ndios to̱'on ndi̱chí ka'a̱n na̱, ta dao ka̱ na̱ ní'i̱ ña̱ ka'a̱n na̱ sa̱'á ña̱ ná'á mií Ndios kée na̱ kúú Espíritu ii̱.
46012009	Ta dao ka̱ na̱ ní'i̱ ña̱ kandeé ká'ano ini na̱ Ndios kée mií Espíritu ii̱, ta dao ka̱ na̱ ní'i̱ choon ña̱ nduva̱'a na ña̱yuu kú'u̱ kée Espíritu ii̱.
46012010	Ta noo̱ dao ka̱ ña̱yuu xí'o na ña̱ kee na ña̱'a ndato, ta dao ka̱ na̱ ní'i̱ ña̱ kasto̱'on na sa̱'á to̱'on ni̱ ni'i̱ ná noo̱ mií Ndios. Ta dao ka̱ na̱ ní'i̱ ña̱ kandaa̱ ini na̱ ndá yoo kómí Espíritu ii̱, ta ndá yoo kómí espíritu to̱'ón. Ta dao ka̱ na̱ ní'i̱ ña̱ ka'a̱n na̱ dao ka̱ yú'u̱, ña̱ ko̱ ní dákuá'a na. Ta dao ka̱ na̱ ní'i̱ ña̱ kati̱'a na nandió né'e na yú'u̱ ká'a̱n ña̱yuu ñoó.
46012011	Ta ndidaá ña̱ yó'o kée iin tó'ón dini̱ mií Espíritu ii̱ Ndios. Ta xí'o na ña̱ noo̱ iin rá iin ña̱yuu táto̱'on ki̱'o ni̱ chi̱kaa̱ ini mií ná ki̱'o naa̱n.
46012012	Iin tó'ón vá kúú yikí ko̱ño yo̱, va̱'ará kua̱'á nda̱'o tá'í kíán. Ta ndidaá tá'í ñoó, va̱'ará kua̱'á nda̱'o kíán, iin tó'ón yikí ko̱ño kíán. Ta ki̱'o dión ta'ani ndó'o yó sa̱'á ña̱ kúú yó kuendá Cristo,
46012013	chi̱ xí'ín iin tó'ón vá Espíritu ii̱ Ndios ni̱ sodo̱ ndúta̱ ndidaá yó, dá ni̱ nduu yó iin tó'ón, va̱'ará dao yó kúú na̱ Israel, ta dao ka̱ yó kúú na̱ ko̱ kúú na̱ Israel, ta dao yó kúú na̱ ñó'o ti̱xi ndá'a̱ iin sato'o, ta dao ka̱ yó kúú na̱ ko̱ó sato'o. Tído iin tó'ón dini̱ vá kúú Espíritu ni̱ na̱tiin yó.
46012014	Ta dión ta'ani ndó'o yó xí'ín yikí ko̱ño yo̱, chi̱ ko̱ kíán iin tó'ón tá'í, kua'a̱ vá tá'í kíán.
46012015	Dá chi̱ tá ná kaa sa'a̱ yo̱: “Sa̱'á ña̱ ko̱ kúú yu'u̱ iin ndá'a̱, sa̱'á ño̱ó ko̱ kúú ta'on yu'u̱ kuendá yikí ko̱ño yó'o”, ¿á ña̱ yó'o kóni̱ kaa ña̱ ko̱ kíán kuendá yikí ko̱ño yo̱? Ko̱ó, dá chi̱ ñaá vá kíán.
46012016	Ta tá ná kaa do̱'o yó: “Sa̱'á ña̱ ko̱ kúú yu'u̱ iin nduchí nóó, sa̱'á ño̱ó ko̱ kúú ta'on yu'u̱ kuendá yikí ko̱ño yó'o”, ¿á ña̱ yó'o kóni̱ kaa ña̱ ko̱ kíán kuendá yikí ko̱ño yo̱? Ko̱ó, dá chi̱ ñaá vá kíán.
46012017	Sa̱'á ño̱ó tá iin níí yikí ko̱ño yo̱ ná kakuu nduchí nóó, dá kía̱n, ¿ndi koo kueídó'o yó, tá dáá? Ta tá iin níí yikí ko̱ño yo̱ ná kakuu do̱'o yó, dá kía̱n, ¿ndi koo ta'ami yó ña̱'a?
46012018	Tído mií Ndios kúú na̱ ni̱ chi̱rndaa iin rá iin tá'í yikí ko̱ño yo̱ noo̱ kánian karndaaa̱n táto̱'on ki̱'o ni̱ koni̱ mií ná.
46012019	Dá chi̱ tá iin tó'ón tá'í ndá'a̱ ná kakuu iin níí yó, ¿ndeí kakuu yikí ko̱ño yo̱, tá dáá?
46012020	Tído viti, va̱'ará kua̱'á nda̱'o tá'í kúú yikí ko̱ño yo̱, tído iin tó'ón dini̱ vá ña̱yuu kúú yó.
46012021	Ta o̱ kúu ta'on ka'a̱n nduchí nóó yo̱ xí'ín ndá'a̱ yo̱: “Ko̱ ta̱'ón choon kuui ndo̱'ó.” Ta ni dini̱ yo̱, o̱ kúu ta'on ka'a̱n xí'ín sa'a̱ yo̱: “Ko̱ ta̱'ón choon kuui ndo̱'ó.”
46012022	Tído tá'í yikí ko̱ño yo̱, ña̱ ká'án yó ña̱ ko̱ ndáya̱'i, ñoó di'a xínñó'ó cháá ka̱ yikí ko̱ño yo̱.
46012023	Ta dao tá'í yikí ko̱ño yo̱, ña̱ ko̱ ndáya̱'i noo̱ yo̱, ñoó di'a kía̱n dándi̱xi va̱'a yó. Ta dión ta'ani kée yó xí'ín tá'í yikí ko̱ño yo̱, ña̱ kédaá xí'á, dá xíka'an noo̱ yo̱, ño̱ó di'a kía̱n dáda̱'i yó xí'ín ña̱ñó'ó.
46012024	Ta ko̱ kánian dáda̱'i yó ñíi̱ yo̱ no̱ó va̱'a ná'a̱. Ta mií Ndios ni̱ ndeyíko̱ na̱ yikí ko̱ño yo̱, dá natiin ña̱ ko̱ó ña̱ñó'ó yó noo̱, cháá ka̱ ña̱ñó'ó.
46012025	Ta dión ni̱ kee na, dá kía̱n ná dá'a ni kañó'ó tá'an tá'í yikí ko̱ño yo̱, di'a ná ku'u̱ inia̱n sa'a̱ sátá'an.
46012026	Sa̱'á ño̱ó tá tárkue'e̱ iin tá'í yikí ko̱ño yo̱, ta kúú iin níí vá ñíi̱ yo̱ u'u̱. Ta tá ió iin tá'í yikí ko̱ño yo̱ va̱'a ndó'o, ta kúú iin níí vá ñíi̱ yo̱ va̱'a ndó'o, ta kádii̱ inía̱n.
46012027	Ta ndo'ó kúú táto̱'on yikí ko̱ño Cristo, ta iin rá iin ndó kúú táto̱'on tá'í yikí ko̱ño na̱.
46012028	Ta dao ndó ni̱ chi̱kata Ndios ña̱ kee ndó choon no̱ó na̱ kúú kuendá Jesús. Ta choon mií no̱ó ni̱ xi̱'o na kúú ña̱ dao yó kakuu apóstol, dá kane'e yó to̱'on na, ta dao ka̱ yó kakuu profeta, dá kasto̱'on yó to̱'on ni̱ na̱tiin yó noo̱ mií Ndios. Ta choon kúú oni̱ ni̱ ni'i̱ tá'i̱ dao ka̱ yó kakuu yó na̱ dána'a̱. Ni̱ ndi'i, dá ni̱ ni'i̱ tá'i̱ dao ka̱ yó choon ña̱ kandeé yó kee yó ña̱'a ndato. Ndi'i, dá ni̱ ni'i̱ tá'i̱ dao ka̱ yó choon ña̱ nduva̱'a yó na̱ kú'u̱. Ta dao ka̱ yó ni̱ ni'i̱ tá'i̱ ña̱ chindeé yó ña̱yuu kúnda'í. Ta dao ka̱ yó ni̱ ni'i̱ tá'i̱ ña̱ kakuu yó na̱ ka'anda choon no̱ó na̱ kúú kuendá Cristo. Ta dao ka̱ yó ni̱ ni'i̱ tá'i̱ ña̱ ka'a̱n yo̱ dao ka̱ yú'u̱, ña̱ ko̱ ní dákuá'a yó.
46012029	Sa̱'á ño̱ó, ¿á ndidaá yó kúú apóstol? ¿Á ndidaá yó kúú profeta? ¿Á ndidaá yó kúú na̱ dána'a̱? Ta, ¿á ndidaá yó kándéé kée ña̱'a ndato?
46012030	Ta, ¿á ndidaá yó ni̱ ni'i̱ tá'i̱ ña̱ nduva̱'a yó na̱ kú'u̱? Ta, ¿á ndidaá yó ni̱ ni'i̱ tá'i̱ ña̱ ka'a̱n yo̱ dao ka̱ yú'u̱, ña̱ ko̱ ní dákuá'a yó? Ta, ¿á ndidaá yó ni̱ ni'i̱ tá'i̱ ña̱ nandió né'e yó to̱'on ni̱ ka'a̱n iin na̱ ni̱ ka'a̱n iin ka̱ yú'u̱? Ko̱ó, ko̱ ta̱'ón dión kíán.
46012031	Sa̱'á ño̱ó ndi̱'i ini ndo̱ ni'i̱ ndo̱ choon ndáya̱'i cháá ka̱ noo̱ Ndios. Tído viti ko'i̱n dána'i̱ noo̱ ndo̱ iin íchi̱ va̱'a cháá ka̱. 13
46013001	Va̱'ará káti̱'a yu'u̱ ká'i̱n dao ka̱ yú'u̱, ña̱ ká'a̱n na̱ ndéi ñayuú yó'o o ña̱ ká'a̱n ángel ndéi induú, tído tá ko̱ kú'u̱ inii̱ sa̱'á ña̱yuu xi̱'íín, dá kía̱n kúúí táto̱'on iin ka̱a kásá oon, o ka̱a chíi̱n kádí oon.
46013002	Ta va̱'ará ná natiin yu'u̱ to̱'on ni̱ kii noo̱ Ndios, ta va̱'ará ndidaa ka̱ vía̱n ná kana'í ña̱ ndi̱chí ió de̱'é, ta va̱'ará ndidaa ka̱ vía̱n ná kana'í ndidaá kúú ña̱ ndi̱chí ió ñayuú yó'o, ta va̱'ará kandeé ká'ano inii̱ Ndios, ña̱ kandeéí nada̱oin yúku̱ káa nakuii̱a̱n iin ka̱ xíán, tído tá ko̱ kú'u̱ inii̱ sa̱'á ña̱yuu xi̱'íín, dá kía̱n ni iin ña̱'a ko̱ kúúí.
46013003	Ta va̱'ará ná dasáí ndidaá kúú ña̱'a ió noo̱í no̱ó na̱ kúnda'í, ta va̱'ará ná ki̱'oi yikí ko̱ñoi̱ ña̱ kei̱ ña̱, tído tá ko̱ kú'u̱ inii̱ sa̱'á ña̱yuu xi̱'íín, dá kía̱n ni iin ña̱'a ko̱ ndáya̱'i va ña̱ ni̱ keei.
46013004	Ña̱ kú'u̱ ini yo̱ sa̱'á ña̱yuu xi̱'ín yó kíán ña̱ ki̱'o ndeé ini yo̱ sa'a̱ ná, ta va̱'a koo ini yo̱ xí'ín ná. Ta ña̱ kú'u̱ ini yo̱ sa̱'á ña̱yuu xi̱'ín yó ko̱ kúú ta'an vaan ña̱ koo u'u̱ ini yo̱ koni yo̱ ná, ta ña̱ kú'u̱ ini yo̱ sa'a̱ ná ko̱ kúú ta'an vaan ña̱ kuvatá yó noo̱ ná, ta ni ko̱ kíán ña̱ kuryíí yó noo̱ ná,
46013005	ta ni ko̱ kíán ña̱ kexíxi yó xí'ín ná, ta ni ko̱ kíán ña̱ koo dí'i̱nda̱ ini yo̱, ta ni ko̱ kíán ña̱ karyíí yó xí'ín ná, ta ni ko̱ kíán ña̱ kaño'o u'u̱ ini yo̱ koni yo̱ ná,
46013006	ta ni ko̱ kíán ña̱ kadii̱ iní yo̱ tá kée na ña̱ kini, chi̱ kíán ña̱ kadii̱ di'a ini yo̱ tá kée na ña̱ ndaa̱.
46013007	Ta sa̱'á ña̱ kú'u̱ ini yo̱ sa̱'á ña̱yuu xi̱'ín yó, sa̱'á ño̱ó ki̱'o ndeé iní yo̱ sa'a̱ ndidaá ña̱'a kée na xí'á, ta noo̱ ndidaá ña̱'a kandeé iní yo̱ ná, ta noo̱ ndidaá ña̱'a kandati yó na̱, ta noo̱ ndidaá ña̱'a ndeé koo ini yo̱ sa'a̱ ná.
46013008	Ta ña̱ kú'u̱ ini yo̱ sa'a̱ dao ka̱ ña̱yuu, ni iin kuu̱ ta̱'ón o̱ ndí'an. Tído iin kuu̱ ndi'i va ña̱ kásto̱'on ña̱yuu to̱'on ni̱ na̱tiin na noo̱ Ndios, ta ndi'i ta'ani ña̱ ká'a̱n na̱ dao ka̱ yú'u̱, ña̱ ko̱ ní dákuá'a na. Ta ndi'i ta'ani ña̱ ndi̱chí ná'á ná.
46013009	Chi̱ ná'á ni'ini va yó cháá ña̱'a Ndios, ta sa̱va̱'a cháá to̱'on ni̱ na̱tiin yó noo̱ ná, ki̱'o dión dána'a̱ yo̱.
46013010	Tído tá ná kasandaá kuu̱ koo ndidaá ña̱'a táto̱'on ki̱'o kóni̱ Ndios kooan, dá kía̱n ndi'i va ndidaá ña̱ kéchóon tóo yó viti.
46013011	Tá ni̱ sa̱ kuu yu'u̱ iin tayií ló'o̱, dá sa̱ ka'i̱n táto̱'on ká'a̱n xi̱, ta sa̱ nakani inii̱ táto̱'on ki̱'o nákani ini xi̱, ta sa̱ ndo'i táto̱'on ki̱'o ndó'o xi. Tído tá ni̱ kasa̱ndaái̱ kúúí iin ta̱ yatá, dá ni̱ da̱nkooi ña̱ kée iin tayií ló'o̱.
46013012	Chi̱ ña̱ ndó'o yó viti kíán táto̱'on ki̱'o ndó'o yó tá ndé'é yó noo̱ iin espejo ko̱ ná'a̱ va̱'a, chi̱ cháá vá ña̱'a ná'á yó viti. Tído kasandaá iin kuu̱, dá koni xí'ín noo̱ yo̱ Ndios. Ta viti kía̱n cháá vá ná'á yó sa'a̱ ná, tído nda̱ daá ví, dá kana'á va̱'a yó Ndios táto̱'on ki̱'o ná'á mií ná yó.
46013013	Ta viti, daá ná koo ini yo̱ kandeé iní yo̱ Ndios, ta daá kuití ná kandati yó na̱ xí'ín ta̱ndeé iní, ta daá kuití ná ku'u̱ ini yo̱ sa̱'á ña̱yuu xi̱'ín yó. Tído ña̱ ndáya̱'i cháá ka̱ noo̱ ndin oni̱ ña̱ yó'o kía̱n ku'u̱ ini yo̱ sa̱'á ña̱yuu xi̱'ín yó. 14
46014001	Sa̱'á ño̱ó koo ini ndo̱ ku'u̱ ini ndo̱ sa̱'á ña̱yuu xi̱'ín ndó. Ta ndukú ndó ña̱ kakomí ndó choon, ña̱ kía̱n xí'o Espíritu ii̱ Ndios noo̱ ndo̱, dá kati̱'a ndó kechóon ndó noo̱ ná. Tído katoó cháá ka̱ ndo̱ choon ña̱ kía̱n kásto̱'on ndó xí'ín ña̱yuu to̱'on nátiin ndó noo̱ mií Ndios.
46014002	Dá chi̱ ña̱yuu ká'a̱n iin yú'u̱ ko̱ ní dákuá'a na, ko̱ ká'a̱n ta'on na xí'ín dao ka̱ ña̱yuu, sa̱va̱'a xí'ín Ndios vá ká'a̱n na̱, dá chi̱ ko̱ kándaa̱ ini dao ka̱ ña̱yuu ña̱ ká'a̱n na̱, chi̱ kíán iin ña̱'a ko̱ kátóni̱ ini yo̱ ni̱ xi̱'o mií Espíritu ii̱ Ndios noo̱ ná.
46014003	Tído tá'a̱n ña̱yuu kásto̱'on to̱'on ni̱ na̱tiin na noo̱ Ndios xí'ín dao ka̱ ña̱yuu, na̱ yó'o kúú na̱ xí'o ña̱ kua'ano cháá ka̱ ña̱yuu xí'ín to̱'on Ndios, ta ká'a̱n ni'ini na noo̱ ná, ta xí'o ñaá ná ta̱ndeé iní.
46014004	Chi̱ na̱ ká'a̱n iin ka̱ yú'u̱ ko̱ ní dákuá'a na, no̱ón kúú na̱ dákuá'ano mií vá ná. Tído na̱ kásto̱'on xí'ín ña̱yuu to̱'on ni̱ na̱tiin na noo̱ mií Ndios, na̱ yó'o kúú na̱ dákuá'ano ndidaá ña̱yuu kuendá Jesús xí'ín to̱'on Ndios.
46014005	Kóni̱ yu'u̱ ña̱ kía̱n ndidaá ndó ka'a̱n iin yú'u̱ ko̱ ní dákuá'a ndó, tído va̱'a cháá ka̱ ví kíán tá ná kasto̱'on ndó to̱'on ni̱ na̱tiin ndó noo̱ mií Ndios xí'ín ña̱yuu. Dá chi̱ va̱'a cháá ka̱ kée na̱ kásto̱'on to̱'on ni̱ na̱tiin na noo̱ Ndios o̱ du̱ú ka̱ na̱ ká'a̱n iin ka̱ yú'u̱. Tído tá ió dao na ni̱ na̱tiin ña̱ kándaa̱ ini na̱ ndi kóni̱ kaa yú'u̱ ká'a̱n na̱ ñoó, dá kía̱n kua'ano ña̱yuu kuendá Jesús xí'ín to̱'on Ndios.
46014006	Sa̱'á ño̱ó, ñani, tá ná saa̱ yu'u̱ noo̱ ndéi ndó xaa̱n, ta kasá'í ka'i̱n xí'ín ndó iin yú'u̱ ko̱ kándaa̱ ini ndo̱, ¿ndí ki̱án va̱'a ni'i̱ ndo̱, tá dáá? Tído tá ná ka'i̱n xí'ín ndó sa'a̱ iin to̱'on sa̱á ni̱ xi̱'o Ndios noo̱í, o sa'a̱ iin to̱'on ndi̱chí ni̱ ni̱'í noo̱ ná, o sa'a̱ iin to̱'on ni̱ na̱tiiin noo̱ ná, o sa'a̱ iin ka̱ to̱'on ndaa̱, dá kía̱n kandaa̱ ini ndo̱.
46014007	Miía̱n ndaa̱ ko̱ náki'in tá'an nóó ta'on noo̱ ká'a̱n yír tuú xí'ín yír dáká'a ra. Tído tá ko̱ ká'a rá táto̱'on ki̱'o kánian ka'a rá, dá kía̱n, ¿ndi kee yó kandaa̱ ini yo̱ ndá yaa tuú na̱, o ndá yaa dáká'a na?
46014008	Ta tá ná o̱ tu̱ú ndísá'ano ra iin trompeta, dá kía̱n, ¿ndi koo kandaa̱ ini soldado ña̱ kánian kenduu ra̱ mií rá ko'o̱n ra̱ na̱á ra̱?
46014009	Ta ki̱'o dión ta'ani ndó'o ndo'ó tá ká'a̱n ndo̱ iin yú'u̱ ko̱ kándaa̱ ini dao ka̱ ña̱yuu. ¿Ndi kee na kandaa̱ ini na̱ ña̱ ká'a̱n ndo̱? Ta noo̱ táchi̱ vá ká'a̱n ndo̱.
46014010	Kua̱'á nda̱'o yú'u̱ ká'a̱n ña̱yuu ndéi ñayuú yó'o, ta iin rá iin ña̱yuu kándaa̱ ini yú'u̱ ká'a̱n na̱.
46014011	Tído tá ko̱ kándaa̱ ini yu'u̱ yú'u̱ ká'a̱n dao ka̱ ña̱yuu, dá kía̱n iin ta̱ tu̱kú vá kúú yu'u̱ noo̱ ná. Ta dión ta'ani iin na̱ tu̱kú vá kúú ná noo̱ yú'u̱.
46014012	Sa̱'á ño̱ó ndo'ó, na̱ kátoó kakomí choon xí'o Espíritu ii̱ Ndios, ndi̱'i cháá ka̱ ini ndo̱ kakomí ndó choon dákuá'ano ndó dao ka̱ na̱ kúú kuendá Jesús xí'ín to̱'on Ndios.
46014013	Sa̱'á ño̱ó ndi ndáa ndó ká'a̱n iin ka̱ yú'u̱ ña̱ kía̱n ko̱ ní dákuá'a ndó, dá kía̱n kaka̱ ndo̱ noo̱ Ndios ña̱ ná ki̱'o na ña̱ kati̱'a ndó nandió né'e ndó ndi kóni̱ kaa yú'u̱ ká'a̱n ndo̱.
46014014	Dá chi̱ tá ká'a̱n yu'u̱ xí'ín Ndios xí'ín iin ka̱ yú'u̱ ko̱ kándaa̱ inii̱, dá kía̱n miía̱n ndaa̱ ká'i̱n xí'ín ná xí'ín espírituí, tído ña̱ yó'o ko̱ chíndeéán ña̱xintóni̱í.
46014015	¿Ndá ki̱án kee yu'u̱, tá dáá? Kánian ka'i̱n xí'ín Ndios xí'ín espírituí, tído káni ta'anian ka'i̱n xí'ín ná xí'ín ña̱xintóni̱í. Kánian katai xí'ín espírituí, tído káni ta'anian katai xí'ín ña̱xintóni̱í.
46014016	Chi̱ tá kéká'ano ndó Ndios xí'ín sa̱va̱'a espíritu ní ndó, ta nákaa̱ iin na̱ ko̱ kándaa̱ ini to̱'on ká'a̱n ndo̱, dá kía̱n, ¿ndi kee na kaa na̱: “Dión ná koo”, sa̱'á ndivé'e ni̱ na̱ki̱'o ndó noo̱ Ndios? Chi̱ ko̱ ní kándaa̱ ini na̱ ndí ki̱án ni̱ ka'a̱n ndo̱.
46014017	Chi̱ miía̱n ndaa̱ kuiti va̱'a ni̱ kee ndó ni̱ na̱ki̱'o ndó ndivé'e noo̱ Ndios, tído ko̱ ní sá'ano dao ka̱ ña̱yuu xí'ín to̱'on Ndios, chi̱ ko̱ ní kándaa̱ ini na̱.
46014018	Náki̱'o yu'u̱ ndivé'e noo̱ Ndios, dá chi̱ ká'a̱n cháá ka̱i̱ dao ka̱ yú'u̱, ña̱ ko̱ ní dákuá'i, o̱ du̱ú ndidaá ka̱ ndo̱'ó.
46014019	Tído tá nákaa̱i̱ ini ve'e noo̱ nátaka ndo̱, dá kía̱n kátoó cháá ka̱i̱ ká'i̱n va̱'ará o'o̱n káa to̱'on, ña̱ kía̱n kándaa̱ inii̱, dá dána'i̱ noo̱ ndo̱, o̱ du̱ú ña̱ ka'i̱n uxi̱ mil to̱'on xí'ín iin yú'u̱, ña̱ ko̱ kándaa̱ ini ña̱yuu.
46014020	Ñani miíi̱, o̱ sa̱ kákuu ña̱xintóni̱ ndo̱ ña̱xintóni̱ takuálí leé. Va̱'a ka̱a̱n takuálí kakuu ndó, tído no̱ó kua̱chi va, dá chi̱ ko̱ ná'á xí sa̱'á kua̱chi kini. Na̱ yatá kakuu ndó no̱ó ña̱ nákani ini ndo̱ sa̱'á ña̱'a Ndios.
46014021	Dá chi̱ ki̱'o di'a kaá tuti ii̱ Ndios: “Ka'i̱n xí'ín na̱ ñooi̱ xí'ín yú'u̱ na̱ tu̱kú, xí'ín iin yú'u̱ ko̱ ná'á ná. Ta va̱'ará xí'a̱n dión ná keei, o̱ kékuendá ta'on na ña̱ ka'i̱n xí'ín ná, kaá sato'o yo̱ Ndios.”
46014022	Sa̱'á ño̱ó, tá ká'a̱n ndo̱ iin ka̱ yú'u̱, ña̱ ko̱ ní dákuá'a ndó, ño̱ó kía̱n ná'a̱ no̱ó ña̱yuu ko̱ kándísa ña̱ ió Ndios xí'ín ndó, tído ko̱ chíndeéán ña̱yuu sa̱ kándísa. Tído tá kásto̱'on ndó xí'ín ña̱yuu to̱'on ni̱ na̱tiin ndó noo̱ mií Ndios, ña̱ yó'o kía̱n chíndeé cháá ka̱ ña̱yuu kándísa o̱ du̱ú na̱ ko̱ kándísa.
46014023	Sa̱'á ño̱ó tá ni̱ ndi̱tútí ndidaá ndó ini ve'e noo̱ nátaka ndo̱, ta ndéi ndó ká'a̱n ndo̱ iin yú'u̱ ko̱ ní dákuá'a ndó, ta ni̱ ka̱sáa̱ iin na̱ kátoó kueídó'o to̱'on Ndios o iin na̱ ko̱ kándísa, dá kaa na̱ xí'ín ndó ña̱ lóko̱ va kúú ndó.
46014024	Tído tá ndidaá ndó ni̱ ka̱sá'á kásto̱'on to̱'on ni̱ na̱tiin ndó noo̱ mií Ndios, ta ni̱ ka̱sáa̱ iin na̱ ko̱ kándísa o iin na̱ kátoó kueídó'o to̱'on Ndios, ta kúú to̱'on yó'o kedaá xí'ín ná, ta kandaa̱ ini na̱ ña̱ kómí ná kua̱chi, dá kasá'á nakani ini na̱ ña̱ ko̱ vá'a kée na.
46014025	Dá kía̱n nono̱ nda̱ ma̱á ini nío̱ ná kandaa̱ ini na̱ ña̱ ko̱ vá'a kée na, dá taxí tá'an na nakui̱ta xítí ná noo̱ Ndios, ta keká'ano ñaá ná. Ta kaa na̱ xí'ín ndó: “Miía̱n ndaa̱ kuiti ió Ndios xí'ín ndó.”
46014026	¿Ndi koo kee yó viti, tá dáá, ñani? Tá ni̱ ndi̱tútí ndó ini ve'e noo̱ nátaka ndo̱, dá keká'ano dao ndó Ndios xí'ín iin yaa, ta dao ka̱ ndo̱ dána'a̱ to̱'on Ndios, ta dao ka̱ ndo̱ ka'a̱n iin to̱'on sa̱á ni̱ na̱tiin ndó noo̱ mií Ndios, ta dao ka̱ ndo̱ ka'a̱n yú'u̱ ko̱ ní dákuá'a ndó, ta dao ka̱ ndo̱ nandió né'e ndi kóni̱ kaa yú'u̱ ni̱ ka'a̱n dao na. Tído koo ini ndo̱ kendaa̱ ndo̱ ndidaá ña̱ yó'o, dá ná kua'ano dao ka̱ ndo̱ íchi̱ Ndios.
46014027	Tá kua'a̱n ndo̱ ka'a̱n ndo̱ iin yú'u̱ ko̱ ní dákuá'a ndó, dá kía̱n sa̱va̱'a uu̱ ndo̱, o oni̱ ndo̱ ka'a̱n. Tído iin rá iin ni ndó ka'a̱n. Ta kánian koo iin na̱ ti̱'a nandió né'e ndi kóni̱ kaa to̱'on ni̱ ka'a̱n ndo̱.
46014028	Tído tá ko̱ íin ti̱'a nandió né'e yú'u̱ ni̱ ka'a̱n ndo̱, dá kía̱n ná dá'a ni nakui̱ta ndó ka'a̱n ndo̱án. Va̱'a ka̱a̱n ndató'ón kayá ni ndó xí'ín Ndios.
46014029	Ta dión ta'ani ná kee na̱ kua'a̱n kasto̱'on to̱'on ni̱ na̱tiin na noo̱ mií Ndios ini ve'e noo̱ nátaka ndo̱. Sa̱va̱'a uu̱ na̱, o oni̱ na̱ ná ka'a̱n. Ta dao ka̱ ndo̱ kandei ta'í iní sa̱'á to̱'on ni̱ ka'a̱n na̱.
46014030	Tído tá ni̱ na̱tiin iin na̱ ió seídó'o iin to̱'on sa̱á noo̱ Ndios, dá kía̱n ná katuu tóo na̱ íin ká'a̱n, dá kuu ka'a̱n na̱ sa̱'á to̱'on sa̱á ni̱ na̱tiin na.
46014031	Iin rá iin ni ndó ya̱'a kasto̱'on to̱'on ni̱ na̱tiin ndó noo̱ mií Ndios, dá kía̱n ndidaá ndó kandaa̱ cháá ka̱ ini ndí ki̱án kóni̱ Ndios, dá koo cháá ka̱ ta̱ndeé iní ndo̱ xí'ín ná.
46014032	Chi̱ iin na̱ ni̱ na̱tiin to̱'on noo̱ mií Ndios kasto̱'on na, ió choon noo̱ ndá'a̱ ná ña̱ katuu tóo na noo̱ ká'a̱n na̱,
46014033	dá chi̱ Ndios, na̱ ndáño̱'o yó, ko̱ kúú ta'on na iin Ndios xí'o ña̱ nakui̱na vaa̱ yo̱. Di'a xí'o na ña̱ kandei yó xí'ín ña̱ñó'ó. Táto̱'on ki̱'o kée dao ka̱ na̱ kúú ña̱yuu Ndios ini ve'e noo̱ dákuá'a na,
46014034	kánian tádi̱ kandei na̱ ñá'a̱ ve'e noo̱ nátaka ndo̱ dákuá'a ndó, chi̱ ko̱ ta̱'ón íchi̱ ná ndató'ón ná. Di'a kánian kaño'o na ti̱xi ndá'a̱ yíi̱ ná táto̱'on ki̱'o sa'ándá ley Ndios choon.
46014035	Tá ndáa ña̱'a ko̱ ní kándaa̱ ini na̱, dá kía̱n tá ná nasaa̱ na̱ ve'e na, dá ná ndato̱'ón ná yíi̱ ná. Dá chi̱ iin ña̱ ka'an noo̱ kíán ña̱ ndató'ón ná ini ve'e noo̱ nátaka ndo̱ dákuá'a ndó.
46014036	¿Á sa̱va̱'a noo̱ ndo̱'ó ni̱ na̱too̱n to̱'on Ndios, xiní ndo̱? O, ¿á sa̱va̱'a noo̱ ndo̱'ó ní ni̱ ka̱sáa̱a̱n, ká'án ndó?
46014037	Tá ió iin káa ndó ká'án ña̱ kúú ndó na̱ ni̱ na̱tiin to̱'on noo̱ mií Ndios, o ká'án ndó ña̱ kómí ndó iin choon ni̱ xi̱'o Espíritu ii̱ Ndios noo̱ ndo̱, dá kía̱n kánian nakoni ndo̱ ña̱ choon táai noo̱ tuti yó'o kúú choon sa'ándá Ndios, na̱ kúú sato'o yo̱.
46014038	Tá ió iin káa ndó ko̱ nákoni ña̱ dión kíán, dá kía̱n ná dá'a ni nakoni ndo̱ ná.
46014039	Sa̱'á ño̱ó, ñani, ndi̱'i ini ndo̱ natiin ndó choon ña̱ kasto̱'on ndó to̱'on ni̱ ni'i̱ ndo̱ noo̱ mií Ndios. Ta o̱ sa̱ chítuu ndó dao ka̱ na̱ ña̱ ka'a̱n na̱ iin ka̱ yú'u̱ ko̱ ní dákuá'a na,
46014040	tído kee ndó ndidaá ña̱ yó'o xí'ín ña̱ñó'ó, ta yíko̱ kee ndó ña̱. 15
46015001	Ñani miíi̱, ko'i̱n kasto̱'in xí'ín ndó sa̱'á to̱'on va̱'a sa'a̱ Jesucristo, tá'a̱n ña̱ sa̱ ni̱ da̱ná'i̱ noo̱ ndo̱, tá'a̱n ña̱ ni̱ na̱tiin ndó, ta ndíta toon ndó xí'án.
46015002	Tá ná kandita toon ndó xí'ín mií to̱'on va̱'a yó'o, ña̱ ni̱ da̱ná'i̱ noo̱ ndo̱, dá kía̱n ni'i̱ ndo̱ ña̱ ka̱ki ndó. Tá ko̱ó, dá kía̱n ko̱ chóon ta'on ña̱ kándísa ndó.
46015003	Chi̱ ña̱ mií no̱ó ni̱ da̱ná'i̱ noo̱ ndo̱ kúú to̱'on ni̱ xi̱'o mií Ndios noo̱í, chi̱ ni̱ da̱ná'i̱ noo̱ ndo̱ ña̱ ni̱ xi'i̱ Cristo Jesús sa̱'á kua̱chi yó, tá ki̱'o dión, dá ni̱ xi̱nko̱o noo̱ ká'a̱n tuti ii̱ Ndios.
46015004	Dá ni̱ ndu̱xi na. Ta ni̱ na̱taki na̱ ti̱xi kuu̱ óni̱, dá ni̱ xi̱nko̱o noo̱ ká'a̱n tuti ii̱ Ndios.
46015005	Dá ni̱ na'a̱ noo̱ ná noo̱ Cefas. Ndi'i daá ni̱ na'a̱ noo̱ ná noo̱ ndin uxi̱ uu̱ ta̱a ni̱ sa̱ xi̱onoo xí'ín ná.
46015006	Tá ni̱ ndi'i, dá ni̱ na'a̱ noo̱ ná no̱ó o'o̱n ciento ka̱ ña̱yuu kúú kuendá na̱. Ta kua'a̱ i̱í vá na̱ yó'o ndéi takí, tído dao na ni̱ xi'i̱.
46015007	Tá ni̱ ndi'i, dá ni̱ na'a̱ noo̱ ná noo̱ Jacobo. Ndi'i, dá ni̱ na'a̱ noo̱ túku na noo̱ ndidaá ta̱a kúú apóstol, tá'a̱n ra̱ ni̱ ka̱xi na kane'e to̱'on na.
46015008	Nda̱ noo̱ ndí'i kuií, dá ni̱ na'a̱ noo̱ ta'ani na noo̱ mií yu'u̱, sa̱'á ño̱ó kúúí táto̱'on iin taló'o̱ kueé ni̱ kaki.
46015009	Ta kúúí na̱ nóo cháá ka̱ no̱ó ndidaá ka̱ apóstol, ta ko̱ káni vía̱n ña̱ kananí yu'u̱ ña̱ kakuui apóstol, chi̱ sa̱ xi̱onoo yu'u̱ sa̱ kendava̱'i xí'ín na̱ kúú kuendá Jesús.
46015010	Tído sa̱'á ña̱ mani̱ ni̱ kee Ndios xí'íín, sa̱'á ño̱ó ni̱ kee na yu'u̱ kúúí iin apóstol. Ta ña̱ mani̱ ni̱ kee na xí'ín yu'u̱, ko̱ ní naá óon ta'an vaan. Di'a kéchóon cháá ka̱i̱ o̱ du̱ú ndidaá ka̱ ni ta̱a né'e to̱'on na. Tído o̱ du̱ú míí yu'u̱ kéchóon, mií vá Ndios kúú na̱ chíndeé yu'u̱ sa̱'á ña̱ mani̱ ni̱ kee na xí'íín.
46015011	Tído ko̱ ta̱'ón ña̱'a kíán á yu'u̱ o dao ka̱ na̱ dána'a̱ noo̱ ndo̱. Chi̱ sa̱'á ña̱ yó'o dána'a̱ ndi'i ndu, ta ña̱ yó'o kía̱n kándísa ndó.
46015012	Ndu'u̱ kúú na̱ dána'a̱ ña̱ miía̱n ndaa̱ kuiti ni̱ na̱taki Jesús tein na̱ ni̱ xi'i̱, sa̱'á ño̱ó, ¿ndiva̱'a ká'a̱n dao ndó ña̱ o̱ nátaki ta'on na̱ ni̱ xi'i̱?
46015013	Tído tá ná o̱ nátaki na̱ ni̱ xi'i̱, dá kía̱n ni Cristo ko̱ ní nátaki, ní kúu.
46015014	Tído tá ko̱ ní nátaki Jesús, dá kía̱n ko̱ chóon ta'on to̱'on ni̱ da̱ná'a̱ ndu̱ noo̱ ndo̱, ta ni ña̱ kándísa ndó sa'a̱ Jesús ko̱ chóon, ní kúu.
46015015	Tá ki̱'o dión kíán, dá kía̱n ni̱ ka̱ndo̱o ndu kúú ndú na̱ ká'a̱n to̱'ón sa'a̱ Ndios, dá chi̱ xí'o ndu kuendá ña̱ Ndios kúú na̱ ni̱ da̱nátaki Cristo. Tído ko̱ ní nátaki ta'on Cristo tá miía̱n ndaa̱ o̱ nátaki na̱ ni̱ xi'i̱, ní kúu.
46015016	Chi̱ tá ná o̱ nátaki na̱ ni̱ xi'i̱, dá kía̱n ni Cristo ko̱ ní nátaki ta'on, ní kúu.
46015017	Tá ko̱ ní nátaki Jesús, dá kía̱n ko̱ chóon ta'on ña̱ kándéé iní ndo̱ ná, ta kómí ii̱ vá ndó kua̱chi noo̱ Ndios.
46015018	Tá dión kíán, dá kía̱n ni̱ naá óon va na̱ ni̱ xi'i̱ íchi̱ Cristo.
46015019	Sa̱'á ño̱ó tá sa̱va̱'a ñayuú yó'o va ió ta̱ndeé iní noo̱ yo̱ xí'ín Cristo, dá kía̱n nda'í cháá ka̱ ndó'o yó o̱ du̱ú ndidaá ka̱ ña̱yuu ndéi ñayuú yó'o.
46015020	Tído miía̱n ndaa̱ kuiti va ni̱ na̱taki Cristo tein na̱ ni̱ xi'i̱, ta mií ná kúú na̱ mií no̱ó ni̱ na̱taki, sa̱'á ño̱ó miía̱n ndaa̱ nataki ndidaá ka̱ ña̱yuu ni̱ xi'i̱.
46015021	Ta sa̱'á iin tó'ón ta̱a, sa̱'á ño̱ó ndidaá kúú ña̱yuu xí'i̱. Ta dión ta'ani sa̱'á iin ka̱ ta̱a nataki na̱ ni̱ xi'i̱.
46015022	Chi̱ sa̱'á ña̱ ni̱ kee Adán kua̱chi, sa̱'á ño̱ó ndidaá ña̱yuu xí'i̱. Ta dión ta'ani, sa̱'á ña̱ ni̱ na̱taki Cristo, sa̱'á ño̱ó ndidaá ña̱yuu ni̱ xi'i̱ ni̱'í ña̱ nataki na̱.
46015023	Tído iin rá iin ña̱'a ió yíko̱a̱n táto̱'on ki̱'o ni̱ chi̱kaa̱ ini Ndios kooan. Chi̱ dinñó'ó Cristo ni̱ na̱taki, dá tá ná nandió ko̱o na kasaa̱ na̱, dá ví nataki ña̱yuu kuendá na̱.
46015024	Dá kasandaá kuu̱ naá ñayuú yó'o, dá naki̱'o Cristo ndidaá kúú choon noo̱ ndá'a̱ tatá Ndios tá ni̱ ndi'i ni̱ ka̱ndeé ná ni̱ di̱tá ná choon noo̱ ndá'a̱ ndidaá ña̱ sa̱ komí ndée̱, xí'ín ndidaá ra̱ sa̱ sa'anda choon xí'ín ndidaá ra̱ sa̱ da̱ndáki ñayuú yó'o.
46015025	Dá chi̱ miía̱n kánian dándáki Cristo nda̱ ná nataán ndi'i Ndios ta̱ xiní u'u̱ ñaá ti̱xi sa'a̱ ná.
46015026	Dá nda̱ noo̱ ndí'i kuií, dá kía̱n dánaá na̱ ña̱ xiní u'u̱ ñaá, tá'a̱n ña̱ kédaá xí'ín yó, dá xí'i̱ yo̱.
46015027	Chi̱ ndidaá vá ña̱'a nataán Ndios ti̱xi sa'a̱ Cristo. Tído tá kaáa̱n ña̱ ndidaá vá ña̱'a kaño'o ti̱xi ndá'a̱ ná, ko̱ kóni̱ kaaa̱n ña̱ kakaa̱ ta'ani mií Ndios, chi̱ mií vá ná kúú na̱ ni̱ na̱taán ndidaá kúú ña̱'a ti̱xi sa'a̱ ná.
46015028	Tá ni̱ ndi'i ni̱ ndu̱'u ndidaá kúú ña̱'a ti̱xi ndá'a̱ Cristo, dá ndu̱'u mií Cristo, na̱ kúú de̱'e Ndios, ti̱xi ndá'a̱ mií Ndios, na̱ ni̱ na̱ki̱'o ndidaá kúú ña̱'a ti̱xi ndá'a̱ ná. Dá kía̱n mií Ndios kakuu na̱ mií no̱ó noo̱ ndidaá ña̱'a.
46015029	Ta viti, ¿ndiva̱'a sódo̱ ndúta̱ dao ndó sa̱'á ña̱yuu ni̱ xi'i̱ tá ko̱ kándísa ndó ña̱ nataki na̱ ni̱ xi'i̱? ¿Ndiva̱'a sódo̱ ndúta̱ ndo̱ sa̱'á na̱ ni̱ xi'i̱, tá dáá?
46015030	Ta, ¿ndiva̱'a daá kuití ndó'o nío̱ ndu'u̱ sa̱'á to̱'on Ndios tá ná o̱ nátaki na̱ ni̱ xi'i̱, tá dáá?
46015031	Ká'a̱n ndaa̱i̱ xí'ín ndó, ñani, ña̱ sa̱'á ña̱ kádii̱ ini yu'u̱ sa̱'á ña̱ ni̱ kee sato'o yo̱ Jesucristo xí'ín ndó, sa̱'á ño̱ó ndidaá kuu̱ vá ió ña̱ kuui̱.
46015032	Ta ni̱ xió né'e tá'in xí'ín ta̱ to̱ndó ndéi ñoo Éfeso, tído, ¿ndí ki̱án va̱'a ni'i̱ yu'u̱ tá dión ná o̱ nátaki na̱ ni̱ xi'i̱? Dá chi̱ tá ná o̱ nátaki ña̱yuu ni̱ xi'i̱, dá kía̱n: “Ná kasá'an yó, ta ná ko'o yó, ta ná xi̱nió, dá chi̱ iin taa̱n kuu va yó.”
46015033	O̱ sa̱ kí'o ndó mií ndó ña̱ dánda'í na̱ ndo̱'ó, dá chi̱: “Tá xíonoo ndó xí'ín ta̱a kini, dá kía̱n dátu̱ú vá rá ndo̱'ó no̱ó ña̱ va̱'a kée ndó.”
46015034	Sa̱'á ño̱ó kánian ndito koo ini ndo̱, dá ná o̱ yá'a ndó kee ndó kua̱chi noo̱ Ndios. Chi̱ ndéi dao ña̱yuu ko̱ ná'á Ndios tein mií ndó xaa̱n. Dión ká'a̱n yu'u̱ xí'ín ndó, dá ná kaka'an noo̱ ndo̱.
46015035	Ndá ndi kuu ndato̱'ón iin káa ndo'ó, ta kaa ndo̱: “¿Ndí koo, dá nataki ña̱yuu ni̱ xi'i̱? ¿Ta ndi koo yikí ko̱ño kandixi na noo̱ nataki na̱?”
46015036	Ña̱yuu xi̱xi kúú ndó. Chi̱ tá chí'i ndó iin tata no̱ñó'o̱ ndo̱, miía̱n ndúsa̱ kánian kuua̱n ti̱i ñó'o̱, dá dákuita̱a̱n kakuuan iin yuku̱ sa̱á.
46015037	Ta ña̱ chí'i ndó no̱ñó'o̱ ndo̱ ko̱ kíán sa̱ iin yuku̱ kuíi̱, di'a dinñó'ó iin tata i̱chí kía̱n chí'i ndó, miía̱n kíán noni̱ tirió o dao ka̱ tata.
46015038	Tído mií vá Ndios kúú na̱ xí'o ndi koo iin rá iin yuku̱ táto̱'on ni̱ chi̱kaa̱ ini mií ná kooan, sa̱'á ño̱ó iin rá iin tata xí'ín yuku̱án.
46015039	Ta dión ta'ani o̱ du̱ú iin nóó kúú ndidaá yikí ko̱ño. Chi̱ díin vá kúú yikí ko̱ño ña̱yuu, ta sa̱ díin vá kúú yikí ko̱ño kirí kúú kíti̱. Ta sa̱ díin vá kúú yikí ko̱ño ti̱yaká, ta sa̱ díin vá kúú yikí ko̱ño kirí ió to̱mi.
46015040	Ió yikí ko̱ño kómí na̱ ndéi induú, ta díin vá kúú yikí ko̱ño kómí ña̱yuu ndéi no̱ñó'o̱ yó'o. Chi̱ ndato cháá ka̱ yikí ko̱ño kómí na̱ ndéi induú o̱ du̱ú yikí ko̱ño kómí na̱ ndéi no̱ñó'o̱ yó'o.
46015041	Ta dión ta'ani díin vá ndato ndia̱ndii, ta díin vá ndato yoo̱. Ta díin vá ndato ti̱ñoo̱. Ta díin vá ndato dao ti̱ñoo̱ noo̱ dao ka̱ ri̱.
46015042	Ta ki̱'o dión ta'ani ndo'o na̱ ni̱ xi'i̱ tá ná nataki na̱, chi̱ yikí ko̱ño na̱, ña̱ ni̱ ndu̱xi, kía̱n téí'i̱. Tído tá ná nataki na̱, dá kía̱n nani'i̱ ná iin yikí ko̱ño, ña̱ ni iin kuu̱ o̱ téí'i̱.
46015043	Chi̱ yikí ko̱ño ni̱ ndu̱xi kúú iin yikí ko̱ño kañó'ó ña̱yuu. Tído tá ná natakia̱n, dá nduuan iin ña̱'a ndato. Chi̱ tá ni̱ ndu̱xian ni̱ sa̱ kian iin ña̱'a ko̱ó ndée̱. Tído tá ná natakia̱n, dá nduuan iin ña̱'a ió ndée̱.
46015044	Tá ni̱ ndu̱xian, dá ni̱ sa̱ kíán iin yikí ko̱ño kómí na̱ ndéi no̱ñó'o̱ yó'o. Tído tá ná natakia̱n, dá nduuan iin yikí ko̱ño kómí na̱ ndéi induú. Dá chi̱ ió yikí ko̱ño kómí na̱ ndéi no̱ñó'o̱ yó'o, ta ió ta'ani yikí ko̱ño kómí na̱ ndéi induú.
46015045	Chi̱ ká'a̱n tuti ii̱ Ndios ña̱ mií Ndios ni̱ ka̱va̱'a ta̱a mií no̱ó, tá'a̱n ra̱ sa̱ naní Adán, ta ni̱ xi̱'o na ña̱ ni̱ sa̱ taki ra̱. Tído Cristo, na̱ ni̱ kii sata̱ Adán, no̱ón kúú iin Espíritu xí'o ña̱ kataki chíchí yó.
46015046	Tído ko̱ ní ni'i̱ yo̱ yikí ko̱ño kuendá induú mií no̱ó, di'a ni̱ ni'i̱ yo̱ yikí ko̱ño kuendá no̱ñó'o̱ yó'o va. Ndi'i, dá ni'i̱ yo̱ yikí ko̱ño kuendá induú.
46015047	Chi̱ ta̱a mií no̱ó ni̱ sa̱ kuu kuendá no̱ñó'o̱ yó'o, chi̱ ni̱ ka̱va̱'a ra xí'ín ñó'o̱. Tído ta̱a kúú uu̱, na̱ kúú sato'o yo̱, no̱ón kúú kuendá induú, chi̱ ni̱ kii na chí induú.
46015048	Dá chi̱ táto̱'on ki̱'o káa yikí ko̱ño sa̱ komí ta̱a ni̱ ka̱va̱'a xí'ín ñó'o̱, ki̱'o dión kúú yikí ko̱ño na̱ kúú kuendá no̱ñó'o̱ yó'o. Ta yikí ko̱ño na̱ kúú kuendá induú kúúán táto̱'on yikí ko̱ño na̱ ni̱ kii induú.
46015049	Ta viti ndáa yikí ko̱ño yo̱ táto̱'on ki̱'o ni̱ sa̱ kaa yikí ko̱ño ta̱a ni̱ sa̱ kuu kuendá no̱ñó'o̱ yó'o. Tído kasandaá iin kuu̱, dá nduu yikí ko̱ño yo̱ táto̱'on káa yikí ko̱ño na̱ ni̱ kii chí induú.
46015050	Sa̱'á ño̱ó ká'i̱n xí'ín ndó, ñani miíi̱, ña̱ o̱ kúu ta'on ndu̱'u ko̱ño yo̱ xí'ín nii̱ yo̱ noo̱ dándáki Ndios. Chi̱ ña̱'a túú, o̱ kúu ta'on natiian kuendá no̱ó ña̱'a ko̱ túú.
46015051	Ta viti kóni̱i̱ ka'i̱n xí'ín ndó sa'a̱ iin ña̱'a ná'á iin tó'ón mií Ndios. O̱ du̱ú ndidaá vá yó kuu, tído ndidaá vá yó ndesa̱á Ndios yikí ko̱ño,
46015052	chi̱ iin ndakána va kakuuan, táto̱'on ki̱'o kée noo̱ yo̱ tá nákua̱ni̱ yo̱. Dión koo tá tuu trompeta noo̱ ndi'i. Dá chi̱ tá ni̱ tuu trompeta, dá nataki na̱ ni̱ xi'i̱, ta ni'i̱ ná iin yikí ko̱ño o̱ téí'i̱. Ta ndidaá yó, na̱ ndéi takí, ndesa̱á Ndios yikí ko̱ño yo̱.
46015053	Dá chi̱ miía̱n ndúsa̱ nada̱on yikí ko̱ño téí'i̱ yó'o, dá kandixi yó iin yikí ko̱ño, ña̱ ni̱ iin kuu̱ o̱ téí'i̱. Ta yikí ko̱ño yó'o, ña̱ xí'i̱, kánian nada̱oan, dá kandixi yó iin yikí ko̱ño, ña̱ kía̱n ni iin kuu̱ o̱ ku̱ú.
46015054	Tá ni̱ ndi'i ni̱ na̱da̱on yikí ko̱ño téí'i̱ yó'o, ta ni̱ na̱ndixi yó iin yikí ko̱ño ko̱ téí'i̱, ta tá ni̱ ndi'i ni̱ na̱da̱on yikí ko̱ño yó'o, ña̱ xí'i̱, ta ni̱ na̱ndixi yó iin yikí ko̱ño, ña̱ ni iin kuu̱ o̱ ku̱ú, dá xi̱nko̱o to̱'on ká'a̱n tuti ii̱ Ndios, chi̱ di'a kaáa̱n: “Ni̱ ka̱ndeé Ndios ni̱ da̱naá na̱ no̱ó ña̱ kédaá xí'ín ña̱yuu, dá xí'i̱ na̱.
46015055	Sa̱'á ño̱ó, yo'ó, ña̱ kédaá xí'ín ña̱yuu, dá xí'i̱ na̱, ¿ndeí kua'a̱n ío̱n? Ta yo'ó, yái̱ ndi̱i, ¿ndeí kua'a̱n ña̱ sa̱ ka̱ndeéón xí'ín ndi̱i?”
46015056	Chi̱ ío̱n, ña̱ kédaá xí'ín yó, dá xí'i̱ yo̱, kúú kua̱chi kée yó. Ta ley Moisés kía̱n dátai̱ kua̱chi yó sa̱'á ña̱ yá'a yó kee yó kua̱chi.
46015057	Tído viti ná naki̱'o yó ndivé'e noo̱ Ndios, chi̱ ni̱ ka̱ndeé yó xí'ín ndidaá ña̱ yó'o sa̱'á ña̱ ni̱ kee Jesucristo, na̱ kúú sato'o yo̱.
46015058	Sa̱'á ño̱ó, na̱ mani̱ miíi̱, kandita toon ndó, ta kandita ndaa̱ ndo̱ xí'ín ña̱ ndaa̱ kándísa yó. Ta ndi̱'i ini ndo̱ kechóon ndó choon sato'o yo̱ Ndios, ta o̱ sa̱ kátuu ndó kee ndóa̱n. Chi̱ ná'á vá mií ndó ña̱ choon kée yó no̱ó na̱ kúú sato'o yo̱, o̱ na̱á óon ta'an vaan. 16
46016001	Ta viti ko'i̱n ka'i̱n xí'ín ndó sa̱'á di̱'ón dátaká ndo̱, dá chindeé ndó na̱ kúú ña̱yuu Ndios ndéi ñoo Jerusalén. Koo ini ndo̱ kee ndó táto̱'on ki̱'o ni̱ sa'andai̱ choon no̱ó na̱ kúú kuendá Jesús ndéi chí kuendá Galacia di'a.
46016002	Ta iin iin kuu̱ kasá'á sa'a̱ semana, kánian taó xóo iin rá iin ndó no̱ó ya̱'i táto̱'on ki̱'o ni̱ ni'i̱ ndo̱ no̱ó ni̱ ke̱chóon ndó, ta taxi va̱'a ndóa̱n. Dá kía̱n tá ná saa̱i̱ noo̱ ndéi ndó xaa̱n, ná dá'a ni nditútí ndóa̱n mií hora daá.
46016003	Dá tá ná saa̱i̱ noo̱ ndéi ndó, dá ki̱'oi iin tuti no̱ó ta̱a ni̱ ndukú mií ndó, dá tanda'í ra̱ ko'o̱n ra̱ xí'ín di̱'ón ni̱ ndi̱tútí ndó chindeé ndó na̱ kúnda'í ndéi ñoo Jerusalén.
46016004	Tído tá kánian ko'o̱n yu'u̱, dá kía̱n kane'e tá'an dáó rá ko'o̱n ra̱ xí'íín.
46016005	Saa̱i̱ noo̱ ndéi ndó tá ni̱ ndi'i ni̱ ya̱'i chí kuendá Macedonia, chi̱ Macedonia ñoó kánian ya̱'i.
46016006	Ndá ndi kuu koo tóoi xí'ín ndó, o ndá ndi kuu kando̱oi kooi xí'ín ndó tein ndidaá yoo̱ vi̱xi, dá kuu chindeé ndó yu'u̱ ná ko'i̱n noo̱ kánian ko'i̱n.
46016007	Ko̱ kóni̱i̱ ña̱ kía̱n chika'anda oon ni noo̱ ndéi ndó, chi̱ kóni̱i̱ kooi cháá tiempo xí'ín ndó tá ki̱'o dión kóni̱ na̱ kúú sato'o yo̱.
46016008	Tído koo tóo vai ñoo Éfeso yó'o nda̱ ná kasandaá kuu̱ víko̱ Pentecostés,
46016009	dá chi̱ ndato nda̱'o nónó no̱ói̱ kechóoin noo̱ Ndios, ta ió iin ta̱ndeé iní ká'ano ña̱ kua'a̱ cháá ka̱ ña̱yuu kandísa to̱'on Jesús, va̱'ará kua̱'á nda̱'o na xiní u'u̱ ñaá.
46016010	Tá ni̱ saa̱ Timoteo noo̱ ndéi ndó xaa̱n, koo ini ndo̱ keva̱'a ndó xí'ín xí, dá ná kadii̱ ini xi̱ koo xi xí'ín ndó, dá chi̱ kéchóon xi no̱ó na̱ kúú sato'o yo̱ táto̱'on ki̱'o kéchóon mií yu'u̱.
46016011	Ta ni iin ndó o̱ sa̱ kú'ichi̱ ini koni ndo̱ xí. Di'a koo ini ndo̱ chindeé ndó xi̱, dá ná koo va̱'a ini xi̱ nandió ko̱o va̱'a xi kii xi noo̱ iói̱, dá chi̱ ió yu'u̱ ndátii ndisaa̱ xi̱ xí'ín dao ka̱ ñani yo̱.
46016012	Ta kóni̱i̱ ña̱ kandaa̱ ini ndo̱ sa'a̱ ñani yo̱ Apolos. Ni̱ seí nda'ávíi̱ noo̱ ná ña̱ saa̱ na̱ xí'ín dao ka̱ ñani yo̱ kande̱'é ná ndo̱'ó. Tído ko̱ ní xíin ta'on na saa̱ na̱ viti. Tído tá ni̱ nono̱ ná iin ka̱ ta'ándá, dá saa̱ na̱ koo tóo na xí'ín ndó.
46016013	Ta kaño'o ini ndo̱, ta kandita toon ndó xí'ín ña̱ ndaa̱ kándísa yó, ta cho'on ta̱a ini ndo̱, ta ndakí koo ndó.
46016014	Ta noo̱ ndidaá ña̱ kée ndó, kee ndóa̱n xí'ín ña̱ kú'u̱ ini ndo̱ sa'a̱ dao ka̱ ña̱yuu.
46016015	Ñani, sa̱ ná'á vá ndó ña̱ na̱ ve'e Estéfanas ni̱ sa̱ kuu na̱ mií no̱ó ni̱ ka̱ndísa to̱'on va̱'a sa'a̱ Jesús no̱ó ña̱yuu ndéi chí kuendá Acaya xaa̱n. Ta ná'á ta'ani ndó ña̱ ni̱ na̱ki̱'o na mií ná ña̱ chindeé ná ndidaá kúú na̱ kúú ña̱yuu Ndios.
46016016	Ta seí nda'ávíi̱ noo̱ ndo̱ ña̱ kueídó'o ndó ndidaá ka̱ ni ña̱yuu kée táto̱'on kée na̱ yó'o, xí'ín ndidaá ka̱ na̱ chíndeé dao ka̱ ña̱yuu, na̱ kéchóon noo̱ choon yó'o.
46016017	Ta kádii̱ nda̱'o inii̱ sa̱'á ña̱ ni̱ ka̱sáa̱ Estéfanas, xí'ín Fortunato, xí'ín Acaico, ta ni̱ ndu̱ndeé iníi̱, va̱'ará ko̱ó mií ndó ndéi xí'íín,
46016018	chi̱ ni̱ xi̱'o na ta̱ndeé iní noo̱í táto̱'on ki̱'o kée ta'ani na xí'ín míí ndó. Ta koo ini ndo̱ nakoni ndo̱ ña̱yuu kée táto̱'on ki̱'o kée na̱ yó'o.
46016019	Ndidaá na̱ kúú kuendá Jesús ndéi chí kuendá Asia ká'a̱n na̱ ndisá'án xí'ín ndó. Ta ñani yo̱ Aquila, xí'ín ki̱'o yó Priscila, xí'ín ndidaá na̱ kúú kuendá Jesús nátaka dákuá'a ve'e na ká'a̱n na̱ ndisá'án xí'ín ndó sa̱'á ña̱ kúú ndó kuendá sato'o yo̱ Jesús.
46016020	Ta ndidaá na̱ kúú ñani yo̱ ndéi yó'o ká'a̱n na̱ ndisá'án xí'ín ndó. Ta viti chitó tá'an ndó noo̱ ndo̱, ta ña̱ yó'o ná kakuu iin ña̱ñó'ó ka'a̱n tá'an ndó ndisá'án sa̱'á ña̱ kúú ndó kuendá Jesús.
46016021	Ta yu'u̱ kúú Pablo, ta táai ndisá'án yó'o ko̱saa̱ noo̱ ndo̱ xí'ín ndá'a̱ mííí.
46016022	Ta tá ió iin káa ndó ko̱ kóni̱ Jesucristo, na̱ kúú sato'o yo̱, dá kía̱n chi'an ná katai̱ ndo̱ kee Ndios. Sato'o yo̱ Jesús, nakíi̱ kíi̱ ní.
46016023	Ta ná koo ña̱ mani̱ xí'o sato'o yo̱ Jesucristo xí'ín iin rá iin ndó.
46016024	Kú'u̱ ndava̱'o inii̱ sa'a̱ ndidaá ní ndó sa̱'á ña̱ kúú yó kuendá Cristo Jesús. Dión ná koo. CO - Corintios
47001001	Yu'u̱ kúú Pablo, ta kúúí iin apóstol, na̱ né'e to̱'on Jesucristo, táto̱'on ki̱'o kóni̱ mií Ndios. Ta yu'u̱ xí'ín ñani yo̱ Timoteo ká'a̱n ndu̱ ndisá'án xí'ín ndo'ó, na̱ kúú ña̱yuu Ndios ndéi ñoo Corinto xaa̱n, xí'ín ndidaá ka̱ ña̱yuu Ndios ndéi chí kuendá Acaya.
47001002	Ta mií tatá yo̱ Ndios xí'ín sato'o yo̱ Jesucristo ná kee ña̱ mani̱ xí'ín ndó, ta naki̱'o ná ña̱ koo va̱'a ini ndo̱.
47001003	Ná natiin Ndios, na̱ kúú tatá sato'o yo̱ Jesucristo, ndidaá tá'a̱n ña̱ñó'ó. Mií ná kúú tatá, na̱ daá kuití kú'u̱ ini sa'a̱ yo̱, ta xí'o na ta̱ndeé iní ká'ano noo̱ yo̱.
47001004	Ta no̱ón kúú na̱ xí'o ta̱ndeé iní noo̱ ndú'u̱ tein ndi ndáa mií ta̱ndó'ó ndó'o ndu, dión, dá ná ni'i̱ iní ndu̱ ndi koo kee ndu ki̱'o ndu ta̱ndeé iní noo̱ dao ka̱ ña̱yuu tá ndó'o na ndi ndáa mií ta̱ndó'ó. Dá chi̱ táto̱'on ki̱'o xí'o Ndios ta̱ndeé iní no̱ó ndu'u̱, ki̱'o dión ta'ani xí'o ndu ta̱ndeé iní noo̱ dao ka̱ ña̱yuu.
47001005	Ta sa̱'á ña̱ sá sá'ano ta̱ndó'ó ndó'o ndu kua'a̱n sa̱'á to̱'on Cristo, sa̱'á ño̱ó sá'ano ta'ani ta̱ndeé iní ní'i̱ ndú noo̱ ná.
47001006	Chi̱ tá ndó'o nío̱ ndú, ño̱ó kía̱n kédaá xí'ín ndó, dá ni'i̱ ndo̱ ta̱ndeé iní, ta koni ndo̱ ka̱ki ndó. Ta sa̱'á ña̱ xí'o Ndios ta̱ndeé iní no̱ó ndu'u̱, sa̱'á ño̱ó ní'i̱ ta'ani ndó ta̱ndeé iní kée ndu'u̱, ta koni ndo̱ ka̱ki ndó. Dión, dá ki̱'o ta'ani na ta̱ndeé iní noo̱ ndo̱ tá ndó'o nío̱ ndo̱ táto̱'on ki̱'o ndó'o nío̱ ndu'u̱.
47001007	Ta miía̱n ndaa̱ ió ta̱ndeé iní noo̱ ndú'u̱ sa'a̱ ndo̱, chi̱ ná'á ndú ña̱ sa̱'á ña̱ ndó'o dáó nío̱ yo̱, sa̱'á ño̱ó táto̱'on ki̱'o xí'o na ta̱ndeé iní noo̱ ndú'u̱, ki̱'o dión ta'ani xí'o na ta̱ndeé iní noo̱ ndo̱'ó.
47001008	Ñani, kóni̱ ndu'u̱ ña̱ kana'á ndó sa̱'á ta̱ndó'ó ká'ano ni̱ ndo'o nío̱ ndú tá ni̱ sa'a̱n ndu̱ chí kuendá Asia di'a. Ta ka'í nda̱'o ni̱ ndo'o ndu o̱ du̱ú ña̱ ki̱'o ndeé iní ndu̱ kíán, sa̱'á ño̱ó ni̱ ndi'i va ta̱ndeé iní no̱ó ndu'u̱ ña̱ kankuei takí ndu̱.
47001009	Ta ño̱ó kúú no̱ó ni̱ ka̱tóni̱ ini ndu̱ ña̱ kua'a̱n ndu̱ kuu ndu̱. Ta dión ni̱ ndo'o ndu, dá kía̱n ná dá'a ni kandeé iní ndu̱ mií ndú, di'a ná kandeé iní ndu̱ iin tó'ón dini̱ Ndios, na̱ dánátaki na̱ ni̱ xi'i̱.
47001010	Chi̱ no̱ón kúú na̱ ni̱ da̱káki ñaá tiempo daá, ta mií ta'ani na dáka̱ki ñaá viti, ta kándéé iní ndu̱ ña̱ dáka̱ki ñaá noo̱ ndidaá ta̱ndó'ó ná'ano kóni̱ dánaá ñaá,
47001011	dá chi̱ chíndeé ndó ndu'u̱ xíka̱ ndo̱ ña̱ mani̱ noo̱ Ndios sa̱'á ndu'u̱. Chi̱ tá kua̱'á nda̱'o ña̱yuu xíka̱ ña̱ mani̱ noo̱ Ndios sa̱'á ndu̱, dá kía̱n kua'a̱ ka̱ ví ña̱yuu naki̱'o ndivé'e noo̱ Ndios sa'a̱ ndidaá ña̱ mani̱ kée na xí'ín ndú.
47001012	Ta ió iin ña̱'a kédaá xí'ín ndú, dá ka'a̱n va̱'a ndu cháá sa'a̱ mií ndú, ta kíán ña̱ ko̱ kútúú ta'on ini ndu̱ sa'a̱ ni iin ña̱'a kée ndu, dá chi̱ kéndaa̱ ndu̱ ndidaá ña̱'a, ta kée ndua̱n xí'ín ndino'o ini ndú noo̱ Ndios. Ta ko̱ kéchóon ta'on ndu ña̱ ndi̱chí ió ñayuú yó'o. Di'a kée ndua̱n sa̱'á ña̱ mani̱ ni̱ kee Ndios xí'ín ndú. Ta dión kée ndu iin níí kúú vá noo̱ xíonoo ndu, ta dión kéndaa̱ cháá ka̱ ndu̱ xí'ín ndo'ó.
47001013	Ta ko̱ táa ta'on ndu dao ka̱ to̱'on, ña̱ kía̱n o̱ kándaa̱ ini ndo̱, o ña̱ o̱ káti̱'a ndó ka'i ndó. Chi̱ ndáti yu'u̱ ña̱ miía̱n kasandaá ndo̱ kandaa̱ ndi'i ini ndo̱,
47001014	dá chi̱ táto̱'on ki̱'o sa̱ kandaa̱ ini ndo̱ cháá ña̱ ndu'u̱ kúú na̱ ió ña̱ñó'ó ndó noo̱, ki̱'o dión ta'ani koo ña̱ñó'ó ndú noo̱ ndo̱ tá ná kasandaá kuu̱ nandió ko̱o tuku sato'o yo̱ Jesús kasaa̱ na̱.
47001015	Ta xí'ín ta̱ndeé iní yó'o ni̱ ka'ín saa̱i̱ dinñó'ó noo̱ ndéi ndó, dá chindeéí ndo̱'ó uu̱ ta'ándá,
47001016	chi̱ ni̱ ka'ín chika'andai̱ noo̱ ndéi ndó, dá ya̱'i ko'i̱n chí kuendá Macedonia di'a. Ndi'i daá, nandió ko̱o tukui noo̱ ndéi ndó, dá kía̱n kee ndó ña̱ mani̱ ko'o̱n ndo̱ dáya̱'a ndó yu'u̱ íchi̱ kua'a̱n chí Judea di'a, ni̱ ka'ín.
47001017	Tá ni̱ ka'i̱n xí'ín ndó ña̱ dión keei, ¿á ká'án ndó ña̱ iin ndakána ni̱ ka'i̱n xí'ín ndó? O, ¿á ká'án ndó ña̱ kée yu'u̱ táto̱'on ki̱'o kée ña̱yuu ko̱ ná'á Ndios, tá'a̱n na̱ ká'a̱n “jaa̱n” xí'ín yú'u̱ ná, ta xí'ín ña̱xintóni̱ ná ká'a̱n na̱ ña̱ “ko̱ó”?
47001018	Tído iin na̱ ndaa̱ kúú Ndios, ta mií ná kúú na̱ ná'á ña̱ ko̱ ká'a̱n ndu̱ “jaa̱n” xí'ín yú'u̱ ndú, ta xí'ín ña̱xintóni̱ ndú ká'a̱n ndu̱ ña̱ “ko̱ó”.
47001019	Ta sa̱'á Jesucristo, na̱ kúú de̱'e Ndios, ni̱ da̱ná'a̱ yu'u̱ xí'ín Silvano, xí'ín Timoteo noo̱ ndo̱. Ta ko̱ ká'a̱n Jesús “jaa̱n” xí'ín yú'u̱ ná, ta xí'ín ña̱xintóni̱ ná ká'a̱n ña̱ “ko̱ó”. Ta sa'a̱ mií ná ká'a̱n Ndios “jaa̱n” xí'ín yó,
47001020	dá chi̱ sa'a̱ mií Jesús xínko̱o ndi'i to̱'on ni̱ xi̱'o Ndios noo̱ yo̱, ta sa'a̱ mií ná ká'a̱n yo̱ “Dión ná koo” dá ná natiin Ndios ña̱ñó'ó noo̱ kéká'ano yó na̱.
47001021	Ta mií Ndios kúú na̱ ná'a̱ ndaa̱ ña̱ ndu'u̱ xí'ín ndo'ó kúú ña̱yuu mií ná sa̱'á ña̱ ndíko̱ yo̱ Cristo, ta mií ta'ani na kúú na̱ ni̱ ka̱xi yó kakuuó ña̱yuu na̱,
47001022	chi̱ ni̱ kani na sello nío̱ iin rá iin yó, chi̱ ni̱ xi̱'o na Espíritu ii̱ ná koo na nío̱ yo̱, dá katóni̱ ini yo̱ ña̱ miía̱n ndaa̱ natiin yó ndidaá ka̱ ña̱ va̱'a ni̱ kaa na̱ tei na noo̱ yo̱.
47001023	Mií Ndios kúú na̱ chíkanii xí'o kuendá sa̱'í, chi̱ ná'á ná ña̱ sa̱'á ña̱ ko̱ ní xíin dákúnda'í ini ndo̱'ó, sa̱'á ño̱ó ko̱ ñá'a̱ kasandaái̱ ñoo Corinto xaa̱n.
47001024	Tído ná dá'a ni ka'án ndó ña̱ kóni̱ ndu̱ ka'anda ndu̱ choon noo̱ ndo̱ no̱ó ña̱ kánian kee ndó sa̱'á ña̱ kándísa ndó Jesús. Di'a ndúndéé ndu'u̱ kéchóon ndu noo̱ ndo̱, dá kadii̱ ini ndo̱, chi̱ sa̱ ndíta toon ndó xí'ín ña̱ ndaa̱ kándísa yó. 2
47002001	Sa̱'á ño̱ó ni̱ chi̱kaa̱ inii̱ ña̱ o̱ sáa̱ ta'oin noo̱ ndéi ndó viti, dá ná dá'a ni dákúnda'í inii̱ ndo̱'ó.
47002002	Dá chi̱ tá ná dákúnda'í inii̱ ndo̱'ó, dá kía̱n, ¿ndá yoo ki̱'o ña̱ kadii̱ iníi̱, tá dáá? Chi̱ na̱ ndáti yu'u̱ ki̱'o ña̱ kadii̱ iníi̱, nandei nda'í di'a na kee yu'u̱.
47002003	Sa̱'á ño̱ó ni̱ taai iin ka̱ tuti ñoó ko̱saa̱a̱n noo̱ ndo̱, dá kía̱n tá ná saa̱i̱ noo̱ ndéi ndó, dá kía̱n ná dá'a ni kunda'í inii̱ kee na̱ kánian ki̱'o ña̱ kadii̱ iníi̱. Ta kándéé ká'ano inii̱ ña̱ tá kadii̱ ini yu'u̱ sa'a̱ ndo̱, dá kía̱n kadii̱ ta'ani ini mií ndó.
47002004	Ta nda'í nda̱'o ni̱ sa̱ kuu inii̱ tá ni̱ taai tuti ñoó ko̱saa̱a̱n noo̱ ndo̱, chi nda̱ nío̱ víi̱ ni̱ tar'u'u̱, xiníi̱, ta xí'ín ndirá noo̱í ni̱ taai ña̱. Tído ko̱ ní ndukúí ña̱ dákúnda'í inii̱ ndó. Di'a ni̱ keei, dá kandaa̱ ini ndo̱ ndi ki̱'o kú'u̱ inii̱ sa'a̱ ndo̱.
47002005	Ió iin ta̱a ni̱ ya̱'a ni̱ xi̱'o ña̱ ni̱ ku̱nda'í ini yu'u̱, tído o̱ du̱ú sa̱va̱'a iin tó'ón yu'u̱ ní kúnda'í inii̱ ni̱ kee ra, chi̱ kuu va kaai̱ ña̱ ndidaá ndo'ó ni̱ ku̱nda'í ta'ani ini.
47002006	Sa̱ kua̱'á nda̱'o ndó ni̱ da̱ndó'o nío̱ ta̱a ñoó. Cháá dión ka̱ ni ná kakuuan.
47002007	Ña̱ kánian kee ndó viti kía̱n ki̱'o ká'ano ini ndo̱ sa'a̱ rá, ta ki̱'o ndó ta̱ndeé iní noo̱ rá, dá kía̱n ná dá'a ni kandeé ña̱ kunda'í ini ra̱ dánaá ñaá.
47002008	Sa̱'á ño̱ó seí nda'ávíi̱ noo̱ ndo̱ ña̱ na'a̱ tuku ndó ña̱ kú'u̱ ini ndo̱ sa'a̱ rá.
47002009	Chi̱ ni̱ ta̱nda'í iin ka̱ tuti ñoó ko̱saa̱ noo̱ ndo̱, dá ná kande̱'á á miía̱n ndaa̱ seídó'o ndó ndidaá choon sa'ándái̱ noo̱ ndo̱.
47002010	Chi̱ na̱ xí'o ká'ano ini ndo̱ sa'a̱, ta nda̱ yu'u̱ ta'ani ki̱'o ká'ano inii̱ sa'a̱ ná. Ta sa̱ ni̱ xi̱'o ká'ano ta'ani inii̱ sa̱'á ta̱a ñoó tá ió iin ña̱'a ni̱ kee ra xí'ín miíí, ta sa̱'á mií ndó ni̱ keei dión, chi̱ ki̱'o dión kóni̱ mií Cristo kee yó,
47002011	dá kía̱n ná dá'a ni kandeé ña̱ u'u̱ kexíxian xí'ín yó, chi̱ sa̱ ná'á vá yó táto̱'on ki̱'o mañáa̱n.
47002012	Tá ni̱ saa̱i̱ ñoo Troas dána'i̱ to̱'on va̱'a sa'a̱ Cristo, ndato ni̱ sonó sato'o yo̱ Ndios ña̱ kía̱n dána'i̱ to̱'on na ñoo ñoó.
47002013	Tído ko̱ ní sá io va̱'a inii̱, chi̱ ko̱ ní náni'i̱ tá'in xí'ín ñani yo̱ Tito ñoo ñoó. Sa̱'á ño̱ó ni̱ ka'i̱n ndisá'án xí'ín ña̱yuu ndéi ñoó, dá ni̱ keei kua'i̱n chí kuendá Macedonia.
47002014	Tído náki̱'oi ndivé'e noo̱ Ndios, dá chi̱ mií ná dáxi̱nko̱o va̱'a ndidaá ña̱'a ndó'o yó sa̱'á ña̱ ndíko̱ yo̱ Cristo Jesús. Ta noo̱ ndú'u̱ ni̱ xi̱'o na choon dána'a̱ ndu̱ sa̱'á to̱'on na, dá kía̱n táto̱'on ki̱'o náka̱'ani díko̱ támi sá'a̱n, ki̱'o di̱'ón náka̱'ani to̱'on na noo̱ ndidaá ña̱yuu.
47002015	Ta noo̱ míí Ndios kúú ndu'u̱ táto̱'on iin du̱sa támi sá'a̱n, ña̱ chíñó'o̱ Cristo noo̱ Ndios. Chi̱ to̱'on dána'a̱ ndu̱ náka̱'ani kua'a̱n no̱ó na̱ kua'a̱n ka̱ki, xí'ín no̱ó na̱ kua'a̱n naá.
47002016	Ta to̱'on dána'a̱ ndu̱ kíán táto̱'on díko̱ ndi̱i no̱ó na̱ kua'a̱n naá, ña̱ xí'o ña̱ naá ná. Ta no̱ó na̱ kua'a̱n ka̱ki, to̱'on yó'o kíán táto̱'on iin díko̱ támi sá'a̱n, ña̱ xí'o ña̱ kataki na̱. Tído, ¿ndá yoo kandeé kee choon yó'o, tá dáá?
47002017	Ta ko̱ kée ta'on ndu'u̱ táto̱'on kée kua̱'á nda̱'o ta̱a, tá'a̱n ra̱ xíonoo náka'án nda'i̱ to̱'on Ndios xí'ín ña̱ ma̱ñá. Di'a ndísá'ano kéchóon ndu noo̱ Ndios, chi̱ mií ná ni̱ xi̱'o choon yó'o no̱ó ndu̱, ta noo̱ mií Ndios ká'a̱n ndu̱ sa'a̱ Cristo. 3
47003001	¿Á ká'án ndó ña̱ nandió kuéi tuku ndu'u̱ ndukú ndú ña̱ nakoni ndo̱ ndu'u̱ sa̱'á ña̱ ká'a̱n ndu̱ dión? O, ¿á ká'án ndó ña̱ xínñó'ó ndú iin tuti chindeé ndú mií ndú noo̱ ndo̱'ó, o iin tuti noo̱ ká'a̱n va̱'a mií ndó sa̱'á ndu̱ táto̱'on ki̱'o xínñó'ó ñaá dao ka̱ ra̱? Ko̱ó,
47003002	dá chi̱ tuti ká'a̱n va̱'a sa'a̱ ndú kúú iin rá iin mií ndo'ó, ta káa̱a̱n ini nío̱ ndú. Ta ndidaá tá'a̱n ña̱yuu xí'o kuendá sa'a̱ choon va̱'a ni̱ kee ndu tein ndó xaa̱n,
47003003	chi̱ miía̱n ndaa̱ kuiti ndo'ó kúú tuti ká'a̱n va̱'a sa̱'á ndu'u̱, ña̱ kía̱n ni̱ taa mií Cristo, ña̱ kía̱n né'e ndu xíonoo ndu. Ta ko̱ ní táa naa̱n noo̱ iin tuti xí'ín tinta. Di'a ni̱ taa naa̱n xí'ín ndée̱ Espíritu ii̱ Ndios ta̱kí. Ta ko̱ ní táa naa̱n noo̱ yuu̱ dá'ándá, di'a ni̱ taa naa̱n ini nío̱ ndo̱.
47003004	Ta kándéé ká'ano ini ndu'u̱ Ndios ña̱ ki̱'o dión kíán sa̱'á ña̱ ió Cristo xí'ín ndú.
47003005	Ta ni lú'u̱ ña̱ ndi̱chí ko̱ kómí míí ndu'u̱ ña̱ kía̱n kédaá xí'ín ndú ka'án ndú ña̱ kati̱'a ndu kee ndu choon yó'o, dá chi̱ mií vá Ndios kúú na̱ xí'o ña̱ ndi̱chí no̱ó ndu̱, dá kati̱'a ndu kee ndua̱n.
47003006	Ta mií Ndios kúú na̱ ni̱ xi̱'o ña̱ káti̱'a ndu dána'a̱ ndu̱ sa̱'á ña̱ sa̱á ni̱ ka̱ndo̱o na kee na xí'ín ña̱yuu na̱. Ta díin va kíán o̱ du̱ú ley, ña̱ ni̱ taa na xí'ín letra, chi̱ noo̱ Espíritu ii̱ míí ná ni̱ kii ña̱ sa̱á ñoó. Ta ley ñoó xí'o ña̱ kánian kuu ña̱yuu, tído Espíritu ii̱, no̱ón kúú na̱ xí'o ña̱ kataki chíchí yó.
47003007	Ta ley ñoó, tá'a̱n ña̱ xí'o ña̱ kánian kuu yo̱, ni̱ taa Ndios ña̱ no̱ó yuu̱. Ta ni̱ na̱ye'e̱ ndaa tá ni̱ xi̱'o naa̱n noo̱ Moisés. Ta ko̱ ní kúu ta'on kande̱'é na̱ ñoo Israel noo̱ Moisés sa̱'á ña̱ ndato téí yé'a̱n, tído sa̱ kua'a̱n ndañó'ó vá ña̱ yé'e̱ noo̱ ná.
47003008	Tído ndato ka̱ ví naye'e̱ ndaa tá kemáni̱ Ndios yo̱ xí'ín Espíritu ii̱ ná.
47003009	Dá chi̱ tá dión ndato ni̱ na̱ye'e̱ ndaa tá ni̱ xi̱'o na ley yatá, ña̱ ká'a̱n ña̱ kúú yó ña̱yuu kómí kua̱chi noo̱ Ndios, ví'í ka̱ ví ndato ña̱ sa̱á xí'o Ndios noo̱ yo̱, chi̱ xí'oan ña̱ kando̱o vii yo̱ noo̱ ná.
47003010	Chi̱ va̱'ará ndi ki̱'o ví ndato náye'e̱ ndaa tá ni̱ xi̱'o na ley yatá, tído ko̱ ta̱'ón ña̱'a kíán no̱ó ña̱ ndato téí náye'e̱ ndaa xí'o Ndios noo̱ yo̱ viti.
47003011	Dá chi̱ ley yatá, ña̱ naá, ndato ni̱ sa̱ ye'e̱ ndaaa̱n, tído ví'í ka̱ ví ndato náye'e̱ ndaa ña̱ sa̱á xí'o Ndios noo̱ yo̱ viti, chi̱ ndidaá tá'a̱n tiempo kooan.
47003012	Ta sa̱'á ña̱ ió ta̱ndeé iní ndu̱ ña̱ ki̱'o dión kíán, sa̱'á ño̱ó ko̱ yu̱'ú ta'on ndu ka'a̱n ndu̱ sa̱'án,
47003013	ta ko̱ kée ta'on ndu táto̱'on ki̱'o ni̱ kee Moisés, chi̱ ni̱ da̱dá'i na noo̱ ná xí'ín iin dá'o̱n, dá ná o̱ ko̱ní na̱ ñoo Israel ña̱ sa̱ kua'a̱n nda'o̱ ña̱ ndato tóo̱n noo̱ ná.
47003014	Tído ni̱ ndadi va ña̱xintóni̱ ña̱yuu ñoó. Ta nda̱ na̱ ndéi viti ndó'o ta'ani dión, chi̱ tá ká'i na ley yatá, ió táto̱'on iin dá'o̱n sadí ña̱xintóni̱ ná. Tído tá ná kandeé iní na̱ Cristo, nda̱ daá ví kexoo dá'o̱n, ña̱ sadí ña̱xintóni̱ ná.
47003015	Ta nda̱ kuu̱ víti ndó'o na dión, chi̱ tá ká'i na ley Moisés ñoó, sadí ii̱ vá dá'o̱n ñoó ña̱xintóni̱ ná.
47003016	Tído tá ná kandeé iní na̱ sato'o yo̱ Jesús, dá kía̱n kexoo dá'o̱n, ña̱ sadí ña̱xintóni̱ ná.
47003017	Dá chi̱ sato'o yo̱ kúú Espíritu ii̱ Ndios, ta noo̱ nákaa̱ Espíritu ii̱ Ndios, ñoó kúú no̱ó ni̱ nono̱, ko̱ó ña̱'a ka̱ ketéin.
47003018	Sa̱'á ño̱ó ko̱ó ka̱ dá'o̱n sadí noo̱ yo̱, ta mií yó ná'a̱ táto̱'on ki̱'o ndato yé'e̱ sato'o yo̱ Ndios, táto̱'on kée iin espejo ná'a̱ ndatoán táto̱'on káa yó. Chi̱ iin rá iin kuu̱ kuu̱ náye'e̱ cháá ka̱ yo̱ kua'a̱n yo̱ kooó táto̱'on ki̱'o ndato yé'e̱ mií ná, ta ña̱ yó'o kía̱n kée na̱ kúú Espíritu ii̱ Ndios, na̱ kúú sato'o yo̱. 4
47004001	Ta sa̱'á ña̱ ni̱ xi̱'o Ndios choon yó'o noo̱ ndú sa̱'á ña̱ kú'u̱ ini na̱ sa'a̱ ndú, sa̱'á ño̱ó ko̱ kútúú ini ndu̱.
47004002	Di'a kúñó'ó ndú ndidaá ña̱ ka'an noo̱ kéde̱'é dao ka̱ ña̱yuu. Ta ko̱ xíonoo ndu dánda'í ndu̱ ña̱yuu, ta ko̱ nádaká ta'on ndu to̱'on tó'ón xí'ín to̱'on Ndios noo̱ dána'a̱ ndu̱. Di'a dána'a̱ ndaa̱ ndu̱, ta ño̱ó kía̱n kédaá xí'ín ña̱yuu, dá ná o̱ sa̱ nákani kuáchi̱ ini na̱ kande̱'é ná ndu'u̱. Ta mií Ndios ná'á ña̱ dión kíán.
47004003	Ta to̱'on va̱'a dána'a̱ ndu̱, ko̱ kándaa̱ ini dao ña̱yuu, chi̱ ió iin ña̱'a sadí ña̱xintóni̱ ná. Ta ña̱yuu kua'a̱n naá, no̱ón kúú na̱ ndadí ña̱xintóni̱.
47004004	Ta ña̱ u'u̱ dándáki ñayuú yó'o viti, ta ño̱ó kía̱n ni̱ sadi ña̱xintóni̱ ña̱yuu ko̱ xi̱ín kandísa, dá kía̱n ná dá'a ni natoo̱n ña̱xintóni̱ ná kee to̱'on va̱'a ña̱ ká'a̱n sa'a̱ ndi ki̱'o ká'ano choon kómí Cristo Jesús, na̱ káa táto̱'on ki̱'o káa Ndios.
47004005	Ta ko̱ xíonoo ta'on ndu'u̱ dána'a̱ ndu̱ sa'a̱ míí ndú, di'a dána'a̱ ndu̱ ña̱ iin tó'ón Jesucristo kúú sato'o noo̱ ndidaá ña̱'a, ta ndu'u̱ kúú na̱ xínkuáchí noo̱ ndidaá ndó sa̱'á ña̱ kóni̱ ndu̱ Jesús.
47004006	Dá chi̱ mií Ndios, na̱ ni̱ sa'anda choon, dá ni̱ na̱ye'e̱ ndaa noo̱ íin naá, no̱ón ta'ani kúú na̱ ni̱ da̱tóo̱n ña̱xintóni̱ ndú, dión dá kuu dátoo̱n ndu̱ ña̱xintóni̱ dao ka̱ ña̱yuu, dá kana'á ná ndi ki̱'o ká'ano tatá Ndios, ta ná'a̱ Ndios ña̱ ndato yó'o xí'ín Jesucristo.
47004007	Ta ndu'u̱ kúú táto̱'on iin ki̱di ñó'o̱ noo̱ ñó'o iin ña̱ kui̱ká, ña̱ kúú to̱'on ndato dána'a̱ ndu̱, dá ná kandaa̱ ini ña̱yuu ña̱ ndée̱ ká'ano yó'o ni̱ kii noo̱ Ndios, ta o̱ du̱ú ndée̱ kómí míí ndú kíán.
47004008	Ta va̱'ará só'óní ta̱ndó'ó ndu'u̱, tído ko̱ ní tadi̱ ta'on ndu. Ta va̱'ará nákani nda̱'o ini ndu̱, tído ko̱ ndí'i ta'on ta̱ndeé iní ndu̱.
47004009	Kéndava̱'a ña̱yuu xí'ín ndú, tído ko̱ dáyaa̱ ndá'a̱ ta'on ñaá Ndios. Kóon na ndu'u̱ no̱ñó'o̱, tído ko̱ kándeé ta'on na dánaá na̱ ndu'u̱.
47004010	Ndeí kúú míí vá noo̱ xíonoo ndu, daá kuití vá ió ña̱ ka'ání ná yikí ko̱ño ndu̱ táto̱'on ni̱ kee na xí'ín Jesús, dá ná kandaa̱ ini ña̱yuu ña̱ ió takí Jesús sa̱'á ña̱ náki̱'o ndu yikí ko̱ño ndu̱ ndo'an dión.
47004011	Chi̱ xía̱n nani takí ndu̱ ndéi ndu, daá kuití vá ió nduu ndu̱ naki̱'o ndu mií ndú kuu ndu̱ sa'a̱ Jesús, dá ná kandaa̱ ini ña̱yuu ña̱ ió takí na̱ sa̱'á ña̱ náki̱'o ndu yikí ko̱ño ndu̱ ndo'an dión.
47004012	Ta sa̱'á ña̱ daá kuití ió ña̱ kuu ndu̱, sa̱'á ño̱ó nónó noo̱ ndo̱ ni'i̱ ndo̱ ña̱ kataki chíchí ndó.
47004013	Ta kándéé iní ndu̱ Ndios táto̱'on ki̱'o ni̱ ka̱ndeé ini ñaá na̱ ni̱ taa di'a noo̱ tuti ii̱ Ndios: “Sa̱'á ña̱ kándísa ndaa̱i̱ Ndios, sa̱'á ño̱ó ni̱ ka'i̱n sa'a̱ ná.” Ki̱'o dión ta'ani ndó'o ndu'u̱, chi̱ sa̱'á ña̱ kándísa ndu na̱, sa̱'á ño̱ó ká'a̱n ndu̱ xí'ín ndó sa'a̱ ná,
47004014	dá chi̱ ná'á ndú ña̱ ni̱ na̱taki sato'o yo̱ Jesús ni̱ kee Ndios, ta kándísa ta'ani ndu ña̱ dánátaki na̱ ndu'u̱ táto̱'on ni̱ kee na xí'ín Jesús, dá nakui̱ta dáó yó noo̱ ná.
47004015	Chi̱ xí'o ndu mií ndú ña̱ ndó'o ndu ndidaá ta̱ndó'ó yó'o sa̱'á ña̱ kú'u̱ nda̱'o ini ndu̱ sa'a̱ ndo̱, dión, dá ná ndukua'a̱ cháá ka̱ ña̱yuu natiin ña̱ mani̱ xí'o Ndios, dá kía̱n kua'a̱ cháá ka̱ ña̱yuu naki̱'o ndivé'e noo̱ Ndios, dá ná natiin na cháá ka̱ ña̱ñó'ó.
47004016	Sa̱'á ño̱ó ko̱ kútúú ta'on ini ndu̱, va̱'ará sa̱ kúyatá yikí ko̱ño ndu̱ kua'a̱n, tído iin rá iin kuu̱ kuu̱ di'a ndúsa̱á nío̱ ndú kua'a̱n.
47004017	Dá chi̱ ta̱ndó'ó ló'o̱, ña̱ ndó'o tóo nío̱ ndú ñayuú yó'o, ño̱ó kía̱n xí'o ña̱ ni'i̱ ndú iin ña̱ ndato ká'ano noo̱ Ndios, ña̱ ni iin kuu̱ o̱ ndí'i.
47004018	Ta ko̱ ndí'i ta'on ini ndu̱ sa̱'á ña̱ ndé'á xí'ín noo̱ yo̱. Di'a ndí'i ini ndu̱ sa̱'á ña̱ ko̱ túu, ña̱ ko̱ xi̱ní yo̱ xí'ín noo̱ yo̱. Dá chi̱ ña̱ ndé'é yó xí'ín noo̱ yo̱, ño̱ó kía̱n ndi'i va. Tído ña̱ ko̱ xi̱ní yo̱ xí'ín noo̱ yo̱, ño̱ó kía̱n ni iin kuu̱ ta̱'ón o̱ ndí'i. 5
47005001	Dá chi̱ ná'á ndu'u̱ ña̱ yikí ko̱ño ndíxi ndu kúú táto̱'on iin ve'e ndéi tóo ndu ñayuú yó'o. Ta tá ná kasandaá kuu̱ nata̱ni̱a̱n, dá ko'o̱n Ndios ki̱'o na iin ve'e kandei ndu, ña̱ kía̱n ko̱ ní káva̱'a xí'ín ndá'a̱ ta̱a, ña̱ ni iin kuu̱ o̱ ndí'i, ña̱ kúú kuendá induú.
47005002	Sa̱'á ño̱ó nda'í tána ndu, chi̱ kóni̱ kíi̱ ndu̱ nandixi ndu yikí ko̱ño sa̱á, ña̱ kúú kuendá induú.
47005003	Ki̱'o dión, dá nandixi ndu iin yikí ko̱ño sa̱á, dá o̱ kóo vichí ndú.
47005004	Ta nani ndíxi ndu yikí ko̱ño yó'o, nda'í tána ndu, dá chi̱ ko̱ kóni̱ ta'on ndu kando̱o vichí ndú. Di'a kóni̱ ndu̱ ña̱ nandixi ndu iin yikí ko̱ño sa̱á, dá kía̱n naá yikí ko̱ño xí'i̱ yó'o, dá ni'i̱ ndú iin yikí ko̱ño ña̱ kataki chíchí.
47005005	Ta mií Ndios kúú na̱ ni̱ saki ña̱ dión kee na xí'ín ndú, ta ni̱ xi̱'o na Espíritu ná noo̱ ndú, dá ná kandaa̱ ini ndu̱ ña̱ miía̱n ndaa̱ dión kee na xí'ín ndú.
47005006	Sa̱'á ño̱ó daá ió ta̱ndeé iní ndu̱ no̱ó ña̱ yó'o, ta ná'á ndú ña̱ xía̱n nani ndíxi ii̱ ndú yikí ko̱ño yó'o, xíká vá ndíta ndu noo̱ ió sato'o yo̱ Jesús.
47005007	Xíonoo ndu xí'ín ña̱ kándéé iní ndu̱ ña̱ ki̱'o dión kíán, ta ko̱ ndí'i ini ndu̱ sa̱'á ña̱ xiní ndu̱ xí'ín noo̱ ndú.
47005008	Tído kándéé ká'ano ini ndu̱ ña̱ dión koo, sa̱'á ño̱ó kóni̱ cháá ka̱ ndu̱ dánkoo ndu yikí ko̱ño yó'o, dá kuu nakui̱ta ndu noo̱ sato'o yo̱ Jesús.
47005009	Sa̱'á ño̱ó ndí'i ini ndu̱, á mií ndú ndéi xíká ndú noo̱ ná o á mií ndú sa̱ ndíta ndu noo̱ ná, ña̱ kóni̱ ndu̱ kíán nata'an ini na̱ xiní na̱ ña̱ kée ndu.
47005010	Dá chi̱ miía̱n ndúsa̱ nakui̱ta ndidaá tá'a̱n yó noo̱ Cristo Jesús, noo̱ koo na keyíko̱ na̱, dá natiin iin rá iin yó ya̱'i sa̱'á ña̱ ni̱ kee yó nani ni̱ sa̱ ndixi yó yikí ko̱ño yó'o, á mií yó ni̱ kee yó ña̱ va̱'a, o á mií yó ni̱ kee yó ña̱ kini.
47005011	Ta sa̱'á ña̱ ná'á ndú ña̱ kánian yu̱'ú ni'ini yó na̱ kúú sato'o yo̱, sa̱'á ño̱ó ndí'i ini ndu̱ dáxino̱ ini ndu̱ ña̱yuu, dá kandísa na ña̱ ndaa̱ dána'a̱ ndu̱. Ta mií Ndios kúú na̱ ná'á va̱'a táto̱'on ki̱'o kúú ndú, ta kándéé iní ndu̱ ña̱ ki̱'o dión ta'ani kátóni̱ ini ndo̱.
47005012	Tído ná dá'a ni ka'án ndó ña̱ nandió kuéi ndu chinaní va̱'a ndu mií ndú noo̱ ndo̱, di'a kóni̱ ndu̱ ña̱ ni'i̱ ndo̱ ña̱ ka'a̱n va̱'a ndó sa'a̱ ndú'u̱, dá kía̱n nónó noo̱ ndo̱ ka'a̱n ndo̱ xí'ín ña̱yuu kátoó chíndaya̱'ii mií sa̱'á ña̱ luu ká'a̱n na̱, tído yakó nda̱'o nío̱ ná.
47005013	Chi̱ tá ká'án dao ndó ña̱ lóko̱ kúú ndú, dá kía̱n lóko̱ va kúú ndú sa̱'á Ndios, tá dáá. Tído tá ká'án ndó ña̱ kéndísá'ano ndu, dá kía̱n ña̱ va̱'a mií vá ndó kíán.
47005014	Ta kú'u̱ nda̱'o ini Cristo sa'a̱ ndú, ta ño̱ó kía̱n kédaá, sa̱'á ño̱ó ndí'i ini ndu̱ kéchóon ndu noo̱ ná, chi̱ ná'á ndú ña̱ sa̱'á ña̱ ni̱ xi'i̱ mií ná sa'a̱ ndidaá ña̱yuu, sa̱'á ño̱ó ni̱ xi'i̱ ndidaá ña̱yuu.
47005015	Ni̱ xi'i̱ Jesús sa'a̱ ndidaá ña̱yuu, dá kía̱n ná dá'a ka̱ ni kandei yó keeá ña̱ kóni̱ mií yó. Di'a kánian kandei yó kee yó ña̱ kóni̱ na̱ ni̱ xi'i̱ sa'a̱ yo̱, ta ni̱ na̱taki na̱.
47005016	Sa̱'á ño̱ó ko̱ nákani ka̱ ini ndu̱ sa̱'á ña̱yuu táto̱'on ki̱'o nákani ini ña̱yuu ko̱ ná'á Ndios. Ta va̱'ará ni̱ sa̱ ka'án ndú ña̱ iin ta̱a oon ni̱ sa̱ kuu Cristo, tído viti ko̱ nákani ka̱ ini ndu̱ dión sa'a̱ ná.
47005017	Dá chi̱ ndi ndáa miíó ña̱yuu ñó'o ti̱xi ndá'a̱ Cristo, ni̱ nduu na iin ña̱yuu sa̱á. Ta ndidaá ña̱ ni̱ sa̱ kuu na tá sata̱ ni̱ ka̱ndo̱o vaan, ta ndidaá ñá ni̱ nduu sa̱á.
47005018	Ta ndidaá ña̱ yó'o kée mií Ndios, na̱ ni̱ na̱ki'in tá'an va̱'a xí'ín yó sa̱'á ña̱ ni̱ kee Cristo. Ta ni̱ xi̱'o na choon no̱ó ndu'u̱ ña̱ kía̱n dána'a̱ ndu̱ no̱ó ña̱yuu ndi kee na, dá naki'in tá'an va̱'a Ndios xí'ín ná.
47005019	Chi̱ sa̱'á ña̱ ni̱ kee Cristo, sa̱'á ño̱ó kuu naki'in tá'an va̱'a Ndios xí'ín ña̱yuu, chi̱ ko̱ taó kuendá ta'on ka̱ na̱ sa̱'á kua̱chi kée ña̱yuu. Ta ni̱ sa'anda na̱ choon no̱ó ndu̱ ña̱ dána'a̱ ndu̱ no̱ó ña̱yuu ndi kee na, dá naki'in tá'an va̱'a Ndios xí'ín ná.
47005020	Ta ndu'u̱ kúú na̱ ni̱ chi̱kata Cristo kane'e ndu to̱'on na no̱ó ña̱yuu, sa̱'á ño̱ó kéchóon Ndios ndu'u̱, dá ká'a̱n ndu̱ xí'ín ña̱yuu. Sa̱'á ño̱ó seí nda'í ndu̱ noo̱ ndo̱'ó xí'ín kuu̱ Cristo ña̱ koo ini ndo̱ naki'in tá'an va̱'a ndó xí'ín Ndios.
47005021	Ta Cristo kúú na̱ ko̱ ní ya̱'a ta'on kee kua̱chi, tído ni̱ na̱kuido na kua̱chi yó, dión, dá ni̱ ka̱ndo̱o yó kúú yó ña̱yuu ko̱ó kua̱chi noo̱ Ndios sa̱'á ña̱ ni̱ kee na dión. 6
47006001	Ta viti ndu'u̱ kúú na̱ kéchóon xí'ín Cristo, sa̱'á ño̱ó ká'a̱n ni'ini ndu noo̱ ndo̱ ña̱ ná dá'a ni koo ini ndo̱ natiin oon ndó ña̱ mani̱ ni̱ kee Ndios xí'ín ndó.
47006002	Dá chi̱ di'a kaá tuti ii̱ Ndios: Mií kuu̱ ni̱ ka̱xii, kuu̱ dáá ni̱ seídó'i ndo̱'ó. Chi̱ tá ni̱ kasa̱ndaá kuu̱ ni̱ da̱kákii ndo̱'ó, kuu̱ dáá ni̱ chi̱ndeéí ndo̱'ó. Ta kuu̱ víti kúú kuu̱ ni̱ ka̱xi Ndios, chi̱ mií kuu̱ víti kóni̱ na̱ dáka̱ki na ndo̱'ó.
47006003	Ta ni iin tó'ón ña̱'a nóo ko̱ yá'a ndu kee ndu noo̱ ni iin tó'ón ña̱yuu, dá kía̱n ná o̱ ní'i̱ ná ndi koo ka'a̱n ndava̱'a na sa'a̱ choon ni̱ xi̱'o Ndios noo̱ ndú.
47006004	Di'a ná'a̱ ndu̱ mií ndú noo̱ ndidaá ña̱ kée ndu ña̱ kúú ndú na̱ kéchóon ndaa̱ noo̱ Ndios, dá chi̱ xí'o ndeé nda̱'o ini ndu̱, va̱'ará ndó'o ndu ta̱ndó'ó sa'a̱ choon kée ndu, o va̱'ará kámani̱ ña̱'a noo̱ ndú, ta dión ta'ani kée ndu tá ndó'o nío̱ ndú.
47006005	Ta xí'o ndeé ta'ani ini ndu̱ va̱'ará káni na ndu'u̱, o va̱'ará sadí na̱ ndu'u̱ ve'e ka̱a, o va̱'ará kua̱'á ña̱yuu ndákuei naá xí'ín ndú, o va̱'ará choon ndeé nda̱'o kée ndu, o va̱'ará ko̱ kídi̱ ndu̱ dao sa̱kuaá, o va̱'ará ko̱ ní'i̱ ndú ña̱'a kasá'an ndu dao ta'ándá.
47006006	Ta noo̱ choon kée ndu, vii kée ndu, ta kéchóon ndu ña̱ ndi̱chí xí'o Ndios, ta ió kueé ini ndu̱, ta va̱'a ini ndu̱, ta xí'ín ndée̱ Espíritu ii̱ Ndios kéchóon ndu, ta kú'u̱ ndisa ini ndu̱ sa'a̱ ndidaá ña̱yuu,
47006007	ta dána'a̱ ndu̱ to̱'on ndaa̱, ta xí'ín ndée̱ mií Ndios kée ndu ndidaá ña̱'a, ta né'e ndu ña̱ kúú ña̱ ndaa̱ xí'ín ndá'a̱ kuá'a ndu̱, xí'ín ndá'a̱ íti ndu̱, dá chindeé ndú mií ndú.
47006008	Ió dao ña̱yuu xí'o ña̱ñó'ó noo̱ ndú, ta ió dao ka̱ na̱ ko̱ó ña̱ñó'ó ná noo̱ ndú. Ta dao na chínaní kini na ndu'u̱, ta dao ka̱ na̱ chínaní va̱'a ñaá ná. Ta va̱'ará chínaní tó'ón ná ndu'u̱, tído na̱ ndaa̱ va kúú ndú.
47006009	Ta ió dao ña̱yuu kée na ña̱ ko̱ nákoni na̱ ndu'u̱, tído ná'á vá ná ndu'u̱. Sa̱ ndi̱i va kúú ndú xiní ndu̱, tído takí ii̱ vá ndú. Ta va̱'ará kéndava̱'a kini na xí'ín ndu'u̱, tído ko̱ xí'i̱ ta'on ndu.
47006010	Ta va̱'ará ndúkú ña̱yuu ña̱ kandei nda'í ndu̱, tído daá kádii̱ iní ndu̱. Ta va̱'ará kúnda'í ndu̱, tído di'a ndekuíká ndú ña̱yuu xí'ín to̱'on Ndios. Ta va̱'ará ni ña̱'a ta'on ko̱ó noo̱ ndú, tído di'a kómí ndú ndidaá ña̱ va̱'a cháá ka̱.
47006011	Ni̱ nono̱ yú'u̱ ndú ni̱ ka'a̱n ndaa̱ ndu̱ xí'ín ndó, na̱ ñoo Corinto xaa̱n, ta ndino'o ini ndú xí'ín nío̱ ndú ni̱ ka'a̱n ndu̱ xí'ín ndó.
47006012	Ko̱ ní sadí ndu̱ nío̱ ndú noo̱ ndo̱'ó, mií di'a ndó kúú na̱ ni̱ sadi nío̱ ndo̱ no̱ó ndu'u̱.
47006013	Ta kóni̱ ndu̱ ña̱ kee ndó xí'ín ndú táto̱'on ki̱'o ni̱ kee ndu xí'ín ndó, sa̱'á ño̱ó seí nda'í ndu̱ noo̱ ndo̱ táto̱'on kée iin tatá xí'ín de̱'e ra ña̱ konó ta'ani ndó nío̱ ndo̱ noo̱ ndú'u̱.
47006014	O̱ sa̱ kóo ini ndo̱ naki'in tá'an nóó ndó xí'ín ña̱yuu ko̱ kándísa Jesús. Dá chi̱, ¿á náki'in tá'an nóó ña̱ ndaa̱ xí'ín ña̱ ko̱ ndáa̱, ká'án ndó? Ta, ¿á náki'in tá'an nóó noo̱ tóo̱n xí'ín noo̱ íin naá?
47006015	Ta, ¿á kuu naki'in tá'an nóó Cristo xí'ín ña̱ u'u̱? Ta, ¿á kuu naki'in tá'an nóó iin na̱ kándísa Jesús xí'ín iin na̱ ko̱ kándísa?
47006016	Ta, ¿á kuu naki'in tá'an nóó ve'e ño̱'o Ndios ta̱kí xí'ín ña̱ kúú yoko̱, ká'án ndó? Ta yóó kúú ve'e ño̱'o noo̱ ió Ndios ta̱kí, chi̱ di'a kaá mií ná noo̱ tuti ii̱ ná: Kooi xí'ín ná, ta kanooi tein na. Ta yu'u̱ kakuu Ndios noo̱ ná, ta mií ná kakuu na̱ ñooi̱.
47006017	Ta sa̱'á ña̱ dión kíán, sa̱'á ño̱ó kaá ta'ani na di'a: Kankuei ndó tein ña̱yuu ko̱ kándísa xaa̱n, ta kuxoo ndó kua'án ndo̱, kaá Ndios, na̱ kúú sato'o yo̱. Ta ni o̱ sa̱ káko̱'on ndá'a̱ ndo̱ ña̱ kini kée na, dá kía̱n natiin va̱'i ndo̱'ó.
47006018	Ta yu'u̱ ná kakuu tatá noo̱ ndo̱, ta ndo'ó ná kakuu de̱'e yií yu'u̱ xí'ín de̱'e di'íi̱, kaá Ndios, na̱ kúú sato'o yo̱, na̱ kómí ndidaá tá'a̱n choon. 7
47007001	Na̱ mani̱ miíi̱, ki̱'o dión ví ndato ni̱ xi̱'o Ndios to̱'on na noo̱ yo̱, sa̱'á ño̱ó ná taó yo̱ mií yó noo̱ ndidaá tá'a̱n ña̱ dáyako̱ ñíi̱ yo̱ xí'ín ña̱xintóni̱ yo̱ noo̱ Ndios. Ta dión, dá ná kasandaá yo̱ koo vii yo̱ noo̱ mií ná sa̱'á ña̱ yu'ú ni'ini yó na̱.
47007002	Natiin va̱'a ndó ndu'u̱ xí'ín ndino'o ini ndo̱, dá chi̱ ni iin tó'ón ndó ko̱ ní dár'u'u̱ ndu̱, ta ni iin tó'ón ndó ko̱ ní dákí'in ndu iin íchi̱ kini, ta ni iin tó'ón ndó ko̱ ní dánda'í ndu̱.
47007003	Ta ko̱ ká'i̱n dión, dá ka'a̱n kua̱chii sa'a̱ ndo̱, chi̱ sa̱ ni̱ ka'i̱n xí'ín ndó ña̱ nda̱ ma̱á ini nío̱ ndú ñó'o ndo'ó. Sa̱'á ño̱ó iin kakuu yó tá ni̱ xi'i̱ yo̱, ta iin kakuu yó tá takí yo̱.
47007004	Ta ió nda̱'o ta̱ndeé iníi̱ ká'i̱n xí'ín ndó ña̱ nákani inii̱, ta va̱'a nda̱'o ká'i̱n sa'a̱ ndo̱ noo̱ dao ka̱ ña̱yuu. Ta ni̱ na̱kutíí xí'ín ta̱ndeé iní, ta ni̱ na̱kutí ndaa̱ nío̱ ndú xí'a̱n kádii̱ ini ndu̱ tein ndidaá ta̱ndó'ó ndó'o ndu.
47007005	Chi̱ tá ni̱ ka̱sáa̱ ndu̱ Macedonia yó'o, ni lú'u̱ ko̱ ní náni'i̱ ndée̱ ndú, dá chi̱ ndeí kúú míí vá no̱ó ni̱ xi̱onoo ndu ni̱ ndo'o nda̱'o ndu, chi̱ ni̱ da̱ndó'o ña̱yuu nío̱ ndú, ta ni̱ sa̱ yu̱'ú ni'ini nío̱ ndú.
47007006	Tído mií Ndios, na̱ xí'o ta̱ndeé iní no̱ó na̱ ndó'o nío̱, no̱ón kúú na̱ ni̱ xi̱'o ta̱ndeé iní no̱ó ndu'u̱ sa̱'á ña̱ ni̱ ndi̱sáa̱ Tito.
47007007	Ta o̱ du̱ú sa̱'á ña̱ ni̱ ndu̱sáa̱ oon ni xi, dá chi̱ ni̱ na̱tiin ta'ani ndu ta̱ndeé iní sa̱'á ña̱ ni̱ xi̱'o ndó ta̱ndeé iní noo̱ xí, chi̱ ni̱ na̱kani xi ña̱ ndáti kíi̱ ndo̱ koni tuku ndó yu'u̱, ta ni̱ na̱kani ta'ani xi ña̱ kúnda'í nda̱'o ini ndo̱ sa̱'á kua̱chi ni̱ kee ndó, ta ndí'i ini ndo̱ sa̱'á yu'u̱. Sa̱'á ño̱ó ni̱ kadii̱ cháá ka̱ inii̱.
47007008	Dá chi̱ va̱'ará ni̱ da̱kúnda'í inii̱ ndo̱'ó xí'ín tuti ni̱ taai ko̱saa̱ noo̱ ndo̱, tído ko̱ kútúú ta'on inii̱ viti no̱ó ña̱ ni taai ni̱ saa̱ noo̱ ndo̱. Chi̱ va̱'ará ni̱ kutúú inii̱ tá ni̱ taai ña̱, tído viti kándaa̱ inii̱ ña̱ tóó vá ni̱ ku̱nda'í ini ndo̱ ni̱ keean.
47007009	Ta viti kádii̱ inii̱, tído ko̱ kádii̱ ta'on inii̱ sa̱'á ña̱ ni̱ da̱kúnda'í iníi̱ ndó. Di'a kádii̱ inii̱, dá chi̱ sa̱'á ña̱ ni̱ ku̱nda'í iní ndo̱, ño̱ó ni̱ kedaá xí'ín ndó, dá ni̱ na̱ndikó iní ndo̱ sa̱'á kua̱chi ni̱ kee ndó. Chi̱ mií vá Ndios kúú na̱ ni̱ xi̱'o ña̱ ni̱ ku̱nda'í iní ndo̱ sa̱'á kua̱chi ni̱ kee ndó. Sa̱'á ño̱ó ni lú'u̱ ko̱ ní tu̱ú ndó ni̱ kee ndu.
47007010	Dá chi̱ tá xí'o Ndios ña̱ kúnda'í iní yo̱ sa̱'á kua̱chi kée yó, ño̱ó kía̱n kédaá xí'ín yó, dá nandikó iní yo̱ sa̱'á ña̱ ni̱ kee yó, dá ni'i̱ yo̱ ña̱ ka̱ki yó. Sa̱'á ño̱ó ko̱ kánian ta'u'u̱ ini yo̱ tá ndó'o yó dión. Tído ña̱ kúnda'í ini xí'o ñayuú yó'o, ño̱ó kía̱n xí'o ña̱ naá yó.
47007011	Tído kande̱'é ndó, chi̱ sa̱'á ña̱ ni̱ xi̱'o Ndios ña̱ ni̱ ku̱nda'í iní ndo̱, ño̱ó ni̱ kedaá xí'ín ndó, sa̱'á ño̱ó ndi ki̱'o ví ni̱ ndi̱'i ini ndo̱ kee ndó ña̱ kóni̱ mií ná, ta ni̱ ndi̱'i ini ndo̱ ndeyíko̱ ndo̱ choon, ta ni̱ ta'u'u̱ ini ndo̱ ni̱ xini ndo̱ kua̱chi ñoó, ta ni̱ yu̱'ú ndo̱ ni̱ xini ndo̱án, ta ndi ki̱'o ví ni̱ ka̱toó ndo̱ koni ndo̱ yu'u̱, ta ni̱ ndi̱'i cháá ka̱ ini ndo̱ ni̱ kee ndó choon ni̱ sa'andai̱ noo̱ ndo̱, ta ni̱ da̱ndó'o ndó nío̱ ta̱a ni̱ kee kua̱chi ñoó. Ta noo̱ ndidaá ña̱ yó'o ni̱ na'a̱ ndo̱ ña̱ ni̱ kendaa̱ ndo̱ choon.
47007012	Tá ni̱ taai tuti ñoó ko̱saa̱a̱n noo̱ ndo̱, ko̱ ní táai ña̱, dá keyíko̱ ndo̱ sa̱'á ra̱ ni̱ ya̱'a ni̱ kee kua̱chi, ta ni ko̱ ní táai ña̱ ko̱saa̱a̱n chindeéán na̱ ni̱ ta'u'u̱. Di'a ni̱ taai ña̱ ko̱saa̱a̱n noo̱ ndo̱, dá na'a̱ ndo̱ mií ndó noo̱ Ndios ña̱ ndí'i ini ndó kee ndó choon sa'ándá ndu̱.
47007013	Ta sa̱'á ña̱ ni̱ kee ndó dión, sa̱'á ño̱ó ni̱ ndu̱ká'ano cháá ka̱ ta̱ndeé iní ndu̱. Tído ni̱ kadii̱ cháá ka̱ ini ndu̱ sa̱'á ña̱ ni̱ kadii̱ nda̱'o ini Tito, chi̱ ni̱ na̱tiin xi ta̱ndeé iní ká'ano ni̱ kee ndidaá ndo'ó.
47007014	Chi̱ ni̱ ka'i̱n xí'ín xí ña̱ va̱'a kee ndó xí'ín xí, ta ko̱ ní xíka'an ta'on noo̱í sa̱'á ña̱ ni̱ ka'i̱n dión xí'ín xí. Chi̱ táto̱'on ki̱'o ká'a̱n ndu̱ ndino'o ña̱ ndaa̱ xí'ín ndó, ki̱'o dión ta'ani ni̱ xi̱nko̱o ndaa̱ ndidaá ña̱ ni̱ ka'a̱n va̱'a ndu sa'a̱ ndo̱ noo̱ xí.
47007015	Ta ni̱ ndu̱ká'ano cháá ka̱ ña̱ kú'u̱ ini xi̱ sa'a̱ ndo̱, chi̱ ndísaa̱ ini xi̱ táto̱'on ki̱'o ni̱ seídó'o ndidaá ndó choon ni̱ ta'a̱nda̱ noo̱ ndo̱, chi̱ ni̱ na̱tiin va̱'a ndó xi̱ xí'ín ña̱ yu'ú ndo̱, ta xí'ín ña̱ ndéi̱ ni̱no ndó.
47007016	Ta kádii̱ nda̱'o inii̱, chi̱ noo̱ ndidaá ña̱'a kándéé inii̱ ndo̱'ó. 8
47008001	Ta viti, ñani, kóni̱ ndu̱ nakani ndu xí'ín ndó sa̱'á ña̱ mani̱ kée Ndios xí'ín ndidaá na̱ kúú kuendá Jesús ndéi chí Macedonia.
47008002	Chi̱ va̱'ará ni̱ xirndodó ñaá ta̱ndó'ó, tído kádii̱ nda̱'o ini na̱, ta va̱'ará kúnda'í nda̱'o na, tído kua̱'á nda̱'o di̱'ón ni̱ doko̱ ná.
47008003	Ta yu'u̱ xí'o ndaa̱ kuendá sa'a̱ ná, ña̱ ndino'o ini ná ni̱ xi̱'o na di̱'ón táto̱'on ki̱'o sáa̱ ndée̱ ná, ta ni̱ ya̱'a cháá ka̱ ví ni̱ xi̱'o na no̱ó ña̱ sáa̱ ndée̱ ná.
47008004	Ta ni̱ seí nda'í nda̱'o na no̱ó ndu'u̱ ña̱ ná kandía ndu tiin ndu di̱'ón ni̱ da̱taká na̱, dá kuu chindeé ná ña̱yuu kúnda'í, na̱ kúú ña̱yuu Ndios.
47008005	Va̱'a cháá ka̱ ví ni̱ kee na no̱ó ña̱ ndáti ndu kee na, dá chi̱ dinñó'ó ni̱ na̱ki̱'o na mií ná noo̱ ndá'a̱ sato'o yo̱ Jesús. Ni̱ ndi'i, dá ni̱ na̱ki̱'o na mií ná kueídó'o na ndu'u̱ táto̱'on ki̱'o kóni̱ mií Ndios.
47008006	Sa̱'á ño̱ó ni̱ ka'a̱n ni'ini ndu noo̱ Tito ña̱ táto̱'on ki̱'o ni̱ chi̱ndeé xí ndo̱'ó tá ni̱ ka̱sá'á ndó kétútí ndó di̱'ón chindeé ndó na̱ kúnda'í ñoó, ki̱'o dión ta'ani ná dáxi̱nko̱o xi choon no̱ó ña̱ mani̱ kee ndó yó'o.
47008007	Va̱'a kée ndó noo̱ ndidaá ña̱'a, chi̱ kándéé ká'ano iní ndo̱ Jesús, ta ti̱'a ndó ka'a̱n va̱'a ndó, ta ndichí ndo̱ no̱ó ña̱'a Ndios, ta ndino'o ini ndo̱ kée ndó ndi ndáa mií vá choon, ta kú'u̱ nda̱'o ini ndo̱ sa'a̱ ndú. Sa̱'á ño̱ó koo ini ndo̱ kee va̱'a ta'ani ndó no̱ó ña̱ mani̱ yó'o.
47008008	Ta ña̱ ká'i̱n xí'ín ndó, ko̱ kíán iin choon sa'ándái̱ noo̱ ndo̱. Di'a kóni̱i̱ ña̱ kande̱'é va̱'a ndó táto̱'on ki̱'o ndí'i ini dao ka̱ ñani yo̱ chindeé ná na̱ kámani̱ ña̱'a noo̱, dá ná kande̱'á á miía̱n ndaa̱ ió ña̱ kú'u̱ ini ndo̱ sa̱'á ña̱yuu ndó'o dión.
47008009	Ta sa̱ na'á vá mií ndó sa̱'á ña̱ mani̱ ni̱ kee Jesucristo, na̱ kúú sato'o yo̱, sa'a̱ yo̱, dá chi̱ sa̱'á ña̱ kú'u̱ nda̱'o ini na̱ sa'a̱, sa̱'á ño̱ó ni̱ ndee na mií ná iin ta̱a kúnda'í, va̱'ará kuíká nda̱'o na. Ta sa̱'á ña̱ ni̱ ndenda'í na̱ mií ná, sa̱'á ño̱ó ni'i̱ yo̱ ña̱ koo kuíká yó noo̱ Ndios.
47008010	Ta viti kóni̱ yu'u̱ ka'a̱n ni'inii noo̱ ndo̱ sa̱'á ña̱ yó'o. Chi̱ kánian dáxi̱nko̱o ndó choon yó'o viti, chi̱ nda̱ kuia̱ ao ni̱ ka̱sá'á ndó kétútí ndó di̱'ón ñoó, ta o̱ du̱ú ña̱ yó'o oon ni ní kee ndó, chi̱ mií ndó ni̱ ndaki ini ña̱ dión koo.
47008011	Sa̱'á ño̱ó dáxi̱nko̱o kíi̱ ndo̱ choon yó'o, chi̱ táto̱'on ki̱'o luu ni̱ chi̱kaa̱ ini ndo̱ kee ndóa̱n mií sa'a̱, ki̱'o dión ndi̱'i ini ndo̱ dáxi̱nko̱o ndóa̱n viti. Ta ki̱'o ndóa̱n táto̱'on ki̱'o ió ña̱ noo̱ ndo̱.
47008012	Chi̱ tá ná ki̱'o ndóa̱n xí'ín ndino'o ini ndo̱, dá kía̱n nata'an ini Ndios koni na̱án, chi̱ ko̱ xíka̱ ta'on na ña̱ ki̱'o yó ña̱ ko̱ó noo̱ yo̱.
47008013	Ta ko̱ ká'a̱n ta'on yu'u̱ ña̱ yó'o xí'ín ndó sa̱'á ña̱ kóni̱i̱ ña̱ kandei va̱'a dao ka̱ ña̱yuu, dá kando̱o ndá'a̱ ndo̱.
47008014	Di'a kóni̱ yu'u̱ ña̱ chindeé tá'an yó tá kamani̱ ña̱'a noo̱ yo̱, chi̱ tiempo viti kánian koto ni'ini ndó na̱ kúnda'í ñoó xí'ín ña̱ kándo̱o noo̱ ndo̱, dá chindeé ndó na̱ xí'ín ña̱ kámani̱ noo̱ ná. Dión, dá ná nandió kuéi na chindeé ná ndo̱'ó xí'ín ña̱ xínñó'ó ndó ió noo̱ ná, dión, dá chindeé tá'an yó tá kámani̱ ña̱'a noo̱ yo̱.
47008015	Dá chi̱ di'a kaá tuti ii̱ Ndios: “Ña̱yuu ni̱ ndi̱tútí kua̱'á ña̱'a, ta ko̱ ní kándo̱o ta'an vaan. Ta na̱ ni̱ ndi̱tútí lú'a̱n, ko̱ ní kámani̱ ta'an vaan.”
47008016	Tído ndivé'e Ndios, chi̱ mií ná ni̱ kedaá xí'ín Tito, sa̱'á ño̱ó ndí'i ini xi̱ sa'a̱ ndo̱ táto̱'on ki̱'o ndó'o miíi̱.
47008017	Chi̱ xí'ín ndino'o ini xí ni̱ na̱tiin xi choon ni̱ xi̱'o ndu noo̱ xí. Ta sa̱'á ña̱ ndí'i ini xi̱ sa'a̱ ndo̱, sa̱'á ño̱ó ko̱saa̱ xi̱ noo̱ ndéi ndó, chi̱ ki̱'o dión ni̱ chi̱kaa̱ ini mií xí.
47008018	Ta ni̱ ta̱nda'á ta'ani ndu iin ka̱ ñani yo̱ ko̱saa̱ ra̱ xí'ín xí, ta ndeí kúú míí vá noo̱ ndítútí na̱ kúú kuendá Jesús ká'a̱n va̱'a na sa'a̱ rá, chi̱ kéchóon va̱'a ra no̱ó to̱'on va̱'a ká'a̱n sa'a̱ Jesús.
47008019	Ta o̱ du̱ú dión oon ni kíán, ta̱a yó'o kúú ra̱ ni̱ ka̱xi dao ka̱ na̱ kúú kuendá Jesús ña̱ kía̱n kane'e tá'an ra kanoo ra xí'ín ndu'u̱ natiin ndu di̱'ón, ña̱ ni̱ ketútí dao ka̱ ñani yo̱. Ta kee ndu choon yó'o, dá ná natiin sato'o yo̱ ña̱ñó'ó, dá kandaa̱ ini ndo̱ ña̱ kóni̱ ndu̱ chindeé ñaá ndú noo̱ choon yó'o.
47008020	Ta ki̱'o dión ni̱ chi̱kaa̱ ini ndu̱, dá kía̱n ni iin tó'ón ña̱yuu ná dá'a ni nakani kuáchi̱ ini kande̱'é ná ndu̱ sa̱'á di̱'ón kua'a̱ ni̱ ndi̱tútí ná kane'e ndu ko'o̱n ndu̱.
47008021	Chi̱ ndí'i ini ndu̱ kéndísá'ano ndu choon. Ta o̱ du̱ú noo̱ sato'o yo̱ Jesús oon ni ndí'i ini ndu̱ kee ndu dión, nda̱ no̱ó ña̱yuu ta'ani ndí'i ini ndu̱ kéndísá'ano ndu.
47008022	Ta tánda'á ta'ani ndu iin ka̱ ñani yo̱ ko̱saa̱ ra̱ xí'ín ta̱a yó'o. Ta kua̱'á nda̱'o ta'ándá ni̱ na'a̱ ra̱ mií rá noo̱ ndú ña̱ ndí'i nda̱'o ini ra̱ kendaa̱ ra̱ choon. Ta viti ndí'i cháá ka̱ ini ra̱ chindeé rá ndo̱'ó, chi̱ ió nda̱'o ta̱ndeé iní ra̱ xí'ín ndó.
47008023	Ta kana'á ndó ña̱ Tito kúú ra̱ né'e tá'an xí'ín yu'u̱, ta kéchóon dáó xí xí'íín noo̱ ndo̱'ó. Ta uu̱ ka̱ ñani yo̱ ko̱saa̱ xí'ín xí kúú ra̱ ni̱ ta̱nda'á dao ka̱ na̱ kúú kuendá Jesús ko̱saa̱ ra̱, ta xí'ín ta̱a yó'o natiin Cristo ña̱ñó'ó.
47008024	Ta na'a̱ ndo̱ mií ndó no̱ó ta̱a yó'o ña̱ kúú ndó na̱ kú'u̱ ini sa'a̱ na̱ kúnda'í ñoó, dá ná kandaa̱ ini dao ka̱ na̱ kúú kuendá Jesús sa̱'á ña̱ va̱'a ni̱ kee ndó, dá ná dá'a ni dátu̱ú ndó ndu'u̱ no̱ó ká'a̱n va̱'a ndu sa'a̱ ndo̱ noo̱ rá. 9
47009001	Ko̱ xínñó'ó ka̱ ka'i̱n xí'ín ndo'ó sa̱'á di̱'ón, ña̱ kía̱n kétútí dao ka̱ na̱ kúú kuendá Jesús, dá chindeé ná ña̱yuu Ndios ndéi kuendá Judea,
47009002	chi̱ sa̱ na'á váí ña̱ ndino'o ini ndo̱ kóni̱ ndo̱ chindeé ndó na̱. Ta ká'a̱n va̱'i sa'a̱ ndo̱'ó noo̱ ñani yo̱ ndéi Macedonia yó'o, chi̱ ká'i̱n xí'ín ná ña̱ ndo'ó, na̱ ndéi Acaya xaa̱n, nda̱ kuia̱ ao ió nduu ndo̱ chindeé ndó ña̱yuu kúnda'í. Ta sa̱'á ña̱ ni̱ ndi̱'i ini ndo̱ kee ndó dión, sa̱'á ño̱ó ni̱ chi̱kaa̱ ta'ani ini na̱ kee na dión.
47009003	Tído ni̱ ta̱nda'í ñani yo̱ yó'o ko̱saa̱ ra̱ noo̱ ndéi ndó, dá kía̱n ná dá'a ni kando̱o tó'ín no̱ó ña̱ ni̱ ka'a̱n va̱'i sa'a̱ ndo̱ sa'a̱ choon yó'o, dá ná xi̱nko̱o ña̱ ni̱ ka'i̱n xí'ín ná ña̱ kandei nduu ndo̱.
47009004	Dá chi̱ oon ni ví saa̱ dao na̱ ndéi Macedonia xí'íín, ta koni na̱ ña̱ ko̱ ndéi nduu ndo̱ xí'ín di̱'ón ñoó, dá kía̱n kaka'an nda̱'o noo̱ ndú'u̱ sa̱'á ña̱ ni̱ ka̱ndeé iní ndu̱ ndo̱'ó, ta ko̱ ní sá ndei nduu ndo̱. Tído ví'í ka̱ ví kaka'an noo̱ mií ndó.
47009005	Sa̱'á ño̱ó ni̱ chi̱kaa̱ inii̱ ña̱ va̱'a cháá ka̱ ni̱ seí nda'í no̱ó ta̱a yó'o ña̱ ko̱saa̱ ra̱ noo̱ ndéi ndó dinñó'ó, dá chindeé rá ndo̱'ó ketútí ndó di̱'ón, ña̱ ni̱ kaa ndo̱ ki̱'o ndó. Ta dión, dá ná kandei nduu ndo̱ ki̱'o ndóa̱n xí'ín ndino'o ini ndo̱, dá ná dá'a ni kakian ña̱ ni̱ kendúsa̱ ndu̱ xí'ín ndó.
47009006	Ta ká'i̱n xí'ín ndó ña̱ kande̱'é ndó táto̱'on ndó'o na̱ xíti, chi̱ na̱ xíti cháá, cháá vá dákée na. Ta na̱ xíti kua'a̱, kua'a̱ dákée na.
47009007	Ta iin rá iin ndó ki̱'o táto̱'on ki̱'o ni̱ chi̱kaa̱ ini nío̱ ndo̱. Ta o̱ sa̱ kí'o ndóa̱n xí'a̱n kúnda'í ini ndo̱, ni sa̱'á ña̱ miía̱n ndúsa̱ ki̱'o ndóa̱n. Chi̱ náta'an ini Ndios xiní na̱ na̱ xí'o ña̱ xí'a̱n kádii̱ iní na̱.
47009008	Ta na̱ ká'ano nda̱'o kúú Ndios, sa̱'á ño̱ó kuu va ndekua'a̱ ná ña̱'a va̱'a noo̱ ndo̱, dá kía̱n ni iin tó'ón ta'on ña̱'a ná o̱ kómani̱ noo̱ ndo̱, dá kía̱n ná koo ni ña̱'a chindeé ndó dao ka̱ na̱.
47009009	Dá chi̱ di'a kaá tuti ii̱ Ndios: Ni̱ dasá rá ña̱ ió noo̱ rá, ta ni̱ xi̱'o raa̱n no̱ó na̱ kúnda'í, ta iin ni̱ ka̱ndo̱o va ña̱ ndaa̱ ni̱ kee ra noo̱ Ndios.
47009010	Ta mií ná xí'o tata no̱ó ra̱ xíti, ta xí'o ta'ani na pan no̱ó na̱ kuíko, ta mií ná ndekua'a̱ tata ió noo̱ ndo̱. Ta ndekua'a̱ ta'ani na ña̱ va̱'a kee ndó xí'ín dao ka̱ ña̱yuu.
47009011	Dión, dá koni ndo̱ koo kua̱'á ña̱'a noo̱ ndo̱, dá kuu ki̱'o kua'a̱ ndo̱ ña̱'a no̱ó ña̱yuu xínñó'án. Dá tá ná naki̱'o ndu di̱'ón ñoó noo̱ ná, dá kía̱n naki̱'o na ndivé'e noo̱ Ndios sa̱'án.
47009012	Chi̱ tá ná naki̱'o ndu di̱'ón yó'o no̱ó na̱ kúnda'í ñoó, o̱ du̱ú ña̱'a xínñó'ó oon ni ña̱yuu Ndios ni'i̱ ná xí'án, dá chi̱ di'a kua̱'á nda̱'o noo̱ ndivé'e naki̱'o na noo̱ Ndios sa̱'án.
47009013	Ta sa̱'á ña̱ natiin na di̱'ón ni̱ kemáni̱ ndo̱ ná, sa̱'á ño̱ó keká'ano na Ndios, chi̱ miía̱n ndaa̱ seídó'o ndó to̱'on va̱'a sa'a̱ Cristo. Ta keká'ano ta'ani na Ndios sa̱'á ña̱ ni̱ xi̱'o ndó kua̱'á nda̱'o di̱'ón ni̱ chi̱ndeé ndó mií ná xí'ín dao ka̱ ña̱yuu.
47009014	Ta ki̱'o dión ta'ani kaka̱ na̱ ña̱ mani̱ noo̱ Ndios sa'a̱ ndo̱, chi̱ kú'u̱ nda̱'o ini na̱ sa'a̱ ndo̱, chi̱ mií Ndios ni̱ kedaá xí'ín ndó, dá ni̱ kee ndó ña̱ mani̱ ká'ano yó'o xí'ín ná.
47009015	Ta ndivé'e ká'ano Ndios, chi̱ ká'ano nda̱'o ña̱ mani̱ ni̱ kee na xí'á. Ta ko̱ ní'i̱ yo̱ to̱'on va̱'a ka'a̱n yo̱ sa̱'án. 10
47010001	Ta yu'u̱ Pablo seí nda'í va̱'i noo̱ ndo̱ xí'ín ña̱ nda'í ió inii̱, xí'ín ña̱ ió va̱'a inii̱ táto̱'on ki̱'o ni̱ kee mií Cristo, va̱'ará ká'a̱n dao ndó ña̱ iin ta̱a vitá iní kúú yu'u̱ tá nákaa̱i̱ tein ndó xaa̱n, tído tá nákaa̱ xíkáí, de̱én nda̱'o ká'i̱n xí'ín ndó.
47010002	Tído seí nda'ávíi̱ noo̱ ndo̱ ña̱ tá ná saa̱i̱, ná dá'a ni kendúsa̱ ndo̱ xí'íín ña̱ ka'a̱n dee̱ín xí'ín ndó, chi̱ miía̱n ndaa̱ kuiti ko̱saa̱ nduui̱ ka'a̱n dee̱ín xí'ín na̱ ká'a̱n ña̱ xíonoo ndu kée ndu táto̱'on ki̱'o kée ña̱yuu kuendá ñayuú yó'o.
47010003	Miía̱n ndaa̱ ndéi ndu ñayuú yó'o, tído ko̱ kéchóon ta'on ndu ña̱'a ió ñayuú yó'o, dá na̱á ndu̱ xí'ín ña̱ kini.
47010004	Chi̱ ko̱ kéchóon ta'on ndu ña̱ ió ñayuú yó'o, dá na̱á ndu̱ xí'ín ña̱ kini. Chi̱ nda'á chóon, ña̱ kía̱n kéchóon ndu, kúú ndée̱ xí'o mií Ndios. Ta xí'ín ña̱ yó'o dánaá ndu̱ noo̱ dándáki ña̱ kini.
47010005	Ta xí'ín ndée̱ yó'o ta'ani dátu̱ú ndú ndidaa ña̱ to̱'ón kéchóon ña̱yuu. Ta dátu̱ú ta'ani ndu ndidaá ña̱xintóni̱ táyíí, ña̱ kédaá xí'ín ná, dá ko̱ nákoni na̱ Ndios. Ta náchi'i ndu ndidaá ña̱xintóni̱ ña̱yuu ti̱xi ndá'a̱ Cristo Jesús, dá ná kueídó'o ñaá ná.
47010006	Ta ió nduu ndu̱ dándó'o ndu nío̱ na̱ ko̱ xi̱ín kueídó'o tá ná kasandaá ndo̱ kueídó'o ndisa ndó to̱'on Ndios.
47010007	Kande̱'é va̱'a ndó ndi káa iin rá iin ña̱'a. Tá ió iin káa ndó nákoni mií ña̱ kúú ndó kuendá Cristo, dá kía̱n kánian taó kuendá va̱'a ndó, chi̱ táto̱'on ki̱'o kúú ndó kuendá Cristo, ki̱'o dión ta'ani kúú ndu'u̱.
47010008	Chi̱ va̱'ará yá'i cháá noo̱ chíndaya̱'ii choon né'i, tído ko̱ xíka'an ta'on noo̱í, chi̱ mií sato'o yo̱ Cristo ni̱ xi̱'o choon yó'o noo̱í, dá dákuá'anoi ndo̱'ó no̱ó ña̱ kándísa ndó. Ta ko̱ ní xi̱'o na ña̱ noo̱í ña̱ dánaái̱ noo̱ ndo̱.
47010009	Ta o̱ sa̱ ká'án ndó ña̱ ndúkúí dáyu̱'íi̱ ndo̱'ó xí'ín to̱'on ká'i̱n noo̱ tuti tánda'í ko̱saa̱ noo̱ ndo̱.
47010010	Chi̱ kaá dao ndó ña̱ miía̱n ndaa̱ de̱én nda̱'o ká'i̱n noo̱ tuti táai tánda'í ko̱saa̱ noo̱ ndo̱, ta kuáchi̱ nda̱'o choon sa'ándái̱ noo̱ ndo̱. Tído tá iói̱ xí'ín ndó, ko̱ kúú ta'on yu'u̱ iin ta̱a ndeé iní, ta ni ko̱ tí'ai ka'a̱n va̱'i, kaá dao ndó.
47010011	Tído ká'i̱n xí'ín na̱ ká'a̱n dión ña̱ ná kana'á ná ña̱ táto̱'on ki̱'o ká'a̱n ndu̱ noo̱ tuti táa ndu, ki̱'o dión ta'ani kee ndu tá ná saa̱ ndu̱ noo̱ ndéi ndó xaa̱n.
47010012	Ta ko̱ chíndaa̱ no̱ó ndu̱ ki'in tá'an ndu xí'ín ta̱ kátoó chíndaya̱'i mií, ta ni ko̱ chídáó tá'an ndu mií ndú xí'ín rá. Tído ta̱a yó'o, ndéi ra chíki̱'ó ra̱ mií rá xí'ín ña̱ kée ra, ta chídáó rá mií rá xí'ín ra̱ kée táto̱'on kée mií rá. Ta sa̱'á ña̱ kée ra dión, sa̱'á ño̱ó ko̱ ñó'o ndi'i ta'on ini ra̱.
47010013	Tído ndu'u̱, ko̱ yá'a ta'on ndu chíndaya̱'i ndu mií ndú cháá ka̱ no̱ó choon né'e ndu. Di'a chíndaya̱'i ndu mií ndú táto̱'on káa choon ni̱ xi̱'o mií Ndios noo̱ ndú, ta xí'ín choon yó'o ni̱ kasa̱ndaá ndu̱ noo̱ ndéi ndó.
47010014	Ko̱ yá'a ta'on ndu tá sa'ándá ndu̱ choon noo̱ ndo̱, chi̱ yá'a ndu tá ko̱ ní saa̱ ndu̱ noo̱ ndéi ndó. Tído ndu'u̱ kúú ra̱ mií no̱ó ni̱ saa̱ ni̱ da̱ná'a̱ to̱'on va̱'a sa'a̱ Cristo Jesús noo̱ ndo̱.
47010015	Ta ko̱ yá'a ta'on ndu chíndaya̱'i ndu mií ndú no̱ó choon kée dao ka̱ na̱. Ña̱ kóni̱ ndu̱ kía̱n kua'ano cháá ka̱ ndo̱ xí'ín ña̱ kándéé iní ndo̱ Jesús, dá ná kandaya̱'i cháá ka̱ choon kée ndu tein ndó, táto̱'on ki̱'o dándáki choon né'e ndu.
47010016	Ndi'i, dá ko'o̱n ndu̱ dána'a̱ ndu̱ to̱'on va̱'a sa'a̱ Jesús no̱ó na̱ ndéi xíká cháá ka̱ noo̱ ndo̱'ó, ta o̱ kú'u ta'on ndu dána'a̱ ndu̱ no̱ó dána'a̱ dao ka̱ ta̱a, dá kía̱n ná dá'a ni chindaya̱'i ndu mií ndú no̱ó choon ni̱ kee dao ka̱ ra̱.
47010017	Ta na̱ ká'án kuryíí, kánian kuryíí ná sa̱'á ña̱ ni̱ kee sato'o yo̱ Ndios sa'a̱ ná.
47010018	Dá chi̱ ña̱yuu, na̱ chíndaya̱'i mií, ko̱ kándo̱o va̱'a na noo̱ Ndios. Di'a ña̱yuu, na̱ chíndaya̱'i mií Ndios, no̱ón kúú na̱ kándo̱o va̱'a. 11
47011001	Kóni̱i̱ ña̱ ndeé ní koo ini ndo̱ sa̱'í viti, chi̱ ko'i̱n ka'i̱n xí'ín ndó táto̱'on kée iin ra̱ ndúlóko̱. Tído ndeé koo ini ndo̱ sa̱'í,
47011002	dá chi̱ kékuión yu'u̱ sa'a̱ ndo̱ táto̱'on kuión ini Ndios sa'a̱ ndo̱, dá chi̱ sa̱ ni̱ ka̱ndo̱oi ña̱ naki̱'o viií ndo̱'ó noo̱ iin tó'ón Cristo kakuu yíi̱ ndo̱ táto̱'on kée iin tatá tá kua'a̱n ra̱ naki̱'o ra de̱'e di'í tákí ra̱ noo̱ ndá'a̱ ta̱a kakuu yíi̱ xí. Chi̱ kóni̱i̱ ña̱ koo vii ndo̱ naki̱'oi noo̱ mií Cristo.
47011003	Tído nákani inii̱ sa'a̱ ndo̱, dá chi̱ táto̱'on ki̱'o ni̱ kee koo̱, tá'a̱n kirí mañá ni̱ da̱nda̱'í Eva, oon ni ví ki̱'o dión nadaká ta̱a to̱'ón ña̱xintóni̱ ndo̱, dá ya̱'a ndó koni xíxi ndó Cristo.
47011004	Dá chi̱ tá ve̱i dao ka̱ ta̱a, ta díin dána'a̱ ra̱ sa'a̱ Jesús o̱ du̱ú ña̱ ni̱ da̱ná'a̱ mií ndu'u̱ noo̱ ndo̱, ta dána'a̱ ra̱ sa'a̱ iin ka̱ espíritu noo̱ Espíritu ii̱ Ndios, na̱ ni̱ na̱tiin ndó, ta díin va dána'a̱ ra̱ sa̱'á to̱'on va̱'a sa'a̱ Jesús o̱ du̱ú ña̱ ni̱ da̱ná'a̱ ndu̱ noo̱ ndo̱, tído xí'o ndeé ini ndo̱ sa'a̱ rá.
47011005	Ta kí'in ki̱'oi ña̱ ko̱ kúú ta'oin iin ta̱a nóo no̱ó ta̱a chínaní ndó kúú apóstol ndáya̱'i.
47011006	Chi̱ va̱'ará ko̱ tí'a yu'u̱ ka'a̱n va̱'i, tído ko̱ kámani̱ ta̱'ón ña̱ ndi̱chí ni̱ xi̱'o Ndios no̱ói̱. Dá chi̱ noo̱ ndidaá vá ña̱'a ni̱ kee ndu, ta noo̱ ndidaá ña̱'a ni̱ ka'a̱n ndu̱, ni̱ na'a̱ ndu̱ tein mií ndó ña̱ dión kíán.
47011007	¿Á ni̱ ya̱'i ni̱ keei kua̱chi sa̱'á ña̱ ni̱ kenóoi miíí, dá kandaya̱'i ndo̱'ó, xiní ndo̱? Chi̱ tá ni̱ da̱ná'i̱ to̱'on va̱'a Ndios noo̱ ndo̱, ko̱ ní kí'in ya̱'i ta'an vei.
47011008	Ta sa̱ xi̱o ndaai̱ di̱'ón ndá'a̱ dao ka̱ na̱ kúú kuendá Jesús ni̱ sa̱ kuu ya̱'avii, dá ni̱ sa̱ ioi̱ ni̱ da̱ná'i̱ noo̱ ndo̱.
47011009	Tá ni̱ sa̱ ioi̱ xí'ín ndó, ta nda'í kómani̱ ña̱'a noo̱í, tído ni iin tó'ón ndó ko̱ ní dándi̱'i inii̱. Chi̱ ndidaá ña̱'a sa̱ komani̱ noo̱í ni̱ xi̱'o dao ka̱ ñani yo̱, na̱ ni̱ kii chí kuendá Macedonia. Ta noo̱ ni iin ña̱'a ko̱ ní dándi̱'i inii̱ ndo̱'ó, ta ni iin kuu̱ o̱ dándi̱'i inii̱ ndo̱'ó no̱ó ña̱ xínñó'í.
47011010	Ta sa̱'á ña̱ nákaa̱ to̱'on ndaa̱ Cristo ini nío̱í, sa̱'á ño̱ó ká'i̱n xí'ín ndó ña̱ ko̱ íin ta'on kuu di̱tá ña̱ chíndaya̱'ii choon kéei sa̱'á ña̱ ko̱ kí'in ya̱'i noo̱ ndo̱'ó, na̱ ndéi chí Acaya xaa̱n.
47011011	Ta, ¿ndiva̱'a ká'i̱n dión, ká'án ndó? ¿Á ko̱ kú'u̱ ta'on inii̱ sa'a̱ ndo̱'ó, nda̱ni? Mií Ndios kúú na̱ ná'á ña̱ kú'u̱ nda̱'o inii̱ sa'a̱ ndo̱.
47011012	Ta ña̱ kéei kía̱n ko̱ kí'in ya̱'avii noo̱ ndo̱, ta dión ii̱ vá keei, dá ná o̱ ní'i̱ dao ka̱ ta̱a, tá'a̱n ra̱ ndúkú chindaya̱'ii mií, ndi kee ra chidáó tá'an ra mií rá xí'ín ndu'u̱.
47011013	Dá chi̱ ta̱a ñoó kúú apóstol to̱'ón, ta kúú rá ta̱a kéchóon xí'ín ña̱ ma̱ñá, chi̱ kée ra mií rá ña̱ kúú rá apóstol Cristo.
47011014	Tído ná dá'a ni naá téí ini ndo̱ ña̱ ki̱'o dión kée ra, dá chi̱ dión ta'ani kée ña̱ u'u̱, chi̱ kéean miíán ña̱ kúúán táto̱'on iin ángel ndato tóo̱n.
47011015	Sa̱'á ño̱ó o̱ du̱ú iin ña̱ kuáchi̱ kíán kandaa̱ ini yo̱ ña̱ ta̱a kéchóon no̱ó ña̱ u'u̱ kée ra mií rá ña̱ kúú rá ta̱ kéchóon no̱ó ña̱ ndaa̱. Tído kasandaá iin kuu̱, dá keyíko̱ sa'a̱ rá táto̱'on káa choon ni̱ kee ra.
47011016	Nándió ko̱o tukui ká'i̱n xí'ín ndó ña̱ ná dá'a ni ka'án ndó ña̱ ndúlóko̱i̱. Tído tá ká'án ndó ña̱ dión kíán, dá natiin ndó yu'u̱ táto̱'on iin na̱ ndúlóko̱, dá nónó noo̱í chindaya̱'ii miíí cháá.
47011017	Ta ña̱ ká'i̱n xí'ín ndó viti, ko̱ kíán ña̱ ni̱ na̱tiiin noo̱ sato'o yo̱ Ndios. Chi̱ kíán táto̱'on ká'a̱n iin na̱ ndúlóko̱, sa̱'á ño̱ó kándéé inii̱ chíndaya̱'ii miíí.
47011018	Ta sa̱'á ña̱ kua̱'á nda̱'o ta̱a chíndaya̱'ii mií sa̱'á ña̱ kée ra ñayuú yó'o, sa̱'á ño̱ó chindaya̱'i ta'ani yu'u̱ miíí.
47011019	Chi̱ ndino'o ini ndo̱ xí'o ndeé iní ndo̱ seídó'o ndó ta̱a ndeé to̱'on, va̱'ará kaá ndo̱ ña̱ kúú ndó na̱ ndi̱chí.
47011020	Ta xí'o ndeé ta'ani ini ndo̱ va̱'ará náchi'i dao ra ndo̱'ó ti̱xi ndá'a̱ rá, o va̱'ará kétí'a dao ra ndo̱'ó, o va̱'ará xío ndaa dao ra ña̱'a ndó, o va̱'ará chíndaya̱'i dao ra mií rá noo̱ ndo̱, o va̱'ará káni dao ra da'a̱nda̱ noo̱ ndo̱.
47011021	Ta xíka'an ví no̱ói̱ ka'i̱n xí'ín ndó ña̱ ko̱ ní kée ndu dión xí'ín ndó, chi̱ nóo va ió ini ndu̱. Ta no̱ó ña̱ chíndaya̱'i dao ka̱ ta̱a ñoó mií rá, chindaya̱'i ta'ani yu'u̱ miíí, va̱'ará ká'i̱n táto̱'on ká'a̱n iin ta̱ ndúlóko̱.
47011022	¿Á kúú rá ta̱ hebreo? Ñaá ta'ani kúú yu'u̱. ¿Á kúú rá ta̱ ñoo Israel, ña̱ kúú ñoo Ndios? Ñaá ta'ani kúú yu'u̱. ¿Á kúú rá na̱ ve'e tatá sá'ano Abraham? Ñaá ta'ani kúú yu'u̱.
47011023	¿Á kúú rá ta̱ kéchóon noo̱ Cristo? (Ká'i̱n táto̱'on kée iin na̱ ndúlóko̱.) Tído kéchóon cháá ka̱ yu'u̱ noo̱ Cristo o̱ du̱ú mií rá, chi̱ yu'u̱ kúú ra̱ kua'a̱ cháá ka̱ ni̱ ke̱chóon noo̱ Cristo. Ta sa'a̱ mií ná kua̱'á nda̱'o ta'ándá ni̱ kani ndava̱'a ña̱yuu yu'u̱, ta kua'a̱ cháá ka̱ ta'ándá ni̱ sa̱ káa̱ yu'u̱ ve'e ka̱a, ta kua̱'á nda̱'o ta'ándá daá ió ña̱ kuui̱.
47011024	Ta o'o̱n ta'ándá ni̱ kani na̱ Israel oko̱ sa'o̱n komi̱ chirrión sa̱tá yu'u̱.
47011025	Ta oni̱ ta'ándá ni̱ kani na yu'u̱ xí'ín vara, ta iin ka̱ ta'ándá kua'a̱n na̱ ka'ání ná yu'u̱ xí'ín yuu̱, ta oni̱ ta'ándá ni̱ ke̱ta ka'ani barco ini ta̱ño'o̱ noo̱ nákaa̱i̱ kua'i̱n, ta iin ñoó xí'ín iin nduú ni̱ sa̱ nóo ni'inii no̱ó ta̱ño'o̱.
47011026	Ta ndó'o nda̱'o nío̱í íchi̱ noo̱ xíonooi, chi̱ ióa̱n kuui̱ kée yu̱ta, ta ió ta'ani ña̱ kuui̱ kée ta̱ kui̱'íná, ta ió ña̱ kuui̱ kée na̱ ñooi̱, ta ió ta'ani ña̱ kuui̱ kée na̱ ko̱ kúú na̱ Israel. Ta ió ña̱ kuui̱ noo̱ kúú ñoo ná'ano, xí'ín noo̱ kúú yukú i̱chí xí'ín no̱ó ta̱ño'o̱, ta ió ta'ani ña̱ kuui̱ kée na̱ chínaní mií ña̱ kúú ná kuendá Jesús.
47011027	Ta sa̱'á choon kéei, sa̱'á ño̱ó kúta̱ti nda̱'a vei, ta kua̱'á nda̱'o ta'ándá ko̱ ní sá kidi̱i̱, ta kua̱'á nda̱'o ta'ándá sa̱ xí'i do̱koi̱ ña̱ kuíkoi xí'ín ña̱ íchi̱i̱ ta̱kui̱í, ta kua̱'á nda̱'o ta'ándá ni̱ sa̱ xi̱onoo nditai̱, ta ni̱ sa̱ ndo'o nío̱í ña̱ vi̱xi chi̱ ko̱ó dá'o̱n kandixii.
47011028	Ta noo̱ ndidaá ka̱ ña̱'a, ió iin ka̱ ña̱'a ndó'i iin iin kuu̱ kuu̱, chi̱ nákani nda̱'o inii̱ sa'a̱ ndidaá na̱ kúú kuendá Jesús ndéi iin rá iin ñoo.
47011029	Chi̱, ¿ndi ndáa ndo'ó ndó'o nío̱, ta ko̱ ndó'o ta'ani nío̱ miíí? Ko̱ íin ta'on. O, tá kándéé dao ta̱a dánda'í ra̱ ndo̱'ó, ¿á ko̱ ná'á ta'on ndó ña̱ xído̱ nda̱'o inii̱?
47011030	Tá miía̱n kánian chindaya̱'ii miíí, va̱'a ka̱a̱n ná chindaya̱'ii miíí no̱ó ña̱ ná'a̱ ña̱ kúúí iin ta̱ ko̱ kómí ndée̱ miíí.
47011031	Ta mií Ndios, na̱ kúú tatá sato'o yo̱ Jesucristo, na̱ daá kuití kánian natiin ña̱ñó'ó, no̱ón kúú na̱ ná'á ña̱ ko̱ ká'a̱n to̱'íi̱n.
47011032	Tá ni̱ sa̱ io yu'u̱ ñoo Damasco, ñoó nákaa̱ iin ta̱ né'e choon, ta nákaa̱ ra̱ ti̱xi ndá'a̱ rey Aretas. Kúú ni̱ sa'anda ra̱ choon no̱ó ta̱ ndaá yé'é ñoo ñoó ña̱ ná kandei nduu ra̱ tiin ra yu'u̱, ni̱ ka'án rá.
47011033	Tído ndéi dao ña̱yuu ni̱ taó ná yu'u̱ ventana, dá ni̱ da̱nóo na yu'u̱ ini iin ti̱yika̱ ndi̱ka náo̱ ñoo ñoó, dá ni̱ kuu ni̱ ka̱kii noo̱ ndá'a̱ ta̱a ñoó. 12
47012001	Miía̱n ndaa̱ ndisa ni ña̱'a ko̱ ndáya̱'i ña̱ chindaya̱'ii miíí, tído viti ná ko'i̱n nakanii xí'ín ndó sa̱'á ña̱ ni̱ na'a̱ sato'o yo̱ Jesús noo̱í, xí'ín sa̱'á ña̱ sa̱á ni̱ na̱kani na xí'íín.
47012002	Ta ná'á yu'u̱ sa'a̱ iin ta̱a, ta ta̱a yó'o íin xí'ín Cristo, ta sa̱ io uxi̱ komi̱ kuia̱ ni̱ na̱ki'in ñaá Ndios né'e na ni̱ sa'a̱n na̱ nda̱ induú kúú oni̱. Xíni̱ á ni̱ sa'a̱n ra̱ xí'ín nda̱ yikí ko̱ño ra̱, o nío̱ óon ra ni̱ sa'a̱n. Iin tó'ón dini̱ Ndios kúú na̱ ná'á.
47012003	Ta ná'á yu'u̱ sa̱'á ta̱a yó'o, ta xíni̱ á ni̱ sa'a̱n ra̱ xí'ín yikí ko̱ño ra̱, o nío̱ óon ra ni̱ sa'a̱n. Iin tó'ón dini̱ mií vá Ndios kúú na̱ ná'á.
47012004	Tído miía̱n ndaa̱ ni̱ na̱di̱tá ñaá Ndios noo̱ ndato téí káa noo̱ ió na̱. Ta ñoó ni̱ seídó'o ra to̱'on, ña̱ kía̱n o̱ káti̱'a yó nakani yó, chi̱ ni iin ña̱yuu ko̱ ní ni'i̱ tá'i̱ nakani na sa̱'án.
47012005	Ta kuu va chindaya̱'i yu'u̱ ta̱a yó'o, tído o̱ chíndaya̱'i ta'on yu'u̱ miíí, chi̱ chindaya̱'ii miíí sa̱va̱'a sa̱'á ña̱ ná'a̱ ña̱ kúúí iin ta̱ ko̱ kómí ndée̱ mííí.
47012006	Tído tá ká'án yu'u̱ chindaya̱'avii miíí, dá kía̱n o̱ kákuu ta'on yu'u̱ iin ta̱a oon ini, chi̱ ña̱ ndaa̱ va ka'i̱n. Tído o̱ kée ta'oin dión, dá kía̱n ni iin ña̱yuu ná dá'a ni chindaya̱'i cháá ka̱ na̱ yu'u̱ no̱ó ña̱ ndé'é ná kéei o ña̱ seídó'o na dána'i̱.
47012007	Ta sa̱'á ña̱ ná o̱ yá'a téí chindaya̱'ii miíí sa̱'á ña̱ ndato ni̱ na'a̱ Ndios noo̱í, sa̱'á ño̱ó ni̱ ka̱sáa̱ iin ña̱'a dándó'an nío̱í, ta kíán táto̱'on iin ión yáí tárnee ñíi̱í, xiníi̱, ña̱ kéchóon ña̱ u'u̱ dándó'an níma̱í, dá kía̱n ná o̱ yá'i chindaya̱'avi miíí.
47012008	Ta sa̱ oni̱ ta'ándá ni̱ seí nda'ávíi̱ noo̱ sato'o yo̱ Jesús ña̱ ná di̱tá ná ña̱ kédaá xí'íi̱n ndó'o níma̱í.
47012009	Tído di'a va ni̱ kaa na̱ xí'íín: “Ko̱ó, sa̱ vati̱ va nákaa̱o̱n ti̱xi ña̱ mani̱ kée yu'u̱ xí'ón, chi̱ ndée̱ mií yu'u̱ kía̱n ná'a̱ va̱'a cháá ka̱ no̱ó na̱ ko̱ó ndée̱.” Sa̱'á ño̱ó nda̱ni ndino'o ini yu'u̱ chindaya̱'avii miíí sa̱'á ña̱ ná'a̱ ña̱ kúúí iin ta̱a ko̱ kómí ndée̱ mííí, dión, dá ná'i̱ ña̱ nákaa̱i̱ ti̱xi ndá'a̱ ndée̱ mií Cristo.
47012010	Ta sa̱'á ña̱ ió ndée̱ Cristo xí'íi̱n, sa̱'á ño̱ó kádii̱ inii̱ tá ko̱ó ndée̱í, o tá kána̱'á ña̱yuu xí'íi̱n, o tá kámani̱ ña̱'a no̱ói̱, o tá kéndava̱'a ña̱yuu xí'íi̱n, o tá ndó'o nío̱í. Dá chi̱ tá ko̱ó ndée̱í, dá di'a kúúí iin ta̱a ndakí cháá ka̱ kée Ndios.
47012011	Tído, táto̱'on kée iin ta̱ ndeé to̱'on, ki̱'o dión ni̱ keei sa̱'á ña̱ ni̱ chi̱ndaya̱'avi miíí, tído mií vá ndó ni̱ kedaá xí'íi̱n, sa̱'á ño̱ó ni̱ keei dión. Di'a mií vá ndó kánian nakoni ndo̱ yu'u̱, dá chi̱ noo̱ ni iin tó'ón ta'on ña̱'a ko̱ kándo̱o nóo yu'u̱ no̱ó ta̱a chínaní ndó kúú apóstol ndáya̱'i, va̱'ará ko̱ó ña̱'a kúúí.
47012012	Kua̱'á nda̱'o ña̱'a ná'ano kée na̱ kúú apóstol Jesús ni̱ kee yu'u̱ tein mií ndó, ta ni̱ keei ña̱ xí'a̱n kueé ió inii̱, chi̱ ni̱ keei ña̱ ndato, xí'ín ña̱ kédaá xí'ín ña̱yuu, dá naá iní na̱, xí'ín ña̱ ná'ano ve̱i noo̱ Ndios.
47012013	Sa̱'á ño̱ó, ¿ndí ki̱án va̱'a ni̱ kee yu'u̱ xí'ín dao ka̱ na̱ kúú kuendá Jesús, ta ko̱ ní kéei ña̱ xí'ín ndo'ó, xiní ndo̱? Chi̱ sa̱va̱'a ña̱ ni̱ kee kía̱n ko̱ ní kí'in ya̱'i ta'an vei noo̱ ndo̱. ¡Ká'ano koo ini ndo̱ sa̱'í tá ká'án ndó ña̱ ña̱ yó'o kúú iin kua̱chi kini!
47012014	Kana'á ndó, chi̱ sa̱ ió nduui̱ saa̱i̱ noo̱ ndéi ndó ta'ándá kúú oni̱. Ta o̱ dáta'án ta'on yu'u̱ ndo̱'ó xí'ín ni iin ña̱'a, chi̱ ko̱ ndí'i ta'on ini yu'u̱ sa̱'á ña̱ ió noo̱ ndo̱, di'a ndí'i inii̱ sa'a̱ míí vá ndó. Dá chi̱ ko̱ kánian koto takuáchí leé tatá xi̱, di'a na̱ kúú tatá va kánian koto de̱'e na.
47012015	Ta ndino'o ini yu'u̱ iói̱ ña̱ dándí'i ndidaá ña̱ ió noo̱í sa'a̱ ndo̱, ta ió ta'anii dándí'i ndidaá ndée̱í sa̱'á ña̱ kú'u̱ inii̱ sa'a̱ ndo̱. Ta va̱'ará sá'ano cháá ka̱ ña̱ kú'u̱ inii̱ sa'a̱ ndo̱, tído ndo'ó, dánkoo di'a ndó ña̱ kú'u̱ ini ndo̱ sa̱'í.
47012016	Tído kaá dao ndó ña̱ va̱'ará ko̱ ní kí'in ya̱'i noo̱ ndo̱, tído sa̱'á ña̱ kúúí iin ta̱ ma̱ñá, sa̱'á ño̱ó ni̱ da̱nda̱'ávíi̱ ndo̱'ó, kaá ndo̱.
47012017	¿Á ni̱ da̱nda̱'íi̱ ndo̱'ó xí'ín iin ta̱a ni̱ ta̱nda'í ni̱ saa̱ noo̱ ndo̱, ká'án ndó?
47012018	Ni̱ seí nda'ávíi̱ noo̱ Tito saa̱ xi̱ xí'ín iin ka̱ ñani yo̱ noo̱ ndéi ndó. Ta, ¿á ni̱ da̱nda̱'í Tito ndo̱'ó, tá dáá? ¿Á ko̱ ná'á ndó ña̱ iin tó'ón vá kúú ña̱xintóni̱ ndú, ta iin nóó vá íchi̱ ñó'o ndu'u̱?
47012019	Ndá ndi kuu ká'án ndó ña̱ ká'a̱n ndu̱ dión, dá chi̱ kóni̱ ndu̱ kando̱o va̱'a ndu noo̱ ndo̱. Tído ko̱ó, chi̱ noo̱ Ndios vá ká'a̱n ndu̱ dión sa̱'á ña̱ kúú ndú kuendá Cristo. Ta noo̱ ndidaá ña̱ kée ndu, na̱ mani̱ miíi̱, ndúkú ndu'u̱ ña̱ kua'ano cháá ka̱ ndo̱ íchi̱ Ndios.
47012020	Chi̱ yu'íi̱ ña̱ tá ná saa̱i̱ noo̱ ndéi ndó, oon ni ví natiin yu'u̱ ndo̱'ó ndéi ndó kée ndó ña̱ ko̱ náta'an inii̱, ta dión ni ndo'ó, o̱ náta'an ini ndo̱ kee yu'u̱. Dá chi̱ oon ni ví ndéi ndó ndátó'ón kuáchi̱ ndo̱, o ndéi ndó xí'ín ña̱ u'u̱ ini ndo̱, o ndéi ndó xí'ín ña̱ to̱ndó ndo̱, o ndéi ndó sa'ándá tá'an ndó, o ndéi ndó dátai̱ chi'an tá'an ndó, o ndéi ndó káva̱'a ndó kua̱chi sata̱ dao ka̱ ña̱yuu, o ndéi ndó xí'ín ña̱ táyíí ndó, o ndéi iin rá iin ndó kée ndó ña̱ kóni̱ mií ndó.
47012021	Chi̱ tá ná saa̱i̱ noo̱ ndéi ndó, oon ni ví natiin yu'u̱ ña̱ ka'an noo̱ noo̱ Ndios kee ndó. Ta oon ni ví kuakii xí'ín ndirá noo̱í sa̱'á ña̱ kua̱'á nda̱'o ndó ni̱ ya̱'a ni̱ kee kua̱chi, ta ko̱ ñá'a̱ nandikó iní ndo̱ sa̱'á ña̱ ni̱ kee ndó kua̱chi ka'an noo̱, o sa̱'á ña̱ ni̱ kidi̱ ndo̱ xí'ín na̱ ko̱ kúú ñadi'í ndo̱ o yíi̱ ndo̱, o sa̱'á ndidaá ka̱ kua̱chi ni̱ kee ndó xí'ín ñíi̱ ndo̱. 13
47013001	Ta viti xíno oni̱ ta'ándá saa̱i̱ noo̱ ndéi ndó. Ta kana'á ndó ña̱ xínñó'ó yó uu̱ ña̱yuu o oni̱ ña̱yuu kandita ki̱'o kuendá, dá keyíko̱ yo̱ iin ta̱ndó'ó.
47013002	Sa̱ ni̱ ka'i̱n xí'ín ndó tá ni̱ sa̱ ioi̱ xí'ín ndó, ta viti ká'a̱n tukui xí'ín ndó, ta kee ndó kuendá ña̱ iói̱ xí'ín ndó. Ta xía̱n nani nákaa̱ xíkáí, tánda'í tuti yó'o ko̱saa̱ no̱ó na̱ ni̱ ya̱'a ni̱ kee kua̱chi, xí'ín noo̱ ndidaá ka̱ ndo̱'ó, chi̱ tá ná saa̱ tukui noo̱ ndéi ndó, dá kía̱n ni lú'u̱ ña̱ mani̱ o̱ kóo sa'a̱ ndo̱.
47013003	Chi̱ ndúkú ndó korndodó ndó yu'u̱ nde̱'á á miía̱n ndaa̱ kuiti Cristo kúú na̱ ká'a̱n no̱ó yu'u̱. Ta kana'á ndó ña̱ ko̱ kúú ta'on na iin na̱ ko̱ó ndée̱ xí'ín ndó. Di'a ná'a̱ na̱ ña̱ kómí ná ndidaá ndée̱ xí'ín mií ndó.
47013004	Dá chi̱ va̱'ará ni̱ xi'i̱ Jesús ndi̱ka cruz táto̱'on iin ta̱a ko̱ó ndée̱, tído viti takí na̱ kée ndée̱ mií Ndios. Ta dión ta'ani ndó'o ndu'u̱, ko̱ ta̱'ón ndée̱ kómí ndú ñayuú yó'o táto̱'on ni̱ ndo'o mií Cristo. Tído kataki ndu̱ kandei ndu xí'ín ná kee ndée̱ mií Ndios, dá kechóon ndu noo̱ ndo̱.
47013005	Kande̱'é va̱'a ndó mií ndó, ná kande̱'á á miía̱n ndaa̱ kándéé iní ndo̱ Jesús o ko̱ó, ta korndodó ndo̱ mií ndó. Ta, ¿á ko̱ xí'o ta'on ndó kuendá ña̱ ió Jesucristo xí'ín ndó? Chi̱ tá ko̱ i̱ó na̱ xí'ín ndó, dá kía̱n sa̱ ni̱ ka̱ndo̱o va ndó ni̱ tu̱ú ndó no̱ó ña̱ kándísa ndó.
47013006	Ta kándéé inii̱ ña̱ xí'o ndó kuendá ña̱ ko̱ ní kándo̱o ta'on ndu ni̱ tu̱ú ndú no̱ó ña̱ kándísa ndu.
47013007	Xíka̱ ndu̱ ña̱ mani̱ noo̱ Ndios sa'a̱ ndo̱, dá ni iin tó'ón ndó ná o̱ yá'a kee ña̱ kini. Ta ko̱ kée ndu dión, dá kando̱o va̱'a ndu no̱ó ña̱yuu. Dión kée ndu sa'a̱ ndo̱'ó, dá kati̱'a ndó kee ndó ña̱ va̱'a, va̱'ará ká'a̱n dao ka̱ ña̱yuu ña̱ ni̱ tu̱ú ndú no̱ó ña̱ kándísa ndu.
47013008	Chi̱ o̱ kúu ta'on chituu ndu ña̱ ndaa̱, di'a ndíta ndu chíndeé ndúa̱n.
47013009	Sa̱'á ño̱ó náta'an ini ndu̱ kakuu ndu ta̱a ko̱ó ndée̱ tá ná kuita toon ndó xí'ín ña̱ kándísa ndó. Ta xíka̱ ndu̱ noo̱ Ndios ña̱ ná xi̱nkuei ndó koo ndó táto̱'on ki̱'o kóni̱ mií ná.
47013010	Ta táai to̱'on yó'o ko̱saa̱ noo̱ ndo̱ nani nákaa̱ xíkáí, dá kía̱n, tá ná saa̱i̱ noo̱ ndéi ndó, ná dá'a ni ka'a̱n dee̱ín xí'ín ndó, chi̱ ni̱ xi̱'o sato'o yo̱ Jesús choon yó'o noo̱í, dá dákuá'anoi ndo̱'ó xí'ín to̱'on Ndios, ta ko̱ ní xi̱'o naa̱n noo̱í ña̱ dánaá di'ai ndo̱'ó.
47013011	Ta viti ko'i̱n dándí'i ña̱ ká'i̱n xí'ín ndó. Ná kadii̱ iní ndo̱, ta ndeyíko̱ ndo̱ mií ndó noo̱ Ndios, ta ki̱'o tá'an ndó ta̱ndeé iní, iin tó'ón ná kakuu ña̱xintóni̱ ndo̱, ta kandei va̱'a ndó xí'ín iin rá iin ndó. Ta Ndios, na̱ xí'o ña̱ kandei ñóchí yó, na̱ xí'o ña̱ ku'u̱ ini sa'a̱ sátá'an yó, ná koo xí'ín ndó.
47013012	Ta chitó tá'an ndó noo̱ ndo̱, ta ña̱ yó'o ná kakuu iin ña̱ñó'ó ka'a̱n tá'an ndó ndisá'án sa̱'á ña̱ kúú ndó kuendá Jesús.
47013013	Ta ndidaá ña̱yuu Ndios ndéi xí'ín yu'u̱ yó'o ká'a̱n na̱ ndisá'án xí'ín ndó.
47013014	Ta ná koo ña̱ mani̱ xí'o sato'o yo̱ Jesucristo xí'ín iin rá iin ndó, ta ná ku'u̱ ini sa'a̱ sátá'an ndó táto̱'on ki̱'o kú'u̱ ini Ndios sa'a̱ ndo̱, ta iin ná kakuu ndó kee Espíritu ii̱ ná. Dión ná koo. GAL - Gálatas
48001001	Yu'u̱ kúú Pablo, ta kúúí iin apóstol, na̱ né'e to̱'on Jesucristo. Ta ko̱ kúú ta'on yu'u̱ iin yoo ni̱ ta̱nda'á iin ta̱a, o iin ra̱ ni̱ ka̱xi ta̱a. Dá chi̱ mií vá Jesucristo xí'ín tatá Ndios, na̱ ni̱ da̱nátaki Jesús, kúú na̱ ni̱ ka̱xi yu'u̱.
48001002	Ta yu'u̱ xí'ín ndidaá ka̱ na̱ kúú kuendá Jesús ndéi xí'íín yó'o ká'a̱n ndu̱ ndisá'án xí'ín ndo'ó, na̱ kúú kuendá Jesús ndéi ñoo kuálí ñó'o chí kuendá Galacia xaa̱n.
48001003	Ta mií tatá yo̱ Ndios xí'ín sato'o yo̱ Jesucristo ná kee na ña̱ mani̱ xí'ín ndó, ta naki̱'o na ña̱ koo va̱'a ini ndo̱.
48001004	Jesucristo kúú na̱ ni̱ xi̱'o mií ná ni̱ xi'i̱ na̱ sa̱'á kua̱chi yo̱, dá ni̱ taó xóo na yó ti̱xi ndá'a̱ ndidaá kúú ña̱ kini ió ñayuú yó'o, chi̱ ki̱'o dión ni̱ chi̱kaa̱ ini tatá Ndios ña̱ kee na xí'á.
48001005	Ta daá kuití kánian natiin na ña̱ñó'ó. Dión ná koo.
48001006	Naá vá inii̱ xiníi̱ sa̱'á ña̱ yachi̱ téí ni̱ ka̱sá'á ndó kankuei xoo ndó noo̱ Ndios, na̱ ni̱ kana ñaá sa̱'á ña̱ mani̱ ni̱ kee Jesucristo sa'a̱ ndo̱. Ta viti ká'án ndó ña̱ ió iin ka̱ to̱'on sa̱á ki̱'o ña̱ ka̱ki ndó.
48001007	Tído ko̱ ta̱'ón iin ka̱ to̱'on sa̱á ki̱'o ña̱ ka̱ki yó. Ndéi dao ta̱a tein mií ndó xaa̱n, ta kátoó ra̱ dátu̱ú rá ndo̱'ó, ta kátoó ra̱ nada̱on ra to̱'on va̱'a ña̱ ká'a̱n sa'a̱ Cristo.
48001008	Ta va̱'ará ndu'u̱ o iin ángel ni̱ kii induú ná dána'a̱ iin ka̱ to̱'on sa̱á no̱ó ña̱ ni̱ sa̱ da̱ná'a̱ ndu̱ noo̱ ndo̱, dá kía̱n iin íchi̱ ná kando̱o ndu kakomí ndú kua̱chi noo̱ Ndios.
48001009	Ta sa̱ ni̱ ka'a̱n ndu̱ xí'ín ndó, ta nándió kuéi tuku ndu ká'a̱n ndu̱ xí'ín ndó; ndi ndáa ta̱a díin dána'a̱ o̱ du̱ú to̱'on va̱'a ni̱ da̱ná'a̱ ndu̱ noo̱ ndo̱, dá kía̱n iin íchi̱ ná kando̱o ra kakuu ra ta̱a kómí kua̱chi noo̱ Ndios.
48001010	¿Á ká'án ndó ña̱ xí'ín to̱'on ká'i̱n yó'o ndúkúí ña̱ kando̱o va̱'i no̱ó ña̱yuu o noo̱ Ndios? ¿Á ká'án ndó ña̱ dión ká'i̱n, dá kando̱o va̱'i no̱ó ña̱yuu? Chi̱ tá ndúkú yu'u̱ ña̱ kando̱o va̱'i no̱ó ña̱yuu, dá kía̱n ko̱ kúú ta'on yu'u̱ iin na̱ kéchóon noo̱ Cristo.
48001011	Kóni̱ yu'u̱ ña̱ kana'á ndó, ñani miíi̱, ña̱ to̱'on va̱'a dána'a̱ yu'u̱ ko̱ kúú ta'an vaan ña̱ ni̱ ndaki ini ña̱xintóni̱ ta̱a.
48001012	Dá chi̱ ko̱ ní nátiin ta'on yu'u̱ to̱'on yó'o noo̱ ni iin tó'ón ta̱a, ta ni iin tó'ón ta̱a ko̱ ní dána'a̱ ña̱ noo̱í. Mií vá Jesucristo kúú na̱ ni̱ xi̱'o to̱'on va̱'a yó'o noo̱í.
48001013	Sa̱ ni̱ ni'i̱ tó'on va ndó táto̱'on ki̱'o ni̱ sa̱ kee yu'u̱ tá sa̱ ka̱ndísai táto̱'on kándísa na̱ Israel. Sa̱ ná'á vá ndó táto̱'on ki̱'o kini sa̱ kendava̱'a yu'u̱ xí'ín ña̱yuu kúú kuendá Jesús, chi̱ sa̱ ka̱toói̱ dánaá ndi'i noo̱ ná.
48001014	Ta yu'u̱ ni̱ sa̱ kuu iin ra̱ sa̱ ndíko̱ cháá ka̱ choon sa'ándá ta̱ sá'ano ñooi̱ o̱ du̱ú dao ka̱ ta̱a dáó xí'íín, chi̱ ni̱ sa̱ ndi̱'i cháá ka̱ inii̱ sa̱ keei choon sa'ándá ta̱ sá'ano ñoó.
48001015	Tído mií Ndios ni̱ ka̱xi yu'u̱ nda̱ rá ko̱ ñá'a̱ kakii, ta ni̱ kana na yu'u̱ sa̱'á ña̱ kú'u̱ ini na̱ sa̱'í. Ta no̱ón kúú na̱ ni̱ na̱ta'an ini
48001016	na'a̱ na̱ de̱'e na noo̱í, dá ná dána'a̱ yu'u̱ no̱ó na̱ ko̱ kúú na̱ Israel. Ta ko̱ ní sa'a̱n ta'oin ndato̱'ín ni iin tó'ón ña̱yuu ndí ki̱án dána'i̱.
48001017	Ta ni ñoo Jerusalén ko̱ ní sa'i̱n ndato̱'ín ta̱ sa̱ daá kúú apóstol no̱ó yu'u̱ sa̱'á ndi kee dána'i̱. Ña̱ ni̱ keei kía̱n dinñó'ó ka̱ ni̱ sa'i̱n chí kuendá Arabia di'a. Dá ni̱ na̱ndió ko̱o tukui ñoo Damasco.
48001018	Tá ni̱ ya̱'a oni̱ kuia̱, dá ni̱ keei kua'i̱n ñoo Jerusalén, dá konii̱ Pedro, ta kana'í na̱. Tá ni̱ saa̱i̱ noo̱ ió na̱, dá ni̱ sa̱ ioi̱ xí'ín ná sa'o̱n va kuu̱.
48001019	Tído ko̱ ta̱'ón dao ka̱ na̱ kúú apóstol ni̱ xinii̱, sa̱va̱'a iin tó'ón Jacobo, na̱ kúú ñani sato'o yo̱ Jesús, kúú na̱ ni̱ xinii̱.
48001020	Ta ná'á míí Ndios ña̱ ko̱ ká'a̱n to̱'ín no̱ó ña̱ táai ko̱saa̱ noo̱ ndo̱.
48001021	Tá ni̱ ndi'i, dá ni̱ sa'i̱n chí kuendá Siria, xí'ín kuendá Cilicia di'a.
48001022	Ta na̱ kúú kuendá Jesucristo ndéi chí kuendá Judea ko̱ ná'á ta'on na yu'u̱ tiempo daá.
48001023	Sa̱va̱'a ña̱ ni̱ seídó'o na sa'a̱ yú'u̱ kúú ña̱: “Ta̱a káa kúú ta̱a sa̱ kendava̱'a xí'ín yó tá sata̱, tído viti xíonoo ra kásto̱'on ra xí'ín ña̱yuu to̱'on va̱'a sa'a̱ Jesús, tá'a̱n ña̱ sa̱ ka̱toó ra̱ dánaá ra̱ tá sata̱.”
48001024	Ta ni̱ keká'ano na Ndios sa̱'á ña̱ ni̱ kee na xí'íín. 2
48002001	Tá ni̱ ya̱'a uxi̱ komi̱ kuia̱, dá ni̱ na̱ndió ko̱o tukui ñoo Jerusalén xí'ín Bernabé. Ta ndáka ta'anii Tito ni̱ sa'i̱n.
48002002	Chi̱ mií Ndios ni̱ xi̱'o ña̱ ni̱ ka̱ndaa̱ inii̱ ña̱ kánian ko'i̱n ñoó. Ta sa̱'á ña̱ ko̱ kóni̱i̱ ña̱ naá óon choon kéei, sa̱'á ño̱ó ni̱ na̱kanii xí'ín sa̱va̱'a na̱ ndíta no̱ó na̱ kúú kuendá Jesús sa'a̱ ndí ki̱án dána'i̱ no̱ó na̱ ko̱ kúú na̱ Israel.
48002003	Ta ni̱ na̱ta'an va ini na̱, sa̱'á ño̱ó ko̱ ní kéndúsa̱ na̱ ña̱ ta'a̱nda̱ ñíi̱ Tito, ta̱ ni̱ sa̱ ió dáó xí'íín, va̱'ará kúú rá iin ta̱a griego.
48002004	Ta ni̱ ku̱'u de̱'é ta'ani dao ra̱ kaá kúú kuendá Jesús tein ndu'u̱ kana̱ní ñaá rá, ná kande̱'á ndí ki̱án kée ndu sa̱'á ña̱ ni̱ ka̱nkuei xoo ndu ti̱xi ndá'a̱ ley Moisés sa̱'á ña̱ ndíta ndu xí'ín Cristo Jesús. Chi̱ kóni̱ ra̱ ña̱ kaño'o i̱í ndú ti̱xi ndá'a̱ ley Moisés.
48002005	Tído ni lú'u̱ ví ko̱ ní sónó ndu'u̱ noo̱ rá ña̱ kee ndu ña̱ kóni̱ ra̱, dá kía̱n ná kandita ndaa̱ ii̱ ní ndó no̱ó to̱'on ndaa̱ ña̱ ká'a̱n sa'a̱ Jesús.
48002006	Tído ni iin ka̱ to̱'on sa̱á ko̱ ní ka'a̱n na̱ ndíta no̱ó na̱ kúú kuendá Jesús xí'íi̱n. Ta̱a ndáya̱'i kúú ná, tído ko̱ né'e ta̱ndíni, dá chi̱ ni iin tó'ón ña̱yuu ko̱ máni̱ cháá ka̱ noo̱ Ndios o̱ du̱ú dao ka̱ na̱. Iin nóó vá kúú ndidaá ña̱yuu noo̱ Ndios.
48002007	Ta di'a ni̱ na̱koni va na ña̱ mií Ndios ni̱ xi̱'o choon no̱ói̱ ña̱ dána'i̱ no̱ó na̱ ko̱ kúú na̱ Israel sa̱'á to̱'on va̱'a ña̱ ká'a̱n sa'a̱ Jesús, táto̱'on ki̱'o ni̱ xi̱'o Ndios choon noo̱ Pedro ña̱ dána'a̱ na̱ to̱'on va̱'a yó'o no̱ó na̱ Israel.
48002008	Ta mií Ndios, na̱ ni̱ ka̱xi Pedro ña̱ kane'e na to̱'on va̱'a sa'a̱ Jesús dána'a̱ no̱ó na̱ Israel, no̱ón ta'ani kúú na̱ ni̱ ka̱xi yu'u̱ ña̱ kane'i to̱'on va̱'a yó'o dána'i̱ no̱ó na̱ ko̱ kúú na̱ Israel.
48002009	Ta ni̱ na̱koni Jacobo xí'ín Cefas xí'ín Juan, tá'a̱n na̱ ndíta no̱ó na̱ kúú kuendá Jesús, ña̱ miía̱n ndaa̱ kuiti Ndios ni̱ xi̱'o choon yó'o noo̱í, chi̱ ni̱ tiin na ndá'í, xí'ín ndá'a̱ Bernabé, ña̱ ná'a̱ ña̱ iin ni̱ nduu ndu xí'ín ná. Ta ni̱ ka̱ndo̱o ndu xí'ín ná ña̱ ko'o̱n ndu̱ dána'a̱ ndu̱ no̱ó na̱ ko̱ kúú na̱ Israel, ta mií ná ko'o̱n dána'a̱ tein na̱ Israel.
48002010	Sa̱va̱'a ña̱ ni̱ xika̱ na̱ no̱ó ndu̱ kíán ña̱ ná dá'a ni nandodó ndu̱ chindeé ndú na̱ kúnda'í ndéi ñoo Jerusalén. Ta sa̱ ño̱ó kúú váán ndí'i inii̱ keei.
48002011	Tído tá ni̱ ka̱sáa̱ Pedro ñoo Antioquía, dá ni̱ da̱náni yu'u̱ na̱, dá chi̱ ña̱ ni̱ kee na ñoó kúú iin ña̱ ko̱ vá'a noo̱ Ndios.
48002012	Chi̱ tá ko̱ ñá'a̱ kasaa̱ dao ta̱a ni̱ ta̱nda'á Jacobo, dá ni̱ sa̱sá'an Pedro xí'ín na̱ ko̱ kúú na̱ Israel. Tído tá ni̱ ndi'i ni̱ ka̱sáa̱ ta̱a ñoó, dá ni̱ ka̱sá'á kúxoo va Pedro no̱ó na̱ ko̱ kúú na̱ Israel. Ta kúú ko̱ ní sásá'an ka̱ na̱ xí'ín ná, chi̱ yu'ú na̱ kée ra̱ ká'a̱n ña̱ miía̱n ndúsa̱ ta'a̱nda̱ ñíi̱ ndidaá ta̱a kúú kuendá Jesús.
48002013	Ta sa̱'á ña̱ ni̱ kee na dión, sa̱'á ño̱ó ni̱ ku̱xoo ta'ani dao ka̱ na̱ Israel kuendá Jesús. Ta nda̱ Bernabé ni̱ kee ta'ani dión, chi̱ ni̱ ku̱xoo ta'ani na táto̱'on ki̱'o ni̱ kee dao ka̱ ta̱ uu̱ noo̱ ñoó.
48002014	Tá ni̱ xini yu'u̱ ña̱ ko̱ kéndúsá'ano na táto̱'on ki̱'o dándáki to̱'on ndaa̱ ña̱ ká'a̱n sa'a̱ Jesús, dá ni̱ kaai̱ xí'ín Pedro noo̱ ndidaá na̱ kúú kuendá Jesús ni̱ na̱taka ñoó: “Mií ní kúú iin ta̱a Israel, tído kée ní táto̱'on ki̱'o kée na̱ ko̱ kúú na̱ Israel, ta ko̱ nákaa̱ ka̱ ní ti̱xi ndá'a̱ ley na̱ Israel. Sa̱'á ño̱ó, ¿ndiva̱'a kéndúsa̱ ní xí'ín na̱ ko̱ kúú na̱ Israel ña̱ kee na choon sa'ándá ley na̱ Israel, tá dáá?
48002015	“Mií yó kúú na̱ Israel, chi̱ ni̱ kakió ñoo Israel. Ta ko̱ kúú yó ña̱yuu tu̱kú yá'a kée kua̱chi noo̱ ley yo̱.
48002016	Ta ná'á yó ña̱ ni iin tó'ón ña̱yuu o̱ kúu kando̱o vii noo̱ Ndios sa̱'á ña̱ kée na choon sa'ándá ley Moisés, chi̱ sa̱va̱'a sa̱'á ña̱ kándéé iní na̱ Jesucristo, sa̱'á ño̱ó kándo̱o vii ná noo̱ Ndios. Chi̱ sa̱'á ña̱ kándísa yó Jesucristo, sa̱'á ño̱ó kándo̱o vii yo̱ noo̱ Ndios. Ta kíán sa̱'á ña̱ kándéé iní yo̱ iin tó'ón dini̱ Jesucristo va, ta o̱ du̱ú sa̱'á ña̱ kée yó choon sa'ándá ley. Chi̱ ni iin tó'ón ña̱yuu o̱ kúu kando̱o vii noo̱ Ndios sa̱'á ña̱ kée na choon sa'ándá ley.
48002017	“Ta sa̱'á ña̱ ndúkú yó kando̱o vii yo̱ noo̱ Ndios sa̱va̱'a sa̱'á ña̱ kándéé iní yo̱ Jesucristo, sa̱'á ño̱ó ká'a̱n dao ña̱yuu ña̱ kúú yó ña̱yuu kómí kua̱chi. Ta, ¿á ña̱ yó'o kóni̱ kaa ña̱ Jesucristo kúú na̱ xí'o ña̱ ya̱'a yó kee yó kua̱chi? Ko̱ó, ko̱ ta̱'ón dión kíán.
48002018	Dá chi̱ tá ni̱ na̱ndió kuéi tuku yó kándéé iní yo̱ ley, tá'a̱n ña̱ ni̱ da̱nkoo yó, dá kía̱n kakuu ii̱ vá yó ña̱yuu kómí kua̱chi noo̱ Ndios.
48002019	“Sa̱ ni̱ xi'i̱ va yu'u̱ noo̱ ley Moisés, chi̱ ko̱ kándéé ka̱ iníi̱ ña̱ dáka̱ki ñaá. Ta ni̱ na̱taki yu'u̱ no̱ó ña̱ kóni̱ Ndios.
48002020	Ta viti kíán kékuendái̱ ña̱ ni̱ xi'i̱ nduúi̱ xí'ín Jesucristo ndi̱ka cruz. Sa̱'á ño̱ó ko̱ ta̱kí ka̱ yu'u̱ no̱ó ña̱ kóni̱ miíí. Nda̱ Cristo va kúú na̱ nákaa̱ níma̱í dándáki na yu'u̱ viti. Ta ndidaá ña̱ kéei viti, kúú ña̱ kéei sa̱'á ña̱ kándéé iníi̱ Jesucristo, na̱ kúú de̱'e Ndios, na̱ kú'u̱ ini sa̱'í, ta ni̱ na̱ki̱'o na mií ná ña̱ ni̱ xi'i̱ na̱ sa̱'í.
48002021	Ta ni iin kuu̱ ta̱'ón o̱ dánkoo yu'u̱ ña̱ mani̱ ni̱ kee Ndios sa̱'í. Dá chi̱ tá ná kando̱o vii yo̱ noo̱ Ndios sa̱'á ña̱ kée yó choon sa'ándá ley, dá kía̱n ni̱ naá óon va ña̱ ni̱ kee Cristo Jesús ni̱ xi'i̱ na̱ ndi̱ka cruz sa'a̱ yo̱, ní kúu.” 3
48003001	Nandeé ka̱ vía̱n xi̱xi ndo'ó, na̱ Gálatas xaa̱n. ¿Ndá yoo ni̱ da̱naá iní ndo̱, dá o̱ kándísa ka̱ ndo̱ ña̱ ndaa̱ sa'a̱ Jesús? Chi̱ sa̱ tá'í ni̱ na̱kani ndu'u̱ xí'ín ndó sa̱'á ña̱ ni̱ kee Jesucristo ni̱ xi'i̱ na̱ sa'a̱ yo̱ ndi̱ka cruz.
48003002	Ta viti, ña̱ kóni̱ kandaa̱ inii̱ sa'a̱ ndo̱ kíán, ¿á ni̱ na̱tiin ndó na̱ kúú Espíritu ii̱ Ndios sa̱'á ña̱ kée ndó choon sa'ándá ley o sa̱'á ña̱ ni̱ ka̱ndeé iní ndo̱ Jesús tá ni̱ seídó'o ndó to̱'on va̱'a sa'a̱ ná?
48003003	Nandeé ka̱ vía̱n xi̱xi ndó. Chi̱ sa̱ va̱'a va ni̱ ka̱sá'á kándéé iní ndo̱ Jesús ni̱ kee na̱ kúú Espíritu ii̱. Tído, ¿á ká'án ndó viti ña̱ xí'ín ndée̱ míí ndó, dá kandeé ndó ka̱ki ndó?
48003004	¿Á ni̱ naá óon va ña̱ ni̱ ndo'o nío̱ ndo̱ sa̱'á ña̱ kándéé iní ndo̱ Jesucristo? Va̱'a nda̱'o tá ko̱ ní naá óon ña̱ ni̱ ndo'o ndó.
48003005	Ni̱ xi̱'o Ndios Espíritu ii̱ ná noo̱ ndo̱, ta kée na ña̱'a ndato xí'ín ndó. ¿Á dión kée na xí'ín ndó sa̱'á ña̱ kée ndó choon sa'ándá ley, ká'án ndó? Ko̱ó, chi̱ kée na dión sa̱'á ña̱ ni̱ ka̱ndeé iní ndo̱ Jesús tá ni̱ seídó'o ndó to̱'on va̱'a sa'a̱ ná.
48003006	Kana'á ndó ña̱ sa̱'á ña̱ ni̱ ka̱ndeé iní Abraham Ndios, sa̱'á ño̱ó ni̱ ka̱ndo̱o vii ná noo̱ ná.
48003007	Sa̱'á ño̱ó kana'á ndó ña̱ ndi ndáa miíó ña̱yuu kándéé iní Ndios, no̱ón kúú na̱ ve'e mií Abraham.
48003008	Dá chi̱ ká'a̱n tuti ii̱ Ndios ña̱ sa̱ daá ni̱ chi̱kaa̱ va ini Ndios ña̱ dánkoo vii ná na̱ ko̱ kúú na̱ Israel noo̱ míí ná sa̱'á ña̱ kandeé ini ñaá ná, chi̱ di'a ni̱ kaa na̱ xí'ín Abraham: “Sa'a̱ yo̱'ó ni'i̱ ndidaá kúú ña̱yuu ndéi ñayuú yó'o ña̱ va̱'a.”
48003009	Sa̱'á ño̱ó ndi ndáa mií vá ña̱yuu kándéé ini Jesús, no̱ón kúú na̱ natiin ña̱ va̱'a xí'o Ndios, táto̱'on ki̱'o ni̱ ndo'o Abraham sa̱'á ña̱ ni̱ ka̱ndísa na to̱'on ni̱ ka'a̱n Ndios xí'ín ná.
48003010	Ndi ndáa miíó ña̱yuu ndúkú ña̱ kando̱o vii ná noo̱ Ndios sa̱'á ña̱ kée na choon sa'ándá ley Moisés, na̱ yó'o kúú na̱ tái̱ chi'an noo̱ Ndios. Dá chi̱ di'a ká'a̱n tuti ii̱ Ndios: “Ndidaá kúú na̱ ko̱ ní kándeé kee ndi ndi'i choon sa'ándá ley, na̱ yó'o kúú na̱ tái̱ chi'an noo̱ Ndios.”
48003011	Sa̱'á ño̱ó kándaa̱ ini yo̱ ña̱ ko̱ íin ta'on kando̱o vii noo̱ Ndios sa̱'á ña̱ kée na choon sa'ándá ley. Dá chi̱ di'a ta'ani ká'a̱n tuti ii̱ Ndios: “Na̱ ni̱ ka̱ndo̱o vii noo̱ Ndios sa̱'á ña̱ kándéé ini ñaá ná, no̱ón kúú na̱ kataki chíchí.”
48003012	Tído díin va dándáki ña̱ kúú ley no̱ó ña̱ kándéé iní yo̱ Ndios, dá chi̱ di'a ká'a̱n tuti ii̱ Ndios: “Na̱ kándéé kée ndi ndi'i kuií choon sa'ándá ley, no̱ón kúú na̱ ni̱'í ña̱ kataki na̱ keean.”
48003013	Ta Cristo Jesús kúú na̱ ni̱ taó xóo yó ti̱xi ndá'a̱ ley, tá'a̱n ña̱ ni̱ da̱tái̱ chi'an ñaá noo̱ Ndios. Chi̱ ni̱ xi̱'o na mií ná ni̱ na̱kuio na ndidaá kúú chi'an sa'a̱ yo̱, dá chi̱ di'a kaá tuti ii̱ Ndios: “Ta ndi ndáa miíó ta̱a ná karkaa ndi̱ka iin yíto̱, ro̱ón kúú ra̱ tái̱ chi'an.”
48003014	Ta sa̱'á ña̱ ni̱ kee Cristo Jesús dión, sa̱'á ño̱ó kuu ni'i̱ ta'ani na̱ ko̱ kúú na̱ Israel ña̱ va̱'a, tá'a̱n ña̱ ni̱ kaa Ndios ki̱'o na noo̱ Abraham. Ta sa̱'á ña̱ kándéé iní yo̱ Jesús, sa̱'á ño̱ó ni̱ ni'i̱ yo̱ na̱ kúú Espíritu ii̱ Ndios táto̱'on ki̱'o ni̱ kaa Ndios kee na xí'ín yó.
48003015	Ñanii̱, ná ko'i̱n ka'i̱n sa'a̱ iin ta̱a ñayuú yó'o xí'ín ndó, dá kandaa̱ ini ndo̱ ña̱ kóni̱i̱ ka'i̱n xí'ín ndó. Tá ni̱ ka̱va̱'a iin ta̱a iin tuti ña̱ ká'a̱n táto̱'on ki̱'o kóni̱ ra̱ kee ra, dá ni̱ kani ra sello noo̱ tuti ra̱, dá kía̱n ni iin tó'ón ña̱yuu o̱ kúu dátu̱ú ná to̱'on ni̱ taa ra, ta o̱ kúu ta'on chi'i na cháá ka̱ to̱'on no̱ó ña̱ ni̱ taa ra.
48003016	Dión ta'ani ni̱ kee Ndios, chi̱ ni̱ kaa na̱ noo̱ tuti ii̱ ná ña̱ ki̱'o na ña̱ va̱'a noo̱ Abraham, xí'ín no̱ó na̱ ve'e na. Ta ko̱ ní ka'a̱n Ndios ki̱'o na ña̱ va̱'a yó'o noo̱ “ndidaá na̱ ve'e na”, chi̱ ko̱ ní ka'a̱n na̱ sa̱'á kua̱'á ña̱yuu, dá chi̱ ni̱ ka'a̱n na̱ sa'a̱ iin tó'ón ta̱a, chi̱ di'a ni̱ kaa Ndios xí'ín Abraham: “Tein na̱ ve'e yo'ó kana iin ta̱a.” Ta ta̱a ñoó kúú Cristo Jesús.
48003017	Sa̱'á ño̱ó ká'i̱n xí'ín ndó ña̱ tá sa̱ na'á ni̱ xi̱'o Ndios to̱'on na ña̱ kee na táto̱'on ki̱'o ni̱ ka̱ndo̱o na kee na xí'ín Abraham. Dá ni̱ ya̱'a komi̱ ciento oko̱ uxi̱ kuia̱, dá ni̱ xi̱'o na ley na̱ noo̱ Moisés. Sa̱'á ño̱ó o̱ kúu ta'on dátu̱ú ley yó'o to̱'on ni̱ xi̱'o Ndios noo̱ Abraham, dá chi̱ miía̱n ndaa̱ kee Ndios ña̱ ni̱ ka̱ndo̱o na kee na.
48003018	Chi̱ tá ni'i̱ yo̱ ña̱ va̱'a yó'o noo̱ Ndios sa̱'á ña̱ kée yó choon sa'ándá ley, dá kía̱n ko̱ ndáya̱'i ta'on to̱'on ni̱ xi̱'o na noo̱ Abraham. Tído ko̱ ta̱'ón dión kíán, dá chi̱ ni̱ xi̱'o oon va na ña̱ va̱'a yó'o noo̱ Abraham, chi̱ ki̱'o dión ni̱ ka̱ndo̱o Ndios kee na xí'ín ná.
48003019	Ta viti, ¿ndá choon ni̱ xi̱'o Ndios ley na̱ noo̱ Moisés, tá dáá? Ni̱ xi̱'o naa̱n noo̱ Moisés dá chi̱ va̱'an dána'a̱a̱n ndi ndáa iin rá iin ña̱'a kini kée yó. Ta ni̱ da̱ná'a̱a̱n no̱ó ña̱yuu nda̱ rá ni̱ tu̱u no̱ó na̱ ni̱ kii tein na̱ ve'e Abraham. No̱ón kúú ña̱ va̱'a ni̱ kaa Ndios ki̱'o na. Ta ni̱ xi̱'o Ndios ley yó'o noo̱ Moisés xí'ín ndá'a̱ ángel. Ta xí'ín ndá'a̱ Moisés ni̱ xi̱'o naa̱n no̱ó ña̱yuu.
48003020	Tído ko̱ ní kéchóon ta'on Ndios iin ka̱ ña̱yuu, dá ka'a̱n na̱ xí'ín Abraham, chi̱ iin tó'ón míí vá Ndios ni̱ ka'a̱n xí'ín ná.
48003021	Sa̱'á ño̱ó, ¿á dátu̱ú ley Moisés ña̱ va̱'a ni̱ kaa Ndios kee na xí'ín Abraham? Ko̱ó, ko̱ ta̱'ón dión kíán. Dá chi̱ tá kandeé ley ki̱'o ña̱ kataki chíchí yó, dá kía̱n xí'ín míí vá ley kuu kando̱o vii yo̱ noo̱ Ndios.
48003022	Tído ko̱ ta̱'ón dión kíán, dá chi̱ ká'a̱n tuti ii̱ Ndios ña̱ ñó'o ndidaá ña̱yuu ti̱xi nda'á kua̱chi, sa̱'á ño̱ó ki̱'o Ndios ña̱ ni̱ ka'a̱n na̱ ki̱'o na noo̱ yo̱ sa̱va̱'a sa̱'á ña̱ kándéé iní yo̱ Jesucristo, chi̱ sa̱va̱'a ña̱yuu kándísa ñaá kuu ni'i̱ ñá.
48003023	Tá ko̱ ñá'a̱ kandeé iní yo̱ Jesucristo, dá ni̱ sa̱ ndadi yo̱ ti̱xi ndá'a̱ ley. Ta sa̱ da̱ndáki ñaá ley nda̱ rá ni̱ kasa̱ndaá kuu̱ ni̱ na'a̱ Ndios noo̱ yo̱ ña̱ kandeé iní yo̱ Jesús.
48003024	Ta ley ñoó ni̱ sa̱ ndakaan yó táto̱'on ki̱'o ndáka iin na̱ kéchóon takuálí de̱'e sato'o na̱. Ta dión ni̱ sa̱ ndaka ley ñoó yó nda̱ ni̱ kasa̱ndaá yo̱ kandeé iní yo̱ Cristo Jesús, sa̱'á ño̱ó kándo̱o vii yo̱ noo̱ Ndios sa̱'á ña̱ kándéé iní yo̱ ná.
48003025	Tído viti kándéé iní yo̱ Jesús, ta ni̱ ka̱nkuei yó ti̱xi ndá'a̱ ley, ña̱ kúú táto̱'on ki̱'o kúú na̱ ndáka takuálí,
48003026	chi̱ viti kúú yó de̱'e Ndios sa̱'á ña̱ kándéé iní yo̱ Cristo Jesús.
48003027	Iin ni̱ nduu va yó xí'ín Cristo sa̱'á ña̱ ni̱ sodo̱ ndúta̱ yo̱ ña̱ ni̱ ka̱ndeé iní yo̱ ná. Tá kíán táto̱'on ki̱'o ni̱ na̱ndixi yó na̱.
48003028	Ta viti ko̱ né'e ta̱ndíni á kúú yó na̱ Israel o na̱ griego, o á kúú yó na̱ ñó'o ti̱xi ndá'a̱ iin sato'o o ko̱ó, o á kúú yó ta̱a o ñá'a̱, chi̱ iin tó'ón dini̱ ni̱ nduu ndidaá yó noo̱ Ndios sa̱'á ña̱ kándéé iní yo̱ Cristo Jesús.
48003029	Ta sa̱'á ña̱ kándéé iní yo̱ Cristo Jesús, sa̱'á ño̱ó ni̱ nduu yó na̱ ve'e Abraham, ta ni'i̱ yo̱ ña̱ va̱'a ni̱ kaa Ndios ki̱'o na no̱ó na̱ ve'e Abraham. 4
48004001	Ta di'a kua'a̱n ña̱ kóni̱i̱ ka'i̱n xí'ín ndó. Sa̱ ná'á vá ndó ña̱ iin tayií ló'o̱, tá'a̱n ra ni'i̱ ndidaá kúú ña̱'a tatá xi̱, iin nóó vá kúú xí xí'ín iin mozo, va̱'ará kakuu xi sato'o ndidaá ña̱'a na̱ ve'e xi.
48004002	Dá chi̱ nákaa̱ xi̱ ti̱xi ndá'a̱ na̱ kéchóon noo̱ tatá xi̱ xí'ín na̱ ndáka ñaá nda̱ ná xi̱no xi kuia̱ ña̱ kía̱n ni̱ kaa tatá xi̱ natiin xi ña̱'a ió noo̱ ná.
48004003	Ki̱'o dión ta'ani ni̱ sa̱ ndo'o yó, chi̱ ni̱ sa̱ kuu yó táto̱'on takuálí ndó'o dión, chi̱ ni̱ sa̱ ño'o yó ti̱xi ndá'a̱ ña̱ kini dándáki ña̱yuu ndéi ñayuú yó'o.
48004004	Tído tá ni̱ xi̱nko̱o tiempo ña̱ kía̱n ni̱ chi̱kaa̱ ini mií Ndios, dá ni̱ ta̱nda'á ná de̱'e na Jesús ni̱ kii na ni̱ kaki na ti̱xi iin ñá'a̱. Ta ni̱ kaki ta'ani na ti̱xi ndá'a̱ ley.
48004005	Dión ni̱ kee na, dá ni̱ taó xóo na yó ti̱xi ndá'a̱ ley, dá ni'i̱ yo̱ ña̱ kakuu yó de̱'e na.
48004006	Ta sa̱'á ña̱ kúú yó de̱'e Ndios, sa̱'á ño̱ó ni̱ ta̱nda'á ná Espíritu de̱'e na ni̱ ka̱sáa̱ na̱ ió na̱ ini nío̱ yo̱. Ta Espíritu ñoó kúú na̱ kédaá xí'á, dá kayu'ú yó Ndios: “Tatá ló'o̱ miíi̱.”
48004007	Sa̱'á ño̱ó ko̱ ñó'o ka̱ yo̱ ti̱xi ndá'a̱ ley, chi̱ nda̱á de̱'e Ndios vá kúú yó viti. Ta sa̱'á ña̱ kúú yó de̱'e na, sa̱'á ño̱ó kánian natiin yó ña̱ va̱'a noo̱ ná sa'a̱ Cristo.
48004008	Tá sa̱ na'á, ta ko̱ ñá'a̱ kana'á ndó Ndios, dá ni̱ sa̱ ño'o ndó ti̱xi nda'á ña̱ ko̱ kúú ndios.
48004009	Tído viti sa̱ ná'á vá ndó ndá yoo kúú Ndios, o va̱'a ka̱a̱n ná ka'i̱n xí'ín ndó ña̱ sa̱ ná'á di'a va Ndios ndo̱'ó. Sa̱'á ño̱ó, ¿ndiva̱'a ni̱ na̱ndió kuéi tuku ndó no̱ó ña̱'a ko̱ chóon, tá'a̱n ña̱ kini dándáki ña̱yuu ndéi ñayuú yó'o? Ta, ¿ndiva̱'a ni̱ na̱chi'i tuku ndó mií ndó ti̱xi ndá'án?
48004010	Chi̱ kéká'ano ndó dao kuu̱, xí'ín dao yoo̱, xí'ín dao víko̱ xí'ín dao kuia̱.
48004011	Sa̱'á ño̱ó nákani inii̱ sa̱'á ña̱ kée ndó dión, dá chi̱ ndá ndi kuu naá óon va choon ni̱ keei tein ndó.
48004012	Ñani miíi̱, seí nda'ávíi̱ noo̱ ndo̱ ña̱ kee ndó táto̱'on kée miíi̱, dá chi̱ ni̱ kee yu'u̱ táto̱'on kée mií ndó tá ni̱ sa̱ ioi̱ xí'ín ndó. Ta ni iin ña̱'a ko̱ ní ya̱'a ndó noo̱í.
48004013	Ta sa̱ ná'á vá míí ndó ña̱ sa̱'á ña̱ sa̱ kú'u̱ vai, sa̱'á ño̱ó ni̱ kuu ni̱ da̱ná'i̱ noo̱ ndo̱ ta'ándá míí no̱ó sa̱'á ña̱ kúú to̱'on va̱'a ña̱ ká'a̱n sa'a̱ Jesús.
48004014	Ta ko̱ ní kú'ichi̱ ini ndo̱ koni ndo̱ yu'u̱, ta ko̱ ní káñó'ó ñaá ndó va̱'ará ni̱ sa̱ kú'i̱. Di'a ni̱ na̱kuaka va̱'a ndó yu'u̱ táto̱'on iin ángel ni̱ kii noo̱ Ndios, ta ni̱ kee ndó yu'u̱ kúúí táto̱'on mií Cristo Jesús.
48004015	Ta, ¿ndeí kua'a̱n ña̱ kádii̱ téí iní ndo̱ koni ndo̱ yu'u̱? Ta xí'o ndaa̱i̱ kuendá sa'a̱ ndo̱, chi̱ nda̱ nduchí nóó ví ndó kú'u̱ ini ndo̱ taó ndo̱ ki̱'o ndó noo̱ yú'u̱ tiempo daá ñóó, ní kúu.
48004016	Ta viti, ¿á nda̱á xiní u'u̱ va ndó yu'u̱ sa̱'á ña̱ ká'i̱n ña̱ ndaa̱ xí'ín ndó?
48004017	Ta ndéi dao ta̱a kádí'i̱nda̱ rá ndo̱'ó, chi̱ kátoó ra̱ ña̱ kee ndó ña̱ kóni̱ mií rá, tído o̱ du̱ú ña̱ va̱'a kía̱n kóni̱ ra̱. Dá chi̱ ña̱ kóni̱ ra̱ kía̱n taó xóo ra ndo̱'ó tein ndu'u̱, dá nduu ndó kuendá mií rá, dá koo kuión ndo̱ xí'ín ña̱ dána'a̱ ra̱.
48004018	Ña̱ va̱'a kíán tá daá kuití ná koo kuión ndo̱ xí'ín ña̱ va̱'a, va̱'ará ko̱ó yu'u̱ ió xí'ín ndó.
48004019	De̱'e kuálí miíi̱, tuku va ni̱ ka̱sá'á ndó'o naní nío̱ yu'u̱ kée ndó, chi̱ ndó'i táto̱'on ki̱'o ndó'o iin ñá'a̱ tá káki de̱'án. Ta kúú dión kando'o vai sa'a̱ ndo̱ nda̱ ná kasandaá ndo̱ kee ndó to̱'on ki̱'o ni̱ sa̱ kee mií Cristo.
48004020	Kóni̱ kíi̱i̱ kakaa̱i̱ tein ndó, dá ka'i̱n iin to̱'on vitá cháá ka̱ xí'ín ndó, chi̱ nákani nda̱'o inii̱ sa'a̱ ndo̱.
48004021	Ta viti ká'i̱n xí'ín ndo'ó, na̱ kátoó ndu̱'u tuku ti̱xi ndá'a̱ ley Moisés: ¿á ko̱ óon ta'on kueídó'o ndó ndi kaá ley ni̱ taa Moisés?
48004022	Chi̱ kaá to̱'on ni̱ taa na ña̱ ni̱ sa̱ ndei uu̱ de̱'e yií Abraham. Iin xi ni̱ sa̱ kuu de̱'e ñá'a̱ sa̱ káa̱ ti̱xi ndá'a̱ ñadi'í na̱. Ta iin ka̱ de̱'e na ni̱ sa̱ kuu de̱'e ñadi'í na̱, ñá'a̱ dándáki mií.
48004023	Ta de̱'e ñá'a̱, ña̱ sa̱ káa̱ ti̱xi ndá'a̱ ñadi'í na̱, ni̱ kaki xi chi̱ ki̱'o dión kóni̱ Abraham. Tído de̱'e ñadi'í na̱, ñá'a̱ dándáki mií, kúú ra ni̱ kaki táto̱'on ni̱ xi̱'o mií Ndios to̱'on na noo̱ Abraham.
48004024	Ndi nduú ñá'a̱ yó'o kúú táto̱'on uu̱ to̱'on ni̱ ka̱ndo̱o Ndios kee na xí'ín ña̱yuu na̱. Ta to̱'on mií no̱ó kúú ley ni̱ xi̱'o Ndios dini̱ yúku̱ naní Sinaí. Ta ña̱yuu ni̱ kaki ti̱xi ley yó'o, no̱ón kúú na̱ ñó'o ti̱xi ndá'án. Ta ley yó'o kúú táto̱'on Agar, ta ña̱yuu ñó'o ti̱xi ndá'a̱ ley kúú táto̱'on de̱'e Agar.
48004025	Dá chi̱ ñá'a̱ naní Agar ñoó kúú táto̱'on yúku̱ naní Sinaí íin chí Arabia no̱ó ni̱ xi̱'o Ndios ley noo̱ Moisés. Ta kúú ta'anián táto̱'on ñoo Jerusalén, ña̱ nákaa̱ viti. Dá chi̱ ñoo yó'o nákaa̱ ti̱xi ndá'a̱ ley xí'ín ndidaá ña̱yuu ndéi noo̱án, táto̱'on ki̱'o ni̱ sa̱ káa̱ Agar ti̱xi ndá'a̱ ñadi'í Abraham.
48004026	Tído iin ka̱ ñoo Jerusalén, ña̱ nákaa̱ chí induú, ko̱ nákaa̱ ta'an vaan ti̱xi ndá'a̱ ley. Ta ñoo ñoó kúú táto̱'on naná yo̱, na̱ kúú kuendá Jesús.
48004027	Dá chi̱ di'a kaá tuti ii̱ Ndios: Kadii̱ iní yo̱'ó, ñá'a̱, yo'ó ñá ko̱ ku̱ú kandei de̱'e, yo'ó, ñá ko̱ óon ta'on kaki de̱'e. Kayu'ú yo'ó xí'a̱n kádii̱ inóo̱n, chi̱ ko̱ ñá'a̱ ndo'o naní nío̱, dá kaki iin de̱'ón. Dá chi̱ kua'a̱ cháá ka̱ kakuu de̱'e yo'ó, ñá ni̱ ka̱ndo̱o nda'í xaa̱n, o̱ du̱ú na̱ ñá'a̱ ió yíi̱.
48004028	Ta viti, ñani miíi̱, kúú yó táto̱'on Isaac, chi̱ kúú yó de̱'e ni̱ kaa Ndios ki̱'o na noo̱ Abraham.
48004029	Ni̱ sa̱ kendava̱'a tayií ni̱ kaki xí'ín ña̱ kóni̱ míí Abraham xí'ín tayií ni̱ kaki ni̱ kee Espíritu ii̱. Ta ki̱'o dión ta'ani kéndava̱'a na̱ ñó'o ti̱xi ndá'a̱ ley xí'ín yó viti.
48004030	Tído, ¿á ko̱ ndúsaa̱ ta'on ini ndo̱ ña̱ ká'a̱n tuti ii̱ Ndios? Chi̱ di'a va kaáa̱n: “Taó xóo ñá'a̱ nákaa̱ ti̱xi ndá'a̱ ñadi'óo̱n ná ko'a̱n xí'ín de̱'án. Dá chi̱ o̱ kúu ta'on ni'i̱ nduú xi̱ ña̱ va̱'a xí'ín de̱'e ñá'a̱ dándáki mií.”
48004031	Sa̱'á ño̱ó, ñani miíi̱, kana'á ndó ña̱ ko̱ kúú ta'on yó de̱'e ñá'a̱ nákaa̱ ti̱xi ndá'a̱ iin ka̱ na̱. Di'a kúú yó de̱'e ñá'a̱ dándáki mií. 5
48005001	Sa̱'á ño̱ó kandita toon ndó xí'ín ña̱ ni̱ kee Cristo sa'a̱ ndo̱, chi̱ ni̱ taó xóo na ndo̱'ó ti̱xi ndá'a̱ ley Moisés, ña̱ sa̱ da̱ndáki ñaá. Ta o̱ sa̱ nándió kuéi ka̱ ndo̱ kaño'o ndó ti̱xi ndá'án, dá dándáki tukuan ndo̱'ó.
48005002	Kueídó'o va̱'a ndó, chi̱ yu'u̱ kúú Pablo, na̱ ká'a̱n xí'ín ndó. Tá ná naki̱'o ndó mií ndó ña̱ ta'a̱nda̱ ñíi̱ ndo̱ táto̱'on ki̱'o kée ta̱ Israel, dá kía̱n ko̱ ta̱'ón ña̱'a natiin ndó no̱ó ña̱ ni̱ kee Cristo Jesús sa'a̱ yo̱.
48005003	Ta nándió ko̱o tukui ká'i̱n xí'ín ndidaá ta̱a, tá'a̱n ra̱ kándía ña̱ ta'a̱nda̱ ñíi̱ rá, ña̱ miía̱n ndúsa̱ kánian kee ra ndi ndi'i choon sa'ándá ley Moisés, dá kando̱o vii rá noo̱ Ndios.
48005004	Tá ká'án ndó ña̱ kando̱o vii ndo̱ noo̱ Ndios sa̱'á ña̱ kée ndó choon sa'ándá ley, dá kía̱n ña̱ yó'o kóni̱ kaa ña̱ ni̱ taó xóo va ndó mií ndó noo̱ Jesús, ta ni̱ taó xóo ta'ani ndó mií ndó no̱ó ña̱ mani̱ ni̱ kee na sa'a̱ ndo̱.
48005005	Tído sa̱'á ña̱ ió Espíritu ii̱ Ndios xí'ín yó, sa̱'á ño̱ó ió ta̱ndeé iní noo̱ yo̱ ña̱ kando̱o vii yo̱ noo̱ Ndios sa̱'á ña̱ kándéé iní yo̱ Jesús.
48005006	Dá chi̱ sa̱'á ña̱ kándéé iní yo̱ Cristo Jesús, sa̱'á ño̱ó va̱'ará ni̱ ta'a̱nda̱ ñíi̱ yo̱ o ko̱ ní ta'a̱nda̱ ña̱, ni iian ko̱ ndáya̱'i. Ña̱ ndáya̱'i kía̱n kándéé iní yo̱ Jesús, ta ña̱ yó'o kédaá xí'ín yó, dá ku'u̱ ini sa'a̱ sátá'an yó.
48005007	Ta sa̱ va̱'a nda̱'o kua'a̱n ndo̱ xí'ín ña̱ ndaa̱ kándísa yó. ¿Ndá yoo ni̱ na̱daká ña̱xintóni̱ ndo̱, dá ko̱ se̱ídó'o ka̱ ndo̱ ña̱ ndaa̱?
48005008	Tído kana'á ndó ña̱ o̱ du̱ú Ndios ní nádaká ña̱xintóni̱ ndo̱, chi̱ di'a mií ná kúú na̱ ni̱ kana ndo̱'ó.
48005009	Ta sa̱ ná'á va̱'a mií ndó ña̱ xí'ín lú'u̱ chí'í vá levadura, ta kúú dákuita̱ ta̱chí vaan iin tu'u yúsa̱ káva̱'a pan. Ta dión ta'ani kée ña̱ to̱'ón dána'a̱ ta̱a ñoó xí'ín ndó.
48005010	Ta kándéé iní yu'u̱ sato'o yo̱ Ndios ña̱ nandió kuéi ndó kandísa ndó táto̱'on ki̱'o kándísa yu'u̱. Chi̱ ña̱yuu kátoó nádaká ña̱xintóni̱ ndo̱, miía̱n ndaa̱ chiya̱'i na noo̱ Ndios sa̱'á ña̱ to̱'ón dána'a̱ na̱ noo̱ ndo̱. Ko̱ né'e ta̱ndíni ndá yoo kúú ná.
48005011	Ñani miíi̱, tá dána'a̱ i̱í yu'u̱ no̱ó ña̱yuu ña̱ miía̱n kánian ta'a̱nda̱ ñíi̱ ná to̱'on kée ra̱ Israel, dá kía̱n, ¿ndiva̱'a kéndava̱'a i̱í ra̱ Israel xí'ín yu'u̱, tá dáá? Chi̱ tá dána'i̱ dión noo̱ ná, dá kía̱n o̱ kuído̱ ta'on ini ra̱ kee to̱'on va̱'a ña̱ ká'a̱n sa̱'á ña̱ ni̱ kee Jesús sa'a̱ yo̱ ndi̱ka cruz, tá dáá.
48005012	¡Tído va̱'a cháá ka̱a̱n iin íchi̱ di'a ná dákuáchi ta̱a nádaká ña̱xintóni̱ ndo̱ ñíi̱ mií rá!
48005013	Kana'á ndó, ñani miíi̱, ña̱ sa̱ ni̱ na̱kana va Ndios ndo̱'ó ña̱ o̱ káño'o ka̱ ndo̱ ti̱xi ndá'a̱ ley. Tído ná dá'a ni ka'án ndó ña̱ sa̱'á ña̱ ko̱ ñó'o ka̱ ndo̱ ti̱xi ndá'a̱ ley, sa̱'á ño̱ó kuu kee ndó ña̱ kóni̱ ñíi̱ ndo̱. Di'a kánian chindeé tá'an ndó xí'a̱n kú'u̱ ini sa'a̱ sátá'an ndó.
48005014	Chi̱ dáxi̱nko̱o ndi'i yó choon sa'ándá ley Moisés tá ná kueídó'o yó choon kua'a̱n di'a: “Ku'u̱ ini ndo̱ sa'a̱ ña̱yuu xi̱'ín ndó táto̱'on ki̱'o ndó'o ndó xí'ín míí ndó.”
48005015	Tído tá chídáó tá'an ndó xí'ín to̱'on ká'a̱n ndo̱, ta seí yi̱'í tá'an ndó, dá kía̱n kaon koo ndó, chi̱ kasandaá kuu̱, dá naá ndí'i iin rá iin ndó.
48005016	Ta ká'a̱n ta'anii xí'ín ndó ña̱ koo ini ndo̱ kee ndó ña̱ kóni̱ na̱ kúú Espíritu ii̱ Ndios, ta o̱ sa̱ kée ndó ña̱ kini kóni̱ ñíi̱ ndo̱.
48005017	Dá chi̱ ña̱ kóni̱ ñíi̱ ndo̱ ko̱ náki'in tá'an nóóán xí'ín ña̱ kóni̱ Espíritu ii̱ Ndios, chi̱ naá tá'an va ña̱ kóni̱ ñíi̱ ndo̱ xí'ín ña̱ kóni̱ Espíritu ii̱. Sa̱'á ño̱ó o̱ kúu kee ndó ña̱ kóni̱ ndo̱.
48005018	Tído tá naki̱'o ndó mií ndó noo̱ Espíritu ii̱ Ndios ña̱ ndaka na ndo̱'ó, dá kía̱n ko̱ ñó'o ka̱ ndo̱ ti̱xi ndá'a̱ ley.
48005019	Ta ko̱ ú'u̱ ta'on kandaa̱ inio̱ ndi kée ña̱yuu xí'o mií no̱ó ña̱ kóni̱ ñíi̱ ná, dá chi̱ kée na kua̱chi xí'ín na̱ ko̱ kúú ñadi'í na̱ o yíi̱ ná, ta kée na ña̱ ka'an noo̱ xí'ín ñíi̱ ná, ta ko̱ chítuu ini na̱ kee na ña̱ ka'an noo̱.
48005020	Ta ndáño̱'o na ña̱ ko̱ kúú ndios, ta kétadí na̱ xí'ín ña̱yuu, ta xiní u'u̱ tá'an na, ta naá na̱ xí'ín dao ka̱ ña̱yuu, ta kuión na̱, ta yachi̱ xído̱ ini na̱, ta sa̱va̱'a sa'a̱ míí vá ná nákani ini na̱, ta sa'ándá tá'an na ña̱yuu, ta taó xóo na ña̱yuu kando̱o xoo mií ná,
48005021	ta u'u̱ ini na̱, ta sa'ání na̱ ndi̱i, ta daá xíni na, ta tein víko̱ yá'a na kée na ña̱ kini ka'an noo̱. Ta kée na dao ka̱ ña̱'a kini táto̱'on kua'a̱n ña̱ yó'o. Sa̱ ni̱ ka'i̱n xí'ín ndó, ta ká'a̱n tukui ña̱ ndi ndáa miíó ña̱yuu ndéi kée ña̱ yó'o, ni iin kuu̱ ta̱'ón o̱ ko̱ní na̱ natiin na kandei na no̱ó dándáki Ndios.
48005022	Tído di'a kua'a̱n ña̱ va̱'a xí'o na̱ kúú Espíritu ii̱ Ndios ña̱ kía̱n kee yó: kú'u̱ ini yo̱ sa̱'á ña̱yuu xi̱'ín yó, ta ió dii̱ ini yo̱, ta va̱'a ndéi yó xí'ín dao ka̱ na̱, ta kueé ini yo̱, ta kéva̱'a yó xí'ín ndi ndáa mií vá ña̱yuu, ta va̱'a ini yo̱ xí'ín dao ka̱ na̱, ta kúú yó ña̱yuu ndaa̱,
48005023	ta nda'í ió ini yo̱, ta chítuu inio̱ kee yó ña̱ kini. Ta noo̱ ni iin tó'ón ley ko̱ yá'a yó tá kée yó ndidaá ña̱ va̱'a yó'o.
48005024	Ta na̱ ndíta xí'ín Cristo, no̱ón kúú na̱ ni̱ chi̱rkuei ndidaá kúú ña̱ kini kóni̱ ñíi̱ ná keean ndi̱ka cruz, chi̱ ko̱ kée ka̱ na̱ ña̱ kini kóni̱ ñíi̱ ná.
48005025	Tá dándáki na̱ kúú Espíritu ii̱ nío̱ yo̱, dá kía̱n ná kee yó ña̱ kóni̱ mií ná.
48005026	Ta ná dá'a ni kakuu yó ña̱yuu ió táyíí ini. Ná dá'a ni dáta'án tá'an yó. Ná dá'a ni koo u'u̱ ini yo̱ koni yo̱ ñani yo̱. 6
48006001	Ñani miíi̱, tá iin ndakána ni̱ na̱tiin ndó iin ñani yo̱ no̱ó kua̱chi, dá kía̱n ndo'ó, na̱ ndíta toon xí'ín Espíritu ii̱, kúú na̱ kánian chindeé ná, dá ná kuii̱n ndaa̱ tuku na. Ta nda'í ni ka'a̱n ndo̱ xí'ín ná, ta kandaa ndo̱ mií ndó, chi̱ oon ni ví kue̱i ta'ani mií ndó no̱ó kua̱chi táto̱'on ki̱'o ni̱ ndo'o ñani yo̱.
48006002	Ta chindeé tá'an ndó xí'ín iin rá iin ndó tá ndó'o nío̱ ndo̱, ta ki̱'o dión kee ndó, dá kee ndó choon ni̱ sa'anda Cristo.
48006003	Ta na̱ chínaní míí ña̱ kúú ná na̱ ndáya̱'i, ta ni iin ña̱'a ko̱ kúú ná, dá kía̱n dánda'í na̱ mií vá ná.
48006004	Ta iin rá iin mií vá ndó kánian kande̱'é va̱'a ña̱ kée ndó, dá kía̱n nata'an ini ndo̱ sa̱'á ña̱ va̱'a kée ndó. Ta o̱ sa̱ chídáó tá'an ndó ña̱ kée ndó xí'ín dao ka̱ ña̱yuu.
48006005	Dá chi̱ iin rá iin mií vá ndó xí'ín choon ni̱ ni'i̱ ndo̱ noo̱ Ndios.
48006006	Ta ndidaá ndo'ó, na̱ dákuá'a to̱'on Ndios, kánian chindeé ndó na̱ dána'a̱ noo̱ ndo̱ xí'ín ña̱ va̱'a ió noo̱ ndo̱.
48006007	O̱ sa̱ kóo ini ndo̱ dánda'í ndo̱ mií ndó, dá chi̱ ko̱ íin ta'on kuu dánda'í Ndios, chi̱ ndidaá ña̱'a xíti ndó, ño̱ó kía̱n dákée ndó.
48006008	Ta dión ta'ani ndo'o na̱ kée ña̱ kóni̱ ñíi̱ ná, no̱ón kúú na̱ ni̱'í ña̱ naá ná. Tído na̱ kée ña̱ kóni̱ Espíritu ii̱, no̱ón kúú na̱ ni̱'í ña̱ kataki chíchí ná kee Espíritu ii̱.
48006009	Ta ná dá'a ni kuitá yo̱ kee yó ña̱ va̱'a, chi̱ tá ko̱ sá tuu yó ña̱ kée yóa̱n, dá kía̱n kasandaá iin kuu̱ natiin yó ña̱ va̱'a noo̱ Ndios.
48006010	Sa̱'á ño̱ó tá nónó yó kee yó ña̱ va̱'a, dá kía̱n ná kee yóa̱n xí'ín ndidaá ña̱yuu. Ta ná ndi̱'i cháá ka̱ ini yo̱ kee yó ña̱ va̱'a xí'ín na̱ kándísa dáó xí'ín yó Jesús.
48006011	Kande̱'é ndó, di'a ví ná'ano letra táai xí'ín ndá'a̱ miíí.
48006012	Ta ndidaá ra̱ kóni̱ kando̱o va̱'a noo̱ dao ka̱ ña̱yuu, ro̱ón kúú ra̱ kéndúsa̱ xí'ín ndó ña̱ ta'a̱nda̱ ñíi̱ ndo̱. Chi̱ sa̱'á ña̱ ko̱ kóni̱ ra̱ ña̱ kendava̱'a na̱ Israel xí'ín rá, sa̱'á ño̱ó kénóo ra ña̱ ni̱ kee Cristo sa'a̱ yo̱ ndi̱ka cruz.
48006013	Tído ni mií ra̱ ni̱ ta'a̱nda̱ ñíi̱ ko̱ kándéé kee ndidaá choon sa'ándá ley. Tído kóni̱ ra̱ kendúsa̱ ra̱ xí'ín ndó ña̱ ta'a̱nda̱ ñíi̱ ndo̱, dá chindaya̱'i ra mií rá no̱ó na̱ Israel.
48006014	Tído ni lú'u̱ ko̱ kóni̱ yu'u̱ chindaya̱'i miíí sa̱'á ña̱ yó'o. Ña̱ kéká'ano yu'u̱ kúú ña̱ ni̱ kee sato'o yo̱ Jesucristo sa̱'í ndi̱ka cruz. Chi̱ kée yu'u̱ kuendá ña̱ sa̱ ni̱ xi'i̱ ña̱ kini ió ñayuú yó'o noo̱í ndi̱ka cruz táto̱'on ki̱'o ni̱ xi'i̱ ta'ani miíi̱ no̱ó ña̱ kini ió ñayuú yó'o.
48006015	Dá chi̱ sa̱'á ña̱ ndíta yó xí'ín Jesús, sa̱'á ño̱ó ni iin ña̱'a ko̱ ndáya̱'i ña̱ ta'a̱nda̱ ñíi̱ yo̱ o ko̱ó. Ña̱ ndáya̱'i noo̱ Ndios kúú ña̱ ni̱ nduu yó ña̱yuu sa̱á.
48006016	Ta ndidaá ndo'ó, na̱ taxi va̱'a choon ni̱ taai noo̱ tuti yó'o, ná koo va̱'a ini ndo̱, ta ná ku'u̱ ini Ndios sa'a̱ ndidaá kúú ndo'ó, na̱ ndisa kúú na̱ ñoo Ndios.
48006017	Ta yó'o chí noo̱ o̱ sa̱ dáta'án ka̱ ni iin ndó yu'u̱, dá chi̱ sa̱ kua̱'á nda̱'o ya̱nda tándaa ñíi̱í kée ña̱yuu sa̱'á ña̱ dána'i̱ sa'a̱ sato'o yo̱ Jesús.
48006018	Ñani miíi̱, ná koo ña̱ mani̱ xí'o sato'o yo̱ Jesucristo xí'ín iin rá iin ndo'ó. Dión ná koo. EPH - Efesios
49001001	Yu'u̱ kúú Pablo, ta kúúí iin apóstol, na̱ né'e to̱'on Jesucristo, táto̱'on ki̱'o kóni̱ mií Ndios. Ta ká'a̱n yu'u̱ ndisá'án xí'ín ndo'ó, na̱ ndéi ñoo Éfeso, ndo'ó na̱ kúú ña̱yuu Ndios, ndo'ó na̱ ndíta toon xí'ín Cristo Jesús.
49001002	Ta mií tatá yo̱ Ndios xí'ín sato'o yo̱ Jesucristo ná kee na ña̱ mani̱ xí'ín ndó, ta naki̱'o na ña̱ koo va̱'a ini ndo̱.
49001003	Ná natiin Ndios, na̱ kúú tatá sato'o yo̱ Jesucristo, ndidaá tá'a̱n ña̱ñó'ó. Mií ná ni̱ kemáni̱ ná yó xí'ín ndidaá ña̱ va̱'a ió noo̱ ná, ta nda̱ noo̱ ió na̱ nda̱ induú ni̱ ta̱nda'á ná ña̱ ni̱ kixian sa̱'á ña̱ ni̱ kee Cristo.
49001004	Ta nda̱ rá ko̱ ñá'a̱ kasá'á sa'a̱ ñayuú, nda̱ daá vá ni̱ ka̱xi na yó sa'a̱ Cristo, dá ná kakuu yó na̱ koo vii, na̱ ko̱ó kua̱chi noo̱ mií ná.
49001005	Ta sa̱'á ña̱ kú'u̱ ini na̱ sa'a̱ yo̱, sa̱'á ño̱ó nda̱ daá ni̱ chi̱kaa̱ ini na̱ ña̱ kakuu yó de̱'e mií ná sa'a̱ Jesucristo, chi̱ ki̱'o dión ni̱ na̱ta'an ini mií ná kee na.
49001006	Dión ni̱ kee na, dá kía̱n ná naki̱'o yó ña̱ñó'ó noo̱ ná sa̱'á ña̱ mani̱ ká'ano ni̱ kee na xí'á, dá ná natiin va̱'a na yó sa̱'á de̱'e mani̱ ná.
49001007	Chi̱ xí'ín nii̱ de̱'e na ni̱ taó xóo na yó no̱ó ña̱ kánian ndo'o yó sa̱'á kua̱chi kée yó, ta ni̱ ku'u̱ ká'ano ini na̱ sa'a̱ yo̱, chi̱ ká'ano nda̱'o ña̱ mani̱ ni̱ kee na xí'ín yó.
49001008	Ta sa̱'á ña̱ mani̱ ká'ano ni̱ kee na xí'ín yó, sa̱'á ño̱ó ni̱ ni'i̱ yo̱ ña̱ koo ndichí xíxi yó xí'ín ña̱ kaon koo ña̱xintóni̱ yo̱,
49001009	dá chi̱ ni̱ xi̱'o na ña̱ ni̱ ka̱ndaa̱ ini yo̱ sa̱'á ña̱ ni̱ chi̱kaa̱ ini na̱ kee na, tá'a̱n ña̱ ni̱ sa̱ io de̱'é noo̱ ná, chi̱ ki̱'o dión ni̱ na̱ta'an ini na̱. Ta ndidaá ña̱ yó'o kúú ña̱ ni̱ chi̱kaa̱ ini na̱ kee na.
49001010	Chi̱ tá ná xi̱nko̱o kuu̱ ni̱ ka̱xi mií ná, ko'o̱n na̱ nachi'i na ndidaá tá'a̱n ña̱'a ti̱xi ndá'a̱ Cristo, dá dándáki ñaá ná, miíán kíán ña̱ ñó'o induú, o miíán kíán ña̱ ió no̱ñó'o̱ yó'o.
49001011	Ta sa'a̱ mií Cristo ni̱ ka̱xi Ndios yóó, dá chi̱ nda̱ míí sa'a̱ ni̱ saki na̱ ña̱ ni'i̱ yo̱ ña̱ va̱'a noo̱ ná, táto̱'on ki̱'o ni̱ chi̱kaa̱ ini na̱, chi̱ kée na ndidaá ña̱'a táto̱'on ki̱'o kóni̱ mií ná,
49001012	dá natiin na ña̱ñó'ó sa̱'á ndu'u̱, na̱ Israel, chi̱ ndu'u̱ kúú na̱ sa̱ daá ndáti kasaa̱ Cristo.
49001013	Ta dión ni ndo'ó, sa'a̱ Cristo ni̱ seídó'o ndó to̱'on va̱'a ña̱ ká'a̱n ña̱ kuu ka̱ki ndó tá ni̱ ka̱ndísa ndó ña̱. Sa̱'á ño̱ó ni̱ ni'i̱ ndo̱ Espíritu ii̱ Ndios táto̱'on ki̱'o ni̱ xi̱'o na to̱'on na noo̱ yo̱. Ta na̱ yó'o kúú táto̱'on iin sello, ña̱ ná'a̱ ña̱ kúú ta'ani ndó ña̱yuu Ndios.
49001014	Ta sa̱'á ña̱ ió Espíritu ii̱ ná ini yo̱, ño̱ó kía̱n ná'a̱ ña̱ natiin yó ña̱ ni̱ kaa tatá yo̱ Ndios ki̱'o na noo̱ yo̱ tá ná kasandaá kuu̱ nakuaka na ña̱yuu mií ná kandei na noo̱ ió na̱, dá natiin na ña̱ñó'ó sa'a̱ ndidaá ña̱ mani̱ ni̱ kee na xí'ín ña̱yuu na̱.
49001015	Sa̱'á ño̱ó, tá ni̱ ka̱ndaa̱ inii̱ ña̱ ndíta ndaa̱ ndo̱ xí'ín ña̱ kándéé iní ndo̱ sato'o yo̱ Jesús, ta kú'u̱ ta'ani ini ndo̱ sa'a̱ ndidaá ka̱ na̱ kúú ña̱yuu Ndios,
49001016	nda̱ daá, ta nda̱ viti ko̱ sá tuu ta'on yu'u̱ ña̱ naki̱'oi ndivé'e noo̱ Ndios sa'a̱ ndo̱, chi̱ daá kuití ndíko̱'on inii̱ ndo̱'ó noo̱ ká'i̱n xí'ín ná,
49001017	na̱ kúú Ndios noo̱ sato'o yo̱ Jesucristo, na̱ kúú tatá yo̱, na̱ kánian natiin ndidaá ña̱ñó'ó. Chi̱ xíka̱i̱ noo̱ ná ña̱ naki̱'o na ña̱ koo ndichí ndo̱, ta ki̱'o na ña̱ katóni̱ va̱'a ini ndo̱, dá kasandaá ndo̱ kana'á va̱'a ndó mií ná.
49001018	Ta xíka̱ ta'anii noo̱ ná ña̱ ná dátoo̱n na̱ ña̱xintóni̱ ndo̱, dá ná kana'á ndó sa̱'á ta̱ndeé iní, ña̱ kía̱n ni̱ na̱kana na ndo̱'ó natiin ndó, ta kana'á ta'ani ndó ndi ki̱'o ndato ña̱ va̱'a ko'o̱n na̱ ki̱'o na noo̱ ndo̱, tá'a̱n ña̱ ko'o̱n na̱ ki̱'o na no̱ó ña̱yuu mií ná,
49001019	ta katóni̱ ta'ani ini ndo̱ ndi ki̱'o ká'ano ndée̱ kómí ná, tá'a̱n ña̱ kéchóon na, dá chindeé ná yóó, na̱ kándísa ñaá. Ta mií ndée̱ yó'o ni̱ ke̱chóon Ndios,
49001020	dá ni̱ da̱nátaki na̱ Cristo tein na̱ kúú ndi̱i, ta ni̱ chi̱ko̱o ñaá ná xoo kuá'a na̱ nda̱ noo̱ ió na̱ induú.
49001021	Ta kómí ná choon sata̱ ndidaá tá'a̱n ta̱a né'e choon ná'ano, xí'ín sata̱ ndidaá ta̱ dándáki, xí'ín sata̱ ndidaá ta̱ ndíta noo̱, xí'ín sata̱ ndidaá ta̱ kúú sato'o. Ta kómí ná iin kuu̱ ndáya̱'i cháá ka̱ o̱ du̱ú ndidaá ka̱ ña̱yuu. Ta o̱ du̱ú ñayuú yó'o oon ni kíán dión, nda̱ ñayuú ve̱i chí noo̱ kakian dión.
49001022	Chi̱ ni̱ na̱chi'i Ndios ndidaá tá'a̱n ña̱'a ti̱xi sa'a̱ Cristo, ta ni̱ chi̱kani ñaá ná kakuu na dini̱ noo̱ ndidaá na̱ kúú kuendá mií ná.
49001023	Ta ña̱yuu yó'o kúú yikí ko̱ño Cristo, ta dáxi̱no na ña̱ kóni̱ na̱ xí'ín ña̱yuu na̱, chi̱ iin tó'ón míí ná kúú na̱ dáxi̱no ndidaá tá'a̱n ña̱'a táto̱'on kánian kooan. 2
49002001	Ta ni̱ sa'a̱n Ndios ni̱ da̱nátaki na̱ ndo̱'ó, chi̱ ndi̱i va ni̱ sa̱ kuu ndó noo̱ ná sa̱'á ña̱ ko̱ ní sá seídó'o ndó choon sa'ándá na̱, xí'ín sa̱'á ña̱ ni̱ sa̱ kee ndó kua̱chi.
49002002	Chi̱ sa̱ kee ndó kua̱chi yó'o tá sata̱ táto̱'on kée na̱ kúú kuendá ñayuú yó'o, ta sa̱ kee ndó ña̱ kóni̱ ña̱ né'e choon noo̱ táchi̱ káa, tá'a̱n ña̱ dándáki ña̱xintóni̱ ña̱yuu ko̱ se̱ídó'o choon sa'ándá Ndios.
49002003	Ta ndidaá vá yó ni̱ sa̱ kee dión tá sata̱, chi̱ sa̱ xi̱onoo yó sa̱ kee yó ña̱ kóni̱ ñíi̱ yo̱, chi̱ sa̱ kee yó ña̱ kini kóni̱a̱n xí'ín ña̱ kini sa̱ ka̱toó ña̱xintóni̱ yo̱. Ta sa̱'á ña̱ sa̱ kuu yó ña̱yuu kómí kua̱chi, sa̱'á ño̱ó sa̱ xído̱ ini Ndios sa̱ xini na̱ yó táto̱'on ki̱'o ndó'o ta'ani ndidaá ka̱ ña̱yuu ko̱ ná'á ñaá.
49002004	Tído ká'ano nda̱'o ini Ndios, ta kú'u̱ nda̱'o ini na̱ sa'a̱ yo̱,
49002005	dá chi̱ va̱'ará ndi̱i ni̱ sa̱ kuu yó noo̱ ná sa̱'á kua̱chi sa̱ kee yó, tído ni̱ xi̱'o na ña̱ ni̱ na̱taki yo̱ noo̱ ná, ta takí yo̱ xí'ín Cristo viti. Dá chi̱ sa̱'á ña̱ mani̱ ni̱ kee na xí'ín yó, sa̱'á ño̱ó ni̱ ka̱ki yó no̱ó ña̱ kánian ndo'o yó sa̱'á kua̱chi kée yó.
49002006	Ta ni̱ na̱taki dáó yó xí'ín ná ni̱ kee Ndios, ta ni̱ na̱chi̱nde̱i ta'ani na yó nda̱ induú xí'ín Cristo Jesús.
49002007	Ta dión ni̱ kee na xí'á, dá daá kuití na'a̱ na̱ ndi ki̱'o ví ká'ano ña̱ mani̱ ni̱ kee na xí'ín yó, chi̱ ni̱ kee na ña̱ va̱'a xí'ín yó sa̱'á ña̱ ni̱ kee Cristo Jesús.
49002008	Chi̱ sa̱'á ña̱ mani̱ ni̱ kee Ndios xí'ín ndó, sa̱'á ño̱ó ni̱ da̱káki na ndo̱'ó sa̱'á ña̱ kándéé iní ndo̱ Jesús. Ta ko̱ ní dáka̱ki na ndo̱ xí'ín ndée̱ mií ndó, chi̱ kíán iin ña̱ mani̱ ni̱ kee na xí'ín ndó,
49002009	chi̱ ko̱ ní dáka̱ki na ndo̱'ó sa̱'á ña̱ kée ndó ña̱ va̱'a, dá kía̱n ni iin tó'ón ndó ná o̱ chíndaya̱'i mií ndó.
49002010	Dá chi̱ mií vá Ndios kúú na̱ ni̱ ka̱va̱'a ñaá, ta sa̱'á ña̱ ni̱ kee Cristo Jesús, sa̱'á ño̱ó ni̱ ka̱va̱'a na yó ña̱ kía̱n kee yó ña̱ va̱'a, tá'a̱n ña̱ ni̱ chi̱kaa̱ ini na̱ kee yó nda̱ míí sa'a̱.
49002011	Ta o̱ sa̱ nándodó ndo̱'ó, na̱ ko̱ kúú na̱ Israel xaa̱n, ña̱ tá sata̱ ni̱ kaa na̱ Israel ña̱ kúú ndo'ó, “na̱ ko̱ ní ta'a̱nda̱ ñíi̱.” Dión kaá na̱ chi̱ kúú ná na̱ ni̱ ta'a̱nda̱ ñíi̱, ta sa̱'á ño̱ó ká'án ná ña̱ kúú ná na̱ ñoo Ndios, tído xí'ín ndá'a̱ ta̱a va ni̱ ta'a̱nda̱ ñíi̱ ná.
49002012	Nda̱ tiempo sata̱ ñoó ko̱ ní sá kuu ndó kuendá Cristo, sa̱'á ño̱ó ni iin kuu̱ vá ko̱ ní kasandaá ndo̱ kakuu ndó na̱ ñoo Ndios táto̱'on kúú na̱ Israel. Ta ni lú'u̱ ví kuendá ko̱ ní sá komí ndó no̱ó to̱'on ni̱ xi̱'o Ndios no̱ó ña̱yuu na̱. Ta ni lú'u̱ ví ta̱ndeé iní ko̱ ní sá komí ndó ni̱ sa̱ ndei ndó ñayuú yó'o, ta ni ko̱ ní sá na'á ví ndó ndá yoo kúú Ndios ta̱kí.
49002013	Tá sata̱ ko̱ ní sá na'á ndó Ndios, xíká sa̱ ndei ndó noo̱ ná. Tído viti, ndíta ndó xí'ín Cristo, sa̱'á ño̱ó ni̱ na̱tuu yati ndó noo̱ Ndios sa̱'á ña̱ ni̱ xita̱ nii̱ Cristo sa'a̱ ndo̱.
49002014	Chi̱ mií Cristo kúú na̱ ni̱ na̱chi̱ndei va̱'a yó, sa̱'á ño̱ó na̱ ñoo Israel xí'ín na̱ ko̱ kúú na̱ Israel, ni̱ nduu na iin tó'ón ñoo ni̱ kee Cristo, dá chi̱ ni̱ sa'a̱n na̱ ni̱ di̱tá ná ña̱ sa̱ kedaá xí'ín ná sa̱ xini u'u̱ tá'an na.
49002015	Ta sa̱'á ña̱ ni̱ xi'i̱ Cristo, sa̱'á ño̱ó ni̱ da̱ndí'i na ley xí'ín choon sa'ándáa̱n. Ta ki̱'o dión ni̱ ndee na ña̱yuu Israel xí'ín na̱ ko̱ kúú na̱ Israel iin tó'ón vá, dá kakuu na iin tó'ón ña̱yuu sa̱á, dá ná koni na̱ kandei va̱'a na.
49002016	Ta sa̱'á ña̱ ni̱ xi'i̱ na̱ ndi̱ka cruz, sa̱'á ño̱ó ni̱ na̱chi̱ndei va̱'a na ña̱yuu Israel xí'ín na̱ ko̱ kúú na̱ Israel xí'ín Ndios, chi̱ sa̱'á ña̱ ni̱ xi'i̱ Cristo ndi̱ka cruz, sa̱'á ño̱ó ni̱ di̱tá ná ndidaá ña̱ sa̱ kedaá xí'ín ná sa̱ xini u'u̱ tá'an na.
49002017	Ni̱ kii Cristo ñayuú yó'o, ta ni̱ da̱ná'a̱ na̱ to̱'on va̱'a ña̱ xí'o ña̱ kandei va̱'a yó xí'ín Ndios, ta ni̱ da̱ná'a̱ na̱án noo̱ ndo̱'ó, na̱ ni̱ sa̱ ndei xíká noo̱ Ndios, xí'ín no̱ó ndu'u̱, na̱ ndéi yati noo̱ Ndios.
49002018	Chi̱ sa̱'á ña̱ ni̱ kee Jesús, sa̱'á ño̱ó na̱ Israel xí'ín na̱ ko̱ kúú na̱ Israel ni̱ ni'i̱ ña̱ ndu̱'u yó noo̱ ió tatá Ndios kée iin tó'ón na̱ kúú Espíritu ii̱.
49002019	Sa̱'á ño̱ó ko̱ kúú ka̱ ndo̱ na̱ tu̱kú o na̱ xíonoo ndava̱'a. Dá chi̱ ni̱ ni'i̱ ndo̱ ña̱ kakuu ndó ña̱yuu Ndios, ta ni̱ ni'i̱ ta'ani ndó ña̱ kakuu ndó kuendá na̱ ve'e na.
49002020	Ta no̱ó to̱'on ni̱ da̱ná'a̱ na̱ kúú apóstol, xí'ín to̱'on ni̱ da̱ná'a̱ na̱ sa̱ kuu profeta ni̱ sa̱ kui̱ta iin rá iin ndó. Ta mií Jesucristo kúú yu̱ú tito̱ ndáya̱'i kúú do̱'o ve'e,
49002021	chi̱ xí'ín míí yuu̱ ñoó luu kasá'á káto̱ tá'an sa'a̱ vé'e káva̱'an kua'a̱n xi̱nko̱oan kakuuan iin ve'e ño̱'o ii̱ sato'o yo̱ Jesús.
49002022	Ta xí'ín míí ná sá káva̱'a ndó kua'a̱n ndo̱, dá xi̱no ndó kakuu ndó iin ve'e noo̱ koo Ndios kée Espíritu ii̱ ná. 3
49003001	Ta yu'u̱, Pablo, kéchóon sa'a̱ choon yó'o. Nákaa̱i̱ ve'e ka̱a viti sa̱'á ña̱ dána'i̱ to̱'on Cristo Jesús noo̱ ndo̱'ó, na̱ ko̱ kúú na̱ Israel.
49003002	Ta sa̱ ni̱ ni'i̱ tó'on ndó ña̱ ni̱ xi̱'o Ndios choon noo̱ yú'u̱ ña̱ kía̱n chindeéí ndo̱'ó, dá ni'i̱ ndo̱ ña̱ mani̱ xí'o na noo̱ ndo̱.
49003003	Ta ni̱ na'a̱ túu Ndios ña̱ ni̱ sa̱ io de̱'é noo̱ ná noo̱ yú'u̱. Ta sa̱ ni̱ taa va yu'u̱ cháá sa̱'á ña̱ yó'o ko̱saa̱a̱n noo̱ ndo̱.
49003004	Tá ka'i ndó ña̱, dá kandaa̱ va̱'a ini ndo̱ ña̱ ná'á yu'u̱ ña̱ ió de̱'é noo̱ Ndios, ña̱ ká'a̱n sa'a̱ Cristo.
49003005	Ta ko̱ ní xi̱'o na ña̱ kandaa̱ ini ña̱yuu sa̱ ndei sa̱ na'á sa̱'án. Tído viti kándaa̱ ini na̱ kúú apóstol xí'ín profeta na̱ sa̱'á ña̱ yó'o kée Espíritu ii̱ Ndios.
49003006	Tá'a̱n ña̱ sa̱ io de̱'é ñoó kía̱n kaá ña̱ natiin ta'ani ndo'ó, na̱ ko̱ kúú na̱ Israel, ña̱ va̱'a ko'o̱n Ndios ki̱'o na no̱ó na̱ Israel, ta ndee na ndo̱'ó iin tó'ón ñoo xí'ín na̱ ñoo Israel, ta koo ta'ani ta'i̱ ndo̱ no̱ó ña̱ ni̱ kaa Ndios ki̱'o na no̱ó na̱ Israel sa̱'á ña̱ ni̱ kee Cristo Jesús, táto̱'on ki̱'o ká'a̱n to̱'on va̱'a ká'a̱n sa'a̱ ná.
49003007	Ta ni̱ chi̱kani Ndios yu'u̱ ña̱ kía̱n dána'i̱ to̱'on yó'o, chi̱ choon yó'o ni̱ kemáni̱ ná yu'u̱, ta xí'ín ndée̱ mií ná kándééí kéei ña̱.
49003008	Ta va̱'ará kúú yu'u̱ na̱ ló'o̱ cháá ka̱ noo̱ ndidaá ka̱ ña̱yuu Ndios, tído ni̱ xi̱'o na choon yó'o no̱ó yu'u̱, ña̱ kía̱n dána'i̱ no̱ó na̱ ko̱ kúú na̱ Israel ndi ki̱'o ná'ano ña̱ va̱'a xí'o Cristo,
49003009	ta ki̱'oi ña̱ kandaa̱ ini ndidaá ña̱yuu sa̱'á ña̱ ni̱ chi̱kaa̱ ini Ndios kee na nda̱ míí sa'a̱, tá'a̱n ña̱ ni̱ sa̱ io de̱'é noo̱ ná, ta mií ná kúú na̱ ni̱ ka̱va̱'a ndidaá tá'a̱n ña̱'a.
49003010	Ki̱'o dión, dá na'a̱ yóó, na̱ kúú kuendá Jesús, ndi ki̱'o ká'ano ña̱ ndi̱chí kómí Ndios, dá kía̱n kandaa̱ ini ña̱ kómí choon xí'ín ña̱ dándáki chí induú sa̱'án.
49003011	Chi̱ ki̱'o dión ni̱ chi̱kaa̱ ini Ndios kee na nda̱ rá ko̱ ñá'a̱ kava̱'a ñayuú yó'o. Ta xí'ín ña̱ ni̱ kee Cristo Jesús, na̱ kúú sato'o yo̱, ni̱ da̱xínko̱o na ña̱ ni̱ chi̱kaa̱ ini na̱ kee na.
49003012	Ta viti ió ta̱ndeé iní noo̱ yo̱, ta nónó noo̱ yo̱ nakui̱ta yó noo̱ Ndios sa̱'á ña̱ kándéé iní yo̱ Jesús.
49003013	Sa̱'á ño̱ó seí nda'ávíi̱ noo̱ ndo̱ ña̱ ná dá'a ni ndi̱ko ndó sa̱'á ña̱ ndó'o nío̱í sa̱'á ña̱ dána'i̱ noo̱ ndo̱'ó, dá chi̱ ña̱ va̱'a mií ndó kíán.
49003014	Sa̱'á ño̱ó nákuii̱n xi̱tíí noo̱ Ndios, na̱ kuu tatá sato'o yo̱ Jesucristo, ká'i̱n xí'ín ná.
49003015	Ta mií ná kúú na̱ xí'o iin kuu̱ noo̱ ndidaá ña̱yuu na̱, á mií ná ndéi na induú o no̱ñó'o̱ yó'o.
49003016	Ta xíka̱i̱ noo̱ ná ña̱ táto̱'on ki̱'o ió kua̱'á ña̱ kui̱ká na̱ chí induú, ki̱'o dión kendakí ná ndo̱'ó xí'ín ndée̱ ká'ano kómí míí ná, dá ná koo ndeé iní ndo̱ kee Espíritu ii̱ ná,
49003017	dá ná koo Cristo nío̱ ndo̱ dándáki na sa̱'á ña̱ kándéé iní ndo̱ ná, dá ná kui̱ta toon ndó xí'ín ña̱ kú'u̱ ini na̱ sa'a̱ yo̱, ta kandiko̱ toon ndóa̱n,
49003018	dá kandeé ndó kandaa̱ va̱'a ini ndo̱ xí'ín ndidaá ka̱ ña̱yuu Ndios ndi ki̱'o ká'ano ña̱ kú'u̱ ini Cristo sa'a̱ yo̱, ta ndi ki̱'o káni̱án, ta ndi ki̱'o konóa̱n, ta ndi ki̱'o dikóa̱n,
49003019	dá kasandaá ndo̱ kana'á va̱'a ndó ndi ki̱'o kú'u̱ ini Cristo sa'a̱ yo̱, va̱'ará ko̱ kándeé ta'on ña̱xintóni̱ yo̱ kandaa̱ ndi'i inia̱n sa̱'án. Ta ki̱'o dión xíka̱i̱ noo̱ ná, dá nakutí ndó xí'ín ña̱xintóni̱ Ndios.
49003020	Ta mií ná kúú na̱ kómí ndée̱ ká'ano, ta kándéé ná kée na cháá ka̱ ña̱'a noo̱ ndidaá ña̱ xíka̱ yo̱ noo̱ ná o ña̱ kasandaá ña̱xintóni̱ yo̱ nakani inia̱n, dá chi̱ sa̱'á ña̱ ió ndée̱ ná ini yo̱, sa̱'á ño̱ó kée na ña̱'a ná'ano xí'ín yó.
49003021	Ta ná natiin mií ná ndidaá ña̱ñó'ó no̱ó na̱ kúú kuendá na̱, ta sa'a̱ mií Jesús daá ná natiin na ña̱ñó'ó, ta ki̱'o dión daá kuití ná natiin naa̱n. Dión ná koo. 4
49004001	Nákaa̱ yu'u̱ ve'e ka̱a sa̱'á ña̱ né'i to̱'on Jesús, na̱ kuu sato'o yo̱, ta seí nda'ávíi̱ noo̱ ndo̱ ña̱ ndi̱'i ini ndo̱ kendísá'ano ndó táto̱'on ki̱'o kánian kee na̱ ni̱ kana Ndios xoo mií ná.
49004002	Nda'í koo ini ndo̱, ta va̱'a koo ini ndo̱, ta kueé ná koo ini ndo̱, ta ki̱'o ndeé iní ndo̱ sa'a̱ iin rá iin ndó sa̱'á ña̱ kú'u̱ sátá'an ini ndo̱ sa'a̱ ndo̱.
49004003	Ta koo ini ndo̱ ña̱ iin tó'ón ná kakuu ndó, chi̱ mií Espíritu ii̱ Ndios kúú na̱ xí'o ña̱ kandei ndó dión, sa̱'á ño̱ó koo ini ndo̱ kandei va̱'a ndó xí'ín iin rá iin ndó.
49004004	Dá chi̱ iin tó'ón vá ni̱ nduu yó, ta iin tó'ón vá Espíritu kómí yó, ta iin tó'ón ta'ani ta̱ndeé iní kía̱n ni̱ na̱kana ñaá Ndios natiin yó.
49004005	Dión ta'ani iin tó'ón vá kúú sato'o yo̱, ta iin tó'ón kúú ña̱ ndaa̱ kándísa yó, ta ni̱ sodo̱ ndúta̱ yo̱ sa̱va̱'a sa̱'á ña̱ kándéé iní yo̱ Jesús,
49004006	ta iin tó'ón vá kúú Ndios, na̱ kúú tatá ndidaá yó. Ta mií ná kúú na̱ kómí choon sata̱ ndidaá yó, ta mií ná kúú na̱ kédaá, dá kandá yo̱ noo̱ choon na, ta ió na̱ ini ndidaá yó.
49004007	Ta iin rá iin yó ni̱ na̱tiin ña̱ kati̱'a yó kee yó iin choon noo̱ Ndios táto̱'on ki̱'o ni̱ chi̱kaa̱ ini mií Cristo dasá náa̱n noo̱ iin rá iin yó.
49004008	Sa̱'á ño̱ó ká'a̱n tuti ii̱ Ndios di'a: Tá ni̱ kaa na nda̱ noo̱ díkó, dá ndáka na ta̱a sa̱ na̱á xí'ín ná kua'a̱n na̱. Ta ni̱ dasá ná ña̱ va̱'a noo̱ iin rá iin ña̱yuu na̱.
49004009	¿Ndiva̱'a ká'a̱n tuti ii̱ Ndios ña̱ ni̱ kaa na noo̱ díkó, ká'án ndó? Dión kaáa̱n, dá chi̱ dinñó'ó ni̱ noo na ni̱ kii na nda̱ noo̱ nino̱ cháá ka̱ no̱ñó'o̱ yó'o.
49004010	Ta mií ná kúú na̱ ni̱ noo ni̱ kixi no̱ñó'o̱ yó'o, ta mií ná kúú na̱ ni̱ kaa tuku nda̱ noo̱ díkó, dá dákútí ná ndidaá kúú xíán xí'ín ña̱ ndato kée na.
49004011	Ta mií vá ná kúú na̱ ni̱ xi̱'o noo̱ iin rá iin yó ña̱ kati̱'a yó kee yó iin choon noo̱ Ndios, chi̱ ni̱ kee na dao yó ña̱ kakuu yó apóstol, dá kane'e yó to̱'on Jesús, ta dao ka̱ yo̱ kakuu profeta, ta dao ka̱ yo̱ kakuu na̱ xíonoo dána'a̱ sa'a̱ Jesús, ta dao ka̱ yo̱ kakuu na̱ ndáka na̱ kúú kuendá Jesús, ta dao ka̱ yo̱ kakuu na̱ kandita dána'a̱.
49004012	Ta ki̱'o dión ni̱ kee na xí'ín yóó, na̱ kúú ña̱yuu Ndios, dá kati̱'a yó kechóon yó noo̱ ná, dá koni yo̱ dákuá'ano yó iin rá iin na̱ kúú kuendá Cristo xí'ín to̱'on Ndios,
49004013	dá ví kasandaá yo̱ kakuu yó iin tó'ón no̱ó ña̱ kándéé iní yo̱ de̱'e Ndios, xí'ín no̱ó ña̱ ná'á yó sa'a̱ ná. Ndi'i, dá koni yo̱ kasandaá yo̱ nda̱ noo̱ kóni̱ Ndios, chi̱ kasandaá yo̱ kakomí yó ña̱xintóni̱ táto̱'on ki̱'o kúú ña̱xintóni̱ Cristo.
49004014	Dá kía̱n, ná dá'a ni ndo'o yó táto̱'on ndó'o takuálí, chi̱ vitá ini xi̱, sa̱'á ño̱ó xoo di'a xoo di'a kua'a̱n ña̱xintóni̱ xí kée ña̱ to̱'ón dána'a̱ dao ta̱ ma̱ñá. Chi̱ ta̱a yó'o kúú ra̱ kéndaa̱ ra̱ ña̱ to̱'ón dána'a̱ ra̱, dá kandeé rá dánda'í ñaá rá xí'ín ña̱ ma̱ñá ti̱'a ra.
49004015	Va̱'a ka̱a̱n ná ndiko̱ yo̱ ña̱ ndaa̱ xí'ín ña̱ kú'u̱ ini yo̱ sa'a̱ dao ka̱ ña̱yuu, dión keeá, dá ná kua'ano yó koo yó táto̱'on ki̱'o kóni̱ Cristo, na̱ kúú dini̱ noo̱ yo̱.
49004016	Ta kúú yó táto̱'on yikí ko̱ño na̱. Chi̱ táto̱'on ki̱'o ndó'o yó xí'ín yikí ko̱ño mií yó, ña̱ nákato̱ tá'an xí'ín tu̱chi yo̱, ta chíndeé tá'an, dá sá'anoan kua'a̱n, ki̱'o dión ndó'o yó xí'ín Jesús, chi̱ mií ná kúú na̱ dákuá'ano yó, dá kati̱'a yó ku'u̱ ini sa'a̱ sátá'an yó.
49004017	Xí'ín choon ni̱ xi̱'o sato'o yo̱ Jesús no̱ói̱, sa'ándái̱ choon noo̱ ndo̱ ña̱ ná dá'a ka̱ ni kee ndó táto̱'on kée ña̱yuu ko̱ ná'á Ndios, chi̱ kée na ndidaá ña̱ nóo ndáki ini na̱,
49004018	chi̱ kómí ná iin ña̱xintóni̱ íin naá, ta xíká vá ndéi na no̱ó ña̱ kóni̱ Ndios, chi̱ ko̱ ná'á ta'on na sa̱'á ña̱'a Ndios sa̱'á ña̱ káxí nda̱'o nío̱ ná.
49004019	Ta sa̱'á ña̱ ko̱ xíka'an ka̱ noo̱ ná, sa̱'á ño̱ó ni̱ na̱ki̱'o na mií ná noo̱ ndidaá ña̱ kini xí'ín ña̱ ka'an noo̱, chi̱ ni̱ na̱ki̱'o na mií ná noo̱ ndidaá ka̱ ña̱ yakó noo̱ Ndios.
49004020	Tído ndo'ó, tá ni̱ seídó'o ndó sa'a̱ Cristo, ko̱ ní dákuá'a ndó ña̱ kee ndó dión
49004021	tá miía̱n ndaa̱ ni̱ seídó'o ndó to̱'on na, tá miía̱n ndaa̱ ni̱ da̱kuá'a ndó ña̱ ndaa̱ sa'a̱ ná, chi̱ noo̱ iin tó'ón dini̱ Jesús ió ña̱ ndaa̱.
49004022	Tá sata̱ sa̱ kee ndó ña̱ kóni̱ mií ndó, tído viti dánkoo ndó ña̱yuu yátá ni̱ sa̱ kuu ndó, ña̱ ni̱ chitíán ñó'o ña̱ kini, ña̱ dánda'í ndo̱'ó, dá kee ndó ña̱ kóni̱ ñíi̱ ndo̱.
49004023	Di'a ki̱'o ndó mií ndó ña̱ ndusa̱á nío̱ ndo̱ xí'ín ña̱xintóni̱ ndo̱,
49004024	dá nduu ndó iin ña̱yuu sa̱á, na̱ ni̱ ka̱va̱'a Ndios koo táto̱'on ki̱'o kóni̱ mií ná, dá kakuu ndisa ndó iin ña̱yuu ndaa̱, iin ña̱yuu vii noo̱ míí ná.
49004025	Sa̱'á ño̱ó ná dá'a ka̱ ni ka'a̱n to̱'ón ndó, ndino'o ña̱ ndaa̱ ka'a̱n ndo̱ xí'ín ña̱yuu xi̱'ín ndó, dá chi̱ iin tó'ón vá kúú yó.
49004026	Ta va̱'ará xído̱ ini ndo̱, ná dá'a ni ya̱'a ndó kee ndó kua̱chi. Ná dá'a ni kandati ndó nda̱ keta ndi̱ndii, dá ya̱'a ña̱ xído̱ ini ndo̱,
49004027	ta ná dá'a ni konó ndó no̱ó ña̱ u'u̱ ña̱ dátu̱ú ñaá.
49004028	Ta ndo'ó, na̱ kí'in kuí'íná, ná dá'a ka̱ ni ki'in kuí'íná ndó. Di'a koo ini ndo̱ kechóon ndó, ta xí'ín ndá'a̱ míí ndó kee ndó choon va̱'a, dá ni'i̱ ndo̱ ña̱'a kemáni̱ ndo̱ na̱ kúnda'í.
49004029	O̱ sa̱ kóo ini ndo̱ ka'a̱n ndo̱ to̱'on kini kua'a̱n xí'ín ni iin tó'ón ña̱yuu. Di'a ñóchí vii ka'a̱n ndo̱ xí'ín ná, dá ná ni'i̱ iní na̱ kua'ano na íchi̱ Ndios. Tá kee ndó dión, dá kía̱n chindeé ndó ña̱yuu seídó'o.
49004030	Ná dá'a ni dákúnda'í iní ndo̱ Espíritu ii̱ Ndios, dá chi̱ mií ná kúú táto̱'on iin sello ni̱ ni'i̱ ndo̱, ña̱ ná'a̱ ña̱ kúú ndó ña̱yuu mií ná, dá naki'in na ndo̱'ó tá ná kasandaá kuu̱ nakuaka ñaá ná noo̱ ió na̱.
49004031	Ná dá'a ka̱ ni ta'u'u̱ ini ndo̱ koni ndo̱ dao ka̱ ñani ndo̱, ta ná dá'a ka̱ ni kuido̱ ini ndo̱, ta ná dá'a ka̱ ni karyíí ndó, ta ná dá'a ka̱ ni kayu'ú ni̱'i noo̱ sátá'an ndó, ta ná dá'a ka̱ ni chinaní kini ndó ñani ndo̱, ta ná dá'a ni kee ndó ndidaá ña̱ kini yó'o noo̱ dao ka̱ ñani ndo̱.
49004032	Di'a va̱'a koo ini ndo̱ xí'ín iin rá iin ndó, ta ku'u̱ ini sa'a̱ sátá'an ndó, ta ku'u̱ ká'ano ini sa'a̱ sátá'an ndó táto̱'on ki̱'o ni̱ ku'u̱ ká'ano ini Ndios sa̱'á kua̱chi mií ndó sa̱'á ña̱ ni̱ kee Cristo. 5
49005001	Kúú ndó de̱'e mani̱ Ndios, sa̱'á ño̱ó kee ndó táto̱'on kée mií ná,
49005002	ta ku'u̱ ini ndo̱ sa'a̱ dao ka̱ ña̱yuu táto̱'on ki̱'o kú'u̱ ini Cristo sa'a̱ míí ndó, dá chi̱ ni̱ na̱ki̱'o na mií ná ni̱ xi'i̱ na̱ sa'a̱ yo̱, ta ña̱ ni̱ doko̱ ná mií ná ni̱ sa̱ kuu táto̱'on iin ña̱'a támi sá'a̱n noo̱ Ndios.
49005003	Ta o̱ sa̱ kí'o ndó ña̱ ka'a̱n ña̱yuu ña̱ kée ndó kua̱chi xí'ín na̱ ko̱ kúú ñadi'í ndo̱ o yíi̱ ndo̱, o kée ndó ña̱ ka'an noo̱, o ña̱ kátoó ndo̱ kakomí ndó kua̱'á ña̱ kui̱ká. Di'a kee ndó ña̱ kánian kee na̱ kúú ña̱yuu Ndios.
49005004	Ta ná dá'a ni ya̱'a ndó ka'a̱n ndo̱ to̱'on nóo, xí'ín to̱'on ko̱ chóon, xí'ín to̱'on kini, dá chi̱ ko̱ kánian kee yó dión sa̱'á ña̱ kúú yó ña̱yuu Ndios. Va̱'a ka̱a̱n daá naki̱'o ndó ndivé'e noo̱ Ndios.
49005005	Ta kana'á ndó ña̱ ni iin tó'ón ta'on na̱ kée kua̱chi xí'ín na̱ ko̱ kúú ñadi'í na̱ o yíi̱ ná, xí'ín na̱ kée ña̱ ka'an noo̱, xí'ín na̱ kátoó kakomí kua̱'á ña̱ kui̱ká, no̱ón kúú na̱ o̱ ko̱ní ta'on na natiin na ta'i̱ ná noo̱ dándáki Cristo xí'ín Ndios. Chi̱ na̱ kátoó téí ña̱ kui̱ká, ño̱ó kúú yoko̱ noo̱ ná.
49005006	O̱ sa̱ kónó ndó ña̱ ni iin tó'ón ña̱yuu ná o̱ sa̱ dánda'í ndo̱'ó xí'ín to̱'on mañá, dá chi̱ miía̱n ndaa̱ kuiti noo̱ ña̱yuu kée dión ve̱i ña̱ xído̱ ini Ndios sa̱'á ña̱ ko̱ se̱ídó'o na choon sa'ándá na̱.
49005007	Tído ndo'ó, ná dá'a ni ndiko̱ ndo̱ ña̱ kée na̱ kée dión.
49005008	Dá chi̱ tá sata̱, dá sa̱ kuu ndó ña̱yuu sa̱ íi̱n naá ña̱xintóni̱. Tído viti ni̱ na̱too̱n va ña̱xintóni̱ ndo̱ sa̱'á ña̱ kúú ndó ña̱yuu sato'o yo̱ Jesús. Sa̱'á ño̱ó koo ini ndo̱ kee ndó táto̱'on ki̱'o kée na̱ kúú ña̱yuu ni̱ na̱too̱n noo̱.
49005009	Dá chi̱ ña̱ va̱'a xí'o Espíritu ii̱ Ndios noo̱ yo̱ kíán ña̱ kakuu yó ña̱yuu vá'a, ta kakuu yó ña̱yuu ndísá'ano, ta kana'á yó ña̱ ndaa̱.
49005010	Ka'i va̱'a ini ndo̱ sa'a̱ ndidaá ña̱'a, ná nde̱'á á kíán ña̱ náta'an ini sato'o yo̱ Ndios kee ndó.
49005011	Ta o̱ sa̱ kí'o ndó mií ndó kee ndó ña̱ ko̱ ndáya̱'i kée ña̱yuu íin naá ña̱xintóni̱, di'a koo ini ndo̱ kuñó'ó ndó ña̱ nóo kée na,
49005012	dá chi̱ iin ña̱ ka'an noo̱ kíán ña̱ kantó'ón yó sa̱'á ña̱ kini kéde̱'é na̱.
49005013	Ndidaá vá ña̱'a nátu̱u tá nátoo̱n ñó'o̱, ta xí'oan ña̱ kándaa̱ ini yo̱ ndá ña̱'a kíán, dá chi̱ ndidaá vá ña̱'a nátu̱u tá nátoo̱n ñó'o̱.
49005014	Sa̱'á ño̱ó ká'a̱n na̱ di'a: Ndoto yo̱'ó, ta̱a kídi̱ xaa̱n. Ndako̱o tein na̱ kúú táto̱'on ndi̱i xaa̱n, dá dátoo̱n Cristo ña̱xintóno̱n.
49005015	Sa̱'á ño̱ó kua'án ndo̱ kandaa ndo̱ mií ndó noo̱ iin rá iin ña̱'a kée ndó, o̱ sa̱ kée ndó táto̱'on kée na̱ ndeé to̱'on, va̱'a ka̱a̱n kee ndó táto̱'on kée na̱ ió ña̱xintóni̱.
49005016	Ndi̱'i ini ndo̱ kee ndó ña̱ va̱'a viti nónó noo̱ ndo̱, dá chi̱ tiempo kini nda̱'o kía̱n ndéi yó viti.
49005017	Ta ná dá'a ni kakuu ndó ña̱yuu xi̱xi, di'a ki̱'o ndó mií ndó ña̱ kía̱n kandaa̱ ini ndo̱ ndí ki̱án kóni̱ Ndios kee ndó.
49005018	Ná dá'a ni ko'o ndó vino, dá dáxi̱ni ndó mií ndó, dá naá ini ndo̱ kee ndó ña̱ ko̱ vá'a. Va̱'a ka̱a̱n konó ndó ná nakutí ndó xí'ín Espíritu ii̱ Ndios.
49005019	Ta ka'a̱n ndo̱ tein iin rá iin ndó salmo xí'ín himno, xí'ín yaa ii̱. Ta ndino'o ini ndo̱ kata ndó yaa yó'o keká'ano ndó sato'o yo̱ Jesús,
49005020	ta daá kuití naki̱'o ndó ndivé'e noo̱ Ndios, na̱ kúú tatá yo̱, sa̱'á ndidaá ña̱'a ndó'o ndó, chi̱ kúú ndó kuendá Jesucristo, na̱ kúú sato'o yo̱.
49005021	Kueídó'o tá'an ndó sa̱'á ña̱ ió ña̱ñó'ó ndó noo̱ Ndios.
49005022	Ta dión ni ndo'ó, na̱ ñá'a̱ xaa̱n, kueídó'o ndó yíi̱ ndo̱ táto̱'on seídó'o ndó sato'o yo̱ Jesús.
49005023	Dá chi̱ yíi̱ ndo̱ kúú dini̱ noo̱ ndo̱ táto̱'on ki̱'o kúú Cristo dini̱ no̱ó ña̱yuu mií ná, na̱ kúú táto̱'on yikí ko̱ño na̱. Ta mií ná kúú na̱ dáka̱ki ñaá.
49005024	Sa̱'á ño̱ó táto̱'on ki̱'o seídó'o ndó Cristo, ki̱'o dión kánian kueídó'o ndó yíi̱ ndo̱ noo̱ ndidaá ña̱'a.
49005025	Ta ndo'ó, ra̱ ta̱a xaa̱n, ku'u̱ ini ndo̱ sa'a̱ ñadi'í ndo̱ táto̱'on ki̱'o kú'u̱ ini Cristo sa'a̱ ña̱yuu na̱, chi̱ ni̱ xi̱'o na mií ná ña̱ kía̱n ni̱ xi'i̱ na̱ sa'a̱ yóó, na̱ kúú kuendá na̱,
49005026	dá koo vii yo̱ noo̱ Ndios, chi̱ ni̱ da̱ndóo na kua̱chi yó sa̱'á ña̱ ni̱ na̱kata na yó xí'ín ta̱kui̱í, ta kiróón kúú to̱'on na.
49005027	Dión, dá kuu natiin na yó kakuu yó ña̱yuu mií ná, ta kakuu yó ña̱yuu ndato, ta ni lú'u̱ ta'on yáko̱ o̱ káne'e yó, ta ni o̱ kóo ti̱tii̱ ta'on yó táto̱'on ki̱'o ndó'o dá'o̱n, ta o̱ ndó'o ta'on yó dao ka̱ ña̱'a kua'a̱n táto̱'on kua'a̱n ña̱ yó'o. Di'a kakuu yó na̱ ndáa vii, na̱ ñóchí ndáa noo̱ ná.
49005028	Sa̱'á ño̱ó kánian ku'u̱ ini ndo̱'ó, ta̱ ta̱a xaa̱n, sa'a̱ ñadi'í ndo̱ táto̱'on kú'u̱ ini ndo̱ sa'a̱ yikí ko̱ño mií ndó, dá chi̱ ta̱a kú'u̱ ini sa'a̱ ñadi'í ra̱, ro̱ón kúú ra̱ kú'u̱ ini sa'a̱ mií rá.
49005029	Dá chi̱ ko̱ íin ta'on káñó'ó yikí ko̱ño mií ná. Di'a ndaá na̱ ñá, ta xíto na ña̱. Dión ta'ani kée Cristo xí'ín yó, na̱ kúú ña̱yuu na̱,
49005030	chi̱ kúú yó yikí ko̱ño na̱.
49005031	Sa̱'á ño̱ó kánian dánkoo ta̱a tatá ra̱ xí'ín naná ra̱, dá naki'in tá'an ra xí'ín ñadi'í ra̱, dá kía̱n nduu na nda̱ iin tó'ón vá.
49005032	Ndichí nda̱'o kua'a̱n ña̱ yó'o, tído ni̱ ka'i̱n sa̱'án, dá dákí'in tá'in ña̱ xí'ín táto̱'on ndó'o Cristo xí'ín ña̱yuu na̱.
49005033	Sa̱'á ño̱ó iin rá iin mií vá ndó, ta̱ ta̱a xaa̱n, kánian ku'u̱ ini sa'a̱ ñadi'í ndo̱ táto̱'on ki̱'o ndó'o ndó xí'ín mií ndó. Ta ndo'ó, na̱ ñá'a̱ xaa̱n, kánian koo ña̱ñó'ó ndó noo̱ yíi̱ ndo̱. 6
49006001	Ta ndo'ó, takuáchí yíí xí'ín takuáchí di'í kuendá sato'o yo̱ Jesús, koo ini ndo̱ kueídó'o ndó tatá ndo̱ xí'ín naná ndo̱, chi̱ ña̱ yó'o kía̱n va̱'a noo̱ Ndios.
49006002	“Koo ña̱ñó'ó ndó noo̱ tatá ndo̱ xí'ín noo̱ naná ndo̱”, kaá choon sa'ándá Ndios. Ta ña̱ yó'o kúú choon mií no̱ó ña̱ kía̱n dána'a̱ noo̱ yo̱ ña̱ nandió né'e Ndios ña̱ va̱'a noo̱ yo̱ ñayuú yó'o,
49006003	chi̱ ká'a̱n ta'ani na: “Tá kée ndó dión, dá kía̱n koni ndo̱ kandei va̱'a ndó, ta koni ndo̱ kua'ano yatá ndó ñayuú yó'o.”
49006004	Ta dión ta'ani ndo'ó, na̱ kúú tatá xí'ín naná, ná dá'a ni koo ini ndo̱ dákuido̱ ini ndo̱ de̱'e ndó. Di'a koo ini ndo̱ dákuá'ano va̱'a ndó xi̱, ta va̱'a taó ndo̱ xí, ta dána'a̱ ndo̱ noo̱ xí ná kee xi táto̱'on ki̱'o kóni̱ sato'o yo̱ Jesús.
49006005	Dión ni ndo'ó, na̱ ñó'o ti̱xi ndá'a̱ iin sato'o ñayuú yó'o, koo ini ndo̱ kueídó'o ndó na̱ xí'ín ndino'o ini ndo̱, ta kayu̱'ú ni'ini ndó na̱ xí'ín ña̱ nda'í ió ini ndo̱ táto̱'on ki̱'o kée ndó xí'ín Cristo.
49006006	Kechóon va̱'a ndó, va̱'ará ko̱ íin sato'o ndo̱ ndé'é rá ndo̱'ó, ta ná dá'a ni kee ndó táto̱'on kée na̱ ndúkú ña̱ nata'an ini ta̱a koni ñaá rá. Va̱'a ka̱a̱n kechóon ndó no̱ó na̱ kúú sato'o ndo̱ táto̱'on ki̱'o kéchóon ndó noo̱ Cristo. Ndino'o ini ndo̱ kechóon ndó, chi̱ ki̱'o dión kóni̱ Ndios kee ndó.
49006007	Sa̱'á ño̱ó ndino'o ini ndo̱ kechóon ndó noo̱ sato'o ndo̱. Kee ndó kuendá ña̱ noo̱ sato'o yo̱ Ndios vá kéchóon ndó, ta o̱ du̱ú no̱ó ta̱a ñayuú yó'o,
49006008	chi̱ sa̱ ná'á vá míí ndó ña̱ táto̱'on ki̱'o káa iin rá iin ña̱ va̱'a ni̱ kee ndó, ki̱'o dión koo ña̱ va̱'a nandió né'e Ndios noo̱ ndo̱, á mií ndó ñó'o ndó ti̱xi ndá'a̱ iin sato'o o ko̱ó.
49006009	Ta dión ni ndo'ó, na̱ kúú sato'o, keva̱'a ndó xí'ín na̱ ñó'o ti̱xi ndá'a̱ ndo̱, ta o̱ sa̱ dáyu̱'ú ndo̱ ná xí'ín to̱'on ká'a̱n ndo̱, chi̱ sa̱ ná'á vá míí ndó ña̱ nda̱ induú ió sato'o ndo̱, na̱ kúú ta'ani sato'o na̱ ñó'o ti̱xi ndá'a̱ ndo̱. Ta sa̱ ná'á ta'ani ndó ña̱ ko̱ íin ta'on mani̱ cháá ka̱ noo̱ ná, iin nóó kúú ndi'i va yó noo̱ ná.
49006010	Ñani mani̱ miíi̱, noo̱ ndidaá ña̱'a, koo ini ndo̱ kendakí ndó mií ndó xí'ín ña̱ kándísa ndó sato'o yo̱ Jesús, ta kendakí ta'ani ndó mií ndó xí'ín ndée̱ ká'ano mií ná.
49006011	Ta nandixi ndó nda'á chóon, ña̱ kía̱n xí'o Ndios noo̱ ndo̱, dá kandeé ndó kandita ni̱ sisa ndó kuió né'e ndó ña̱ kini tánda'á ña̱ u'u̱ ve̱i noo̱ ndo̱.
49006012	Dá chi̱ ko̱ na̱á ta'on yó xí'ín ña̱yuu xi̱'ín yó, di'a naá yo̱ xí'ín ña̱ kini né'e choon noo̱ táchi̱ káa, xí'ín ña̱ kini ndakí cháá ka̱ ndéi noo̱ táchi̱ káa, xí'ín ña̱ kini dándáki nío̱ ña̱yuu ndéi ñayuú íin naá yó'o, xí'ín iin rá iin tu'u ña̱ kini xíonoo noo̱ díkó káa.
49006013	Sa̱'á ño̱ó nandixi ndó ndidaá nda'á chóon xí'o Ndios noo̱ ndo̱ kechóon ndó, dá kandeé ndó na̱á ndo̱ xí'ín ña̱ kini tein kuu̱ ve̱i ña̱ dándó'oan nío̱ ndo̱, dá kía̱n kandeé ndó kuita toon ndó noo̱ ndidaá ña̱ ve̱i ndo'o ndó.
49006014	Sa̱'á ño̱ó kuita toon ndó, dá chi̱ sa̱ ndíko̱ va cincho ti̱i ndó, ña̱ dándáki ña̱ ndíko̱ ndo̱ ña̱ ndaa̱ sa'a̱ Ndios. Ta sa̱ ndíxi ta'ani ndó ka̱a ndadí yu'ú ndíká ndo̱, ña̱ dándáki ña̱ kúú ndó ña̱yuu ndaa̱ noo̱ Ndios.
49006015	Ta sa̱ yí'i ta'ani ndó ndisa̱ ndo̱, tá'a̱n ña̱ dándáki ña̱ sa̱ ió nduu ndo̱ kanoo ndó dána'a̱ ndo̱ to̱'on va̱'a Jesús, ña̱ kía̱n nachindei va̱'a ña̱yuu xí'ín Ndios.
49006016	Ta noo̱ ndidaá ña̱'a natiin ndó ka̱a dá'ándá, ña̱ né'e soldado chindeé rá míí rá, chi̱ ka̱a yó'o dándáki ña̱ kándéé iní ndo̱ Jesús. Ta xí'ín ña̱ yó'o kandeé ndó chituu ndó yiryókó kéi̱ ita̱ tánda'á ña̱ kini ve̱i dándó'o nío̱ ndo̱.
49006017	Ta natiin ta'ani ndó ka̱a kaño'o ndó, dá chindeéán dini̱ ndo̱, ta ña̱ yó'o dándáki ña̱ ni̱ ka̱ki ndó ni̱ kee Ndios. Ta natiin ta'ani ndó espada, ña̱ kía̱n xí'o Espíritu ii̱ Ndios noo̱ ndo̱. Ta espada yó'o kúú to̱'on Ndios.
49006018	Ta daá kuití koo ini ndo̱ ka'a̱n ndo̱ xí'ín Ndios, ta kueí nda'í ndo̱ noo̱ ná xí'ín to̱'on xí'o Espíritu ii̱. Ta daá kaño'o ini ndo̱ ka'a̱n ndo̱ xí'ín ná, ta o̱ sa̱ kátuu ndó ña̱ kaka̱ ndo̱ ña̱ mani̱ noo̱ Ndios sa'a̱ ndidaá ka̱ ña̱yuu kuendá mií ná.
49006019	Ta kaka̱ ta'ani ndó ña̱ mani̱ noo̱ Ndios sa'a̱ yú'u̱, dá nani̱'í to̱'on ka'i̱n, dá kía̱n ná dá'a ni yu̱'íi̱ dána'i̱ no̱ó ña̱yuu ndi dándáki to̱'on va̱'a sa'a̱ Jesús, ña̱ kía̱n ni̱ sa̱ io de̱'é noo̱ Ndios,
49006020	chi̱ mií Ndios ni̱ xi̱'o choon yó'o noo̱í, ta sa̱'á ña̱ dána'i̱ to̱'on va̱'a yó'o, sa̱'á ño̱ó nákaa̱i̱ ve'e ka̱a. Ta kaka̱ ta'ani ndó ña̱ mani̱ noo̱ ná sa̱'í, dá ná koo ndeé iníi̱ ka'i̱n sa̱'á to̱'on yó'o táto̱'on ki̱'o kóni̱ mií ná.
49006021	Tá ko̱saa̱ ñani mani̱ yo̱ Tíquico noo̱ ndéi ndó, dá nakani ra xí'ín ndó sa̱'á ña̱ ndó'i xí'ín sa̱'á ña̱ kéei. Ta iin ta̱a ndísá'ano nda̱'o kúú rá íin ra noo̱ choon sato'o yo̱ Jesús.
49006022	Ta sa'a̱ choon yó'o tánda'í ra̱ ko̱saa̱ ra̱ noo̱ ndo̱, dá nakani ra xí'ín ndó sa'a̱ ndidaá ña̱ ndó'o ndu, ta ki̱'o ra ta̱ndeé iní noo̱ ndo̱.
49006023	Ná ki̱'o tatá Ndios xí'ín sato'o yo̱ Jesucristo ña̱ ná koo va̱'a ini ndo̱'ó, ñani, ta ná ki̱'o ta'ani na ña̱ ná ku'u̱ ini sa'a̱ sátá'an ndó sa̱'á ña̱ kándéé iní ndo̱ ná.
49006024	Ta ná koo ña̱ mani̱ xí'o Ndios xí'ín ndidaá ní ndo'ó, na̱ ndino'o ini kóni̱ sato'o yo̱ Jesucristo. Dión ná koo. PHP - Filipenses
50001001	Yu'u̱ kúú Pablo, ta kéchóoin xí'ín Timoteo noo̱ Jesucristo, ta ká'a̱n ndu̱ ndisá'án xí'ín ndidaá ndo'ó, na̱ kúú ña̱yuu Ndios sa̱'á ña̱ kúú ndó kuendá Cristo Jesús, ndo'ó na̱ ndéi ñoo Filipos xaa̱n, xí'ín na̱ kómí choon ndáka na ndo̱'ó, xí'ín na̱ ndíta xínkuáchí ini ve'e noo̱ nátaka ndo̱ dákuá'a ndó.
50001002	Ta mií tatá yo̱ Ndios xí'ín sato'o yo̱ Jesucristo ná kee na ña̱ mani̱ xí'ín ndó, ta ná ki̱'o na ña̱ koo va̱'a ini ndo̱.
50001003	Ta náki̱'oi ndivé'e noo̱ Ndios, na̱ ndáño̱'o yó, sa'a̱ ndo̱'ó tá iin rá iin ndíko̱'on inii̱ ndo'ó.
50001004	Tá ká'i̱n xí'ín Ndios sa'a̱ ndo̱, daá kuití vá ká'i̱n xí'ín ná xí'áa̱n kádii̱ inii̱ sa'a̱ ndidaá ndo'ó,
50001005	chi̱ nda̱ mií sa'a̱, ta nda̱ viti chíndeé ndó yu'u̱ kéchóon dáó yó sa̱'á to̱'on va̱'a sa'a̱ Jesús.
50001006	Sa̱ ná'á va̱'a va yu'u̱ ña̱ mií Ndios, na̱ ni̱ kedaá xí'ín ndó, dá ni̱ ka̱sá'á ndó kéchóon va̱'a ndó noo̱ ná, mií i̱í vá ná chíndeé ndó, dá xi̱nkuei va̱'a ndó nda̱ ná kasandaá kuu̱ nandió ko̱o Jesucristo kasaa̱ na̱.
50001007	Ta miía̱n kánian ña̱ dión nákani inii̱ sa'a̱ ndo̱, chi̱ kú'u̱ nda̱'o inii̱ sa'a̱ ndo̱. Tá nákaa̱i̱ ve'e ka̱a, o tá nákaa̱i̱ chíndeéí ña̱ ndaa̱ sa'a̱ Jesús no̱ó ña̱yuu, o tá nákaa̱i̱ dáxi̱no inii̱ ña̱yuu ña̱ to̱'on ndaa̱ kúú to̱'on va̱'a sa'a̱ Jesús, chíndeé ndó yu'u̱ noo̱ ndidaá ña̱ mani̱ kée Ndios xí'íín.
50001008	Xí'o mií Ndios kuendá sa̱'á ña̱ kú'u̱ nda̱'o inii̱ sa'a̱ ndo̱ táto̱'on ki̱'o kú'u̱ ini Jesucristo sa'a̱ iin rá iin yó.
50001009	Ta xíka̱i̱ noo̱ Ndios ña̱ ná kutí ndó xí'ín ña̱ kú'u̱ cháá ka̱ ini ndo̱ sa'a̱ dao ka̱ ña̱yuu, ta ná kutí ta'ani ndó xí'ín cháá ka̱ ña̱ ndi̱chí xí'o Ndios, ta ná koo cháá ka̱ ña̱xintóni̱ noo̱ ndo̱,
50001010	dá ná kandaa̱ ini ndo̱ ndí ki̱án va̱'a cháá ka̱ kee ndó, dá koni ndo̱ kakuu ndó ña̱yuu ndaa̱, ña̱yuu ndáa vii nda̱ ná kasandaá kuu̱ nandió ko̱o Cristo kasaa̱ na̱,
50001011	dá xi̱nko̱o ndi'i ndó xí'ín ña̱ va̱'a kée ndó sa̱'á ña̱ ió Jesucristo xí'ín ndó, dá ná naki̱'o ña̱yuu ña̱ñó'ó noo̱ Ndios, ta ná keká'ano ñaá ná.
50001012	Kóni̱i̱ ña̱ kana'á ndó, ñanii̱, ña̱ ndidaá ta̱ndó'ó ndó'i kía̱n kédaá, sa̱'á ño̱ó seídó'o cháá ka̱ ña̱yuu to̱'on va̱'a sa'a̱ Jesús.
50001013	Dá chi̱ ndidaá soldado ndéi noo̱ dándáki ta̱ né'e choon yó'o xí'ín dao ka̱ ña̱yuu ná'á va̱'a ña̱ nákaa̱i̱ ve'e ka̱a sa̱'á ña̱ kéchóoin noo̱ Cristo.
50001014	Ta kua̱'á nda̱'o ñani yo̱ ni̱ na̱tiin cháá ka̱ ta̱ndeé iní noo̱ sato'o yo̱ Jesús sa̱'á ña̱ nákaa̱i̱ ve'e ka̱a, sa̱'á ño̱ó ni̱ ndu̱ndéé cháá ka̱ ini ra̱ dána'a̱ ra̱ sa̱'á to̱'on va̱'a sa'a̱ Jesús, ta ni ko̱ yu̱'ú ra̱.
50001015	Ta miía̱n ndaa̱ kíán ña̱ dána'a̱ dao ta̱a to̱'on Cristo xí'ín ña̱ u'u̱ ini ra̱, ta sa̱'á ña̱ kátoó ra̱ chidáó tá'an ra xí'íi̱n. Tído ió dao ka̱ ra̱ dána'a̱ xí'ín ndino'o ini mií rá.
50001016	Chi̱ ió dao ta̱a dána'a̱ to̱'on Cristo sa̱'á ña̱ kátoó ra̱ chidáó tá'an ra xí'ín yu'u̱, ta ko̱ dána'a̱ ra̱án xí'ín ndino'o ini ra̱, chi̱ ndúkú rá ña̱ dándi̱'i ini ra̱ yu'u̱ nani nákaa̱i̱ ve'e ka̱a yó'o.
50001017	Tído dao ka̱ ra̱ dána'a̱ sa̱'á ña̱ kú'u̱ ini ra̱ sa'a̱ yú'u̱, chi̱ ná'á rá ña̱ nákaa̱i̱ ve'e ka̱a sa̱'á ña̱ chíndeéí to̱'on va̱'a sa̱'á Jesús.
50001018	¿Ndi koo, tá dáá? Tído ko̱ né'e ta̱ndíni á dána'a̱ ra̱ sa̱'á ña̱ u'u̱ ini ra̱, o sa̱'á ña̱ kúú rá ña̱yuu ndaa̱. Xía̱n nani dána'a̱ ra̱ ña̱ ndaa̱ sa'a̱ Cristo, kádii̱ nda̱'o inii̱, ta daá ná kadii̱ va inii̱.
50001019	Dá chi̱ sa̱ ná'á vá yu'u̱ ña̱ sa̱'á ña̱ xíka̱ ndo̱ ña̱ mani̱ noo̱ Ndios sa̱'í, xí'ín sa̱'á ña̱ chíndeé ñaá Espíritu Jesucristo, sa̱'á ño̱ó xi̱nko̱o va̱'a va ndidaá ña̱ ndó'i, dá kanai ve'e ka̱a,
50001020	chi̱ ndáti kíi̱í, ta ió ta̱ndeé iníi̱ ña̱ o̱ káka'an ta'on noo̱ yú'u̱ sa̱'á ni iin ña̱'a kéei. Di'a kóni̱i̱ koo ndeé iníi̱, táto̱'on ki̱'o daá kuití kéei, dá ná natiin ta'ani Cristo ña̱ñó'ó sa'a̱ yú'u̱ viti, á mií takíi̱ o á mií ni̱ xi'i̱i̱.
50001021	Dá chi̱ noo̱ mií yu'u̱ kíán di'a: xía̱n nani takíi̱, kéei ña̱ kóni̱ Cristo va, tído tá ni̱ xi'i̱i̱, ni̱ ke̱va̱'a cháá ka̱i̱.
50001022	Tído tá ió ña̱ kechóon cháá ka̱i̱ noo̱ Ndios xía̱n nani ndíxii yikí ko̱ño yó'o, dá kía̱n ko̱ ná'í ndí ki̱án ka̱xii, á va̱'a ka̱ katakii̱, o á va̱'a di'a ña̱ kuui̱.
50001023	Chi̱ ko̱ ni̱'í ndá ki̱án nakani inii̱ sa'a̱ ndi nduú ña̱ yó'o, chi̱ katoói̱ ko'i̱n noo̱ ió Cristo, dá kooi xí'ín ná, chi̱ ña̱ yó'o kía̱n va̱'a cháá ka̱a̱n.
50001024	Tído káni cháá ka̱a̱n ña̱ kooi ñayuú yó'o, dá kuu chindeéí ndo̱'ó.
50001025	Ta sa̱'á ña̱ kándéé inii̱ ña̱ ki̱'o dión kíán, sa̱'á ño̱ó ná'í ña̱ kooi cháá ka̱ ñayuú yó'o, ta koo i̱í váí xí'ín ndidaá ní ndo̱'ó, dá kua'ano ndó xí'ín ña̱ kándéé iní ndo̱ Jesús, dá ná kadii̱ cháá ka̱ ini ndo̱ no̱ó ña̱ ndaa̱ kándísa yó.
50001026	Ta ki̱'o dión, dá kéká'ano ndó Cristo Jesús sa̱'á ña̱ ni̱ kee na xí'ín yu'u̱, chi̱ ki̱'o na ña̱ saa̱ tukui kooi xí'ín ndó.
50001027	Tído noo̱ ndidaá ña̱'a koo ini ndo̱ kee ndó táto̱'on ki̱'o kánian kee na̱ ndíta toon xí'ín to̱'on va̱'a Cristo, dá kía̱n tá ná saa̱i̱ noo̱ ndéi ndó o o̱ sáa̱i̱, kóni̱i̱ kandaa̱ inii̱ ña̱ ndíta toon ndó, ta iin tó'ón vá kúú ña̱xintóni̱ ndo̱, ta iin tó'ón ni̱ nduu ndi'i ndó kéchóon ndó sa̱'á to̱'on va̱'a sa'a̱ Jesús, tá'a̱n ña̱ kándísa yó.
50001028	Ta noo̱ ni iin ña̱'a o̱ sa̱ yu'ú ndo̱ kee na̱ xiní u'u̱ ña̱ kándísa yó, dá chi̱ ño̱ó kía̱n xí'o ña̱ kándaa̱ ini na̱ ña̱ naá vá ná. Ta ndo'ó kúú na̱ kándaa̱ ini ña̱ ni'i̱ ndo̱ ña̱ ka̱ki ndó, ta mií Ndios kúú na̱ kee ndidaá ña̱ yó'o.
50001029	Dá chi̱ sa'a̱ Cristo, sa̱'á ño̱ó ni̱ ni'i̱ ndo̱ ña̱ kándísa ndó mií ná, ta o̱ du̱ú ña̱ yó'o oon ni ni̱ ni'i̱ ndo̱, chi̱ ni̱ ni'i̱ ta'ani ndó ña̱ ndó'o nío̱ ndo̱ sa'a̱ ná.
50001030	Chi̱ ndó'o nío̱ ndo̱ táto̱'on ki̱'o ni̱ xini ndo̱ ni̱ ndo'o nío̱ yu'u̱, ta ndó'o ta'ani ndó táto̱'on ni̱ ni'i̱ tó'on ndó ña̱ ndó'o yu'u̱ viti. 2
50002001	Sa̱'á ño̱ó, tá miía̱n ndaa̱ ni̱ na̱tiin ndó ta̱ndeé iní noo̱ Cristo, ta ni̱ na̱tiin ndó ta̱ndeé iní noo̱ ná sa̱'á ña̱ kú'u̱ ini na̱ sa'a̱ ndo̱, ta iin ni̱ nduu ndó ni̱ kee Espíritu ná, ta ni̱ ni'i̱ ndo̱ ña̱ kú'u̱ ini na̱ sa'a̱ ndo̱, ta ni̱ ni'i̱ ta'ani ndó ña̱ ni̱ ku'u̱ ká'ano ini na̱ sa'a̱ ndo̱,
50002002	dá kía̱n dáxi̱nko̱o ndó ña̱ kádii̱ inii̱, ta koo ini ndo̱ ña̱ iin tó'ón ná kakuu ña̱xintóni̱ ndo̱, ta ku'u̱ sátá'an ini ndo̱ sa'a̱ ndo̱, ta iin ná kakuu ndó, ta iin tó'ón ná kakuu ña̱ nákani ini ndo̱.
50002003	Ta o̱ sa̱ ndúkú ndó ña̱ chidáó tá'an ndó xí'ín dao ka̱ ña̱yuu, ta o̱ sa̱ chíndaya̱'i ndó mií ndó. Di'a nda'í koo ini ndo̱, ta kee ndó kuendá ña̱ ndáya̱'i cháá ka̱ dao ka̱ ña̱yuu o̱ du̱ú mií ndó.
50002004	Ta o̱ sa̱ ndí'i téí ini ndo̱ sa̱va̱'a sa̱'á ña̱ kóni̱ mií ndó, di'a ndi̱'i ini ndo̱ sa̱'á ña̱ xínñó'ó dao ka̱ ña̱yuu.
50002005	Ta koo ini ndo̱ kando'o ndó xí'ín dao ka̱ ña̱yuu táto̱'on ki̱'o ni̱ ndo'o Cristo Jesús xí'ín yó,
50002006	dá chi̱ iin nóó kúú vá ná xí'ín Ndios, tído ko̱ ní taó kuendá ta'on na ña̱ iin nóó kúú ná xí'ín Ndios, chi̱ ko̱ ní kée na sa'a̱ mií ná,
50002007	sa̱'á ño̱ó ni̱ da̱nkoo na ña̱ ndato kúú ná, dá ni̱ ndee na mií ná kúú ná iin na̱ xínkuáchí, chi̱ ni̱ ndee na mií ná ni̱ sa̱ kuu na iin ta̱a ñayuú.
50002008	Ta nani ni̱ sa̱ kuu na iin ta̱a ñayuú yó'o, dá ni̱ kenóo cháá ka̱ na̱ mií ná, dá chi̱ sa̱'á ña̱ ni̱ seídó'o na Ndios, sa̱'á ño̱ó ni̱ xi̱'o na mií ná ni̱ xi'i̱ na̱, ta nda̱ ndi̱ka iin cruz ni̱ xi'i̱ na̱.
50002009	Sa̱'á ño̱ó ni̱ chi̱ndaya̱'i ñaá Ndios ña̱ kakuu na na̱ ndáya̱'i cháá ka̱, ta ni̱ xi̱'o na iin kuu̱ ndáya̱'i cháá ka̱ noo̱ ná noo̱ ndidaá ka̱ kuu̱.
50002010	Sa̱'á ño̱ó nata̱'a̱no̱ ndidaá tá'a̱n kondo̱ na̱ ndéi induú, xí'ín na̱ ndéi no̱ñó'o̱ yó'o, xí'ín na̱ ñó'o ti̱xi ñó'o̱ noo̱ Jesús,
50002011	ta ndidaá tá'a̱n yú'u̱ nakoni ña̱ Jesucristo kúú sato'o noo̱ ndidaá tá'a̱n ña̱'a, ta xí'ín mií ná natiin tatá Ndios ña̱ñó'ó.
50002012	Ndo'ó, na̱ mani̱ miíi̱, daá seídó'o ndó choon sa'ándái̱ noo̱ ndo̱, chi̱ táto̱'on ki̱'o ni̱ seídó'o ndó yu'u̱ tá ni̱ sa̱ ioi̱ xí'ín ndó, ki̱'o dión seídó'o cháá ka̱ ndo̱ yu'u̱ viti nani nákaa̱ xíkáí. Sa̱'á ño̱ó ndi̱'i ini ndo̱ na'a̱ ndo̱ ña̱ kúú ndó na̱ ni̱ ka̱ki ni̱ kee Ndios. Ta kee ndóa̱n xí'ín ña̱ yu̱'ú ndo̱ ná, ta xí'ín ña̱ ndéi ni̱no ndó.
50002013	Dá chi̱ mií vá Ndios kúú na̱ xí'o ña̱ kóni̱ ndo̱ kee ndó ña̱ kóni̱ na̱, ta xí'o ta'ani na ña̱ kándéé ndó kee ndóa̱n, chi̱ ki̱'o dión náta'an ini na̱.
50002014	Ta noo̱ ndidaá ña̱'a kée ndó, o̱ sa̱ kóo ini ndo̱ ka'a̱n kuáchi̱ ndo̱, ta ná dá'a ni koo ini ndo̱ chidáó tá'an ndó,
50002015	dá kía̱n koni ndo̱ kakuu ndó ña̱yuu ko̱ó kua̱chi xí'ín ña̱yuu ndaa̱, dá kakuu ndó de̱'e Ndios ndáa vii tein ña̱yuu kíni, na̱ ko̱ kée ña̱ ndaa̱. Ta katoo̱n ndo̱ tein ña̱yuu ñoó táto̱'on ki̱'o tóo̱n ti̱ñoo̱ tá íin naá.
50002016	Dión, dá ndita toon ndó xí'ín to̱'on va̱'a ña̱ xí'o ña̱ kataki chíchí yó no̱ó ña̱yuu. Dá kía̱n, tá ná kasandaá kuu̱ nandió ko̱o Cristo kasaa̱ na̱, ná kadii̱ iníi̱ sa̱'á ña̱ ko̱ ní ndó'o oon níma̱í, xí'ín sa̱'á ña̱ ko̱ ní naá óon choon ni̱ keei tein ndó.
50002017	Ta va̱'ará naki'in tá'an ña̱ ndó'i xí'ín ña̱ dóko̱ ndo̱ noo̱ Ndios, ña̱ kúú ña̱ kéchóon ndó sa̱'á ña̱ kándéé iní ndo̱ Jesús, tído kádii̱ iníi̱, ta kádii̱ dáó ini yu'u̱ xí'ín iin rá iin ndó.
50002018	Sa̱'á ño̱ó ná kadii̱ ta'ani ini ndo̱, ta kandei dii̱ ndo̱ xí'ín yu'u̱.
50002019	Kándéé inii̱ sato'o yo̱ Jesús ña̱ ná konó ná tanda'á yachi̱i̱ Timoteo saa̱ xi̱ noo̱ ndéi ndó, dá kía̱n ná kasto̱'on xi xí'íi̱n ndí ndó'o ndó, dá ndundeé iníi̱ sa'a̱ ndo̱.
50002020	Dá chi̱ ko̱ó ka̱ iin ka̱ ta̱a nákaa̱ xí'íi̱n nákani ini táto̱'on ki̱'o nákani ini mií xí, chi̱ ko̱ó iin ka̱ ra̱ ndí'i ini sa'a̱ ndo̱ táto̱'on ki̱'o ndí'i ini xi̱ sa'a̱ ndo̱.
50002021	Chi̱ ndidaá ka̱ ña̱yuu ndí'i cháá ka̱ ini sa'a̱ choon mií ná, ta ko̱ ndí'i ta'on ini na̱ sa'a̱ choon Cristo Jesús.
50002022	Ta ndidaá vá ndo'ó ná'á ña̱ kéchóon ndaa̱ Timoteo, ta ná'á ta'ani ndó ña̱ kéchóon nduú xi̱ xí'ín yu'u̱ noo̱ xíonooi dána'i̱ to̱'on va̱'a sa'a̱ Jesús táto̱'on ki̱'o kéchóon nduú iin tatá xí'ín de̱'e ra.
50002023	Ta tanda'í xi̱ saa̱ xi̱ noo̱ ndéi ndó tá ni̱ ndi'i ni̱ ka̱ndaa̱ inii̱ ndi ndo'i.
50002024	Ta kándéé ká'ano inii̱ sato'o yo̱ Jesús ña̱ kía̱n konó ná yachi̱ saa̱i̱ noo̱ ndéi ndó.
50002025	Tído ni̱ na̱kani inii̱ ña̱ va̱'a cháá ka̱ tanda'í Epafrodito saa̱ ra̱ noo̱ ndéi ndó. Ta ñanii̱ kuendá Jesús kúú rá, ta kéchóon nduú ra̱ xí'íín, ta chíndeé tá'an ra xí'íín naái̱ xí'ín ña̱ kini. Ta ndo'ó ni̱ ta̱nda'á ñaá ni̱ kii ra ni̱ chi̱ndeé rá yu'u̱ xí'ín ña̱ xínñó'í.
50002026	Tído ni̱ ta̱nda'í ra̱ ko̱saa̱ ra̱, dá chi̱ kóni̱ nda̱'o ra koo ra xí'ín ndidaá ní ndo'ó, ta ví'í ka̱ ví ni̱ ka̱sá'á kúnda'í ini ra̱, dá chi̱ ni̱ ka̱ndaa̱ ini ra̱ ña̱ ni̱ ni'i̱ tó'on ndó ña̱ ni̱ sa̱ kú'u̱ ra̱.
50002027	Ta miía̱n ndaa̱ kuiti ni̱ sa̱ kú'u̱ ka'í ra̱, sa̱ kua'a̱n kuu va ra, ní kúu. Tído ni̱ ku'u̱ va ini Ndios sa'a̱ rá, ta o̱ du̱ú sa̱va̱'a sa'a̱ iin tó'ón mií rá ni̱ ku'u̱ ini Ndios sa'a̱, chi̱ ni̱ ku'u̱ ta'ani ini na̱ sa'a̱ yú'u̱, dá kía̱n ná dá'a ni ndo'o cháá ka̱ níma̱í sa̱'á ña̱ kunda'í inii̱ sa'a̱ rá.
50002028	Sa̱'á ño̱ó ni̱ ndi̱'i inii̱ ni̱ ta̱nda'á kíi̱í ra̱ ko̱saa̱ ra̱ noo̱ ndéi ndó, dá ná kadii̱ ini ndo̱ tá ná koni ndo̱ rá, dá ná koo va̱'a inii̱.
50002029	Ta kadii̱ ini ndo̱ natiin ndó ra̱ táto̱'on ki̱'o kóni̱ sato'o yo̱ Jesús, ta naki̱'o ndó ña̱ñó'ó noo̱ ndidaá ka̱ ra̱ kée táto̱'on ki̱'o kée mií rá,
50002030	dá chi̱ sa̱ kua'a̱n kuu va ra noo̱ choon Cristo, chi̱ ni̱ xi̱'o ra mií rá ña̱ kía̱n ndo'o ra dión, dá chindeé rá yu'u̱ noo̱ iin rá iin ndo'ó. 3
50003001	Ta viti kía̱n, ñani miíi̱, ná kadii̱ ini ndo̱ xí'ín sato'o yo̱ Jesús. Ko̱ kuáchi̱ ta'on kíán noo̱ yú'u̱ nandió ko̱o tukui taai ña̱ sa̱ ni̱ taai ko̱saa̱ noo̱ ndo̱, dá kendakí ndo̱ mií ndó xí'ín ña̱ kándísa yó.
50003002	Ta kandaa ndo̱ mií ndó noo̱ ta̱a kée táto̱'on kée ti̱na ndúríkue'e̱, tá'a̱n ra̱ ko̱ kée ña̱ ndaa̱, ta kéndúsa̱ ra̱ xí'ín ndó ña̱ ka'anda ndo̱ ñíi̱ ndo̱ táto̱'on kée na̱ Israel.
50003003	Ta viti nda̱á kúú yó na̱ ni̱ ta'a̱nda̱ ñíi̱ noo̱ Ndios, chi̱ ndino'o ini yo̱ kéchóon yó noo̱ ná kée Espíritu ná, ta sa̱va̱'a Cristo Jesús kúú na̱ kándéé ká'ano ini yo̱, dá ka̱ki yó, chi̱ ko̱ kándéé ka̱ ini yo̱ ña̱ kée mií yó,
50003004	va̱'ará ió ña̱ kandeé iníi̱ ña̱ ka̱kii xí'ín ndée̱ miíí. Tá ió dao ka̱ na̱ ká'án ña̱ xí'ín ndée̱ mií ná kandeé ná ka̱ki na, tído yu'u̱, kua'a̱ cháá ka̱ ña̱'a ni̱ kee yu'u̱,
50003005	dá chi̱ tá ni̱ xi̱noi ona̱ kuu̱, dá ni̱ ta'a̱nda̱ ñíi̱í, ta kúúí iin ra̱ ñoo Israel, ta ni̱ kixii tein na̱ ve'e Benjamín, ta ká'i̱n yú'u̱ hebreo, ta íin tooin xí'ín ley, chi̱ kúúí iin ta̱ fariseo,
50003006	ta ndí'i inii̱ keei ña̱ kóni̱ Ndios, sa̱'á ño̱ó sa̱ kendava̱'i xí'ín na̱ kúú kuendá Jesús, ta sa̱ kee ndi'ii choon sa'ándá ley.
50003007	Ta ni̱ ka'ín ña̱ ndidaá ña̱ yó'o chindeé ñaá, dá kandaya̱'i noo̱ Ndios. Tído viti kíán ni iin ña̱'a ko̱ ndáya̱'i ndidaá ña̱ yó'o noo̱í sa̱'á ña̱ kándéé inii̱ Cristo.
50003008	Ta miía̱n ndaa̱ dión kíán, chi̱ ni iin ña̱'a ko̱ ndáya̱'i ndidaá ña̱ yó'o noo̱í, chi̱ ña̱ ndáya̱'i noo̱í viti kía̱n kandaa̱ cháá ka̱ inii̱ sa'a̱ Cristo Jesús, na̱ kúú sato'i̱, dá kandeé cháá ka̱ inii̱ ná. Ta sa̱'á ña̱ kóni̱ nda̱'o yu'u̱ na̱, sa̱'á ño̱ó ni̱ da̱nkooi ña̱ kandeé inii̱ ndidaá ña̱ yó'o, ta kíán táto̱'on xe'e̱ noo̱í viti, chi̱ kóni̱ kandaya̱'i cháá ka̱ Cristo noo̱í,
50003009	dá konii̱ iin nduúí xí'ín Cristo, chi̱ ko̱ ndúkú ka̱ yu'u̱ ña̱ kía̱n kakuui iin na̱ ndaa̱ noo̱ Ndios sa̱'á ña̱ kéei choon sa'ándá ley Moisés. Di'a ni̱ kasa̱ndaái̱ kúúí iin na̱ ndaa̱ noo̱ Ndios sa̱'á ña̱ kándéé iníi̱ Cristo, chi̱ mií Ndios ni̱ xi̱'o ña̱ kakuui iin na̱ ndaa̱ noo̱ mií ná sa̱'á ña̱ kándéé iníi̱ ná.
50003010	Chi̱ ña̱ kóni̱ yu'u̱ kía̱n kandaa̱ cháá ka̱ inii̱ sa'a̱ Cristo Jesús, chi̱ kóni̱i̱ korndodóí ndée̱, ña̱ ni̱ da̱nátaki ñaá. Ta kóni̱ ta'anii ña̱ ndo'o níma̱í táto̱'on ki̱'o ni̱ ndo'o mií ná, dá kasandaái̱ ndo'i táto̱'on ki̱'o ni̱ ndo'o na ndi̱ka cruz no̱ó ni̱ xi'i̱ na̱,
50003011	chi̱ ió ta̱ndeé iní no̱ói̱ ña̱ ni̱'í ña̱ natakii̱ tein na̱ ni̱ xi'i̱.
50003012	Ko̱ kóni̱ kaa ña̱ yó'o ña̱ sa̱ ni̱ ka̱ndeéí ni̱ ni'i̱ ndidaá ña̱ yó'o, o sa̱ ni̱ ka̱ndeéí ni̱ xi̱nko̱oi nda̱ noo̱ kóni̱ Ndios, tído xíka i̱í váí kua'i̱n, dá kasandaái̱ natiiin ndidaá ña̱ kánian natiiin sa'a̱ ña̱ ni̱ kana Cristo Jesús yu'u̱ noo̱ choon na̱.
50003013	Ñanii̱, ko̱ ká'i̱n ña̱ sa̱ ni̱ kasa̱ndaái̱ ni̱ na̱tiin ndidaá ña̱ yó'o, tído ña̱ kée yu'u̱ kía̱n ni̱ da̱nkoo yu'u̱ ndidaá ña̱ sa̱ ka̱ndeé inii̱ tá sata̱, ta viti ndí'i cháá ka̱ inii̱ kasandaái̱ chí noo̱,
50003014	ta chó'on inii̱ xi̱nko̱oi nda̱ no̱ó ni̱ chi̱ná'a̱ mií Ndios, dá natiiin ña̱ va̱'a, tá'a̱n ña̱ ni̱ kana na yu'u̱ natiiin sa̱'á ña̱ iin ni̱ nduúí xí'ín Cristo Jesús.
50003015	Ta ndidaá yóó, na̱ ni̱ sisa xí'ín ña̱ ndaa̱ kándísa yó, ta ki̱'o dión kánian koo ini yo̱. Tá díin kándaa̱ ini dao ka̱ ndo̱ sa̱'á ña̱ yó'o, dá kía̱n mií Ndios ná dátoo̱n noo̱ ndo̱ ndí ki̱án kánian kee ndó.
50003016	Táto̱'on ki̱'o ni̱ kasa̱ndaá yo̱ ni̱ ka̱ndaa̱ ini yo̱, ki̱'o dión ná kaka yó ko'o̱ chí noo̱, ta ná ndi̱'i ini yo̱ kee yóa̱n.
50003017	Ñanii̱, koo ini ndo̱ kee ndó táto̱'on kée yu'u̱. Kande̱'é va̱'a ndó na̱ kée táto̱'on kée ndu'u̱, ta dión ta'ani kee ndó.
50003018	Dá chi̱ sa̱ kua̱'á nda̱'o ta'ándá ni̱ ka̱sto̱'in xí'ín ndó ña̱ kua̱'á nda̱'o ña̱yuu ndéi xaa̱n káñó'ó ña̱ ni̱ kee Cristo sa'a̱ yo̱ ndi̱ka cruz. Ta xí'ín ndutá noo̱í nandió ko̱o tukui náchina'í ndo̱'ó sa'a̱ ná.
50003019	Ta ni'i̱ ná ña̱ naá ná sa̱'á ña̱ kée na dión. Chi̱ ña̱'a sásá'an va na kúú ndios noo̱ ná, ta ña̱ chíndaya̱'i na mií ná kúú ña̱ ka'an noo̱, ta ndí'i ini na̱ sa̱'á ña̱'a ió ñayuú yó'o va.
50003020	Tído yóó, chí induú vá nákaa̱ ñoo yo̱, ta ñoó ndáti yó kixi sato'o yo̱ Jesucristo, na̱ dáka̱ki ñaá,
50003021	dá nadaon na yikí ko̱ño ndíxi yó, tá'a̱n ña̱ náta̱ni̱ mií, ta ndee na ña̱ kakian yikí ko̱ño ndato táto̱'on ki̱'o kúú yikí ko̱ño ndíxi mií ná. Ta kee naa̱n xí'ín ndée̱ mií ná, tá'a̱n ña̱ kéchóon na dándáki na ndidaá ña̱'a. 4
50004001	Sa̱'á ño̱ó, ñani mani̱ miíi̱, kóni̱ kíi̱ yu'u̱ kande̱'í ndo'ó. Ta kádii̱ inii̱ sa'a̱ ndo̱, ta ndo'ó kúú iin ña̱ ndato natiin yu'u̱ sa'a̱ choon kéei. Kuita toon ii̱ ndo̱, na̱ mani̱ miíi̱, xí'ín ña̱ kándísa ndó sato'o yo̱ Jesús.
50004002	Ta seí nda'ávíi̱ noo̱ Evodia, xí'ín noo̱ Síntique ña̱ iin tó'ón ní ná kakuu ña̱xintóni̱ ná táto̱'on ki̱'o kóni̱ sato'o yo̱ Jesús.
50004003	Ta seí nda'í ta'anii noo̱ yo̱'ó, ta̱ kéchóon ndaa̱ xí'ín miíi̱, ña̱ kía̱n koo ino̱n chindeéón na̱ ñá'a̱ yó'o, chi̱ ni̱ chi̱ndeé tá'an dáó ná xí'ín yu'u̱ no̱ó ni̱ xi̱onooi ni̱ da̱ná'i̱ to̱'on va̱'a sa̱'á Jesús. Ta ni̱ xi̱onoo ta'ani Clemente xí'ín yu'u̱, xí'ín dao ka̱ ta̱a kéchóon dáó xí'íín. Ta sa̱ kándodó vá kuu̱ ná noo̱ libro noo̱ kándodó kuu̱ iin rá iin na̱ ni'i̱ ña̱ kataki chíchí.
50004004	Daá kuití ná kadii̱ ini ndo̱ xí'ín sato'o yo̱ Jesús. Ká'a̱n tukui xí'ín ndó, ná kadii̱ ini ndo̱.
50004005	Ta ki̱'o ndó ña̱ ná kandaa̱ ini ña̱yuu ña̱ va̱'a ini ndo̱, dá chi̱ sa̱ kúyati va kuu̱ nandió ko̱o sato'o yo̱ Jesús, kasaa̱ na̱.
50004006	Ta o̱ sa̱ ndí'i téí ini ndo̱ sa̱'á ña̱ ndó'o nío̱ ndo̱. Di'a ndi̱'i ini ndo̱ ka'a̱n ndo̱ xí'ín Ndios sa'a̱ ndidaá ña̱ ndó'o ndó, ta kaka̱ ndo̱ ña̱ mani̱ noo̱ ná, ta daá kuití naki̱'o ndó ndivé'e noo̱ ná.
50004007	Ta naki̱'o Ndios ña̱ koo va̱'a ini ndo̱, ta ni ko̱ íin kandeé kandaa̱ ini ndi ki̱'o ká'ano ña̱ va̱'a ini xí'o Ndios noo̱ ndo̱. Ta xí'ín ña̱ yó'o kandaa na̱ nío̱ ndo̱ xí'ín ña̱xintóni̱ ndo̱ sa̱'á ña̱ iin ni̱ nduu ndó xí'ín Cristo Jesús.
50004008	Nda̱á ña̱ yó'o va ná ka'i̱n xí'ín ndó, ñanii̱. Koo ini ndo̱ nakani ini ndo̱ sa'a̱ ndino'o ña̱ ndaa̱, sa̱'á ndidaá ña̱ kánian natiin ña̱ñó'ó, sa'a̱ ndidaá ña̱ kúú ña̱ va̱'a, sa'a̱ ndidaá ña̱ vii kua'a̱n, sa'a̱ ndidaá ña̱ ñóchí kua'a̱n, xí'ín sa̱'á ña̱ va̱'a no̱ó ña̱yuu. Sa̱'á ño̱ó tá kíán iin ña̱ va̱'a, o tá kíán iin ña̱ kánian natiin ña̱ñó'ó, dá kía̱n nakani ini ndo̱ sa̱'án.
50004009	Koo ini ndo̱ kee ndó ndidaá ña̱ ni̱ ka̱ti̱'a ndó ti̱xi ndá'í, xí'ín ña̱ ni̱ na̱tiin ndó no̱ói̱, tá'a̱n ña̱ ni̱ seídó'o ndó noo̱ ni̱ ka'i̱n, xí'ín ña̱ ni̱ xini ndo̱ ni̱ keei. Ta mií Ndios, na̱ xí'o ña̱ koo va̱'a ini yo̱, daá koo va na xí'ín ndó.
50004010	Ni̱ kadii̱ nda̱'o inii̱ ni̱ kee sato'o yo̱ Jesús, dá chi̱ ni̱ na̱ndió kuéi tuku ndó ni̱ chi̱ndeé ndó yu'u̱. Ta kátóni̱ va̱'a inii̱ ña̱ daá kóni̱ ndo̱'ó chindeé ñaá ndó, tído ko̱ ní ní'i̱ ndo̱ ndi kee ndó chindeé ndó yu'u̱.
50004011	Ko̱ ká'i̱n ña̱ yó'o xí'ín ndó sa̱'á ña̱ xínñó'í dao ka̱ ña̱'a, dá chi̱ sa̱ ni̱ ka̱ti̱'a va yu'u̱ náta'an inii̱ noo̱ ndi ndáa mií ña̱ ndó'i.
50004012	Dá chi̱ ná'á vá yu'u̱ koo nda'ávíi̱, ta ná'á ta'ani yu'u̱ koo va̱'i. Sa̱ ni̱ ka̱ti̱'a va yu'u̱ náta'an inii̱ no̱ó ndidaá ña̱ ndó'i, dá chi̱ náta'an va inii̱ va̱'ará ko̱ó ña̱'a kaxíí o ió ña̱, ta náta'an ta'ani inii̱ va̱'ará ko̱ó ña̱'a noo̱í o ió ña̱,
50004013	chi̱ ndidaá ña̱ yó'o kándéé yu'u̱ kéei, chi̱ mií Cristo kúú na̱ chíndeé ñaá.
50004014	Tído va̱'a nda̱'o ni̱ kee ndó sa̱'á ña̱ ni̱ chi̱ndeé ndó yu'u̱ tein ta̱ndó'ó ndó'i.
50004015	Ta sa̱ ná'á vá mií ndo'ó, na̱ ñoo Filipos, ña̱ nda̱ rá mií sa'a̱, tá ni̱ sa̱ káa̱i̱ ni̱ da̱ná'i̱ to̱'on va̱'a sa'a̱ Jesús tein mií ndó, dá ni̱ ketai kuendá Macedonia kua'i̱n, ta ni iin tó'ón ta'on dao ka̱ na̱ kúú kuendá Jesús ndéi dao ka̱ ñoo ko̱ ní chíndeé ta'on na yu'u̱, sa̱va̱'a ndo'ó va kúú na̱ ni̱ chi̱ndeé ñaá.
50004016	Dá chi̱ tá ni̱ sa̱ ioi̱ ñoo Tesalónica ni̱ kemáni̱ ndo̱ yu'u̱, chi̱ ni̱ ta̱nda'á ndó ña̱ xínñó'í ni̱ saa̱a̱n, ta o̱ du̱ú iin tó'ón ni ta'ándá ni̱ kee ndó dión.
50004017	Ko̱ ndúkú ta'on yu'u̱ ña̱ kía̱n daá kemáni̱ ndo̱ yu'u̱. Ña̱ kóni̱ yu'u̱ kíán ña̱ mií Ndios ná nandió né'e na ña̱ va̱'a noo̱ ndo̱ sa̱'á ña̱ chíndeé ndó yu'u̱.
50004018	Chi̱ sa̱ ni̱ na̱tiin yu'u̱ ndidaá vá ña̱'a ni̱ ta̱nda'á ndó ve̱i no̱ói̱, ta ko̱ kámani̱ ni iin ka̱ ña̱'a no̱ói̱, sa̱ ió va̱'a vei xí'ín ndidaá ña̱'a né'e Epafrodito ni̱ kixi na, ña̱ kía̱n ni̱ ta̱nda'á ndó ve̱i no̱ói̱. Tá'a̱n ña̱ ni̱ xi̱'o ndó kúú táto̱'on iin ña̱ támi sá'a̱n noo̱ Ndios, iin ña̱ ni̱ doko̱ ndo̱ noo̱ mií Ndios, ña̱ kía̱n náta'an ini na̱ xiní na̱.
50004019	Sa̱'á ño̱ó mií Ndios, na̱ ndáño̱'o yó, ná naki̱'o ndidaá ña̱ xínñó'ó ndó táto̱'on ki̱'o ió kua̱'á ña̱ kui̱ká ió noo̱ mií ná noo̱ ndato náye'e̱ ndaa sa̱'á ña̱ kúú ndó kuendá Cristo Jesús.
50004020	Ta daá kuití ná natiin Ndios, na̱ kúú tatá yo̱, ña̱ñó'ó. Dión ná koo.
50004021	Ka'a̱n ndo̱ ndisá'án xí'ín ndidaá ka̱ na̱ kúú ña̱yuu Ndios, na̱ kúú kuendá Cristo Jesús. Ta ká'a̱n ta'ani ñani yo̱ ndéi xí'ín yu'u̱ yó'o ndisá'án xí'ín iin rá iin ndo'ó.
50004022	Ndidaá na̱ kúú ña̱yuu Ndios ndéi yó'o ká'a̱n na̱ ndisá'án xí'ín ndó, ta na̱ ve'e César kúú na̱ natiin va̱'a ndó ndisá'án ká'a̱n na̱ xí'ín ndó.
50004023	Ta ná koo ña̱ mani̱ xí'o sato'o yo̱ Jesucristo xí'ín iin rá iin ndó. Dión ná koo. COL - Colosenses
51001001	Yu'u̱ kúú Pablo, ta kúúí iin apóstol, na̱ né'e to̱'on Jesucristo táto̱'on ki̱'o kóni̱ mií Ndios. Ta yu'u̱ xí'ín ñani yo̱ Timoteo ká'a̱n ndu̱ ndisá'án xí'ín ndo'ó,
51001002	na̱ kúú ña̱yuu Ndios, ndo'ó, na̱ ndíta ndaa̱ xí'ín Cristo, ndo'ó na̱ kúú ñani ndu̱ ndéi ñoo Colosas xaa̱n. Ta mií tatá yo̱ Ndios xí'ín sato'o yo̱ Jesucristo ná kee na ña̱ mani̱ xí'ín ndó, ta naki̱'o na ña̱ koo va̱'a ini ndo̱.
51001003	Daá kuití xíka̱ ndu̱ ña̱ mani̱ noo̱ Ndios, na̱ kúú tatá sato'o yo̱ Jesucristo, sa'a̱ ndo̱'ó, ta daá náki̱'o ndu ndivé'e noo̱ ná sa'a̱ ndo̱,
51001004	dá chi̱ ni̱ ni'i̱ tó'on ndu ña̱ kándéé ká'ano iní ndo̱ Cristo Jesús, ta kú'u̱ nda̱'o ini ndo̱ sa'a̱ ndidaá ka̱ na̱ kúú ña̱yuu Ndios.
51001005	Dión kée ndó sa̱'á ña̱ ió ta̱ndeé iní natiin ndó ña̱ va̱'a, tá'a̱n ña̱ sa̱ ió nduu natiin ndó induú. Ta kómí ndó ta̱ndeé iní yó'o ni̱ kee to̱'on va̱'a sa'a̱ Jesús, ña̱ ni̱ seídó'o ndó. Ta ndino'o to̱'on ndaa̱ kíán.
51001006	Ta ni̱ kasa̱ndaá to̱'on va̱'a yó'o noo̱ ndo̱'ó táto̱'on ki̱'o ni̱ kasa̱ndaáa̱n iin níí kúú ñayuú yó'o, ta xí'oan ña̱ va̱'a noo̱ ndo̱, ta xí'oan ña̱ sá'ano cháá ka̱ ndo̱'ó íchi̱ Ndios. Ta dión ní ndó'o ndó nda̱ míí kuu̱ ni̱ seídó'o ndóa̱n, ta ni̱ ka̱ndaa̱ ndisa ini ndo̱ sa̱'á ña̱ mani̱ ni̱ kee Ndios sa'a̱ ndo̱.
51001007	Ta ñani mani̱ ndú Epafras kúú na̱ ni̱ da̱ná'a̱ to̱'on va̱'a yó'o noo̱ ndo̱. Na̱ yó'o kúú iin na̱ kéchóon dáó xí'ín ndú, ta kúú ná iin na̱ kéchóon ndaa̱ noo̱ Cristo tein mií ndó xaa̱n.
51001008	Ta mií ná ni̱ na̱kani xí'ín ndu'u̱ táto̱'on ki̱'o kú'u̱ ini ndo̱ sa'a̱ ndidaá ka̱ na̱ kúú kuendá Jesús kée Espíritu ii̱ Ndios.
51001009	Sa̱'á ño̱ó, tá ni̱ ka̱sto̱'on na xí'ín ndú sa̱'á ña̱ kée ndó, nda̱ daá, ta nda̱ viti ko̱ sá tuu ndu ña̱ xíka̱ ndu̱ ña̱ mani̱ noo̱ Ndios sa'a̱ ndo̱. Ta xíka̱ ndu̱ noo̱ ná ña̱ ná ki̱'o na ña̱ kandaa̱ ndi'i ini ndo̱ ndí ki̱án kóni̱ mií ná, chi̱ kóni̱ ndu̱ ña̱ kía̱n ki̱'o na̱ kúú Espíritu ii̱ ndidaá ña̱ ndi̱chí noo̱ ndo̱, ta ki̱'o ta'ani na ña̱ kaon koo ña̱xintóni̱ ndo̱ no̱ó ña̱'a mií ná,
51001010	dá kati̱'a ndó kee ndó táto̱'on ki̱'o kánian kee na̱ kúú kuendá sato'o yo̱ Jesús, ta kee ndó ndidaá ña̱ náta'an ini na̱, ta koo ña̱ va̱'a noo̱ ndidaá ña̱ kée ndó, ta kasandaá ndo̱ kana'á va̱'a cháá ka̱ ndo̱ Ndios.
51001011	Ta xíka̱ ta'ani ndu noo̱ ná ña̱ ná ki̱'o na ndée̱ noo̱ ndo̱ táto̱'on ki̱'o ndato ndée̱ kómí mií ná, dá koni ndo̱ koo kueé iní ndo̱, ta koni ta'ani ndó koo ndeé iní ndo̱ noo̱ ndidaá ña̱ ndó'o ndó,
51001012	ta xí'a̱n kadii̱ ini ndo̱ ná naki̱'o ndó ndivé'e noo̱ tatá yo̱ Ndios, na̱ ni̱ kenduu ña̱ natiin yó ña̱ kánian natiin ndidaá ña̱yuu na̱, chi̱ ni̱ ni'i̱ yo̱ ña̱ kandei yó noo̱ ndato tóo̱n.
51001013	Chi̱ ni̱ taó xóo na yó ti̱xi ndá'a̱ ña̱ kini noo̱ íin naá, ta ni̱ na̱ki̱'o na yó noo̱ ndá'a̱ de̱'e mani̱ mií ná, dá dándáki na yó,
51001014	ta na̱ yó'o kúú na̱ ni̱ taó xóo na yó ti̱xi ndá'a̱ ña̱ kini xí'ín nii̱ míí ná, dá ni̱ kuu ni̱ xi̱'o ká'ano ini Ndios sa'a̱ kua̱chi yó.
51001015	Táto̱'on ki̱'o kúú míí Ndios, na̱ o̱ kúu ta'on koni xí'ín noo̱ yo̱, ki̱'o dión kúú Cristo, ta no̱ón kúú na̱ mií noo̱, dá ni̱ ka̱va̱'a ndidaá ña̱ ió.
51001016	Dá chi̱ xí'ín ndá'a̱ míí ná ni̱ ka̱va̱'a ndidaá ña̱'a, á miíán ñó'an induú, o no̱ñó'o̱ yó'o, á miíán túuan o ko̱ túuan, á miíán kíán ña̱ dándáki, o miíán kíán ña̱ kómí choon, o miíán kíán ña̱ ió choon noo̱ ndá'a̱, o miíán kíán ña̱ ndakí. Tído mií vá ná ni̱ ka̱va̱'a ndidaá ñá, ta sa'a̱ mií vá ná ni̱ ka̱va̱'an.
51001017	Ta sa̱ daá ió va mií ná, dá ni̱ ka̱va̱'a ndidaá ña̱'a ió. Ta xí'ín ndée̱ mií ná ndaá na̱ ndidaá ña̱'a, dá ko̱ nátani̱a̱n.
51001018	Ta mií Cristo kúú dini̱ noo̱ ndidaá yóó, na̱ kúú táto̱'on yikí ko̱ño na̱, chi̱ kúú yó kuendá na̱. Ta mií ná kúú na̱ kúú no̱ó noo̱ ndidaá ña̱'a. Ta mií ná ni̱ sa̱ kuu na̱ mií no̱ó ni̱ na̱taki iin ndée̱ tein na̱ ni̱ xi'i̱, dá kakuu na na̱ kómí choon sata̱ ndidaá ña̱'a.
51001019	Dá chi̱ ni̱ na̱ta'an ini mií tatá Ndios ña̱ táto̱'on ki̱'o kúú míí ná, ki̱'o dión kúú Jesús.
51001020	Sa'a̱ míí Jesús ko'o̱n Ndios naki'in tá'an va̱'a na xí'ín ndidaá ña̱'a, á miíán ndéi no̱ñó'o̱ yó'o o miíán ñó'o induú, chi̱ ndidaá ña̱ yó'o ni nandei va̱'a xí'ín ná sa̱'á nii̱ Jesús, kirá ni̱ xita̱ tá ni̱ xi'i̱ na̱ ndi̱ka cruz.
51001021	Tá sata̱, ña̱yuu tu̱kú ta'ani sa̱ kuu ndó noo̱ Ndios, ta sa̱ xini u'u̱ ndo̱ ná, chi̱ sa̱ komí ndó iin ña̱xintóni̱ kini, ta sa̱ kee ndó ña̱ kini. Tído viti ni̱ sa'a̱n Cristo ni̱ da̱náki'in tá'an va̱'a na ndo̱'ó xí'ín Ndios,
51001022	chi̱ ni̱ xi̱'o na mií ná ni̱ xi'i̱ na̱ sa'a̱ ndo̱, dá kuu naki̱'o na ndo̱'ó noo̱ Ndios kakuu ndó ña̱yuu ndáa vii, ña̱yuu ndaa̱, ña̱yuu ko̱ó kua̱chi noo̱ ná.
51001023	Tído kánian kandita ndaa̱ ndo̱ xí'ín ña̱ ndaa̱ kándísa yó, ta kuita toon ndó xí'án, ta ndiko̱ toon ndó ta̱ndeé iní xí'o to̱'on va̱'a sa'a̱ Jesús noo̱ ndo̱, tá'a̱n ña̱ ni̱ seídó'o ndó. Ta iin níí kúú ñayuú yó'o náka̱'ani to̱'on va̱'a yó'o kua'a̱n. Ta yu'u̱ Pablo kúú iin ra̱ ni̱ ka̱xi Ndios kasto̱'on to̱'on yó'o xí'ín ña̱yuu.
51001024	Ta viti kádii̱ inii̱, chi̱ ndó'o níma̱í sa'a̱ ndo̱'ó, ta xí'ín ña̱ ndó'o nío̱ yikí ko̱ñoi̱, dión, dá dáxi̱nko̱oi ña̱ ni̱ ndo'o Cristo sa̱'á na̱ kúú kuendá mií ná, ña̱yuu kúú táto̱'on yikí ko̱ño na̱.
51001025	Ta ni̱ ka̱xi Ndios yu'u̱ ña̱ kechóoin no̱ó ña̱yuu mií ná, ta mií ná ni̱ xi̱'o choon noo̱í ña̱ dána'a̱ ndi'ii to̱'on na noo̱ ndo̱.
51001026	Ta ña̱ yó'o kúú ña̱ ndi̱chí ni̱ sa̱ io de̱'é noo̱ míí Ndios nda̱ rá o̱ ñá'a̱ kava̱'a ñayuú yó'o. Tído viti ni̱ na'a̱ na̱ ñá no̱ó ña̱yuu mií ná.
51001027	Ta ni̱ chi̱kaa̱ ini mií ná na'a̱ na̱án no̱ó na̱ ko̱ kúú na̱ Israel ndi ki̱'o ká'ano kúú ña̱ ndi̱chí ndato yó'o. Ta ña̱ ndi̱chí yó'o kúú ña̱ ió Cristo Jesús ini ndo̱, sa̱'á ño̱ó ió ta̱ndeé iní ña̱ kandei ndó noo̱ ndato náye'e̱ ndaa noo̱ ió na̱.
51001028	Sa̱'á ño̱ó kásto̱'on ndu xí'ín ndidaá ña̱yuu sa'a̱ Cristo Jesús, ta ká'a̱n ni'ini ndu noo̱ ná, ta dána'a̱ ndu̱ noo̱ ná xí'ín ña̱ ndi̱chí ni̱ xi̱'o Ndios noo̱ ndú, dá koni ndu̱ naki̱'o ndu ndidaá ña̱yuu kakuu na ña̱yuu ndáa vii noo̱ Ndios sa̱'á ña̱ ni̱ kee Cristo Jesús.
51001029	Sa̱'á ña̱ yó'o ta'ani ndí'i inii̱ kéchóoin xí'ín ndée̱ ni̱ xi̱'o mií ná noo̱í, ta ndée̱ yó'o kédaá xí'íín, dá kandeéí keei choon ni̱ xi̱'o na noo̱í. 2
51002001	Kóni̱i̱ ña̱ kana'á ndó ña̱ ndí'i nda̱'o inii̱ kéchóoin sa'a̱ ndo̱, xí'ín sa̱'á na̱ ndéi ñoo Laodicea xí'ín sa'a̱ ndidaá ka̱ na̱ ko̱ ñá'a̱ koni tá'an xí'ín yu'u̱.
51002002	Dión kéei, dá natiin ndó ta̱ndeé iní, ta iin ná kakuu ndó sa̱'á ña̱ kú'u̱ sátá'an ini ndo̱ sa'a̱ ndo̱, ta ná kandeé ta'ani ndó ni'i̱ ndo̱ ña̱ kandaa̱ ini ndo̱ ndidaá ña̱ ndi̱chí xí'o Ndios, dá koni ndo̱ kana'á ndó ña̱ ndi̱chí, ña̱ ni̱ sa̱ io de̱'é noo̱ tatá Ndios, ta ña̱ ndi̱chí yó'o kúú Cristo Jesús.
51002003	Ta noo̱ ndá'a̱ mií Cristo ndadí va̱'a ndidaá kúú ña̱ ndi̱chí xí'ín ndidaá ña̱ ndaa̱.
51002004	Ká'i̱n ña̱ yó'o xí'ín ndó, dá kía̱n ná dá'a ni dánda'í ni iin tó'ón ña̱yuu ndo̱'ó xí'ín to̱'on mañá luu kua'a̱n,
51002005	dá chi̱ va̱'ará ko̱ iói̱ xí'ín ndó, tído kee ndó kuendá ña̱ iói̱ xí'ín ndó, chi̱ daá ñó'o inii̱ sa'a̱ ndo̱, ta kádii̱ nda̱'o inii̱ sa̱'á ña̱ luu ndéi ndó, ta kádii̱ inii̱ sa̱'á ña̱ ndíta toon ndó xí'ín ña̱ kándéé iní ndo̱ Cristo Jesús.
51002006	Ta viti, táto̱'on ndino'o ini ndo̱ ni̱ na̱tiin ndó Jesucristo, na̱ kúú sato'o yo̱, ki̱'o dión ndino'o ini ndo̱ kanoo ndó xí'ín ná.
51002007	Sa̱'á ño̱ó koo ini ndo̱ tiin toon ndó na̱, ta ndiko̱ toon ndó na̱, ta kandita toon ndó xí'ín ña̱ ndaa̱ kándísa yó táto̱'on ni̱ da̱ná'a̱ na̱ noo̱ ndo̱, ta daá kuití naki̱'o ndó ndivé'e noo̱ Ndios.
51002008	Kandaa ndo̱ mií ndó, o̱ sa̱ kónó ndó dánda'í ñaá ni iin tó'ón ña̱yuu xí'ín ña̱ ndi̱chí ko̱ ndáya̱'i dána'a̱ mií ná, ni xí'ín ña̱ to̱'ón dána'a̱ na̱, chi̱ ini ña̱xintóni̱ mií vá ta̱a ni̱ ndaki ña, chi̱ dána'a̱ na̱ sa̱va̱'a sa̱'á ña̱ dándáki ña̱yuu ndéi ñayuú yó'o, ta ko̱ kíán ña̱ ndi̱chí ni̱ kii noo̱ Cristo.
51002009	Dá chi̱ táto̱'on ki̱'o kúú mií Ndios, ki̱'o dión kúú Cristo, ta ni̱ nduu na iin ta̱a ñayuú yó'o.
51002010	Ta sa̱'á ña̱ ndíta yó xí'ín Cristo, sa̱'á ño̱ó ni ña̱'a ko̱ kómani̱ noo̱ yo̱, dá kee yó ña̱ kóni̱ Ndios, dá chi̱ mií ná kúú na̱ ndakí cháá ka̱ o̱ du̱ú ndidaá tá'a̱n ña̱ kómí choon xí'ín ña̱ dándáki noo̱ táchi̱ káa.
51002011	Ta sa̱'á ña̱ ndíta ndó xí'ín Cristo, sa̱'á ño̱ó kíán táto̱'on ni̱ ta'a̱nda̱ ñíi̱ ndo̱ noo̱ Ndios, va̱'ará ko̱ ní ta'a̱nda̱ ndisa ñíi̱ ndo̱ xí'ín ndá'a̱ ta̱a táto̱'on ki̱'o kée ta̱ Israel. Tído, sa̱'á ña̱ ni̱ taó xóo na ndo̱ ti̱xi ndá'a̱ kua̱chi, sa̱'á ño̱ó kíán táto̱'on ni̱ ta'a̱nda̱ ñíi̱ ndo̱ noo̱ Ndios sa̱'á ña̱ kándísa ndó Cristo.
51002012	Chi̱ tá ni̱ sodo̱ ndúta̱ ndo̱ kíán táto̱'on ni̱ ndu̱xi nduú ndo̱ xí'ín Jesús noo̱ Ndios. Ta ni̱ na̱taki nduú ndo̱ xí'ín ná sa̱'á ña̱ kándéé iní ndo̱ ndée̱ Ndios, tá'a̱n ña̱ ni̱ da̱nátaki Jesús tein na̱ ni̱ xi'i̱.
51002013	Dá chi̱ tá sata̱ ni̱ sa̱ kuu ndó ndi̱i noo̱ Ndios sa̱'á ña̱ ni̱ sa̱ ño'o ndó ti̱xi ndá'a̱ kua̱chi, ta ko̱ ní sá kuu ndó na̱ ñoo Ndios sa̱'á ña̱ ko̱ ní ta'a̱nda̱ ñíi̱ ndo̱. Tído ni̱ da̱nátaki ñaá Ndios táto̱'on ni̱ kee na xí'ín Jesús, ta ni̱ xi̱'o ká'ano ini na̱ sa̱'á kua̱chi ndó.
51002014	Chi̱ ni̱ da̱ndóo na ndidaá ña̱ sa̱ tái̱ yo̱ kaá ley, tá'a̱n ña̱ sa̱ da̱tái̱ kua̱chi yó sa̱'á ña̱ ko̱ ní kée ndi'i yó choon sa'ándáa̱n. Tído ni̱ da̱ndóo na ña̱ sa̱ tái̱ yo̱, chi̱ kíán táto̱'on ni̱ chi̱rkaa naa̱n ndi̱ka cruz.
51002015	Ta ki̱'o dión ni̱ di̱tá ná ndidaá choon né'e ña̱ kómí choon xí'ín choon né'e ña̱ dándáki noo̱ táchi̱ káa, ta ni̱ kenóo túu naa̱n, chi̱ sa̱'á ña̱ ni̱ kee Cristo ndi̱ka cruz, sa̱'á ño̱ó ni̱ ka̱ndeé ná xí'án.
51002016	Sa̱'á ño̱ó o̱ sa̱ kékuendá ndo̱ tá kana̱'á ña̱yuu xí'ín ndó sa̱'á ña̱ seí ndo̱, o sa̱'á ña̱ xí'i ndó, o sa̱'á ña̱ ko̱ kéká'ano ndó dao víko̱, o sa̱'á ña̱ ko̱ kéká'ano ndó yoo̱ sáá o sa̱'á ña̱ ko̱ kée ndó táto̱'on kée mií ná kuu̱ náni'i̱ ndée̱ ná.
51002017	Dá chi̱ ndidaá ña̱ yó'o kúú ko̱nda'i̱ iin ña̱'a ve̱i koo, tído tá ni̱ kii Cristo, dá ni̱ na̱ní'i̱ yo̱ ña̱ mií ná kúú na̱ ndaa̱ noo̱ ndidaá ña̱ yó'o.
51002018	O̱ sa̱ kónó ndó noo̱ ni iin ta̱a ña̱ dátu̱ú rá ndo̱'ó no̱ó ña̱ kánian ni'i̱ ndo̱, chi̱ kée ra mií rá ña̱ ió nda'í ini ra̱, ta kéká'ano ra ángel, ta kuiin toon ra ká'a̱n ra̱ sa̱'á ña̱ xiní ra̱ chí induú. Ta kúú rá ta̱a kúryíí nda̱'o sa̱'á ña̱ kómí rá iin ña̱xintóni̱ kini.
51002019	Ta ko̱ ndíko̱ ra̱ Cristo, na̱ kúú dini̱ noo̱ yo̱. Ta mií Cristo kúú na̱ dákuá'ano ñaá táto̱'on ki̱'o dákuá'ano dini̱ yo̱ yikí ko̱ño yo̱, tá'a̱n ña̱ tíin tá'an kée tu̱chi, ta mií Ndios kúú na̱ dákuá'ano ñaá xí'ín ña̱ kándéé iní yo̱ ná.
51002020	Ta sa̱'á ña̱ ni̱ xi'i̱ nduú ndo̱ xí'ín Cristo, sa̱'á ño̱ó ko̱ ñó'o ka̱ ndo̱ ti̱xi ndá'a̱ ña̱ dándáki ñayuú yó'o. Sa̱'á ño̱ó, ¿ndiva̱'a nákani ii̱ ini ndo̱ táto̱'on nákani ini ta̱a ñayuú, ta kée ii̱ ndo̱ choon sa'ándá ra̱?
51002021	Chi̱ kaá ra̱ ña̱ o̱ kúu ta'on kako̱'on ndá'a̱ ndo̱ ña̱ yó'o, ta o̱ kúu katoó ndo̱ keí ndo̱ ña̱ káa, ta o̱ sa̱ kóo ini ndo̱ tiin ndá'a̱ ndó ña̱ xaa̱n, kaá ra̱.
51002022	Ta ndidaá choon yó'o kúú choon sa'ándá ta̱a, ta ña̱ dána'a̱ mií vá rá kíán, tído kasandaá ndi'i va sa̱'án, chi̱ ña̱ ko̱ chóon kíán.
51002023	Ta ká'án ña̱yuu ña̱ choon yó'o ni̱ kixian noo̱ iin ña̱xintóni̱ ndi̱chí, dá chi̱ ká'a̱n ndi kánian kee ña̱yuu kandaño̱'o na Ndios, ta kéndúsa̱a̱n xí'ín ña̱yuu ña̱ nda'í koo ini na̱, ta miía̱n dándó'o na nío̱ ná, dá kandeé ná kee na ña̱. Tído o̱ chíndeéán yó, dá dánkoo yó ña̱ kini kóni̱ ñíi̱ yo̱. 3
51003001	Ta sa̱'á ña̱ ni̱ na̱taki nduú ndo̱ xí'ín Cristo tá ni̱ ka̱ndísa ndó na̱, sa̱'á ño̱ó ndi̱'i ini ndo̱ sa̱'á ña̱ ió induú, ña̱ ve̱i noo̱ ió Cristo xoo kuá'a Ndios.
51003002	Ta koo ini ndo̱ ndi̱'i ini ndo̱ sa̱'á ña̱ ió induú, ta ná dá'a ni ndi̱'i ini ndo̱ sa̱'á ña̱'a ió ñayuú yó'o.
51003003	Chi̱ sa̱ ni̱ xi'i̱ ndo̱ no̱ó ña̱ kóni̱ mií ndó, ta viti ió de̱'é táto̱'on ki̱'o koo ndó kandei ndó kée Ndios táto̱'on ndó'o Cristo.
51003004	Tído tá ná nandió ko̱o Cristo, na̱ xí'o ña̱ kataki yo̱, dá natu̱u ndó ndáa ndó táto̱'on ki̱'o ndato náye'e̱ ndaa káa mií ná.
51003005	Sa̱'á ño̱ó ná dá'a ka̱ ni kataki ndo̱ no̱ó ña̱ ka'an noo̱ kóni̱ ñíi̱ ndo̱: o̱ sa̱ kée ndó kua̱chi xí'ín na̱ ko̱ kúú ñadi'í ndo̱ o yíi̱ ndo̱, ná dá'a ni kee ndó ña̱ ti̱kíni̱ xí'ín ñíi̱ ndo̱, ná dá'a ni kaño'o ini ndo̱ sa̱'á ña̱ ka'an noo̱ kóni̱ ñíi̱ ndo̱, ná dá'a ni katoó ndo̱ kee ndó ña̱ ka'an noo̱, ta ná dá'a ni katoó téí ndo̱ di̱'ón, dá chi̱ tá kée ndó dión, dá kía̱n kana'á ndó ña̱ ndáño̱'o ndóa̱n.
51003006	Ta ndidaá ña̱ kini yó'o xído̱ ini Ndios xiní na̱, sa̱'á ño̱ó ve̱i na dándó'o na nío̱ na̱ ko̱ xi̱ín kueídó'o choon sa'ándá na̱.
51003007	Ta sa̱ xi̱onoo ndó sa̱ kee ndó ndidaá ña̱ kini yó'o tá sa̱ na'á tá sa̱ da̱ndákian ndo̱'ó.
51003008	Tído viti kua'án ndo̱ dánkoo ndi'i ndó ña̱ xído̱ ini ndo̱ xí'ín ña̱ yachi̱ xído̱ ini ndo̱, xí'ín ña̱ xiní u'u̱ ndo̱ ñani tá'an ndó, xí'ín ña̱ ká'a̱n ndava̱'a ndó sa'a̱ ná, xí'ín to̱'on kini kua'a̱n ká'a̱n ndo̱.
51003009	Ta o̱ sa̱ kóo ka̱ ini ndo̱ ka'a̱n to̱'ón sa'a̱ sátá'an ndó, dá chi̱ sa̱ ni̱ da̱nkoo ndó ña̱yuu yátá ni̱ sa̱ kuu ndó, ta ko̱ kée ka̱ ndo̱ ña̱ sa̱ kee ndó tá sata̱.
51003010	Chi̱ viti ni̱ nduu ndó ña̱yuu sa̱á, ta iin rá iin kuu̱ kuu̱ sá ndúsa̱á cháá ka̱ ndo̱ kua'a̱n ndo̱ kee ndó táto̱'on ki̱'o kóni̱ Ndios, na̱ ni̱ ka̱va̱'a ña, dión, dá kasandaá ndo̱ kakomí ndó ña̱xintóni̱ Ndios.
51003011	Ta ko̱ né'e ta̱ndíni viti á kúú yó na̱ griego o na̱ Israel, o á ni̱ ta'a̱nda̱ ñíi̱ yo̱ o ko̱ó, o á kúú yó na̱ tu̱kú o á kúú yó na̱ ko̱ó ña̱xintóni̱, o á kúú yó na̱ ió sato'o o ko̱ó. Ko̱ né'e ta̱ndíni ndá yoo kúú yó, dá chi̱ iin tó'ón míí vá Cristo kúú na̱ kómí choon sata̱ ndidaá ña̱'a, ta kómí ná kuendá sa'a̱ ndidaá ña̱yuu.
51003012	Kúú ndó ña̱yuu ni̱ ka̱xi mií Ndios, ta kúú ndó ña̱yuu na̱, ta kú'u̱ ini na̱ sa'a̱ ndo̱. Sa̱'á ño̱ó koo ini ndo̱ ku'u̱ ini ndo̱ sa'a̱ dao ka̱ ña̱yuu, ta va̱'a koo ini ndo̱, ta nda'í koo ini ndo̱, ta vitá koo ini ndo̱, ta kueé ni koo ini ndo̱.
51003013	Ta ki̱'o ndeé iní sa'a̱ sátá'an ndó, ta ki̱'o ká'ano ini ndo̱ sa'a̱ iin rá iin ndó tá ndáa ña̱'a ni̱ ya̱'a na noo̱ ndo̱. Ta táto̱'on ki̱'o ni̱ xi̱'o ká'ano ini Cristo sa'a̱ ndo̱, ki̱'o dión ta'ani koo ini ndo̱ kee ndó xí'ín iin rá iin ndó.
51003014	Tído ña̱ ndáya̱'i cháá ka̱ noo̱ ndidaá ña̱ yó'o kía̱n ku'u̱ ini sa'a̱ sátá'an ndó, dá chi̱ sa̱va̱'a ña̱ yó'o kía̱n kedaá xí'ín ndó, dá iin kakuu ndó.
51003015	Ta ná ki̱'o Ndios ña̱ koo va̱'a ini ndo̱, chi̱ sa̱'á ña̱ yó'o ni̱ na̱kana na ndo̱'ó ña̱ kakuu ndó iin tó'ón. Ta daá kuití naki̱'o ndó ndivé'e noo̱ ná.
51003016	Ta ná nakutí nío̱ ndo̱ xí'ín to̱'on va̱'a sa'a̱ Cristo Jesús, dá kuu dána'a̱ tá'an ndó noo̱ ndo̱, ta kuu ka'a̱n ni'ini noo̱ sátá'an ndó xí'ín ña̱ ndi̱chí xí'o Ndios. Ta kata ndó xí'ín ndino'o ini ndo̱ noo̱ sato'o yo̱ Ndios xí'ín salmo xí'ín yaa ii̱, xí'ín yaa xí'o Espíritu ii̱ Ndios noo̱ ndo̱. Ta xí'ín ña̱ yó'o naki̱'o ndó ndivé'e noo̱ ná.
51003017	Ta noo̱ ndidaá to̱'on ká'a̱n ndo̱, ta noo̱ ndidaá ña̱ kée ndó, kee ndóa̱n táto̱'on ki̱'o kóni̱ Jesús, na̱ kuu sato'o yo̱, ta noo̱ ndidaá ña̱'a naki̱'o ndó ndivé'e noo̱ tatá Ndios sa̱'á Jesús.
51003018	Ta ndo'ó, na̱ ñá'a̱ xaa̱n, koo ini ndo̱ kueídó'o ndó yíi̱ ndo̱, chi̱ ki̱'o dión kánian kee ndó sa̱'á ña̱ kúú ndó kuendá Jesús, na̱ kúú sato'o yo̱.
51003019	Ta ndo'ó, ta̱ ta̱a xaa̱n, koo ini ndo̱ koni̱ ndo̱ ñadi'í ndo̱, ta o̱ sa̱ kéndava̱'a ndó xí'ín ná.
51003020	Ta ndo'ó, takuáchí yíí xí'ín takuáchí di'í, koo ini ndo̱ kueídó'o ndó tatá ndo̱ xí'ín naná ndo̱, dá chi̱ ña̱ yó'o kía̱n náta'an ini sato'o yo̱ Jesús xiní na̱.
51003021	Ta ndo'ó, na̱ kúú tatá xí'ín naná, o̱ sa̱ kóo ini ndo̱ tóo tóo dána̱ni ndó de̱'e ndó, dá kía̱n ná dá'a ni kutúú ini xi̱.
51003022	Ta ndo'ó, na̱ ñó'o ti̱xi ndá'a̱ iin sato'o, kueídó'o ndó ndidaá choon sa'ándá ra̱ noo̱ ndo̱. Kechóon va̱'a ndó, va̱'ará ko̱ íin ndé'é, ta ná dá'a ni kee ndó táto̱'on kée na̱ ndúkú ña̱ nata'an ini ta̱a koni ñaá rá. Di'a kee ndóa̱n xí'ín ndino'o ini ndo̱, xí'ín sa̱'á ña̱ ió ña̱ñó'ó ndó noo̱ Ndios.
51003023	Ta ndí ndáa mií vá ña̱'a kée ndó, ndino'o ini ndo̱ kee ndóa̱n. Ta kee ndó kuendá ña̱ noo̱ míí vá Ndios kée ndóa̱n, ta o̱ du̱ú no̱ó ta̱a ñayuú yó'o,
51003024	dá chi̱ sa̱ ná'á vá mií ndó ña̱ natiin ndó ña̱ va̱'a noo̱ tatá yo̱ Ndios sa̱'á ña̱ kéchóon ndó noo̱ iin tó'ón Cristo, na̱ kúú sato'o yo̱.
51003025	Tído na̱ kée ña̱ kini, no̱ón kúú na̱ ni'i̱ ya̱'i na sa̱'á ña̱ kini ni̱ kee na, dá chi̱ ni iin tó'ón ña̱yuu ko̱ máni̱ cháá ka̱ noo̱ Ndios. 4
51004001	Ta ndo'ó, na̱ kúú sato'o viti, kendaa̱ ndo̱ xí'ín na̱ ñó'o ti̱xi ndá'a̱ ndo̱, ta kendúsá'ano ndó xí'ín ná. Ta kana'á ndó ña̱ ñó'o ta'ani ndó ti̱xi ndá'a̱ iin sato'o ió induú, ta ndé'é ná ndo̱'ó.
51004002	Ta o̱ sa̱ kátuu ndó ka'a̱n ndo̱ xí'ín Ndios, ta daá kaño'o ini ndo̱ noo̱ ká'a̱n ndo̱ xí'ín ná, ta naki̱'o ndó ndivé'e noo̱ ná.
51004003	Ta kaka̱ ta'ani ndó ña̱ mani̱ noo̱ sato'o yo̱ Ndios sa'a̱ ndú'u̱, dá ná konó ná iin íchi̱ noo̱ ndú'u̱, dá ná kuu dána'a̱ ndu̱ to̱'on na noo̱ dao ka̱ ña̱yuu, dá ná kana'á ná ña̱ ndi̱chí sa'a̱ Jesús, ña̱ kía̱n ni̱ sa̱ io de̱'é. Ta sa̱'á ña̱ dána'i̱ to̱'on yó'o, sa̱'á ño̱ó nákaa̱i̱ ve'e ka̱a.
51004004	Kaka̱ ndo̱ ña̱ mani̱ noo̱ Ndios sa'a̱ yú'u̱, dá ná kati̱'ai kasto̱'on ndaa̱i̱ ndi dándáki to̱'on yó'o táto̱'on ki̱'o kánian keei.
51004005	Ta ndúsá'ano kee ndó no̱ó ña̱yuu ko̱ kúú kuendá Jesús, ta daá kuití koo nduu ndo̱ ka'a̱n ndo̱ xí'ín ná sa'a̱ Jesús iin rá iin ta'ándá nónó noo̱ ndo̱.
51004006	Ta koo ini ndo̱ va̱'a ka'a̱n ndo̱ xí'ín ná, ta to̱'on adi̱ ka'a̱n ndo̱ xí'ín ná, ta ti̱'a kánian koo ndó, dá kandeé ndó nandió né'e va̱'a ndó ña̱ ndáto̱'ón ná ndo̱'ó.
51004007	Ta nakani Tíquico xí'ín ndó sa'a̱ ndidaá ña̱ ndó'o yu'u̱ tá ná saa̱ ra̱ noo̱ ndéi ndó. Ro̱ón kúú iin ñani mani̱ yo̱, ta íin toon ra chíndeé tá'an ra xí'ín yu'u̱ kéchóoin noo̱ sato'o yo̱ Jesús.
51004008	Chi̱ ni̱ ta̱nda'í ra̱ ko̱saa̱ ra̱ noo̱ ndo̱ sa'a̱ choon yó'o, dá nakani ra xí'ín ndó ndi ndó'o ndu, dá ná ki̱'o ta'ani ra ta̱ndeé iní noo̱ ndo̱.
51004009	Ta saa̱ nduú ra̱ xí'ín ñani mani̱ yo̱ Onésimo, ra̱ íin toon xí'ín to̱'on Ndios, ta kúú rá iin ta̱a ñoo mií ndó xaa̱n. Ta nakani ra xí'ín ndó sa'a̱ ndidaá ña̱ kúu chí yó'o.
51004010	Ta ká'a̱n Aristarco, ra̱ nákaa̱ nduú xí'íi̱n ve'e ka̱a, ndisá'án xí'ín ndó. Ta dión ni Marcos, ra̱ kúú daxi̱ Bernabé, ká'a̱n ta'ani ra ndisá'án xí'ín ndó. Ta sa̱ ná'á vá míí ndó ña̱ ni̱ sa'andai̱ choon ña̱ natiin va̱'a ndó ra̱ tá ná saa̱ ra̱ noo̱ ndéi ndó.
51004011	Ta ká'a̱n ta'ani Jesús, ta̱a chínaní ná Justo, ndisá'án xí'ín ndó. Sa̱va̱'a ndin oni̱ ta̱a yó'o va kúú ta̱ Israel chíndeé tá'an xí'ín yu'u̱ dána'a̱ ndu̱ no̱ó ña̱yuu ndi kee na ndu̱'u na ti̱xi ndá'a̱ Ndios. Ta ta̱a yó'o kúú ta̱ndeé iní noo̱ yú'u̱.
51004012	Dión ni Epafras, ta̱a ñoo mií ndó, ká'a̱n ra̱ ndisá'án xí'ín ndó, ta kéchóon ra noo̱ Cristo. Ta daá kuití ndí'i ini ra̱ seí nda'í ra̱ noo̱ Ndios sa'a̱ ndo̱, dá kandita toon ndó íchi̱ Ndios, dá xi̱nkuei ndó koo ndó táto̱'on ki̱'o kóni̱ Ndios, ta kasandaá ndo̱ kee ndó ndidaá ña̱ kóni̱ mií ná.
51004013	Ta xí'o yu'u̱ kuendá ña̱ miía̱n ndaa̱ ndí'i nda̱'o ini Epafras yó'o sa'a̱ ndo̱, xí'ín sa̱'á na̱ ndéi ñoo Laodicea xí'ín sa̱'á na̱ ndéi ñoo Hierápolis.
51004014	Ta ká'a̱n ta'ani ñani mani̱ yo̱ Lucas, ta̱a kétátá ña̱yuu, ndisá'án xí'ín ndó. Ta ká'a̱n ta'ani ñani yo̱ Demas ndisá'án xí'ín ndó.
51004015	Kee ndó ña̱ mani̱ ka'a̱n ndo̱ ndisá'án xí'ín na̱ kúú kuendá Jesús ndéi ñoo Laodicea, ta ka'a̱n ta'ani ndó ndisá'án xí'ín Ninfas, xí'ín ndidaá ka̱ na̱ kúú kuendá Jesús nátaka dákuá'a ve'e na.
51004016	Tá ni̱ ndi'i ni̱ ka'i ndó tuti yó'o tein mií ndó xaa̱n, dá tanda'á ndóa̱n ná ko'a̱n no̱ó na̱ kúú kuendá Jesús ndéi ñoo Laodicea, dá ná ka'i ta'ani naa̱n. Ta ka'i ta'ani ndó tuti ni̱ ta̱nda'á ndú kua'a̱n no̱ó na̱ ñoo Laodicea.
51004017	Ta kee ndó ña̱ mani̱ ka'a̱n ndo̱ xí'ín Arquipo, kaá yu'u̱, ña̱ kía̱n ná koo ini ra̱ dáxi̱nko̱o ra choon ni̱ xi̱'o sato'o yo̱ Ndios noo̱ rá.
51004018	Ta xí'ín ndá'a̱ míí yu'u̱, Pablo, táai ndisá'án yó'o ko̱saa̱ noo̱ ndo̱. O̱ sa̱ nándodó ndo̱ ña̱ nákaa̱i̱ ve'e ka̱a. Ná koo ña̱ mani̱ xí'o Ndios xí'ín ndidaá ní ndó. Dión ná koo. TH - I Tesalonicenses
52001001	Yu'u̱ kúú Pablo, ta yu'u̱ xí'ín Silvano xí'ín Timoteo ká'a̱n ndu̱ ndisá'án xí'ín ndo'ó, na̱ kúú kuendá Jesús ndéi ñoo ká'ano Tesalónica xaa̱n, ndo'ó na̱ ndíta xí'ín tatá yo̱ Ndios, xí'ín de̱'e na Jesucristo, na̱ kúú sato'o yo̱. Ta mií tatá yo̱ Ndios xí'ín sato'o yo̱ Jesucristo ná kee ña̱ mani̱ xí'ín ndó, ta naki̱'o ná ña̱ koo va̱'a ini ndo̱.
52001002	Daá kuití vá náki̱'o ndu'u̱ ndivé'e noo̱ Ndios sa'a̱ ndidaá ndo'ó, ta daá kuití vá ndíko̱'on ini ndu̱ ndo̱'ó no̱ó ká'a̱n ndu̱ xí'ín ná,
52001003	ta daá kuití ñó'o ini ndu̱ noo̱ ká'a̱n ndu̱ xí'ín Ndios, na̱ kúú tatá yo̱, sa̱'á ña̱ va̱'a kée ndó sa̱'á ña̱ kándéé iní ndo̱ ná, xí'ín sa'a̱ choon kée ndó sa̱'á ña̱ kú'u̱ ini ndo̱ sa'a̱ dao ka̱ na̱, xí'ín sa̱'á ña̱ ndíta ndaa̱ ndo̱ xí'ín ta̱ndeé iní kómí ndó sa'a̱ Jesucristo, na̱ kúú sato'o yo̱.
52001004	Ná'á ndu'u̱, ñani, ndo'ó na̱ kú'u̱ ini Ndios sa'a̱, ña̱ mií ná ni̱ ka̱xi ñaá kakuu ndó ña̱yuu na̱.
52001005	Sa̱'á ño̱ó tá ni̱ da̱ná'a̱ ndu̱ to̱'on va̱'a sa'a̱ Jesús noo̱ ndo̱, o̱ du̱ú xí'ín to̱'on oon ni ni̱ da̱ná'a̱ ndu̱, dá chi̱ ni̱ ke̱chóon ndu ndée̱ Ndios, ta mií Espíritu ii̱ Ndios kúú na̱ ni̱ xi̱'o ña̱ ni̱ ka̱ndaa̱ tá'í ini ndo̱ ña̱ kíán to̱'on ndaa̱. Ta ná'á va̱'a mií ndó ña̱ va̱'a va ni̱ sa̱ kee ndu'u̱ tá ni̱ sa̱ ndei ndu xí'ín ndó sa̱'á ña̱ kú'u̱ iní ndu̱ sa'a̱ ndo̱.
52001006	Ta kúú ni̱ kasa̱ndaá ndo̱ kée ndó táto̱'on kée mií ndú, ta ni̱ kasa̱ndaá ta'ani ndó kée ndó táto̱'on sa̱ kee sato'o yo̱ Jesús. Ta va̱'ará ni̱ ndo'o naní nío̱ ndo̱, tído ni̱ na̱tiin ndó to̱'on va̱'a sa'a̱ ná xí'a̱n kádii̱ iní ndo̱ ni̱ kee Espíritu ii̱ Ndios.
52001007	Ta ki̱'o dión ni̱ ndo'o ndó, dá ni̱ kasa̱ndaá ndo̱ kúú ndó ña̱yuu ná'a̱ mií noo̱ ndidaá na̱ kándísa Jesús ndéi chí kuendá Macedonia xí'ín kuendá Acaya.
52001008	Chi̱ xí'ín ndo'ó ni̱ na̱ka̱'ani to̱'on va̱'a sa'a̱ sato'o yo̱ Jesús. Ta o̱ du̱ú iin tó'ón ní Macedonia xí'ín Acaya ní náka̱'ani to̱'on ñoó ni̱ kee ndo'ó, dá chi̱ sa̱ ndidaá kúú vá xíán ná'á ña̱yuu ña̱ kándéé iní ndo̱ Ndios. Sa̱'á ño̱ó ko̱ xínñó'ó ka̱ ña̱ kasto̱'on ndu xí'ín ná.
52001009	Chi̱ di'a nákani va mií ná xí'ín ndu'u̱ táto̱'on ki̱'o ni̱ na̱tiin ndó ndu'u̱, ta nákani ta'ani na táto̱'on ni̱ kee ndó ni̱ da̱nkoo ndó ndidaá kúú yoko̱ ni̱ sa̱ nda̱ño̱'o ndó, dá ni̱ ka̱sá'á ndáño̱'o ndó na̱ kúú Ndios takí, na̱ miía̱n ndaa̱ kuití kúú Ndios, ta kéchóon ndó noo̱ ná viti.
52001010	Ta nákani ta'ani na xí'ín ndu'u̱ ña̱ ndáti ndó nandió ko̱o tuku Jesús, na̱ kúú de̱'e Ndios, kii na chí induú, ta Jesús yó'o kúú na̱ ni̱ na̱taki tein na̱ ni̱ xi'i̱, ta na̱ yó'o kúú na̱ dáka̱ki ñaá no̱ó ña̱ xído̱ ini Ndios ve̱i sata̱ ña̱yuu kée kua̱chi. 2
52002001	Ta sa̱ ná'á ndó, ñani, ña̱ ko̱ ní naá óon ta'on choon ni̱ saa̱ ndu̱ ni̱ kee ndu noo̱ ndéi ndó.
52002002	Dá chi̱ ná'á ndó ña̱ ni̱ ka'a̱n ndava̱'a ña̱yuu ndéi ñoo Filipos xí'ín ndu'u̱, ta ni̱ kendava̱'a na xí'ín ndú. Tído mií Ndios kúú na̱ ni̱ xi̱'o ta̱ndeé iní noo̱ ndú'u̱, sa̱'á ño̱ó ko̱ ní yu'ú ta'on ndu saa̱ ndu̱ kasto̱'on ndu xí'ín ndó sa̱'á to̱'on va̱'a ña̱ ká'a̱n sa'a̱ Jesús, va̱'ará ni̱ ndo'o nda̱'o nío̱ ndú ni̱ kee dao na̱ ñoo ndo̱.
52002003	Ta ko̱ ní dána'a̱ ndu̱ ña̱ to̱'ón noo̱ ndo̱, ta ko̱ ní dána'a̱ ndu̱ noo̱ ndo̱ xí'ín ña̱xintóni̱ kíni, ta ko̱ ní ndúkú ndú ña̱ dánda'í ndu̱ ndo̱'ó.
52002004	Mií vá Ndios kúú na̱ ni̱ na̱ta'an ini ni̱ xini na̱ ndu'u̱, ta ni̱ xi̱'o na choon noo̱ ndú ña̱ dána'a̱ ndu̱ noo̱ ndo̱ sa̱'á to̱'on va̱'a ña̱ ká'a̱n sa'a̱ Jesús. Ta ko̱ ndúkú ta'on ndu'u̱ ña̱ kía̱n nata'an ini ña̱yuu sa̱'á ña̱ kée ndu. Di'a ndúkú ndu'u̱ ña̱ nata'an ini Ndios, na̱ ná'á táto̱'on nákani ini nío̱ iin rá iin yó.
52002005	Ta ná'á ndó ña̱ ni iin kuu̱ ta̱'ón ko̱ ní kéchóon ndu'u̱ to̱'on luu ká'a̱n, dá dána'a̱ ndu̱ noo̱ ndo̱. Ta ko̱ ní ndúkú ta'on ndu ña̱ ki̱'o ndó di̱'ón noo̱ ndú. Ta mií Ndios kúú na̱ xí'o kuendá ña̱ ki̱'o dión kíán.
52002006	Ta ni ko̱ ndúkú ndu'u̱ ña̱ kía̱n chindaya̱'i ñaá ña̱yuu, ni ña̱ chindaya̱'i ñaá ndo'ó, ta ni dao ka̱ na̱, va̱'ará kánian koo ña̱ñó'ó ndó noo̱ ndú'u̱ sa̱'á ña̱ kúú ndú apóstol, na̱ né'e to̱'on Cristo Jesús.
52002007	Ni̱ sa̱ io leé ini ndu̱ xí'ín ndó, chi̱ sa̱ kee ndu xí'ín ndó táto̱'on kée iin ñá'a̱ ndaá va̱'a de̱'án.
52002008	Ta ndó'o nda̱'o ndu'u̱ sa'a̱ ndo̱. Ta o̱ du̱ú to̱'on va̱'a Ndios oon ni ní chíkáa̱ ini ndu̱ ki̱'o ndu noo̱ ndo̱ daá ñóó, chi̱ ni̱ sa̱ io nduu ta'ani ndu naki̱'o ndu mií ndú kuu ndu̱ sa'a̱ ndo̱, chi̱ ni̱ kuká'ano nda̱'o ña̱ kú'u̱ ini ndu̱ sa'a̱ ndo̱.
52002009	Sa̱ ná'á vá mií ndó, ñani, táto̱'on ki̱'o ni̱ ndo'o ndu ni̱ sa̱ kechóon ndu. Nduú ñoó sa̱ ke̱chóon ndu'u̱, dá ná dá'a ni dáta'án ndu̱ ni iin ndo'ó xía̱n nani ni̱ da̱ná'a̱ ndu̱ to̱'on va̱'a Ndios noo̱ ndo̱.
52002010	Mií ndó xí'o ndaa̱ kuendá xí'ín Ndios ña̱ vii ni̱ sa̱ ndei ndu, ta ni̱ kendaa̱ ndu̱ xí'ín ndó, ta ni iin ña̱'a ko̱ ní ya̱'a ndu kee ndu tá ni̱ sa̱ ndei ndu xí'ín ndo'ó, na̱ kúú kuendá Jesús.
52002011	Ta ná'á ta'ani mií ndó ña̱ táto̱'on kée iin tatá xí'ín de̱'e na, ki̱'o dión sa̱ ká'a̱n ni'ini ndu noo̱ iin rá iin ndó, ta sa̱ xi̱'o ndu'u̱ ta̱ndeé iní noo̱ ndo̱,
52002012	ta sa̱ sa'anda ndu̱ choon noo̱ ndo̱ ña̱ kee ndó táto̱'on ki̱'o kánian kee na̱ kúú ña̱yuu Ndios, chi̱ ni̱ na̱kana ñaá ná ña̱ kandei ndó noo̱ ndato náye'e̱ ndaa noo̱ ió na̱ dándáki na.
52002013	Sa̱'á ño̱ó ko̱ sá tuu ta'on ndu náki̱'o ndu'u̱ ndivé'e noo̱ Ndios, chi̱ tá ni̱ da̱ná'a̱ ndu̱ to̱'on Ndios noo̱ ndo̱, kúú ndato ni̱ na̱tiin ndóa̱n tá ni̱ seídó'o ndóa̱n. Ta ko̱ ní nátiin ndóa̱n kíán to̱'on ni̱ kana tein ña̱xintóni̱ ta̱a. Di'a ni̱ na̱tiin ndóa̱n ña̱ miía̱n ndaa̱ ndisa kíán to̱'on Ndios, tá'a̱n ña̱ chíndeé ndo'ó ndíta ndaa̱ ndo̱ xí'ín ña̱ kándísa ndó.
52002014	Ta ndo'ó, ñani, ni̱ ndo'o ta'ani ndó ta̱ndó'ó táto̱'on ki̱'o ni̱ ndo'o na̱ kúú ña̱yuu Ndios kúú kuendá Cristo Jesús ndéi chí kuendá Judea di'a. Chi̱ ni̱ kendava̱'a ta'ani na̱ ñoo mií ndó xí'ín ndó táto̱'on ki̱'o sa̱ kendava̱'a ta̱ ñoo Israel xí'ín mií ná.
52002015	Ta ni̱ sa'ání ta̱ ñoo Israel yó'o sato'o yo̱ Jesús táto̱'on ki̱'o ni̱ sa'ání rá profeta mií rá ni̱ sa̱ ndei sa̱ na'á. Ta ni̱ taó xóo ra ndu'u̱ tein mií rá, ta ko̱ náta'an ini Ndios xiní ñaá ná, ta xiní u'u̱ ra̱ ndidaá ña̱yuu,
52002016	chi̱ sadí ra̱ noo̱ ndú, dá ná dá'a ni dána'a̱ ndu̱ no̱ó na̱ ko̱ kúú na̱ Israel, dá ná o̱ ní'i̱ ná ña̱ ka̱ki na no̱ó kua̱chi na̱. Dión kée ra, sa̱'á ño̱ó ni̱ ndukua'a̱ cháá ka̱ kua̱chi ra̱ noo̱ Ndios, ta ni̱ ka̱sáa̱ ña̱ xído̱ nda̱'o ini na̱ sata̱ rá sa̱'á ña̱ kini kée ra.
52002017	Ñani, tá ni̱ ya̱'a cháá kuu̱ ni̱ ke̱xoo ndu'u̱ tein ndó, kúú sa̱ ni̱ ka̱sá'á vá nda'í ká'a̱n ndu'u̱ nandió kuéi ndu kande̱'é ndú ndo̱'ó, dá chi̱ va̱'ará ndéi xoo ndu, tído daá kuití vá ñó'o ini ndu̱ sa'a̱ ndo̱.
52002018	Sa̱'á ño̱ó ni̱ ka'án ndú saa̱ ndu̱ kande̱'é ndú ndo̱'ó. Ta yu'u̱ Pablo, kua̱'á nda̱'o ta'ándá ni̱ ka'ín saa̱i̱ noo̱ ndéi ndó, tído ni̱ ketéin ña̱ u'u̱ noo̱ ndú.
52002019	Dá chi̱ ¿á ko̱ ná'á ndó ndá yoo kakuu ta̱ndeé iní noo̱ ndú, ta ndá yoo ki̱'o ña̱ kadii̱ ini ndu̱, ta ndá yoo kakuu corona ndu̱, na̱ ka'a̱n va̱'a ndu sa'a̱? ¿Á ko̱ ná'á ta'on ndó ña̱ ñaá kakuu ndo'ó tá ná kasandaá kuu̱ nandió ko̱o tuku Jesucristo, na̱ kúú sato'o yo̱, kasaa̱ na̱?
52002020	Chi̱ sa'a̱ ndo̱'ó natiin ndu ña̱ñó'ó xí'a̱n kadii̱ iní ndu̱. 3
52003001	Ta sa̱'á ña̱ ko̱ xí'o ndeé ka̱ iní ndu̱ ña̱ nákani ini ndu̱ sa'a̱ ndo̱, sa̱'á ño̱ó ni̱ ka̱ndo̱o ndu ña̱ kía̱n kándo̱o ndu ñoo Atenas,
52003002	dá ni̱ ta̱nda'á ndú ñani ndu̱ Timoteo ko̱saa̱ xi̱ noo̱ ndéi ndó, chi̱ kéchóon xi noo̱ Ndios, ta kéchóon dáó ta'ani xi xí'ín ndú no̱ó xíonoo ndu dána'a̱ ndu̱ to̱'on va̱'a sa'a̱ Jesús. Dá ná chindeé xí ndo̱'ó kandita toon cháá ka̱ ndo̱ xí'ín ña̱ ndaa̱ kándísa yó, ta ná ki̱'o ta'ani xi ta̱ndeé iní noo̱ ndo̱,
52003003	dá kía̱n ná dá'a ni kexoo ni iin ndó no̱ó ña̱ kándísa ndó kée ta̱ndó'ó ndó'o ndó, chi̱ sa̱ ná'á vá mií ndó ña̱ kánian kando'o yó ta̱ndó'ó.
52003004	Chi̱ tá ni̱ sa̱ ndei ndu xí'ín ndo'ó, dá ni̱ ka̱sto̱'on ndu ña̱ kendava̱'a ña̱yuu xí'ín yó sa̱'á ña̱ kúú yó kuendá Jesús, ta ná'á va̱'a mií ndó ña̱ ki̱'o dión ndó'o yó viti.
52003005	Ta sa̱'á ña̱ ko̱ ní xi̱'o ndeé ka̱ inii̱ ña̱ nákani inii̱ sa'a̱ ndo̱, sa̱'á ño̱ó ni̱ ta̱nda'í Timoteo ko̱saa̱ xi̱ no̱ó ndéi ndó, dá kandaa̱ inii̱ nde̱'á á ndíta ndaa̱ ii̱ ndo̱ xí'ín ña̱ kándéé iní ndo̱ Jesús. Dá chi̱ ni̱ yu̱'íi̱ ña̱ oon ni ví ni̱ kexíxi ña̱ u'u̱ xí'ín ndó, ta ni̱ ka̱ndeéán ni̱ da̱nda̱'ávía̱n ndo̱'ó, ta ni̱ naá óon choon ni̱ kee ndu ni̱ da̱ná'a̱ ndu̱ noo̱ ndo̱.
52003006	Tído sa̱ ni̱ na̱ndió ko̱o va Timoteo ni̱ ndu̱sáa̱ xi̱ noo̱ ndéi ndu. Ta va̱'a ká'a̱n xi̱ sa'a̱ ndo̱, ña̱ ndíta ndaa̱ ii̱ va ndó xí'ín ña̱ kándéé iní ndo̱ Jesús. Ta kú'u̱ ini sa'a̱ sátá'an ii̱ va ndó. Ta kaá ta'ani xi ña̱ daá vá ñó'o va ini ndo̱ sa'a̱ ndú sa̱'á ña̱ kóni̱ ndo̱ ndú, ta kóni̱ kíi̱ ndo̱ koni tuku ndó ndu'u̱, táto̱'on ki̱'o kóni̱ ta'ani ndu'u̱ koni ndu̱ ndo̱'ó.
52003007	Ñani, ndó'o ndu ta̱ndó'ó no̱ó ndéi ndu yó'o, ta nda'í kúu ini ndu̱, tído ni̱ ndu̱ndeé iní ndu̱ tá ni̱ ka̱ndaa̱ ini ndu̱ ña̱ ndíta ndaa̱ ndo̱'ó xí'ín ña̱ kándéé iní ndo̱ Jesús.
52003008	Ta kúú ni̱ na̱ní'i̱ ini ndu̱, xiní ndu̱, tá ni̱ ka̱ndaa̱ ini ndu̱ ña̱ ndíta toon ndó xí'ín sato'o yo̱ Jesús.
52003009	¿Ndí ku̱ú ví ndivé'e naki̱'o ndu'u̱ noo̱ Ndios sa'a̱ ndo̱? Chi̱ kádii̱ nda̱'o ini ndu'u̱ noo̱ Ndios kée ndó,
52003010	ta nduú ñoó xíka̱ ndu'u̱ noo̱ ná ña̱ ná konó ná saa̱ ndu̱ kande̱'é ndú ndo̱'ó, dá dáxi̱nko̱o ndu ña̱ kómani̱ kandaa̱ ini ndo̱, dá kua'ano cháá ka̱ ndo̱ xí'ín ña̱ kándéé iní ndo̱ Jesús.
52003011	Ta kóni̱ ndu'u̱ ña̱ mií tatá yo̱ Ndios xí'ín sato'o yo̱ Jesucristo ná konó ná íchi̱ saa̱ ndu̱ noo̱ ndéi ndó.
52003012	Ta na̱ kúú sato'o yo̱ ná chindeé ná ndo̱'ó, dá ná kua'ano cháá ka̱ ña̱ kú'u̱ sátá'an ini ndo̱ sa'a̱ ndo̱ xí'ín sa'a̱ ndidaá ka̱ ña̱yuu táto̱'on ki̱'o kée ndu'u kú'u̱ ini ndu̱ sa'a̱ ndo̱,
52003013	ta ná ki̱'o na ña̱ kandita toon ndó, dá ná koo vii ndo̱ noo̱ Ndios, na̱ kúú tatá yo̱, tá ná kasandaá kuu̱ nandió ko̱o mií Jesucristo, na̱ kúú sato'o yo̱, xí'ín ndidaá ña̱yuu na̱. Dión ná koo. 4
52004001	Ta viti, ñani, seí nda'í ndu̱ noo̱ ndo̱, ta ká'a̱n ni'ini ndu noo̱ ndo̱ sa̱'á ña̱ kúú yó kuendá sato'o yo̱ Jesús. Chi̱ sa̱ ni̱ da̱ná'a̱ ndu̱ noo̱ ndo̱ ndí ki̱án kánian kee ndó, dá nata'an ini Ndios koni ñaá ná. Ta ki̱'o dión kée ndó viti, tído koo ini ndo̱ kati̱'a cháá ka̱ ndo̱ kee ndóa̱n.
52004002	Chi̱ sa̱ ná'á vá ndó ndá choon ni̱ sa'anda ndu̱ noo̱ ndo̱ kee ndó, chi̱ noo̱ sato'o yo̱ Jesús ni̱ ni̱'í ndu'u̱ choon yó'o.
52004003	Chi̱ ña̱ kóni̱ Ndios kía̱n koo vii ndo̱ noo̱ ná. Sa̱'á ño̱ó o̱ sa̱ kóo ini ndo̱ dáyako̱ ndo̱ mií ndó xí'ín kua̱chi xí'ín na̱ ko̱ kúú ñadi'í ndo̱ o yíi̱ ndo̱.
52004004	Di'a koo ini iin rá iin ndó kati̱'a ndó koo vii ndo̱ xí'ín na̱ kúú ñadi'í mií ndó, ta koo ña̱ñó'ó ndó noo̱ ná.
52004005	Ta o̱ sa̱ kátoó ndo̱ kee ndó ña̱ ka'an noo̱ táto̱'on ki̱'o kée ña̱yuu ko̱ ná'á Ndios.
52004006	Ta ni iin tó'ón ndó o̱ sa̱ kóo ini koni xíxi ñani ndo̱ kuendá Jesús xí'ín ña̱ kini yó'o, chi̱ ka'í nda̱'o dándó'o Ndios nío̱ ndo̱ sa̱'á kua̱chi yó'o táto̱'on sa̱ ni̱ ka̱sto̱'on ndu xí'ín ndó, ta ni̱ xi̱'o ndu kuendá noo̱ ndo̱.
52004007	Chi̱ ko̱ ní kána ta'on Ndios yó ña̱ kía̱n kandei yó kee yó ña̱ kini kóni̱ ñíi̱ yo̱. Di'a ni̱ kana na yó ña̱ koo vii yo̱ noo̱ ná.
52004008	Sa̱'á ño̱ó ndi ndáa mií vá ndó kénóo to̱'on dána'a̱ ndu̱ yó'o, kana'á ndó ña̱ ko̱ kénóo ta'on ndó ni iin ta̱a ñayuú yó'o. Di'a mií vá Ndios, na̱ ni̱ xi̱'o Espíritu ii̱ ná noo̱ yo̱, no̱ón kúú na̱ kénóo ndó.
52004009	Ko̱ káni ka̱a̱n ña̱ taa ndu'u̱ ña̱ ku'u̱ sátá'an ini ndo̱ sa'a̱ ndo̱, dá chi̱ sa̱ ni̱ da̱ná'a̱ va mií Ndios noo̱ ndo̱ ña̱ ku'u̱ ini sa'a̱ sátá'an ndó.
52004010	Ta dión ta'ani kée ndó xí'ín ndidaá ka̱ na̱ kúú kuendá Jesús, na̱ ndéi chí kuendá Macedonia di'a. Tído seí nda'í ndu̱ noo̱ ndo̱, ñani, ña̱ ká'ano cháá ka̱ ná kakuu ña̱ kú'u̱ ini ndo̱ sa'a̱ ná.
52004011	Ta koo ini ndo̱ koo va̱'a ini ndo̱ xí'ín ndidaá ña̱yuu. Ta ndi̱'i ini ndo̱ noo̱ choon kée mií ndó, o̱ sa̱ chírnee ndó mií ndó noo̱ dao ka̱ ña̱'a. Ta ndi̱'i ini ndo̱ kechóon ndó, dá ni'i̱ ndo̱ ña̱'a kasá'an ndó, táto̱'on ni̱ sa'anda ndu̱ choon noo̱ ndo̱.
52004012	Dá kía̱n ná koo ña̱ñó'ó ña̱yuu ko̱ ná'á Ndios noo̱ ndo̱, ta ni iin ña̱'a ná o̱ kámani̱ noo̱ ndo̱.
52004013	Ta viti kóni̱ ndu'u̱ ña̱ kana'á ndó, ñani, sa'a̱ ndí ki̱án ndo'o ña̱yuu ni̱ xi'i̱, dá ná o̱ kúnda'í ini ndo̱ sa'a̱ ná táto̱'on ki̱'o ndó'o na̱ ko̱ó ta̱ndeé iní noo̱.
52004014	Chi̱ kándísa yó ña̱ ni̱ xi'i̱ Jesús, ta ni̱ na̱taki na̱. Ta ki̱'o dión ta'ani dákí'in tá'an Ndios na̱ kúú kuendá Jesús ni̱ xi'i̱ xí'ín mií Jesús.
52004015	Ta viti ko'o̱n ndu̱ kasto̱'on ndu xí'ín ndó to̱'on ni̱ ka'a̱n mií sato'o yo̱ Jesús, chi̱ ni̱ kaa na̱ ña̱ yóó, na̱ ndéi takí ii̱ tá ná nandió ko̱o mií Jesús kii na ñayuú yó'o, o̱ kuió no̱ó ta'on yó ko'o̱n yo̱ no̱ó na̱ sa̱ ni̱ xi'i̱ ko'o̱ naki'in tá'an yó xí'ín Jesús.
52004016	Chi̱ dinñó'ó ta'a̱nda̱ choon chí induú, dá tái̱ kayu'ú iin arcángel, ta tái̱ ka'a̱n trompeta Ndios, dá ví noo sato'o yo̱ Jesús nda̱ induú kii na. Ta kúú dinñó'ó ka̱ nataki na̱ sa̱ ni̱ xi'i̱ kúú kuendá Jesús.
52004017	Tá ni̱ ndi'i, ndidaá yóó, na̱ ndéi takí ii̱ no̱ñó'o̱ yó'o, nadi̱tá Ndios ko'o̱n dáó yó xí'ín na̱ ni̱ na̱taki ñoó noo̱ viko̱ káa naki'in tá'an yó xí'ín sato'o yo̱ Jesús no̱ó tachi̱. Ta dión kandei kuií yo̱ xí'ín ná.
52004018	Sa̱'á ño̱ó ki̱'o ndó ta̱ndeé iní noo̱ iin rá iin ndó xí'ín to̱'on yó'o. 5
52005001	Ta sa'a̱ ndá oon koo dión xí'ín ndi kooan, ko̱ káni ka̱a̱n taai ña̱ saa̱ noo̱ ndo̱, ñani,
52005002	dá chi̱ sa̱ ná'á va̱'a mií ndó ña̱ iin ndakána va kasandaá kuu̱ nandió ko̱o sato'o yo̱, táto̱'on ki̱'o kée iin ta̱ kui̱'íná tá ve̱i ra sa̱kuaá ki'in kuí'íná ñaá rá.
52005003	Mií kuu̱ ka'a̱n ña̱yuu di'a: “Va̱'a nda̱'o ndéi yó, ko̱ó ka̱ va ta̱ndó'ó noo̱ yo̱ viti”, kaa na̱, ta kúú iin ndakána va tiin ñaá ta̱ndó'ó kini ñoó, táto̱'on iin ndakána kásá'á káki de̱'e na̱ ñá'a̱. Ta ni iin tó'ón ná o̱ káki no̱ó ta̱ndó'ó yó'o.
52005004	Tído ndo'ó, ñani, sa̱ ná'á ndó táto̱'on ki̱'o koo, chi̱ ko̱ íin naá ka̱ noo̱ ndo̱ sa̱'á ña̱ yó'o. Sa̱'á ño̱ó o̱ tíin ndakána kuu̱ yó'o ndo̱'ó táto̱'on ki̱'o tíin ndakána iin ta̱ kui̱'íná ña̱yuu ki'in kuí'íná rá.
52005005	Chi̱ sa̱ ndidaá kúú vá ndo'ó kúú na̱ tóo̱n noo̱, chi̱ sa̱ ni̱ na̱too̱n noo̱ ndo̱. Ta ko̱ íin naá ka̱ noo̱ yo̱, chi̱ ko̱ kúú ka̱ yo̱ kuendá noo̱ íin naá.
52005006	Sa̱'á ño̱ó ná o̱ sa̱ kúdi̱ yo̱ táto̱'on ki̱'o kée ña̱yuu ko̱ ná'á Ndios. Di'a ná kandei nduu yo̱, ta ná kaño'o ini yo̱.
52005007	Dá chi̱ na̱ kídi̱, sa̱kuaá kídi̱ na̱, ta na̱ xí'i, sa̱kuaá xí'i na.
52005008	Tído yóó kúú na̱ sa̱ tóo̱n noo̱, sa̱'á ño̱ó ná kaño'o ini yo̱. Ná koo ini yo̱ ña̱ kandeé iní yo̱ Jesús, ta ná ku'u̱ ini yo̱ sa'a̱ dao ka̱ ña̱yuu. Ta ña̱ yó'o ná kakuu táto̱'on iin ka̱a kanda'a̱ yika̱ yo̱. Ta ta̱ndeé iní kómí yó ña̱ miía̱n ndaa̱ kuití ka̱ki yó no̱ó kua̱chi yo̱ ná kakuu táto̱'on iin ka̱a kanóo dini̱ yo̱.
52005009	Chi̱ ko̱ ní ka̱xi Ndios yó, dá kuido̱ ini na̱ koni na̱ yó. Di'a ni̱ ka̱xi na yó, dá ni'i̱ yo̱ ña̱ ka̱ki yó no̱ó kua̱chi yo̱ sa̱'á ña̱ ni̱ kee Jesucristo, na̱ kúú sato'o yo̱,
52005010	na̱ ni̱ xi'i̱ sa'a̱ yo̱, dá kía̱n, va̱'ará ni̱ xi'i̱ yo̱ o takí yo̱, tído kandei dáó yó xí'ín ná.
52005011	Sa̱'á ño̱ó ki̱'o tá'an ndó ta̱ndeé iní yó'o noo̱ iin rá iin ndó, ta dákuá'ano tá'an ndó xí'ín to̱'on Ndios táto̱'on ki̱'o kée ndó ndéi ndó.
52005012	Ta seí nda'í ndu̱ noo̱ ndo̱, ñani, ña̱ koo ini ndo̱ koo ña̱ñó'ó ndó no̱ó na̱ kéchóon noo̱ ndo̱, chi̱ ni̱ xi̱'o sato'o yo̱ Jesús choon noo̱ ná ña̱ kuita na noo̱ ndo̱, ta ka'a̱n ni'ini na noo̱ ndo̱.
52005013	Sa̱'á ño̱ó koo ña̱ñó'ó ndó noo̱ ná, ta ku'u̱ nda̱'o ini ndo̱ sa'a̱ ná sa'a̱ choon kée na noo̱ ndo̱. Ta ná koo ini ndo̱ kandei va̱'a ndó xí'ín iin rá iin ndó.
52005014	Ta seí nda'í ta'ani ndu noo̱ ndo̱ ña̱ koo ini ndo̱ dána̱ni ndó na̱ du̱sá, na̱ ko̱ kóni̱ kechóon. Ta ki̱'o ndó ta̱ndeé iní no̱ó na̱ ni̱ ndi̱ko, ta chindeé ndó na̱ vitá ini. Ta kueé koo ini ndo̱ xí'ín ndidaá kúú ña̱yuu.
52005015	Ta o̱ sa̱ kóo ini ndo̱ nandió né'e ndó ña̱ kini kée dao ka̱ ña̱yuu xí'ín ndó. Di'a ndi̱'i ini ndo̱ kee ndó ña̱ va̱'a xí'ín iin rá iin ndó. Ta dión ta'ani kee ndó xí'ín ndidaá ka̱ ni ña̱yuu.
52005016	Ta daá kuití ná koo dii̱ i̱ní ndo̱.
52005017	Ta o̱ sa̱ kátuu ndó ña̱ ká'a̱n ndo̱ xí'ín Ndios.
52005018	Ta naki̱'o ndó ndivé'e noo̱ ná sa'a̱ ndidaá ña̱ ndó'o ndó, chi̱ ki̱'o dión kóni̱ mií Ndios kee yó sa̱'á ña̱ kúú yó kuendá Cristo Jesús.
52005019	O̱ sa̱ kadí ndo̱ no̱ó ña̱ kóni̱ Espíritu ii̱ Ndios kee na.
52005020	O̱ sa̱ kú'ichi̱ ini ndo̱ kueídó'o ndó to̱'on ni̱ xi̱'o mií Ndios no̱ó ña̱yuu dána'a̱ noo̱ ndo̱.
52005021	Korndodó va̱'a ndó ndidaá kúú ña̱ dána'a̱ na̱, dá naki'in va̱'a ndó ña̱ kía̱n va̱'a.
52005022	Ta taó xóo ndó mií ndó no̱ó ndidaá ña̱ kini.
52005023	Ta mií Ndios, na̱ xí'o ña̱ koo va̱'a ini yo̱, ná kevii níi ná ndo̱'ó, ta ná taxí vii ná iin níí kúú ndó, espíritu ndo̱, xí'ín nío̱ ndo̱, xí'ín yikí ko̱ño ndo̱, dá kía̱n ná koo vii ndo̱ tá ná kasandaá kuu̱ nandió ko̱o tuku Jesucristo, na̱ kúú sato'o yo̱, kasaa̱ na̱.
52005024	Dá chi̱ iin na̱ ndaa̱ kúú Ndios, na̱ ni̱ kana ndo'ó xoo mií ná, ta no̱ón kúú na̱ kee ña̱ yó'o xí'ín ndó.
52005025	Ñani, kaka̱ ndo̱ ña̱ mani̱ noo̱ Ndios sa'a̱ ndú'u̱.
52005026	Ta chitó tá'an ndó noo̱ ndo̱, ta ña̱ yó'o ná kakuu iin ña̱ñó'ó ka'a̱n tá'an ndó ndisá'án xí'ín na̱ kúú ñani ndo̱.
52005027	Ta sa'ándái̱ choon noo̱ ndo̱ xí'ín choon ni̱ xi̱'o Ndios noo̱í ña̱ ka'i ndó tuti yó'o noo̱ ndidaá ka̱ na̱ kúú ña̱yuu Ndios.
52005028	Ná koo ña̱ mani̱ xí'o sato'o yo̱ Jesucristo xí'ín iin rá iin ndó. Dión ná koo. TH - Tesalonicenses
53001001	Yu'u̱ kúú Pablo, ta yu'u̱ xí'ín Silvano xí'ín Timoteo ká'a̱n ndu̱ ndisá'án xí'ín ndo'ó, na̱ kúú kuendá Jesús ndéi ñoo ká'ano Tesalónica, ndo'ó na̱ ndíta xí'ín tatá yo̱ Ndios, xí'ín de̱'e na Jesucristo, na̱ kúú sato'o yo̱.
53001002	Ta mií tatá yo̱ Ndios xí'ín sato'o yo̱ Jesucristo ná kee na ña̱ mani̱ xí'ín ndó, ta naki̱'o na ña̱ koo va̱'a ini ndo̱.
53001003	Daá kuití vá kánian naki̱'o ndu'u̱ ndivé'e noo̱ Ndios sa'a̱ ndo̱, ñani. Ta ki̱'o dión níyi̱ká ndú kee ndu, chi̱ iin iin kuu̱ kuu̱ sá sá'ano cháá ka̱ ndo̱ kua'a̱n ndo̱ xí'ín ña̱ kándéé iní ndo̱ Jesús, ta sá'ano ta'ani ndó xí'ín ña̱ kú'u̱ cháá ka̱ ini sa'a̱ sátá'an ndó.
53001004	Sa̱'á ño̱ó ká'a̱n va̱'a ndu sa'a̱ ndo̱'ó noo̱ dao ka̱ na̱ kúú kuendá Ndios nátaka dao ka̱ ve'e ño̱'o, chi̱ va̱'ará kéndava̱'a ña̱yuu xí'ín ndó, ta va̱'ará ndó'o ndó ta̱ndó'ó, tído xí'o ndeé vá iní ndo̱, ta ndíta ndaa̱ ndo̱ xí'ín ña̱ kándéé iní ndo̱ Jesús.
53001005	Ta sa̱'á ña̱ xí'o ndeé iní ndo̱, ñoó kía̱n ná'a̱ ña̱ kéyíko̱ ndaa̱ Ndios. Sa̱'á ño̱ó ió íchi̱ ndo̱ ña̱ ndu̱'u ndó no̱ó dándáki na, chi̱ sa̱'á ña̱ yó'o kía̱n ndó'o nío̱ ndo̱.
53001006	Ta ña̱ ndaa̱ vá kíán noo̱ mií Ndios ña̱ dándó'o na nío̱ ña̱yuu kéndava̱'a xí'ín ndo'ó.
53001007	Ta noo̱ ndo̱'ó, na̱ ndó'o nío̱ viti, naki̱'o Ndios ña̱ nani'i̱ ndée̱ dáó ndo'ó xí'ín ndu'u̱ tá ná natu̱u sato'o yo̱ Jesús kii na chí induú xí'ín ndidaá ángel ñó'o ti̱xi ndá'a̱ ná
53001008	tein ño'ó kéi̱ ita̱, dá chiya̱'i na ña̱yuu ko̱ ní xíin nakoni Ndios, xí'ín na̱ ko̱ ní xíin kueídó'o to̱'on va̱'a ña̱ ká'a̱n sa'a̱ Jesucristo, na̱ kúú sato'o yo̱.
53001009	Ta ña̱yuu yó'o kúú na̱ ndo'o naní nío̱ ndidaá tá'a̱n kuu̱, chi̱ ni iin kuu̱ o̱ ko̱ní na̱ ndu̱'u na noo̱ ió sato'o yo̱ Ndios, ta ni iin kuu̱ o̱ ko̱ní na̱ táto̱'on ndato ndée̱ kómí ná.
53001010	Dión koo kuu̱ tá ná nandió ko̱o Jesús, dá kía̱n ndato nda̱'o natiin na ña̱ñó'ó kee ña̱yuu mií ná, ta naá iní ndidaá kúú ña̱yuu kándísa ñaá. Ta dión ta'ani ndo'o mií ndó, chi̱ kándísa ndó to̱'on ni̱ da̱ná'a̱ ndu̱ noo̱ ndo̱.
53001011	Sa̱'á ño̱ó daá kuití vá xíka̱ ndu̱ ña̱ mani̱ noo̱ Ndios sa'a̱ ndo̱, ña̱ ná ki̱'o na ña̱ kakuu ndó ña̱yuu ndaa̱, dá chi̱ sa̱'á ña̱ yó'o ni̱ ka̱xi na ndo̱'ó. Ta xíka̱ ta'ani ndu noo̱ ná ña̱ xí'ín ndée̱ mií ná ná kandeé ndó kee ndó ndidaá kúú ña̱ va̱'a, xí'ín ndidaá kúú choon ni̱ chi̱káa̱ ini ndo̱ kee ndó sa̱'á ña̱ kándéé iní ndo̱ ná,
53001012	dá ná ni'i̱ sato'o yo̱ Jesucristo ña̱ñó'ó sa'a̱ ndo̱. Ta dión ta'ani natiin ndó ña̱ñó'ó sa̱'á ña̱ kándéé iní ndo̱ ná, ta dión koo sa̱'á ña̱ mani̱ ni̱ kee Ndios xí'ín sato'o yo̱ Jesucristo xí'ín yó. 2
53002001	Ta viti kásto̱'on ndu xí'ín ndó ndi koo tá ná nandió ko̱o Jesucristo, na̱ kúú sato'o yo̱, kasaa̱ na̱, ta ndi koo, dá naki'in tá'an yó xí'ín ná. Ta seí nda'í ndu̱ noo̱ ndo̱'ó, ñani,
53002002	ña̱ ná dá'a ni konó ndó ña̱ vitá oon nadaká ña̱yuu ña̱xintóni̱ ndo̱, ta o̱ sa̱ kútúú ini ndo̱, va̱'ará kaá na̱ ña̱ Espíritu ii̱ Ndios ni̱ ka'a̱n xí'ín ná ña̱ sa̱ ni̱ ya̱'a va kuu̱ ni̱ na̱ndió ko̱o sato'o yo̱ Jesús, o tá dána'a̱ na̱ ña̱ dión kíán o tá kaá na̱ ña̱ ni̱ ta̱nda'á ndu'u̱ iin tuti ká'a̱n dión.
53002003	O̱ sa̱ kándía ndó ña̱ dánda'í ni iin ña̱yuu ndo̱'ó, dá chi̱ tá o̱ ñá'a̱ kasandaá kuu̱ yó'o, dá kía̱n kua̱'á nda̱'o ña̱yuu kasá'á dánkoo íchi̱ Ndios, ta kasandaá iin ta̱a kini, tá'a̱n ra̱ ni̱ ni'i̱ tá'i̱ ña̱ na̱á rá noo̱ Ndios.
53002004	Ta ndakuii̱n ra̱, ta kenóo ra ndidaá ña̱'a chínaní ña̱yuu kúú ndios, xí'ín ndidaá ña̱'a ndáño̱'o na. Ta nda̱ noo̱ ii̱ cháá ka̱ ini ve'e ño̱'o ká'ano kako̱o ra, dá kee ra mií rá ña̱ kúú rá ndios.
53002005	¿Á ko̱ ndúsaa̱ ta'on ini ndo̱ ña̱ ni̱ ka'i̱n sa'a̱ ndidaá ña̱ yó'o tá ni̱ sa̱ ioi̱ xí'ín ndó?
53002006	Ta sa̱ ná'á vá ndo'ó ndí ki̱án chítuu no̱ó ta̱ kini ñoó, sa̱'á ño̱ó o̱ nátu̱u ta'on ra nda̱ ná kasandaá hora kánian na'a̱ noo̱ rá.
53002007	Ta kana'á ndó ña̱ sa̱ kéchóon va ña̱ kini ñoó, tído ió de̱'é ii̱ váán, dá chi̱ ió ña̱ chítuu va ña viti, sa̱'á ño̱ó ko̱ ñá'a̱ natu̱uan. Tído nda̱ ná kasandaá kuu̱ kuxoo ña̱ chítuu ñaá, nda̱ daá ví, dá natu̱uan.
53002008	Nda̱ daá ví, dá na'a̱ noo̱ mií ta̱a kini ñoó. Dá ka'ání ñaá Jesús xí'ín tachi̱ yú'u̱ ná, dá dánaá ñaá ná kee ña̱ naye'e̱ ndato no̱ó nandió ko̱o na kii na.
53002009	Chi̱ tá ná kasandaá ta̱ kini ñoó, kakomí rá ndée̱ mií ña̱ u'u̱, sa̱'á ño̱ó ká'ano nda̱'o choon kane'e ra kasaa̱ ra̱ xí'ín ña̱ ma̱ñá, ta kandeé rá kee ra ña̱'a ná'ano xí'ín ña̱'a ndato.
53002010	Ta xí'ín ndidaá ña̱ ma̱ñá yó'o dánda'í ra̱ ña̱yuu xíonoo íchi̱ kua'a̱n indayá, chi̱ ko̱ ní xíin na natiin na xí'ín ndinoo ini na̱ ña̱ ndaa̱, sa̱'á ño̱ó o̱ káki ta'on na no̱ó kua̱chi na̱.
53002011	Sa̱'á ño̱ó ki̱'o Ndios ña̱ dánda'í ñaá iin ña̱ to̱'ón ká'ano, dá kandísa na ndidaá kúú ña̱ to̱'ón ka'a̱n ra̱,
53002012	dá kía̱n nando'o nío̱ ndidaá kúú ña̱yuu ko̱ ní xíin kandísa ña̱ ndaa̱, chi̱ di'a ni̱ ka̱toó cháá ka̱ na̱ ndiko̱ na̱ ña̱ kini.
53002013	Tído ndu'u̱, daá kánian naki̱'o ndu ndivé'e noo̱ Ndios sa'a̱ ndo̱'ó, ñani, na̱ kú'u̱ ini sato'o yo̱ Ndios sa'a̱. Chi̱ ndo'ó kúú na̱ ni̱ ka̱xi mií ná nda̱ mií sa'a̱, dá natiin ndó ña̱ ka̱ki ndó sa̱'á ña̱ ni̱ ndu̱vii Espíritu ii̱ ná ndo̱'ó, xí'ín sa̱'á ña̱ kándéé iní ndo̱ ña̱ ndaa̱.
53002014	Chi̱ ni̱ kana Ndios ndo̱'ó ña̱ natiin ndó ña̱ ka̱ki ndó xí'ín to̱'on va̱'a ni̱ da̱ná'a̱ ndu̱ noo̱ ndo̱, dá natiin ta'ani ndó ña̱ñó'ó táto̱'on ki̱'o natiin Jesucristo, na̱ kúú sato'o yo̱, ña̱ñó'ó.
53002015	Sa̱'á ño̱ó kandita toon ndó, ñani, ta tiin toon ndó ña̱ ndaa̱ ni̱ da̱ná'a̱ ndu'u̱ noo̱ ndo̱, á kíán ña̱ ni̱ da̱ná'a̱ ndu̱ xí'ín yú'u̱ ndú noo̱ ndo̱, o á kíán ña̱ ni̱ taa ndu noo̱ tuti ni̱ saa̱ noo̱ ndo̱.
53002016	Ta mií Jesucristo, na̱ kúú sato'o yo̱, xí'ín mií Ndios, na̱ kúú tatá yo̱, kúú na̱ kú'u̱ ini sa'a̱ yo̱, ta ni̱ xi̱'o na ta̱ndeé iní kakomí yó ndidaá tá'a̱n kuu̱, ta ni̱ xi̱'o ta'ani na iin ta̱ndeé iní ká'ano noo̱ yo̱ sa̱'á ña̱ mani̱ ni̱ kee na xí'á,
53002017	ta naki̱'o na ña̱ ndeé koo ini ndo̱, ta ná dákuá'ano na ndo̱'ó, dá kati̱'a ndó ka'a̱n ndo̱ ndidaá to̱'on va̱'a, ta kati̱'a ndó kee ndó ndidaá ña̱ va̱'a. 3
53003001	Viti, ñani, kaka̱ ndo̱ ña̱ mani̱ noo̱ Ndios sa̱'á ndu'u̱, dá kía̱n ná naka̱'ani kíi̱ to̱'on Ndios ndidaá kúú xíán kee ndu'u̱, ta ná natiin ndato ña̱yuu to̱'on Ndios táto̱'on ki̱'o ndato ni̱ na̱tiin mií ndóa̱n.
53003002	Ta kaka̱ ta'ani ndó noo̱ ná ña̱ ná kandaa na̱ ndu'u̱ no̱ó ña̱yuu kíni, no̱ó na̱ kóni̱ kendava̱'a xí'ín ndú, chi̱ o̱ du̱ú ndidaá ña̱yuu kándéé iní Jesús.
53003003	Tído iin na̱ ndaa̱ kúú sato'o yo̱ Jesús, sa̱'á ño̱ó ki̱'o na ña̱ kandita ndaa̱ ndo̱, ta kandaa na̱ ndo̱'ó no̱ó ña̱ kini.
53003004	Ta sa̱'á ña̱ kándéé iní yo̱ sato'o yo̱ Jesús, sa̱'á ño̱ó kándéé iní ndu̱ ña̱ kée ii̱ vá ndó choon ni̱ sa'anda ndu'u̱ noo̱ ndo̱, ta dión kee va ndó.
53003005	Ta ná chindeé ñaá sato'o yo̱ Jesús, dá kati̱'a ndó ku'u̱ sátá'an ini ndo̱ sa'a̱ ndo̱, táto̱'on ki̱'o kú'u̱ ini mií Ndios sa'a̱ yo̱. Dá kati̱'a ta'ani ndó koo ndeé iní ndo̱ tein ta̱ndó'ó ndó'o ndó táto̱'on ki̱'o ni̱ xi̱'o ndeé iní Cristo Jesús.
53003006	Sa'ándá ndu̱ choon noo̱ ndo̱, ñani, xí'ín choon ni̱ xi̱'o sato'o yo̱ Jesucristo noo̱ ndú, ña̱ o̱ sa̱ káne'e tá'an ndó xí'ín na̱ kúú kuendá Jesús, na̱ ko̱ xíin kechóon, tá'a̱n na̱ ko̱ kóni̱ kee choon ni̱ sa'anda ndu̱ noo̱ ndo̱.
53003007	Ta sa̱ ná'á vá mií ndó ndí ki̱án kánian kee ndó, dá kee ndó táto̱'on ki̱'o sa̱ kee ndu, chi̱ ko̱ ní sá ndei dúsá ndú tein mií ndó.
53003008	Chi̱ ko̱ ní seí óon ta'on ndu pan ni iin tó'ón ña̱yuu. Di'a nduú ñoó va ni̱ sa̱ ndi̱'i ini ndu̱ sa̱ kee ndu choon ndeé, dá kía̱n ná dá'a ni dáta'án ndu̱ ni iin ndo'ó sa̱'á ña̱ kasá'an ndu.
53003009	Ió íchi̱ ndú ña̱ koto ndó ndu'u̱, tído ko̱ ní xíka̱ ta'on ndu ña̱ kee ndó dión. Di'a sa̱ ke̱chóon va ndu'u̱, chi̱ kóni̱ ndu̱ ña̱ kía̱n kati̱'a ndó kee ndó táto̱'on ki̱'o kée ndu'u̱.
53003010	Chi̱ tá ni̱ sa̱ ndei ndu xí'ín ndó, dá ni̱ sa'anda ndu̱ choon noo̱ ndo̱ ña̱ ndi ndáa ña̱yuu ko̱ xíin kechóon, ná dá'a ni kasá'an na.
53003011	Chi̱ ni̱ ni'i̱ tó'on ndu'u̱ ña̱ tein ndó xaa̱n ndéi dao ña̱yuu dúsá, na̱ ko̱ kóni̱ kechóon, ta chírnee chítuu kúu na noo̱ dao ka̱ ña̱yuu.
53003012	Sa̱'á ño̱ó sa'ándá ndu̱ choon no̱ó na̱ kée dión xí'ín choon ni̱ ni'i̱ ndú noo̱ sato'o yo̱ Jesucristo, ña̱ ná ndi̱'i ini iin rá iin mií ná kechóon ndúsá'ano ná, dá ni'i̱ ná ña̱ kataki na̱.
53003013	Ta ndo'ó, ñani, o̱ sa̱ kúkuitá iní ndo̱ kee ndó ña̱ va̱'a.
53003014	Tá ndéi dao ña̱yuu ko̱ kékuendá choon sa'ándá ndu̱ noo̱ tuti yó'o, dá kía̱n kande̱'é va̱'a ndó ndá yoo kúú ná, ta o̱ sa̱ kóo ka̱ ini ndo̱ kane'e tá'an ndó xí'ín ná, dá ná xika'an noo̱ ná sa̱'á ña̱ kée na dión.
53003015	Tído ná dá'a ni taó kuendá ndo̱ ña̱ kúú ná na̱ xiní u'u̱ ndo̱, di'a koo ini ndo̱ ka'a̱n ni'ini ndó noo̱ ná sa̱'á ña̱ kúú ná ñani ndo̱ kuendá Jesús.
53003016	Ta mií sato'o yo̱ Jesús, na̱ xí'o ña̱ ió va̱'a ini yo̱, ná naki̱'o ña̱ daá kuití vá koo va̱'a ini ndo̱ noo̱ ndidaá ña̱'a. Ta daá kuití ná koo na xí'ín ndidaá ndó.
53003017	Ta ndisá'án yó'o táa mií yu'u̱ Pablo ko̱saa̱ noo̱ ndo̱'ó xí'ín ndá'a̱ miíi̱. Ta dión kée yu'u̱ noo̱ ndidaá tuti táai, ta dión ndáa letrai̱.
53003018	Ná koo ña̱ mani̱ xí'o sato'o yo̱ Jesucristo xí'ín iin rá iin ndó. Dión ná koo. TI - Timoteo
54001001	Yu'u̱ kúú Pablo, ta kúúí iin apóstol, na̱ né'e to̱'on Jesucristo, chi̱ mií tatá Ndios, na̱ dáka̱ki ñaá, xí'ín sato'o yo̱ Jesucristo, na̱ kúú iin ta̱ndeé iní ká'ano noo̱ yo̱, no̱ón kúú na̱ ni̱ xi̱'o choon yó'o noo̱í.
54001002	Ta ká'a̱n yu'u̱ ndisá'án xí'ín yo'ó, Timoteo. Miía̱n ndaa̱ kuiti kúúón táto̱'on de̱'i sa̱'á ña̱ kándéé ino̱n Jesús. Ta mií tatá yo̱ Ndios xí'ín sato'o yo̱ Jesucristo ná kee na ña̱ mani̱ xí'ín yo'ó, ta ná ku'u̱ ini na̱ sa̱'o̱n, ta ná ki̱'o na ña̱ koo va̱'ón.
54001003	Kakaa̱ ii̱ ní ñoo Éfeso xaa̱n, táto̱'on ni̱ seí nda'ávíi̱ noo̱o̱n tá ni̱ keei kua'i̱n chí kuendá Macedonia di'a, ta ka'a̱ndo̱n choon noo̱ ra̱ dána'a̱ ña̱ to̱'ón ña̱ ná dá'a ka̱ ni kee ra dión,
54001004	ta ná dá'a ka̱ ni dána'a̱ ra̱ sa̱'á cuento yatá, xí'ín sa'a̱ ndá ti̱xi ni̱ kii iin rá iin na̱ yatá ni̱ sa̱ ndei sa̱ na'á. Chi̱ ña̱ yó'o kédaá xí'ín na̱ kúú kuendá Jesús, dá kasá'á ná dándichi̱ tá'an mií ná, ta ko̱ chíndeé ta'on ñaá ña̱ kaka choon Ndios kua'a̱n, chi̱ ko̱ xí'oan ña̱ kandeé cháá ka̱ ini na̱ Ndios. Ta ká'i̱n xí'ón ña̱
54001005	ka'a̱ndo̱n choon yó'o noo̱ ta̱a ñoó, dá ná kati̱'a ña̱yuu xaa̱n ku'u̱ ini sa'a̱ sátá'an na xí'ín iin nío̱ vii, xí'ín iin ña̱xintóni̱ va̱'a, ta sa̱'á ña̱ kándéé iní na̱ Jesús xí'ín ndino'o ini na̱.
54001006	Tído ni̱ ka̱nkuei xoo va ta̱a ñoó no̱ó ña̱ yó'o, ta ndí'i ini ra̱ dána'a̱ ra̱ sa'a̱ to̱'on ko̱ chóon.
54001007	Ta kátoó ra̱ dána'a̱ ra̱ sa'a̱ ley Moisés, tído ni mií rá ko̱ kándaa̱ ini sa̱'á ña̱ dána'a̱ ra̱ xí'ín sa̱'á ña̱ kéndaa̱ téí ra̱.
54001008	Ta sa̱ ná'á vá yó ña̱ keva̱'a yó xí'ín ley Ndios tá ná kendaa̱ yo̱ choon sa'ándáa̱n.
54001009	Ta ná'á vá yó ña̱ ko̱ ní xi̱'o Ndios ley na̱ ña̱ kía̱n chituuan no̱ó ña̱yuu ndaa̱. Di'a ni̱ xi̱'o na ley na̱ chituuan no̱ó ña̱yuu kíni, xí'ín na̱ do̱'ó, xí'ín na̱ ko̱ nákoni Ndios, xí'ín na̱ kée kua̱chi, xí'ín na̱ ko̱ó ña̱ñó'ó noo̱ Ndios, xí'ín na̱ ká'a̱n ndava̱'a sa'a̱ Ndios, xí'ín na̱ sa'ání tatá xí'ín naná, xí'ín ndidaá ka̱ na̱ sa'ání ndi̱i,
54001010	xí'ín na̱ kée kua̱chi xí'ín na̱ ko̱ kúú yíi̱ o ñadi'í, xí'ín ra̱ kátoó kudi̱ xí'ín ta̱a xi̱'ín rá, xí'ín na̱ díkó ña̱yuu, xí'ín na̱ to̱'ón, xí'ín na̱ náchina'á Ndios tein ña̱ to̱'ón ká'a̱n na̱, xí'ín dao ka̱ kua̱chi ko̱ náki'in tá'an xí'ín ña̱ ndaa̱ dána'a̱ yo̱.
54001011	Ki̱'o dión dándáki to̱'on ndato, ña̱ kúú to̱'on va̱'a sa'a̱ Jesús, ña̱ ni̱ chi̱ná'a̱ Ndios, na̱ kúú Ndios ndato kua'a̱ ió. Ta ni̱ sa'anda na̱ choon noo̱í ña̱ dána'i̱ ñá no̱ó ña̱yuu.
54001012	Náki̱'oi ndivé'e noo̱ Cristo Jesús, na̱ kúú sato'o yo̱, na̱ xí'o ndeé yu'u̱ noo̱ choon yó'o. Chi̱ ni̱ sa̱ nde̱'é ná yu'u̱ ña̱ kúúí iin ta̱a ndaa̱, sa̱'á ño̱ó ni̱ xi̱'o na choon yó'o noo̱í kechóoin noo̱ mií ná.
54001013	Ta va̱'ará ni̱ sa̱ kuu yu'u̱ iin ra̱ sa̱ ka'a̱n ndava̱'a sa'a̱ ná, ta va̱'ará ni̱ sa̱ kuu yu'u̱ iin ra̱ sa̱ kendava̱'a xí'ín na̱ kúú kuendá na̱, ta va̱'ará kini sa̱ nda̱ne'e yu'u̱ na̱, tído ni̱ ku'u̱ va ini na̱ sa̱'í, chi̱ ko̱ ní sá na'á ta'an vei ña̱ ni̱ sa̱ keei, ta ko̱ ñá'a̱ kandísai mií ná.
54001014	Tído ña̱ mani̱ ni̱ kee sato'o yo̱ Ndios xí'íín ni̱ sa̱ kuu iin ña̱ ká'ano nda̱'o noo̱í, chi̱ ni̱ na̱kutí yu'u̱ xí'ín ña̱ kándéé iníi̱ ná, xí'ín ña̱ kú'u̱ inii̱ sa'a̱ dao ka̱ ña̱yuu. Ta dión ni̱ ndo'i ni̱ kee Cristo Jesús.
54001015	Ta ndino'o ña̱ ndaa̱ kía̱n ko'i̱n ka'i̱n, ta kánian kandísa ndidaá ña̱yuu ña̱. Ta ña̱ yó'o kíán: miía̱n ndaa̱ kuiti ni̱ kii Cristo Jesús ñayuú yó'o, dá kuu dáka̱ki na na̱ kómí kua̱chi, ta yu'u̱ kúú ra̱ kini cháá ka̱ nákaa̱ tein na̱ kómí kua̱chi ni̱ da̱káki na.
54001016	Tído ni̱ sa'a̱n Jesucristo ni̱ ku'u̱ ini na̱ sa̱'á yu'u̱, ra̱ kini cháá ka̱, dá dána'a̱ na̱ no̱ó ña̱yuu ña̱ ko'o̱n na̱ ki̱'o ndeé iní na̱ sa̱'á ña̱yuu kándísa ñaá, dá koni na̱ natiin na ña̱ kataki chíchí ná táto̱'on ni̱ kee na xí'ín yu'u̱.
54001017	Ta iin tó'ón mií vá Ndios kúú rey ndidaá tá'a̱n tiempo. Ta ni iin kuu̱ o̱ ku̱ú na̱, ta o̱ kúu ta'on koni yo̱ ndi káa na, ta kúú ná iin tó'ón dini̱ Ndios takí xí'ín Ndios ndi̱chí. Ta daá kuití ná natiin na ndidaá ña̱ñó'ó, xí'ín to̱'on ndato kua'a̱n. Dión ná koo.
54001018	Ta choon yó'o xí'oi noo̱ yo̱'ó, Timoteo, dá kandeéón na̱áo̱n xí'ín ña̱ kini, táto̱'on ki̱'o kua'a̱n to̱'on ni̱ ni'i̱ na̱ sá'ano noo̱ Ndios tá sa̱ na'á sa'a̱ choon keeón.
54001019	Ta kuiin ndaa̱o̱n xí'ín ña̱ kándéé ino̱n Jesús, ta cho'on ino̱n koo vii ña̱xintóno̱n, dá chi̱ sa̱'á ña̱ ko̱ ní kée dao ka̱ na̱ kúú kuendá Jesús dión, sa̱'á ño̱ó ni̱ tu̱ú ná no̱ó ña̱ ndaa̱ kándísa yó, táto̱'on ki̱'o ndó'o iin barco túu tá'an xí'ín yuu̱.
54001020	Ta Himeneo xí'ín Alejandro kúú dao ta̱a ni̱ ndo'o dión, ta ni̱ na̱ki̱'o va yu'u̱ ra̱ noo̱ ndá'a̱ ña̱ u'u̱, dá ná nandikó iní ra̱, ta ná dándí'i ra ña̱ ká'a̱n ndava̱'a ra sa'a̱ Ndios. 2
54002001	Noo̱ ndidaá ña̱'a ká'a̱n ni'inii noo̱ ndidaá na̱ ndéi xaa̱n ña̱ ná koo ini na̱ kueí nda'í na̱ noo̱ Ndios sa'a̱ ndidaá ta̱ né'e choon, ta ná kaka̱ ta'i̱ ná noo̱ ná sa'a̱ rá, ta ná kaka̱ na̱ ña̱ mani̱ sa'a̱ rá, ta ná naki̱'o na ndivé'e noo̱ Ndios sa'a̱ rá.
54002002	Ta dión ta'ani ná kaka̱ na̱ ña̱ mani̱ noo̱ Ndios sa̱'á ta̱ né'e choon ná'ano, xí'ín sa'a̱ dao ka̱ ta̱a né'e choon xi̱'ín rá, dá kía̱n ná koni yo̱ kandei va̱'a yó, dá ná koni yo̱ kandei ñóchí yó kee yó ña̱ kóni̱ Ndios, ta ndúsá'ano ná kee yó noo̱ ndidaá ña̱yuu.
54002003	Dá chi̱ ña̱ yó'o kía̱n va̱'a, ña̱ kía̱n náta'an ini Ndios, na̱ dáka̱ki ñaá.
54002004	Dá chi̱ kóni̱ na̱ ña̱ ndidaá tá'a̱n ña̱yuu ni'i̱ ña̱ ka̱ki na no̱ó kua̱chi na, ta nani'i̱ ná ña̱ kana'á ná ña̱ ndaa̱ sa'a̱ mií Ndios.
54002005	Dá chi̱ iin tó'ón dini̱ vá kúú Ndios, ta iin tó'ón ta'ani kúú na̱ náchindei va̱'a ña̱yuu xí'ín Ndios, ta na̱ yó'o kúú Jesucristo, na̱ ni̱ nduu iin ta̱a.
54002006	Ta ni̱ na̱ki̱'o na mií ná ña̱ kía̱n ni̱ xi'i̱ na̱, ta ki̱'o dión ni̱ chi̱ya̱'i na sa̱'á kua̱chi ndidaá ña̱yuu. Ta ndidaá ña̱ yó'o ni̱ kuu tein kuu̱ ni̱ chi̱kaa̱ ini mií Ndios.
54002007	Ta ni̱ xi̱'o Ndios choon noo̱ yú'u̱ ña̱ kakuui iin na̱ kasto̱'on xí'ín ña̱yuu sa'a̱ Cristo, ta kakuui iin apóstol, na̱ kane'e to̱'on na, (ta ná'á Cristo ña̱ ká'i̱n ña̱ ndaa̱ xí'ín ndó, ta ko̱ ká'a̱n to̱'ón ta'an vai.) Ta ni̱ xi̱'o ta'ani na choon noo̱í ña̱ dána'i̱ no̱ó na̱ ko̱ kúú na̱ Israel, dá ná kandeé iní na̱ Jesús, ta ná kana'á ná ña̱ ndaa̱.
54002008	Ta kóni̱i̱ ña̱ ná ka'a̱n ndidaá ta̱a xí'ín Ndios ndeí kúú mií vá noo̱ ndéi ra, ta ná ndane'e ra ndá'a̱ ndáa vii noo̱ Ndios. Ná dá'a ni kuido̱ ini ra̱, ta ná dá'a ni dándichi̱ tá'an ra.
54002009	Dión ta'ani, na̱ ñá'a̱, ná dá'a ni koo ini na̱ koo táyíí dá'o̱n ná. Di'a ná koo ndúsá'ano na, nda'í ni ná kandixi na. Ná dá'a ni nacho'on táyíí ná dini̱ ná, ná o̱ sa̱ káño'o ña̱'a oro ndá'a̱ ná, ná o̱ sa̱ kándaki na̱ yuu̱ dío̱n, ni dá'o̱n ya'i ná o̱ sa̱ kándixi na.
54002010	Va̱'a ka̱a̱n luu ná koo na xí'ín ña̱ va̱'a kée na, chi̱ ki̱'o dión kánian kee na̱ ñá'a̱ ndúkú kee ña̱ kóni̱ Ndios.
54002011	Ta tádi̱ ní ná kandei na̱ ñá'a̱ noo̱ dákuá'a na to̱'on Ndios, ta xí'ín ña̱ñó'ó ná kandei na.
54002012	Dá chi̱ ko̱ sónó yu'u̱ ña̱ dána'a̱ na̱ ñá'a̱, ni ko̱ sónó yu'u̱ ña̱ kakomí ná choon sa̱tá ta̱a. Sa̱va̱'a choon sa'ándái̱ noo̱ ná kíán ña̱ ná kandei tádi̱ ná kueídó'o na.
54002013	Dá chi̱ na̱ mií no̱ó ni̱ ka̱va̱'a Ndios kúú Adán, ni̱ ndi'i, dá ni̱ ka̱va̱'a na Eva.
54002014	Ta ko̱ ní dánda'í kirí u'u̱ Adán. Eva va ni̱ da̱nda̱'í ri̱. Sa̱'á ño̱ó ni̱ ka̱nkao Eva no̱ó kua̱chi.
54002015	Tído ka̱ki vá na̱ ñá'a̱ sa̱'á ña̱ xí'o na mií ná kandei de̱'e na tá ná kandita toon na xí'ín ña̱ kándéé iní na̱ Jesús, tá ná ku'u̱ ini na̱ sa'a̱ ña̱yuu, tá ná koo vii ná noo̱ Ndios xí'ín ña̱ ió ndúsá'ano ini na̱. 3
54003001	Miía̱n ndaa̱ kuiti iin ña̱ va̱'a kíán tá kátoó iin ñani yo̱ kane'e na choon ña̱ kía̱n kandaka na na̱ kúú kuendá Jesús.
54003002	Tído kánian koo vii ná no̱ó ña̱yuu, ta ná kakuu na yíi̱ iin tó'ón ñá'a̱, iin ta̱a ñó'o ini no̱ó ña̱ kée na, ta ná kakuu na iin ta̱a ndúsá'ano, iin na̱ ió ña̱ñó'ó ña̱yuu noo̱, iin na̱ nátiin va̱'a ña̱yuu ve'e na, iin na̱ ti̱'a va̱'a dána'a̱.
54003003	Ta ko̱ kánian kakuu na iin na̱ kátoó ko'o, ta ko̱ káni ta'anian kakuu na iin na̱ to̱ndó. Di'a kánian kakuu na iin na̱ va̱'a ini, iin na̱ kátoó koo va̱'a xí'ín ña̱yuu, ta ná o̱ kákuu na iin na̱ kátoó koo di̱'ón.
54003004	Ta kánian kakuu na iin na̱ ti̱'a va̱'a dándáki ve'e na, ta ná koo ña̱ñó'ó de̱'e na, ta ná kueídó'o xi na̱ xí'ín ña̱ñó'ó.
54003005	Dá chi̱, na̱ ko̱ tí'a dándáki va̱'a na̱ ve'e na, ¿ndi koo ví kandeé ná dándáki va̱'a na na̱ kúú ña̱yuu Ndios ndáka na?
54003006	Ta ko̱ kánian kane'e iin na̱ sa̱á, na̱ du̱ú ni̱ nduu kuendá Jesús, choon yó'o, dá chi̱ oon ni ví kasá'á kuryíí ná, ta kankao na ndo'o nío̱ ná kee Ndios táto̱'on ki̱'o ni̱ ndo'o ña̱ u'u̱.
54003007	Ta ná kananí va̱'a na no̱ó ña̱yuu ko̱ kúú kuendá Jesús, dá kía̱n ná dá'a ni ni̱'í ña̱yuu ndi kee na chínaní kini ñaá ná, ni ña̱ u'u̱ o̱ ní'i̱ ndi keean dátu̱ú ñaá.
54003008	Ki̱'o dión ta'ani kánian kee ra̱ ndíta xíno kuáchí ini ve'e ño̱'o. Iin ra̱ kéndaa̱ ná kakuu ra, ta iin tó'ón ná kakuu to̱'on ra. Ta ná o̱ sa̱ kákuu ra iin ra̱ kátoó ko'o, ta ná o̱ sa̱ kákuu ra iin ra̱ kátoó di̱'ón kuí'íná.
54003009	Ta ná koo ini ra̱ tiin toon ra ña̱ ni̱ sa̱ io de̱'é noo̱ Ndios, ña̱ kíán ña̱ ndaa̱ kándísa yó, ta ná kee ra ña̱ xí'ín ña̱xintóni̱ vii.
54003010	Ta miía̱n ndúsa̱ kánian kande̱'é va̱'a ndó ra̱, dá ná kande̱'á á kúú rá iin ra̱ kéndísá'ano noo̱ ndidaá ña̱yuu. Tá dión kíán, dá kía̱n ná kane'e ra choon yó'o.
54003011	Ta dión ta'ani kánian kee na̱ ñá'a̱, ná kakuu na iin na̱ ndaa̱, ná dá'a ni kakuu na iin na̱ xíonoo káva̱'a ña̱ to̱'ón, ta ná kakuu na iin na̱ ñó'o ndi'i ini no̱ó ña̱ kée na, ta ná kakuu na iin na̱ ñá'a̱ kándéé inío̱.
54003012	Iin ra̱ xíno kuáchí ini ve'e ño̱'o, iin tó'ón ní ná kakuu ñadi'í ra̱, ta kánian ti̱'a va̱'a ra dándáki ra ve'e ra xí'ín de̱'e ra.
54003013	Dá chi̱ tá kendúsá'ano ra choon yó'o, dá kía̱n natiin ra ña̱ñó'ó, ta kua'ano cháá ka̱ ra̱ xí'ín ta̱ndeé iní kómí rá sa̱'á ña̱ kándéé ini ra̱ Cristo Jesús.
54003014	Táai choon yó'o ko̱saa̱a̱n no̱ó yo̱'ó, va̱'ará ió ta̱ndeé iníi̱ ña̱ yachi̱ vá saa̱i̱ kande̱'í yo̱'ó.
54003015	Tído tá ni̱ kueei̱, dá kía̱n sa̱ ni̱ ka̱sto̱'on vei xí'ón ña̱ kánian keeón xí'ín na̱ kúú ve'e Ndios, chi̱ ña̱yuu yó'o kúú ve'e ño̱'o mií Ndios takí, chi̱ kúú ná táto̱'on di'i̱n ndíta ndío, táto̱'on di'i̱n ndíta chíndeé ña̱ ndaa̱ sa̱'á Ndios.
54003016	Ta miía̱n ndaa̱ kuiti iin ña̱ ká'ano nda̱'o kúú ña̱ ndaa̱ kándísa yó, ña̱ ni̱ sa̱ io de̱'é noo̱ Ndios, ta viti ni̱ na'a̱ na̱án noo̱ yo̱, dá chi̱: Ni̱ kii Jesús ñayuú yó'o, ta ni̱ sa̱ kuu na iin ta̱a ñayuú, ta ni̱ ka̱ndo̱o ndaa̱ na̱ ni̱ kee Espíritu ii̱. Ta nda̱ induú ni̱ sa̱ nde̱'é ñaá ángel. Ta ni̱ dasa̱ to̱'on sa'a̱ ná no̱ó na̱ ko̱ kúú na̱ Israel. Ta ni̱ ka̱ndísa ñaá na̱ ndéi ñayuú yó'o, ta xí'ín ña̱ñó'ó ni̱ na̱tiin ñaá Ndios nda̱ noo̱ ió na̱ induú. 4
54004001	Ká'a̱n tá'í vá Espíritu ii̱ Ndios ña̱ tein kuu̱ noo̱ ndí'í, dá dánkoo dao ña̱yuu ña̱ ndaa̱ kándísa yó, dá ko'o̱n na̱ kueídó'o na ña̱ to̱'ón ká'a̱n espíritu mañá, ta ndiko̱ na̱ ña̱ dána'a̱ ta̱ kúú kuendá ña̱ u'u̱,
54004002	chi̱ kueídó'o na ña̱ dána'a̱ ta̱a uu̱ noo̱, tá'a̱n ra̱ ká'a̱n ndino'o ña̱ to̱'ón. Ta sa̱'á ña̱ nadana ña̱xintóni̱ ta̱a yó'o,
54004003	sa̱'á ño̱ó o̱ kónó rá tanda'a̱ ña̱yuu, ta ka'anda ra̱ choon ña̱ ná o̱ ke̱í na̱ dao ña̱'a, tá'a̱n ña̱ ni̱ ka̱va̱'a mií Ndios, tído ndidaá na̱ kúú kuendá Jesús xí'ín na̱ ná'á ña̱ ndaa̱ kuu keí ná ña̱ nani naki̱'o na ndivé'e noo̱ Ndios sa̱'án.
54004004	Dá chi̱ ndidaá vá ña̱'a ni̱ ka̱va̱'a Ndios kúú ña̱ va̱'a. Sa̱'á ño̱ó ko̱ kánian kañó'ó yó ni iin tó'ón ña̱'a ni̱ ka̱va̱'a na. Kuu va keí yo̱án xía̱n nani naki̱'o yó ndivé'e noo̱ Ndios.
54004005	Dá chi̱ sa̱'á to̱'on ni̱ ka'a̱n Ndios, ta sa̱'á ña̱ náki̱'o yó ndivé'e noo̱ ná, sa̱'á ño̱ó kándo̱o vii vá ndidaá tá'a̱n ña̱'a saxío̱.
54004006	Tá ná dána'o̱n ña̱ yó'o no̱ó na̱ kúú kuendá Jesús, dá kía̱n kono̱n kakuuón iin ta̱a kéchóon va̱'a noo̱ Jesucristo, ta kono̱n kua'ánón no̱ó ña̱ ndaa̱ kándísa yó, xí'ín no̱ó ña̱ ndaa̱ dána'a̱ yo̱, tá'a̱n ña̱ kándísón nda̱ viti.
54004007	Ta kánian kañó'ón ndidaá cuento to̱'ón xí'ín ña̱ ko̱ ndáya̱'i nákani dao na̱ ñá'a̱ sá'ano. Koo ino̱n ná koo ndakí nímo̱n, dá kandeéón keeón ña̱ kóni̱ Ndios.
54004008	Dá chi̱ tá ná ndukú yó ña̱ koo ndakí yikí ko̱ño yo̱, cháá vá chindeéán yó. Tído tá ná ndukú yó ña̱ koo ndakí nío̱ yo̱ xí'ín ña̱ kóni̱ Ndios, dá kía̱n chindeéán yó noo̱ ndidaá ña̱'a, dá chi̱ chindeéán yó nani ndéi yó ñayuú yó'o, ta xí'oan ta̱ndeé iní noo̱ yo̱ ña̱ kandei yó ñayuú ve̱i chí noo̱.
54004009	Ta miía̱n ndaa̱ ki̱'o dión kíán, sa̱'á ño̱ó kánian kandísa ndidaá ña̱yuu to̱'on yó'o.
54004010	Ta sa'a̱ mií ña̱ ndaa̱ yó'o ndí'i ini yo̱ kéchóon yó, ta sa̱'á mííán ndó'o naní yo̱, dá chi̱ kándéé ká'ano ini yo̱ Ndios ta̱kí, na̱ xí'o ña̱ ka̱ki ndidaá tá'a̱n ña̱yuu, ta ña̱yuu kándísa Jesús kúú na̱ miía̱n ndaa̱ kuiti keva̱'a xí'ín ña̱ ka̱ki na.
54004011	Ta kánian ka'a̱ndo̱n choon yó'o no̱ó ña̱yuu, ta kánian dána'o̱n ñá noo̱ ná.
54004012	Ta o̱ sa̱ kónón kenóo na yo̱'ó sa̱'á ña̱ ko̱ kúúón iin ta̱a sa̱va̱'a. Di'a ndi̱'i ino̱n kakuuón iin ta̱ ndísá'ano, dá ná kande̱'é na̱ kúú kuendá Jesús yo̱'ó, dá ná kati̱'a na kee na ña̱ kóni̱ Ndios. Sa̱'á ño̱ó ndísá'ano ka'o̱n, ta ndísá'ano keeón, ta ku'u̱ ino̱n sa'a̱ ña̱yuu, ta kuiin ndaa̱o̱n xí'ín ña̱ kándéé ino̱n Jesús, ta koo viio̱n noo̱ Ndios, xí'ín no̱ó ña̱yuu.
54004013	Nani ko̱saa̱i̱, ndi̱'i ino̱n ka'ávón tuti ii̱ Ndios no̱ó ña̱yuu, ta ka'a̱n ni'ínón noo̱ ná, ta dána'o̱n noo̱ ná.
54004014	O̱ sa̱ nándodóo̱n choon ni̱ xi̱'o Ndios noo̱o̱n, chi̱ mií ná ni̱ xi̱'o ña̱ ni̱ ka̱ndaa̱ ini na̱ sá'ano sa̱'á choon keeón, sa̱'á ño̱ó ni̱ chi̱kodó ná ndá'a̱ ná dino̱n.
54004015	Sa̱'á ño̱ó ndi̱'i ino̱n keeón choon yó'o, ta kuiin toon xí'án, dá ná kandaa̱ ini ndidaá ña̱yuu ndi ki̱'o sá'ánón kua'o̱n xí'ín ña̱ kándísón.
54004016	Ta kaon kooón xí'ín miíón, ta kaon kooón xí'ín ña̱ ndaa̱ dána'a̱ yo̱, ta cho'on ino̱n kuiin toon xí'án. Tá keeón dión, dá kía̱n ka̱ki miíón, ta ka̱ki ta'ani na̱ seídó'o to̱'on dána'o̱n. 5
54005001	O̱ sa̱ kóo ino̱n dána̱nón iin na̱ sá'ano, di'a ka'a̱n ni'ínón noo̱ ná xí'ín ña̱ñó'ó táto̱'on kéeón xí'ín tatá miíón. Ta ka'a̱n ni'ínón noo̱ takuáchí yíí táto̱'on ki̱'o kéeón xí'ín ñani miíón.
54005002	Ta ka'a̱n ni'ini ta'ánón no̱ó na̱ ñá'a̱ sá'ano táto̱'on ki̱'o kéeón xí'ín naná miíón. Ta ka'a̱n ni'ínón noo̱ takuáchí di'í tákí xí'ín ña̱ñó'ó, xí'ín ña̱xintóni̱ vii, táto̱'on ki̱'o kéeón xí'ín ki̱'o kuálí miíón.
54005003	Ta koo ino̱n chindeéón na̱ kuáa̱n, na̱ ko̱ íin kuií kaá ña̱ nda̱'í na̱.
54005004	Tído na̱ kuáa̱n ió de̱'e o de̱'e ñání, ta yó'o va kánian kati̱'a xi chindeé xí na̱ ve'e xi táto̱'on ki̱'o kánian kee na̱ kúú kuendá Jesús, dá nandió né'e xi ña̱ mani̱ no̱ó na̱ ve'e xi sa̱'á ña̱ ni̱ da̱kuá'ano ñaá ná, chi̱ ña̱ yó'o kía̱n va̱'a, ña̱ náta'an ini Ndios xiní na̱.
54005005	Ta na̱ kuáa̱n ndisa, na̱ ko̱ íin kuií kaá ña̱ nda̱'í na̱, sa̱va̱'a iin tó'ón mií Ndios kándéé iní na̱, ta xíka̱ na̱ ña̱ mani̱ noo̱ ná, ta nduú ñoó ká'a̱n na̱ xí'ín ná.
54005006	Tído na̱ kuáa̱n ndéi kée ña̱ kóni̱ ñíi̱ ná, no̱ón kúú na̱ ni̱ xi'i̱ noo̱ Ndios, va̱'ará takí na̱ ndéi na.
54005007	Ta ka'a̱ndo̱n choon yó'o noo̱ ná, dá kía̱n ná o̱ ní'i̱ ña̱yuu ndí ki̱án ka'a̱n na̱ sa'a̱ ná.
54005008	Chi̱ na̱ ko̱ xíto na̱ kúú tá'an na, ví'í ka̱ ri na̱ ve'e mií ná, no̱ón kúú na̱ ko̱ taó kuendá ña̱ ndaa̱ kándísa yó, ta ka'í cháá ka̱ ví kée na o̱ du̱ú iin na̱ ko̱ kándísa.
54005009	Tá kua'o̱n nachikodóo̱n kuu̱ dao ka̱ na̱ kuáa̱n noo̱ kandodó ku̱ú na̱ kuáa̱n ndisa, dá kía̱n chikodóo̱n kuu̱ na̱ ió oni̱ diko kuia̱ chí noo̱, ñá kúú ná iin na̱ kuáa̱n ni̱ sa̱ io iin tó'ón yíi̱,
54005010	iin na̱ xí'o ndaa̱ ña̱yuu kuendá sa̱'á ña̱ kée na ña̱ va̱'a, iin na̱ ni̱ da̱kuá'ano va̱'a de̱'e, iin na̱ sa̱ na̱tiin va̱'a ña̱yuu sa̱ sáa̱ ve'e na, iin na̱ sa̱ na̱kata sa'a̱ ña̱yuu Ndios, iin na̱ miía̱n ndaa̱ sa̱ chi̱ndeé na̱ ndó'o nío̱, iin na̱ miía̱n ndaa̱ kée ndidaá ka̱ ni ña̱ va̱'a xí'ín ña̱yuu xi̱'ín ná.
54005011	Tído o̱ sa̱ chíkodóo̱n ku̱ú na̱ kuáa̱n kua̱lí, dá chi̱ kandeé vá ña̱ kóni̱ mií ná xí'ín ná, ta o̱ taó kuendá ta'on na to̱'on ni̱ xi̱'o na noo̱ Cristo sa̱'á ña̱ katoó tuku na tanda'a̱ ná.
54005012	Sa̱'á ño̱ó tái̱ kua̱chi na sa̱'á ña̱ ni̱ xi̱'o na to̱'on na noo̱ Ndios, ta ko̱ ní kée na ña̱.
54005013	Chi̱ tá ná chikodóo̱n ku̱ú na̱ kuáa̱n kua̱lí, ta kúú kati̱'a na kandei dúsá ná, sa̱'á ño̱ó kanoo na tá ve'e tá ve'e. Ta o̱ du̱ú ña̱ yó'o oon ni kee na, chi̱ kanoo na xí'ín ña̱ to̱'ón ná, ta chinee chituu kakuu na kanoo na ka'a̱n na̱ ña̱ ko̱ kánian ka'a̱n na̱.
54005014	Sa̱'á ño̱ó ká'i̱n ña̱ va̱'a cháá ka̱ ná tanda'a̱ na̱ kuáa̱n kua̱lí, ta ná kandei de̱'e na, ta ná koo ve'e mií ná dándáki na, dá ná dá'a ni ni̱'í ña̱ xiní u'u̱ ñaá ndi keean dátu̱ú ñaáán.
54005015	Dá chi̱ sa̱ ni̱ ka̱nkuei xoo va dao na̱ kuáa̱n kua'a̱n na̱ xoo ña̱ u'u̱.
54005016	Tá ió iin na̱ kuáa̱n ve'e na̱ kúú kuendá Jesús, dá kía̱n kánian chindeé ñaá ná, dá kía̱n nda̱dá cháá ni choon ná kandido ve'e ño̱'o, dá ná kandeéán chindeéán na̱ kuáa̱n, na̱ ko̱ íin kuií chindeé ñaá.
54005017	Di'a kánian kee ndó xí'ín na̱ sá'ano dándáki va̱'a noo̱ ndo̱: koo ña̱ñó'ó ndó noo̱ ná, ta chindeé ndó na̱, tído koo cháá ka̱ ña̱ñó'ó ndó no̱ó na̱ sá'ano dána'a̱ noo̱ ndo̱, xí'ín na̱ kásto̱'on xí'ín ndó sa̱'á to̱'on Ndios.
54005018	Dá chi̱ di'a kaá tuti ii̱ Ndios: “O̱ sa̱ taán ndo̱ ñóno̱ yu'ú che̱e tá sádi̱ ri̱ tirió, dá ná kuu keí ri̱ chááán.” Ta kaá ta'anian di'a: “Miía̱n ndúsa̱ kánian ni̱'í ra̱ kéchóon ya̱'i ra.”
54005019	Ta o̱ sa̱ kándísón tá ká'a̱n kua̱chi iin ña̱yuu sa̱'á iin na̱ sá'ano né'e choon, chi̱ kánian uu̱ o oni̱ kakuu ña̱yuu ka'a̱n kua̱chi sa'a̱ ná.
54005020	Na̱ kée kua̱chi, ta ko̱ kóni̱ na̱ dánkoo naa̱n, dá kía̱n dána̱nón na̱ noo̱ ndidaá na̱ kúú kuendá Jesús, dá ná yu̱'ú dao ka̱ na̱ kee na kua̱chi.
54005021	Ta noo̱ mií tatá Ndios, xí'ín noo̱ Jesucristo, xí'ín noo̱ ángel ni̱ ka̱xi Ndios, yu'u̱ xí'o choon yó'o noo̱o̱n ña̱ koo ino̱n ka'a̱ndo̱n choon yó'o noo̱ ndidaá ña̱yuu. Ná dá'a ni kando̱oón sa'a̱ dao ña̱yuu.
54005022	O̱ sa̱ chínóoón ndá'o̱n dini̱ ndi ndáa mií ní ña̱yuu, dá ki̱'ón choon kane'e na, dá kía̱n ná dá'a ni kandido nduúón kua̱chi xí'ín ná noo̱ Ndios. Cho'on ino̱n koo viio̱n noo̱ Ndios.
54005023	O̱ sa̱ kó'o ka̱o̱n ta̱kui̱í oon. Ko'o lú'u̱ vino, dá ná ya̱'a ña̱ kú'u̱ ti̱ión, chi̱ tóo tóo nda̱'o kú'o̱n.
54005024	Ió dao ña̱yuu sa̱ na̱tu̱u va kua̱chi kée na tá ko̱ ñá'a̱ ví kasandaá kuu̱ keyíko̱ sa'a̱ ná. Tído ió dao ka̱ ña̱yuu, nda̱ kuu̱ keyíko̱ sa'a̱ vá ná, nda̱ daá ví, dá natu̱u ndi'i kua̱chi ni̱ kee na.
54005025	Ki̱'o dión ta'ani natu̱u ña̱ va̱'a kée ña̱yuu. Tá'a̱n ña̱ ko̱ ñá'a̱ natu̱u, o̱ kúu ta'on koo de̱'é kuií ña̱, daí ña̱ natu̱uan. 6
54006001	Ndidaá na̱ ñó'o ti̱xi ndá'a̱ iin sato'o, ná koo ini na̱ koo ña̱ñó'ó ná noo̱ rá, dá kía̱n ná dá'a ni ka'a̱n ndava̱'a ña̱yuu sa̱'á kuu̱ Ndios, ni sa̱'á to̱'on dána'a̱ yo̱.
54006002	Ta na̱ ñó'o ti̱xi ndá'a̱ iin sato'o kúú kuendá Jesús, ná o̱ sa̱ kénóo ñaá ná sa̱'á ña̱ kúú rá kuendá Jesús. Di'a ná kechóon va̱'a cháá ka̱ na̱ noo̱ rá, chi̱ kéva̱'a iin ra̱ kúú kuendá Jesús sa̱'á ña̱ kéchóon va̱'a na. Ta dión ta'ani kánian kee na sa̱'á ña̱ kú'u̱ ini na̱ sa'a̱ rá. Ta koo ino̱n dána'o̱n to̱'on yó'o no̱ó ña̱yuu, ta ka'a̱n ni'ínón noo̱ ná ná kee na ña̱.
54006003	Ió dao ta̱a dána'a̱ dao ka̱ ña̱'a, chi̱ ko̱ dána'a̱ ndaa̱ ra̱ táto̱'on kua'a̱n ña̱ ndaa̱ ni̱ da̱ná'a̱ Jesucristo, na̱ kúú sato'o yo̱. Ta ko̱ dána'a̱ ra̱ ña̱ ndaa̱, ña̱ ká'a̱n sa'a̱ ndi kee ña̱yuu, dá kandeé ná kee na ña̱ kóni̱ Ndios.
54006004	Dión kée ra, chi̱ ta̱a táyíí nda̱'o kúú rá, ta ni ña̱'a ko̱ ná'á rá, ta kátoó ra̱ kava̱'a ra ta̱ndó'ó xí'ín to̱'on ká'a̱n ra̱, ta kátoó ra̱ na̱á tá'an ra xí'ín to̱'on. Ta sa̱va̱'a ña̱ ni̱'í na̱ seídó'o ñaá kíán kásá'á koo u'u̱ ini na̱ kée ra, ta nándaki ta̱ndó'ó tein na, ta ndéine'e tá'an na, ta nákani kuáchi̱ ini na̱ kande̱'é sátá'an ná.
54006005	Dándichi̱ tá'an ta̱a yó'o sa̱'á ña̱ kómí rá iin ña̱xintóni̱ ma̱ñá, ta ni lú'u̱ ña̱ ndaa̱ ko̱ ná'á rá. Ta tíin ndaa ra̱ ña̱ ndaa̱ kándísa yó ká'a̱n ra̱, ta ki̱'o dión ní'i̱ rá di̱'ón kekuíká rá mií rá. O̱ sa̱ káne'e tá'ón xí'ín rá.
54006006	Tído na̱ kui̱ká nda̱'o kúú yó noo̱ Ndios tá ndéi yó kée yó ña̱ kóni̱ na̱, ta náta'an ini yo̱ no̱ó ña̱ xí'o na noo̱ yo̱.
54006007	Dá chi̱ ni iin tó'ón ña̱'a ko̱ né'e yó ni̱ ka̱sáa̱ yo̱ ñayuú yó'o, ta ni iin tó'ón ña̱'a o̱ kúu kane'e yó ko'o̱ tá ni̱ xi'i̱ yo̱.
54006008	Sa̱'á ño̱ó tá ió ña̱'a kasá'an yó xí'ín ña̱'a kandixi yó, ná kadii̱ inio̱.
54006009	Tído na̱ ndúkú ña̱ kui̱ká, no̱ón kúú na̱ kue̱i noo̱ kua̱chi, ta natiin ñaá ña̱ kini, chi̱ kátoó kini na di̱'ón táto̱'on kée na̱ ndeé to̱'on, ta dár'u'u̱ nda̱'o ñaá, ta dánkoo nda'í ñaá, ta dánaá ñaá iin kuu̱.
54006010	Chi̱ sa̱'á ña̱ kátoó téí ña̱yuu kakomí ná di̱'ón, sa̱'á ño̱ó ndáki ndidaá ña̱ kini ió ñayuú yó'o ini na̱. Ta kua̱'á nda̱'o ña̱yuu ni̱ ka̱nkuei xoo no̱ó ña̱ ndaa̱ kándísa yó sa̱'á ña̱ kátoó na̱ di̱'ón. Ta kúú kua̱'á nda̱'o ta̱ndó'ó ni̱ ndo'o na, ta ni̱ ndo'o nda̱'o nío̱ ná sa̱'á ña̱ ni̱ kee na dión.
54006011	Tído yo'ó, ta̱ kéchóon noo̱ Ndios, kuino noo̱ ndidaá ña̱ kini yó'o, ta keeón ndino'o ña̱ ndaa̱, ta kuiin toon xí'ín ña̱ ndaa̱ kándísa yó, kandeé ká'ano ino̱n Jesús, ku'u̱ ino̱n sa̱'á ña̱yuu, kueé ní koo ino̱n, ta nda'í koo ino̱n.
54006012	Ta ndi̱'i ino̱n kechóon va̱'ón sa̱'á ña̱ ndaa̱ kándísa yó, ta tiin toon ña̱ kataki chíchón noo̱ mií Ndios, chi̱ ni̱ kana na yo̱'ó ña̱ kía̱n kataki chíchón tá ni̱ ka'o̱n xí'ín ndino'o ino̱n no̱ó kua̱'á ña̱yuu ña̱ miía̱n ndaa̱ kuiión xoo Jesús.
54006013	Ta noo̱ mií Ndios, na̱ kédaá xí'ín ndidaá ña̱'a, dá takía̱n, xí'ín noo̱ Jesucristo, na̱ ko̱ ní yu̱'ú ka'a̱n sa'a̱ mií ná noo̱ Pilato, sa'ándái̱ choon noo̱o̱n
54006014	ña̱ koo ino̱n keeón ndidaá kúú choon ni̱ xi̱'o Ndios noo̱o̱n, ta o̱ sa̱ yá'ón noo̱ ká'a̱n ña̱, ta ná dá'a ni ki̱'ón ña̱ ka'a̱n ndava̱'a ña̱yuu sa̱'án nani kasandaá kuu̱ nandió ko̱o Jesucristo, na̱ kúú sato'o yo̱, kasaa̱ na̱.
54006015	Chi̱ nandió ko̱o na kasaa̱ na̱ tá ná kasandaá kuu̱ ni̱ kaa mií Ndios, na̱ daá kuití kua'a̱ ió, na̱ né'e choon sa'a̱ ndidaá kúú ña̱'a, na̱ kúú rey noo̱ ndidaá rey, na̱ kúú sato'o noo̱ ndidaá sato'o.
54006016	Ta iin tó'ón mií ná kúú na̱ daá kuití ió, ta ió na̱ noo̱ náye'e̱ ndaa, ta ko̱ íin ta'on kuu natuu, ta ni iin tó'ón ta'on ña̱yuu ko̱ ñá'a̱ koni ñaá, ta ni iin tó'ón ná o̱ kúu koni ñaá. Ta daá kuití ná natiin na ndidaá tá'a̱n ña̱ñó'ó, ta daá ná dándáki na ndidaá ña̱'a. Dión ná koo.
54006017	Ta ka'a̱ndo̱n choon no̱ó na̱ kui̱ká ñayuú yó'o, ña̱ kía̱n ná dá'a ni kuryíí ná, ta ná dá'a ni kandeé iní na̱ ña̱ kui̱ká kómí ná, dá chi̱ ña̱ naá vá kíán. Sa̱'á ño̱ó va̱'a cháá ka̱ noo̱ ndá'a̱ Ndios ta̱kí ná chikodó ndí'i na ta̱ndeé iní na̱, chi̱ mií ná xí'o ndidaá kúú ña̱'a xínñó'ó yó, dá ndéi va̱'a yó.
54006018	Ta ka'a̱ndo̱n choon noo̱ ná ña̱ kía̱n ná kee na ña̱ va̱'a, ta ná ndukú ná ña̱ koo kuíká ná xí'ín ña̱ va̱'a kée na. Ta ná chindeé ná ña̱yuu kúnda'í xí'ín ña̱ ió noo̱ ná, ta ná kemáni̱ va̱'a ñaá ná.
54006019	Dión kánian kee na, dá kía̱n koo kuíká ndisa na iin ka̱ ñayuú ve̱i chí noo̱, dá natiin na ña̱ kataki chíchí ná.
54006020	Ká'i̱n xí'ón, Timoteo, ña̱ koo ino̱n kandaa va̱'ón choon ni̱ ta'a̱nda̱ noo̱o̱n, ta keeón ña̱. O̱ sa̱ kóo ino̱n kueídó'ón no̱ó ndéi ña̱yuu ndátó'ón sa̱'á to̱'on ko̱ chóon, xí'ín na̱ ndátó'ón sa̱'á ña̱ chínaní ná kúú ña̱ ndi̱chí ió ñayuú yó'o, chi̱ ko̱ ta̱'ón dión kíán.
54006021	Ta sa̱'á ña̱ ni̱ xi̱'o dao na mií ná ni̱ nda̱tó'ón ná sa'a̱ to̱'on yó'o, sa̱'á ño̱ó ni̱ ka̱nkuei xoo na no̱ó ña̱ ndaa̱ kándísa yó. Ná koo ña̱ mani̱ xí'o Ndios xí'ín yo'ó. Dión ná koo. TI - Timoteo
55001001	Yu'u̱ kúú Pablo, ta kúúí iin apóstol, na̱ né'e to̱'on Jesucristo táto̱'on ki̱'o kóni̱ mií Ndios, chi̱ ni̱ xi̱'o na to̱'on na noo̱ yo̱ ña̱ ni'i̱ yo̱ ña̱ kataki chíchí yó sa̱'á ña̱ kándéé iní yo̱ Cristo Jesús.
55001002	Ta ká'a̱n yu'u̱ ndisá'án xí'ín yo'ó, Timoteo, de̱'e mani̱ miíi̱. Mií tatá yo̱ Ndios, xí'ín sato'o yo̱ Jesucristo ná kee na ña̱ mani̱ xí'ín yo'ó, ta ná ku'u̱ ini na̱ sa̱'o̱n, ta ná ki̱'o na ña̱ koo va̱'a ino̱n.
55001003	Náki̱'oi ndivé'e noo̱ Ndios, na̱ kéchóon yu'u̱ noo̱ xí'ín iin ña̱xintóni̱ vii, táto̱'on sa̱ kee na̱ sá'ano ve'i, chi̱ daá kuití ndíko̱'on inii̱ yo̱'ó noo̱ ká'i̱n xí'ín ná nduú ñoó.
55001004	Daá nda'í va ndísaa̱ inii̱ yo̱'ó, táto̱'on nda'í ni̱ sakón tá ni̱ keei ve̱ii. Sa̱'á ño̱ó kóni̱ kíi̱í saa̱i̱ kande̱'í yo̱'ó, dá ná ndinoo inii̱ xí'ín ña̱ kádii̱ inii̱.
55001005	Ta daá ñó'o inii̱ ña̱ ndino'o ino̱n kándéé ino̱n Jesús táto̱'on ki̱'o kándéé iní ñaá Loida, na̱ kúú naná pa'o̱n, xí'ín Eunice, na̱ kúú naná miíón. Ta kátóni̱ ndaa̱ inii̱ ña̱ ki̱'o dión ta'ani kándéé iní ñaá miíón.
55001006	Sa̱'á ño̱ó ká'a̱n ni'inii noo̱o̱n ña̱ ndino'o ino̱n keeón choon ni̱ xi̱'o Ndios noo̱o̱n, chi̱ kíán táto̱'on iin ñó'o̱ kéi̱, o̱ sa̱ kónón ña̱ nda'o̱ ña̱, di'a ndato cháá ka̱ ná nakei̱ ña̱. Chi̱ choon yó'o ni̱ ni̱'o̱n noo̱ Ndios tá ni̱ chi̱nóoi ndá'í dino̱n.
55001007	Chi̱ ko̱ ní xi̱'o Ndios iin espíritu, tá'a̱n ña̱ kédaá xí'ín yó, dá yu̱'ú yo̱. Di'a ni̱ xi̱'o na Espíritu mií ná noo̱ yo̱, dá kía̱n ná koo ndeé cháá ka̱ ini yo̱, ta ná ku'u̱ ini sa'a̱ sátá'an yó, ta ná kendísá'ano yó.
55001008	Ná dá'a ni kaka'an noo̱o̱n dána'o̱n no̱ó ña̱yuu sa'a̱ sato'o yo̱ Jesús, ta o̱ sa̱ káka'an noo̱o̱n sa̱'á ña̱ nákaa̱ yu'u̱ ve'e ka̱a sa'a̱ ná. Di'a koo ino̱n ná ki̱'ón miíón ndo'o naní nímo̱n táto̱'on ndó'o yu'u̱ sa'a̱ to̱'on va̱'a sa'a̱ Jesús dána'a̱ yo̱, ta keeón ña̱ xí'ín ndée̱ mií Ndios,
55001009	na̱ ni̱ da̱káki ñaá, ta mií ná ni̱ na̱kana ñaá keeá choon ii̱ mií ná. Ta ko̱ ní kée na dión xí'ín yó sa'a̱ ña̱ kée yó ña̱ va̱'a. Di'a ni̱ kee na xí'ín yó sa̱'á ña̱ ni̱ chi̱kaa̱ ini mií ná, xí'ín sa̱'á ña̱ mani̱ ni̱ kee na xí'ín yó sa̱'á Cristo Jesús nda̱ rá ko̱ ñá'a̱ kava̱'a ñayuú yó'o.
55001010	Tído nda̱ viti ni̱ na'a̱ Ndios ña̱ mani̱ yó'o noo̱ yo̱ sa̱'á ña̱ ni̱ kii Jesucristo, na̱ kúú na̱ dáka̱ki ñaá, ñayuú yó'o. Ta ni̱ di̱tá ná choon né'e ña̱ kédaá xí'ín ña̱yuu, dá xí'i̱ na̱. Ta ki̱'o dión ni̱ da̱nátu̱u na noo̱ yo̱ ña̱ kuu va kataki yo̱, ta ni kuu̱ ka̱ o̱ ku̱ú yo̱. Ta dión dándáki to̱'on va̱'a sa'a̱ mií ná.
55001011	Ta ni̱ ta'a̱nda̱ choon noo̱í ña̱ kía̱n kasto̱'in sa̱'á to̱'on va̱'a yó'o, ña̱ kakuui iin apóstol, dá kane'i ña̱, ta dána'i̱ ñá no̱ó na̱ ko̱ kúú na̱ Israel.
55001012	Ta sa'a̱ choon yó'o ndó'o nío̱í, tído ko̱ xíka'an ta'on noo̱í, chi̱ ná'á va̱'a mií yu'u̱ ndá yoo kúú na̱ kándísai, ta ió ta̱ndeé iníi̱ ña̱ kándeé ná kandaa va̱'a na choon ni̱ xi̱'o na noo̱í nda̱ ná kasandaá kuu̱ noo̱ ndí'í.
55001013	Ta natiin toon to̱'on va̱'a ni̱ da̱ná'i̱ noo̱o̱n. Sa̱'á ño̱ó kuiin ndaa̱ xí'ín ña̱ kándéé ino̱n Cristo Jesús, ta ku'u̱ ino̱n sa'a̱ dao ka̱ ña̱yuu.
55001014	Ta kandaa va̱'ón ña̱ ndaa̱ ni̱ xi̱'o Ndios noo̱o̱n xí'ín ndée̱ xí'o na̱ kúú Espíritu ii̱, na̱ ió ini yo̱.
55001015	Ta sa̱ ná'á va̱'ón ña̱ ndidaá na̱ ndéi chí kuendá Asia di'a ni̱ da̱nkoo ndava̱'a na yu'u̱, ta dao ro̱ón kúú Figelo xí'ín Hermógenes.
55001016	Ná ku'u̱ ini sato'o yo̱ Jesús sa̱'á na̱ ve'e Onesíforo, dá chi̱ kua̱'á nda̱'o ta'ándá ni̱ xi̱'o ra ta̱ndeé iní noo̱í, ta ko̱ ní xíka'an noo̱ rá koni ra̱ yu'u̱, va̱'ará ndíko̱ sa̱'í, ndíko̱ ndá'í nákaa̱i̱ ve'e ka̱a.
55001017	Dá chi̱ tá ni̱ kii ra ñoo Roma, ni̱ ndi̱'i nda̱'o ini ra̱ ni̱ na̱ndukú rá yu'u̱, ta kúú ni̱ na̱ní'i̱ vá ñaá rá.
55001018	Ta naki̱'o sato'o yo̱ Jesús ña̱ kía̱n ku'u̱ ini sato'o yo̱ Ndios sa'a̱ rá tá ná kasandaá kuu̱ keyíko̱ na̱ sa'a̱ yo̱. Ta sa̱ ná'á va̱'a miíón ña̱ ni̱ chi̱ndeé nda̱'o ra yó ñoo Éfeso xaa̱n. 2
55002001	Ta yo'ó, de̱'e ló'o̱ miíi̱, cho'on ino̱n kuiin tooón xí'ín ña̱ mani̱ ni̱ kee Cristo Jesús sa'a̱ yo̱.
55002002	Ta sa̱ ná'á va̱'a miíón to̱'on va̱'a ni̱ da̱ná'i̱ no̱ó kua̱'á ña̱yuu. Ña̱ yó'o koo ino̱n dána'o̱n no̱ó ta̱a ndíta toon xí'ín ña̱ ndaa̱ kándísa yó, dá ná kati̱'a va̱'a ra dána'a̱ ra̱ ñá noo̱ dao ka̱ ña̱yuu.
55002003	Ta ndeé koo ino̱n tá ndó'o nímo̱n sa̱'á ña̱ kúúón táto̱'on iin soldado nákaa̱ ti̱xi ndá'a̱ Jesucristo.
55002004	Dá chi̱ ko̱ ndí'i ta'on ini iin ra̱ kúú soldado sa̱'á ña̱ ndí'i ini ña̱yuu óon. Di'a ndí'i ini ra̱ ña̱ kía̱n nata'an ini ta̱ dándáki ñaá.
55002005	Ta dión ta'ani ndó'o ra̱ chídáó tá'an, tá ko̱ ní kéndaa̱ ra̱ noo̱ taxí tá'an ra, dá kía̱n o̱ ní'i̱ ta'on ra ña̱ va̱'a, ña̱ ni̱'í ra̱ kándéé.
55002006	Ta dión ta'ani ndó'o iin ta̱ kéchóon, dinñó'ó ka̱ mií rá kánian natiin kui̱'i ni̱ kana no̱ñó'o̱ xíti ra.
55002007	Nakani va̱'a ino̱n sa̱'á ña̱ ni̱ ka'i̱n xí'ón, ta mií sato'o yo̱ Jesús naki̱'o ña̱ kandaa̱ tá'í ino̱n ndi dándáki ña.
55002008	Ndiko̱'on ino̱n sa'a̱ Jesucristo, ña̱ kúú ná na̱ ve'e rey David, ta ni̱ na̱taki na̱ tein na̱ ni̱ xi'i̱. Ta ña̱ yó'o kúú to̱'on va̱'a dána'a̱ yu'u̱.
55002009	Ta sa'a̱ mií to̱'on va̱'a yó'o ndó'o naní níma̱í, nda̱ ve'e ka̱a sadí na̱ yu'u̱, ta kátó ná sa̱'íi̱ táto̱'on kée na xí'ín iin ta̱ kini. Tído to̱'on Ndios, o̱ kúu ta'on kató náa̱n, ta chikaa̱ na̱ ve'e ka̱a.
55002010	Sa̱'á ño̱ó xí'o ndeé vá inii̱ ndó'i ndidaá vá ña̱'a sa̱'á ña̱ kú'u̱ inii̱ sa'a̱ ña̱yuu ni̱ ka̱xi mií Ndios, dá ni'i̱ ná ña̱ ka̱ki na sa̱'á ña̱ ni̱ kee Cristo Jesús, dá koni na̱ kandei chíchí ná noo̱ ndato náye'e̱ ndaa.
55002011	Ta miía̱n ndaa̱ kuiti to̱'on ndaa̱ kía̱n yó'o: Tá ni̱ na̱ki̱'o yó mií yó ni̱ xi'i̱ nduú yo̱ xí'ín ná, dá kía̱n kataki chíchí yó xí'ín ná.
55002012	Tá xí'o ndeé ini yo̱ tein ta̱ndó'ó ndó'o yó, dá kía̱n koni yo̱ dándáki nduú yo̱ xí'ín ná. Ta tá ni̱ ndata̱ yo̱ sa'a̱ ná, dá kía̱n ndata̱ ta'ani na sa'a̱ yo̱ noo̱ Ndios.
55002013	Ta va̱'ará ko̱ kúú yó ña̱yuu ndaa̱, daá kuití vá íin ndaa̱ na̱ xí'ín to̱'on ni̱ xi̱'o na noo̱ yo̱, dá chi̱ o̱ kúu ta'on tu̱ú ná no̱ó ni̱ ka'a̱n na̱.
55002014	Dándisaa̱ ino̱n ña̱yuu ndéi xaa̱n sa̱'á to̱'on yó'o, ta noo̱ mií sato'o yo̱ Jesús ka'a̱ndo̱n choon noo̱ ná ña̱ ná dá'a ni dándichi̱ tá'an mií ná sa̱'á to̱'on ko̱ ndáya̱'i, dá chi̱ o̱ chíndeé ta'on ñaá. Di'a dátu̱ú váán ña̱yuu ndéi seídó'an.
55002015	Cho'on ino̱n kechóon va̱'ón, dá ná nata'an ini Ndios koni na̱ yo̱'ó. Kakuuón iin ra̱ kéchóon ndaa̱, iin ra̱ ko̱ xíka'an noo̱ sa'a̱ choon kée ra, chi̱ dána'a̱ ra̱ táto̱'on ki̱'o káa rá ió ña̱ ndaa̱.
55002016	Taó xóo miíón no̱ó to̱'on kini xí'ín ña̱ ko̱ chóon, ña̱ dána'a̱ dao ta̱a, dá chi̱ ña̱ yó'o kédaá xí'ín ña̱yuu, dá kuxíká cháá ka̱ na̱ noo̱ Ndios,
55002017	ta kíán táto̱'on iin kue'e̱ kaon xíka. Ta̱a ñó'o tein ra̱ dána'a̱ ña̱ yó'o kúú Himeneo xí'ín Fileto.
55002018	Ta̱a yó'o kúú ra̱ ni̱ nda̱ñó'ó no̱ó to̱'on ndaa̱, dá chi̱ ká'a̱n ra̱ ña̱ sa̱ ni̱ na̱taki va ña̱yuu ni̱ xi'i̱, ta kándeé rá nadaká rá ña̱xintóni̱ dao ka̱ ña̱yuu no̱ó to̱'on ndaa̱ kándísa yó.
55002019	Tído ña̱ ndaa̱ ni̱ chi̱ná'a̱ Ndios kíán táto̱'on iin sa'a̱ vé'e toon kándu'u̱, ta noo̱ miíán tándaa to̱'on ká'a̱n di'a: “Ná'á vá sato'o yo̱ Ndios ndá yoo kúú ña̱yuu na̱.” Ta kaá ta'anian: “Ndidaá na̱ nákoni ña̱ kúú ná kuendá Cristo kánian dánkoo ndi'i na kua̱chi kée na.”
55002020	Ta sa̱ ná'á va̱'a yó ña̱ iin ve'e kui̱ká, ko̱ kómí ta'on na sa̱va̱'a ña̱'a ni̱ ka̱va̱'a xí'ín oro xí'ín plata, chi̱ ió ta'ani ña̱'a ni̱ ka̱va̱'a xí'ín yíto̱ xí'ín ñó'o̱ noo̱ ná. Ña̱ va̱'a ñoó kía̱n ió choon kéchóon na xí'ín ña̱ñó'ó. Ta ña̱ nóo ñoó, ndá choon kúú mií vá kéchóon na ña̱.
55002021	Ta ki̱'o dión ta'ani, tá ná taó xóo yó mií yó no̱ó to̱'on ko̱ chóon dána'a̱ ta̱a ñoó, dá kakuu yó táto̱'on iin ña̱'a ndáya̱'i xí'o ña̱ñó'ó noo̱ sato'o yo̱ Jesús, xí'ín iin ña̱'a vii, xí'ín iin ña̱'a ió choon noo̱ ná, dá koo nduu yo̱ kee yó ndidaá ña̱ va̱'a.
55002022	Kuino no̱ó ña̱ ko̱ vá'a kátoó takuáchí tákí kée xi. Ta tiin kíi̱ ña̱ ndaa̱, ta kandeé ká'ano ino̱n Jesús, ta ku'u̱ ino̱n sa'a̱ dao ka̱ ña̱yuu, ta koo va̱'ón xí'ín ná. Ta ndidaá ña̱ yó'o ndi̱'i ino̱n keeón xí'ín dao ka̱ na̱ ndino'o ini ká'a̱n xí'ín sato'o yo̱ Jesús.
55002023	Ta o̱ sa̱ chíneeón miíón noo̱ ndéi ña̱yuu ndató'ón kuáchi̱ sa'a̱ to̱'on ko̱ chóon, sa'a̱ to̱'on ko̱ ndáya̱'i, chi̱ sa̱ ná'á vóón ña̱ ño̱ó kédaá xí'ín ña̱yuu, dá kasá'á ná dár'u'u̱ tá'an na.
55002024	Dá chi̱ iin na̱ kéchóon noo̱ sato'o yo̱ Jesús, ko̱ kánian kakuu na iin na̱ kátoó ta̱ndó'ó. Di'a kánian koo va̱'a ini na̱ xí'ín ndidaá ña̱yuu, ta kánian koo ti̱'a na dána'a̱ na̱, ta kánian ndeé koo ini na̱.
55002025	Ta kánian koo ti̱'a na ka'a̱n ni'ini na no̱ó ña̱yuu na̱á xí'ín ná, ta kánian kee na ña̱ xí'ín ña̱ nda'í ió ini na̱, chi̱ ndá ndi kuu konó vá Ndios ña̱ kía̱n nandikó iní ña̱yuu ñoó sa̱'á kua̱chi kée na, dá koni na̱ kandaa̱ ini na̱ ña̱ ndaa̱,
55002026	dá yaa̱ na̱ noo̱ ndadí ni'ini na ti̱xi ndá'a̱ ña̱ u'u̱, chi̱ ñó'o na kée na ña̱ kóni̱a̱n. 3
55003001	Kánian kana'ón ña̱ tein kuu̱ noo̱ ndí'í, dá koo nda̱'o ta̱ndó'ó.
55003002	Dá chi̱ kandei ña̱yuu nakani ini sa̱va̱'a sa'a̱ mií vá ná, xí'ín na̱ katoó di̱'ón, xí'ín na̱ ka'a̱n táyíí, xí'ín na̱ ió táyíí ini, xí'ín na̱ ka'a̱n ndava̱'a sa'a̱ Ndios, xí'ín na̱ ko̱ koni̱ kueídó'o tatá xí'ín naná, xí'ín na̱ ko̱ó ndivé'e noo̱, xí'ín na̱ o̱ kékuendá sa̱'á ña̱'a Ndios,
55003003	xí'ín na̱ o̱ kú'u̱ ini sa'a̱ dao ka̱ ña̱yuu, xí'ín na̱ o̱ kí'o ká'ano ini, xí'ín na̱ kava̱'a ña̱ to̱'ón, xí'ín na̱ o̱ kándeé chituu mií, xí'ín na̱ to̱ndó, xí'ín na̱ kuñó'ó ña̱ va̱'a,
55003004	xí'ín na̱ dikó na̱ né'e tá'an va̱'a xí'ín ná, xí'ín na̱ chindaa̱ noo̱, xí'ín na̱ chindaya̱'i mií, xí'ín na̱ ndukú ña̱ kóni̱ mií ná o̱ du̱ú ña̱ kóni̱ Ndios.
55003005	Ta kee na mií ná ña̱ kúú ná ña̱yuu kée ña̱ kóni̱ Ndios, tído xí'ín ña̱ kee na na'a̱ na̱ mií ná ña̱ ko̱ kándísa na ndée̱ Ndios. O̱ sa̱ kí'in tá'ón xí'ín ña̱yuu kée dión.
55003006	Ta dao ta̱a kée dión kúú ra̱ ko̱ku'u dao ve'e, ta kándéé rá dánda'í ra̱ na̱ ñá'a̱ vitá ini, na̱ ndído kua̱'á kua̱chi, chi̱ ñó'o na ti̱xi ndá'a̱ ña̱ kini kóni̱ mií ná.
55003007	Ta daá kuití vá dákuá'a na, tído ni kuu̱ ta̱'ón o̱ kásandaá na̱ katóni̱ ini na̱ ña̱ ndaa̱.
55003008	Tá sa̱ na'á, Janes xí'ín Jambres ni̱ na̱kui̱ta ni̱ xió né'e tá'an ra xí'ín Moisés. Dión ta'ani kée ta̱a kini yó'o xíó né'e tá'an ra xí'ín ña̱ ndaa̱ kándísa yó, chi̱ ña̱xintóni̱ kini va kómí rá, ta ni̱ nda̱ñó'ó rá no̱ó ña̱ ndaa̱ kándísa yó.
55003009	Tído yachi̱ vá kue̱i ra, dá chi̱ yachi̱ vá kandaa̱ ini ña̱yuu ña̱ kúú rá ta̱a ndeé to̱'on táto̱'on ni̱ ndo'o ta̱a ni̱ na̱á xí'ín Moisés.
55003010	Tído sa̱ ná'á miíón ndá sa'a̱ dána'a̱ yu'u̱, ta ni̱ xino̱n táto̱'on ki̱'o kée yu'u̱ xí'ín ña̱yuu, ta ná'ón ndí ki̱án ni̱ chi̱kaa̱ inii̱ keei, ta ni̱ xino̱n táto̱'on ki̱'o kée yu'u̱ kándéé ká'ano inii̱ Jesús, ta sa̱ ná'ón ña̱ kueé ió inii̱, ta ni̱ xino̱n ña̱ kú'u̱ inii̱ sa'a̱ dao ka̱ ña̱yuu, ta ná'ón ña̱ xí'o ndeé iníi̱ noo̱ ndidaá ña̱'a,
55003011	ta ni̱ xino̱n ña̱ ni̱ kendava̱'a ña̱yuu xí'ín yu'u̱ sa'a̱ Ndios, ta ni̱ xino̱n ña̱ ni̱ ndo'o nda̱'o níma̱í. Ta ná'ón ña̱ ni̱ ndo'i ñoo Antioquía, ñoo Iconio, ñoo Listra viti. Ta noo̱ ndidaá ña̱ ni̱ ndo'i, ni̱ chi̱ndeé nda̱'o ñaá sato'o yo̱ Jesús.
55003012	Sa̱'á ño̱ó ndi ndáa miíó na̱ kóni̱ kuita ndaa̱ xí'ín Cristo Jesús, ndo'o nda̱'o nío̱ ná kee ña̱yuu ko̱ kándísa.
55003013	Tído iin rá iin kuu̱ kuu̱, ndúkini cháá ka̱ ta̱ kini xí'ín ta̱ to̱'ón kua'a̱n ra̱, ta dánda'í ra̱ ña̱yuu, ta dánda'í tá'an mií rá.
55003014	Tído yo'ó, kua'án kuiin toon xí'ín ña̱ ndaa̱ ni̱ da̱kuá'ón, chi̱ sa̱ ná'á vá miíón ña̱ kíán ña̱ ndaa̱, ta ná'á ta'ánón ndá yoo ni̱ da̱ná'a̱ ña̱ noo̱o̱n.
55003015	Chi̱ nda̱ rá ni̱ sa̱ kuuón iin tayií ló'o̱, nda̱ daá vá ná'ón ndí dána'a̱ tuti ii̱ Ndios, ta sa'a̱ miíán kándaa̱ ino̱n ña̱ ka̱ki yó sa'a̱ ña̱ kándéé iní yo̱ Cristo Jesús.
55003016	Chi̱ mií vá Ndios ni̱ da̱tóo̱n ña̱xintóni̱ dao ta̱a, dá ni̱ taa ra ndidaá to̱'on tándaa noo̱ tuti ii̱ ná. Ta to̱'on yó'o kía̱n va̱'an dána'a̱a̱n no̱ó ña̱yuu, va̱'an kuió né'an na̱, va̱'an ná chikani ndaa̱a̱n ná, va̱'an dákuá'anoan na̱, dá ná kee na ña̱ ndaa̱,
55003017	dá xi̱nkuei ña̱yuu Ndios kakuu na táto̱'on ki̱'o kóni̱ Ndios, dá kati̱'a na kee na ndidaá ña̱ va̱'a. 4
55004001	Ta noo̱ Ndios xí'ín noo̱ sato'o yo̱ Jesucristo, na̱ keyíko̱ sa̱'á na̱ ndéi takí xí'ín sa̱'á na̱ ni̱ xi'i̱ tá nandió ko̱o tuku na ñayuú yó'o dándáki na, ta no̱ó na̱ yó'o sa'ándái̱ choon noo̱o̱n ña̱
55004002	koo ino̱n dána'o̱n to̱'on Ndios. Ta daá kuití koo nduuo̱n dána'o̱n ñá nani nónó o ko̱ nónó. Dáxino̱ ino̱n ña̱yuu, ta dána̱nón na̱, ta ka'a̱n ni'ínón noo̱ ná xí'ín ña̱ kueé ió ino̱n, ta dána'o̱n noo̱ ná to̱'on ndaa̱ kándísa yó.
55004003	Chi̱ ve̱i kuu̱ o̱ kándía ka̱ ña̱yuu kueídó'o na ña̱ ndaa̱ dána'a̱ yo̱, chi̱ sa̱'á ña̱ katoó na̱ kueídó'o na dao ka̱ to̱'on, sa̱'á ño̱ó ndukú ná kua'a̱ ta̱ to̱'ón dána'a̱ noo̱ ná, tá'a̱n ra̱ dána'a̱ ña̱ nata'an ini mií ná kueídó'o na.
55004004	Ta kedó'ó ná mií ná no̱ó ña̱ ndaa̱ dána'a̱ yo̱, dá natiin va̱'a na cuento to̱'ón.
55004005	Tído yo'ó, kaño'o tá'í ino̱n, ndeé koo ino̱n tá ndó'ón ta̱ndó'ó, ndi̱'i ino̱n dána'o̱n to̱'on va̱'a ña̱ ká'a̱n sa'a̱ Jesús, ta dáxi̱nko̱o va̱'ón xí'ín choon ni̱ ni̱'o̱n noo̱ Ndios.
55004006	Dión koo ino̱n keeón, dá chi̱ sa̱ ió va yu'u̱ ña̱ kuui̱ sa'a̱ Ndios, chi̱ sa̱ ni̱ ku̱yati va hora ña̱ kía̱n kuui̱ dánkooi ñayuú yó'o.
55004007	Sa̱ ni̱ ke̱chóoin noo̱ Ndios xí'ín ndidaá ndée̱í. Ni̱ ka̱nkono va̱'i, ta ni̱ xi̱nko̱oi nda̱ noo̱ ni̱ chi̱ná'a̱ Ndios, ta ni̱ sa̱ íi̱n ndaa̱i̱ xí'ín ña̱ ndaa̱ kándísa yó.
55004008	Ta viti sa̱ ió nduu va iin corona natiin yu'u̱, tá'a̱n ña̱ ni̱'í na̱ kúú na̱ ndaa̱, ña̱ kía̱n ki̱'o na̱ kúú sato'o yo̱ noo̱ yú'u̱ tá ná kasandaá kuu̱ dáá, chi̱ kúú ná iin na̱ kéyíko̱ ndaa̱. Ta o̱ du̱ú noo̱ iin tó'ón yu'u̱ ki̱'o naa̱n, chi̱ ki̱'o ta'ani naa̱n noo̱ ndidaá ka̱ na̱ ndáti kíi̱ kasaa̱ na̱.
55004009	Yachi̱ koo ino̱n kiión kande̱'ón yu'u̱.
55004010	Dá chi̱ ni̱ da̱nkoo ndava̱'a va Demas yu'u̱, chi̱ kátoó nda̱'o ra ña̱ ió ñayuú yó'o, sa̱'á ño̱ó ni̱ kee ra kua'a̱n ra̱ ñoo Tesalónica. Ta Crescente ni̱ ki'in kua'a̱n chí kuendá Galacia di'a, ta Tito ni̱ ki'in kua'a̱n chí kuendá Dalmacia.
55004011	Sa̱va̱'a iin tó'ón Lucas vá kúú na̱ ni̱ ka̱ndo̱o ió xí'ín yu'u̱. Sa̱'á ño̱ó nakuaka Marcos kandakón kisón, dá chi̱ xínñó'í xi̱ noo̱ chóon.
55004012	Ta Tíquico ni̱ ta̱nda'í ko̱saa̱ ñoo Éfeso.
55004013	Tá va̱són, dá kane'ón kotói̱, tá'a̱n ña̱ ni̱ da̱nkooi ñoo Troas noo̱ kúú ve'e Carpo, ta kane'e ta'ánón libroi̱, ta o̱ sa̱ nándodóo̱n kane'ón libro ñíi̱ kisón.
55004014	Alejandro, ta̱ kéchóon xí'ín ka̱a, kua̱'á nda̱'o ña̱'a kini ni̱ kee ra xí'ín yu'u̱. Tído sato'o yo̱ Jesús ná chiya̱'i ra sa'a̱ iin rá iin ña̱ kini ni̱ kee ra xí'íín.
55004015	Sa̱'á ño̱ó kandaao̱n miíón noo̱ rá, chi̱ xiní u'u̱ nda̱'o ra to̱'on va̱'a dána'a̱ yo̱.
55004016	Tá ni̱ chi̱ndeéí miíí no̱ó ta̱ né'e choon ta'ándá mií no̱ó, ko̱ íin ta'on ní sá íi̱n xí'ín yu'u̱. Ndidaá vá rá ni̱ da̱nkoo mií ñaá. Tído ná dá'a ni taó kuendá Ndios ña̱ ni̱ kee ra.
55004017	Tído ni̱ sa̱ íi̱n va mií sato'o yo̱ Jesús xí'ín yu'u̱, ta ni̱ xi̱'o na ndée̱í, sa̱'á ño̱ó ni̱ ka̱ndeéí ni̱ da̱ná'i̱ to̱'on va̱'a, dá ni̱ seídó'o ndidaá na̱ ko̱ kúú na̱ Israel sa'a̱ Jesús. Ta dión ni̱ kuu, dá ni̱ ka̱ki yu'u̱, dá ko̱ ní xí'i̱i̱ yú'u̱ ndika'a.
55004018	Ta chindeé vá sato'o yo̱ Jesús yu'u̱ noo̱ ndidaá ña̱ kini kóni̱ ña̱yuu kee na xí'íín, dá kandaka na yu'u̱ nda̱ kuu̱ ná kasandaái̱ noo̱ ió na̱ dándáki na. Ta daá kuití ná natiin na ndidaá tá'a̱n ña̱ñó'ó. Dión ná koo.
55004019	Ká'o̱n ndisá'án xí'ín Prisca xí'ín Aquila, xí'ín na̱ ve'e Onesíforo.
55004020	Ni̱ ka̱ndo̱o va Erasto ñoo Corinto, ta ni̱ da̱nkoo yu'u̱ Trófimo ñoo Mileto, chi̱ kú'u̱ va ra.
55004021	Ta koo ino̱n kisón tá ko̱ ñá'a̱ kasá'á yoo̱ vi̱xi. Ta ká'a̱n Eubulo ndisá'án xí'ón, xí'ín Pudente, xí'ín Lino, xí'ín Claudia viti xí'ín dao ka̱ na̱ kúú kuendá Jesús ndéi yó'o.
55004022	Ná kuiin Jesucristo, na̱ kúú sato'o yo̱, xí'ón. Ná koo ña̱ mani̱ xí'o na xí'ín iin rá iin ndo'ó. Dión ná koo. TIT - Tito
56001001	Yu'u̱ kúú Pablo, na̱ kéchóon noo̱ Ndios, ta kúúí iin apóstol, na̱ né'e to̱'on Jesucristo, dá ná kasandaá ña̱yuu ni̱ ka̱xi Ndios kandeé ká'ano iní na̱ Jesús, ta kasandaá ta'ani na kana'á ná to̱'on ndaa̱ sa'a̱ mií ná, dá ná kandeé ná kee na táto̱'on ki̱'o kóni̱ Ndios,
56001002	ta ná koo ta̱ndeé iní na̱ ña̱ iin kuu̱ koni na̱ kataki chíchí ná. Ta mií vá Ndios ni̱ xi̱'o to̱'on na ña̱ koo dión ndá rá ko̱ ñá'a̱ kasá'á ñayuú yó'o, ta ko̱ ká'a̱n to̱'ón ta'on na.
56001003	Dá tá ni̱ kasa̱ndaá kuu̱ ni̱ chi̱kaa̱ ini mií Ndios, dá ni̱ na'a̱ na̱ to̱'on ndaa̱ sa'a̱ mií ná. Ta ni̱ ta'a̱nda̱ choon noo̱í ña̱ dána'i̱ ñá no̱ó ña̱yuu ni̱ kee mií Ndios, na̱ dáka̱ki ñaá.
56001004	Ta ká'a̱n yu'u̱ ndisá'án xí'ín yo'ó, Tito. Ta miía̱n ndaa̱ kuiti kúúón táto̱'on de̱'i sa̱'á ña̱ kándéé ino̱n Jesús. Mií tatá yo̱ Ndios xí'ín sato'o yo̱ Jesucristo, na̱ dáka̱ki ñaá, ná kee ña̱ mani̱ xí'ín yo'ó, ta ná ku'u̱ ini na̱ sa̱'o̱n, ta ná ki̱'o na ña̱ koo va̱'a ino̱n.
56001005	Ni̱ da̱nkoo yu'u̱ yo̱'ó yúku̱ íin ini ta̱ño'o̱ naní Creta, dá ndeyíko̱n choon no̱ó na̱ kúú kuendá Jesús xaa̱n, dá ki̱'ón choon no̱ó ra̱ sá'ano, dá ná kandita ra no̱ó na̱ kúú kuendá Jesús ndéi iin rá iin ñoo xaa̱n táto̱'on ki̱'o ni̱ sa'ándái̱ choon noo̱o̱n.
56001006	Tído ná kakuu ra iin ta̱a kéndísá'ano no̱ó ña̱yuu, ta ná kakuu ra yíi̱ iin tó'ón ñá'a̱, ta de̱'e ra ná kakuu ta kándísa Jesús. Ná dá'a ni ka'a̱n ña̱yuu ña̱ kúú xí takuáchí kini, o takuáchí ko̱ó ña̱ñó'ó.
56001007	Dá chi̱ miía̱n kánian kendísá'ano iin ra̱ ndáka na̱ kúú kuendá Jesús, chi̱ noo̱ mií Ndios ni̱ na̱tiin ra choon yó'o. Ko̱ kánian kakuu ra ra̱ ndeé to̱'on, ni ra̱ yachi̱ káryíí, ni ra̱ kátoó ko'o, ni ra̱ kátoó ta̱ndó'ó, ni ra̱ kée sa'a̱ di̱'ón mañá.
56001008	Di'a kánian kakuu ra iin ta̱a natiin va̱'a ña̱yuu ve'e ra, iin ra̱ kátoó kée ña̱ va̱'a, iin ta̱a ñó'o ndi'i ini, iin ra̱ kéndaa̱, iin ra̱ káa vii noo̱ Ndios, iin ra̱ kándéé chituu mií no̱ó ña̱ kini.
56001009	Ta kánian kuiin toon ra xí'ín to̱'on ndaa̱ táto̱'on ki̱'o ni̱ da̱kuá'a ra, dá ná kati̱'a ra ka'a̱n ni'ini ra táto̱'on dándáki ña̱ ndaa̱ sa'a̱ Ndios, dá ná kati̱'a ra kadi ra̱ yú'u̱ na̱ kátoó dátu̱ú ñaá.
56001010	Dá chi̱ ndéi kua̱'á nda̱'o ta̱a ndeé to̱'on, ta kátoó ra̱ dána'a̱ ra̱ to̱'on ko̱ chóon, ta kóni̱ ra̱ dánda'í ra̱ na̱ kúú kuendá Jesús. Ta ra̱ kée cháá ka̱ dión kúú ra̱ ká'a̱n ña̱ kánian ta'a̱nda̱ ñíi̱ ra̱ kúú kuendá Jesús.
56001011	Ta miía̱n kánian kadi yo̱ yú'u̱ rá, dá chi̱ xíonoo ra nádaká rá ña̱xintóni̱ ña̱yuu iin rá iin ve'e xí'ín ña̱ ko̱ kánian dána'a̱ ra̱, chi̱ kée ra sa'a̱ di̱'ón mañá.
56001012	Ta iin de̱'e ñoo mií vá Creta xaa̱n ni̱ taa sa'a̱ ña̱ kée ta̱a ñoo ra̱, chi̱ di'a kua'a̱n ña̱ ni̱ taa ra: “Daá ta̱ to̱'ón nda̱'o kúú ra̱ ñoo Creta, ta kúú rá ta̱ nde̱'é, ta kúú rá ta̱ du̱sá, ta kíti̱ nda̱'o kúú rá.”
56001013	Ta ndaa̱ va ká'a̱n ra̱, xiní yu'u̱. Sa̱'á ño̱ó koo ino̱n dána̱ni va̱'a chááón ra̱ kée dión xaa̱n, dá ná kandita ndaa̱ ra̱ xí'ín ña̱ ndaa̱ kándísa yó,
56001014	dá kía̱n ná dá'a ka̱ ni kekuendá ra̱ cuento to̱'ón ni̱ ka̱va̱'a dao ta̱ Judío, ta ná o̱ kékuendá ka̱ ra̱ choon sa'ándá ta̱a ni̱ ke̱xoo no̱ó ña̱ ndaa̱ sa̱'á Ndios.
56001015	Ndidaá vá ña̱'a kúú ña̱'a vii no̱ó na̱ kómí iin nío̱ vii. Tído no̱ó na̱ kómí iin nío̱ yakó xí'ín na̱ ko̱ xi̱ín kándísa Jesús, ndidaá vá ña̱'a kúú ña̱'a yakó noo̱ ná, dá chi̱ ndino'o ña̱ kini nákani ini na̱, ta yakó nda̱'o ña̱xintóni̱ ná.
56001016	Kaá ra̱ ña̱ ná'á rá Ndios, tído xí'ín ña̱ kée ra ná'a̱ ra̱ mií rá ña̱ kúú rá ta̱ to̱'ón, dá chi̱ kúú rá ta̱ ti̱kíni̱, ta kúú rá ta̱a ndeé to̱'on, ta ni lú'u̱ ña̱ va̱'a ko̱ kándéé rá kée ra. 2
56002001	Tído yo'ó, kua'án yo̱'ó ndi̱'i ino̱n dána'o̱n táto̱'on káa rá ió ña̱ ndaa̱ kándísa yó.
56002002	Koo ino̱n dána'o̱n no̱ó ta̱ sa̱va̱'a ña̱ ná kaño'o ini ra̱ no̱ó ña̱'a kée ra, ta ná koo ndísá'ano ini ra̱, ta ná kendísá'ano ra, ná kuita ndaa̱ ra̱ xí'ín ña̱ ndaa̱ kándísa yó, ná ku'u̱ ini ra̱ sa'a̱ dao ka̱ ña̱yuu, ta kueé ni ná koo ini ra̱.
56002003	Dión ta'ani ná koo ini na̱ ñá'a̱ sa̱va̱'a, ná koo ndísá'ano ini na̱. Ná dá'a ni kanoo na kava̱'a na ña̱ to̱'ón, ta ná dá'a ni kakuu na na̱ kátoó ko'o. Ndino'o ña̱ va̱'a ná koo ini na̱ dána'a̱ na̱
56002004	no̱ó na̱ ñá'a̱ kua̱lí, dá ná kati̱'a na koni̱ na̱ yíi̱ ná xí'ín de̱'e kuálí na̱,
56002005	dá ná kaño'o ini na̱ no̱ó ña̱ kée na, dá ná kakuu na iin na̱ ñá'a̱ kéndísá'ano, dá ná kati̱'a na kandaa va̱'a na ve'e na, dá ná koo va̱'a ini na̱, dá ná kaño'o toon na ti̱xi ndá'a̱ yíi̱ ná, dá kía̱n ná dá'a ni ni̱'í ña̱yuu ndí ki̱án ka'a̱n ndava̱'a na sa'a̱ to̱'on Ndios.
56002006	Ta koo ta'ani ino̱n ka'a̱n ni'ínón noo̱ takuáchí yíí ña̱ kía̱n ná koo ini xi̱ kaño'o ini xi̱ no̱ó ña̱ kée xi.
56002007	Ta chikani miíón ña̱ kía̱n keva̱'ón noo̱ ndidaá ña̱'a kéeón, dá ná kati̱'a xi keva̱'a xi. Ta noo̱ dána'o̱n, koo ino̱n dána'a̱ ndaa̱o̱n, ta dána'o̱n xí'ín ña̱ñó'ó,
56002008	ta dána'o̱n xí'ín to̱'on ndaa̱, dá kía̱n ná dá'a ni ni̱'í ña̱yuu ña̱ ka'a̱n ndava̱'a na sa̱'o̱n, dá ná kaka'an no̱ó na̱ xiní u'u̱ ñaá sa̱'á ña̱ ko̱ ní'i̱ ná ndí ki̱án ka'a̱n kini na sa'a̱ yo̱.
56002009	Ta ka'a̱n ni'ínón no̱ó na̱ ñó'o ti̱xi ndá'a̱ iin sato'o ña̱ ná kueídó'o ñaá ná, ta ná ndukú ná ña̱ nata'an ini ra̱. Ná dá'a ni ndane'e yú'u̱ ná noo̱ rá,
56002010	ta ná dá'a ni koo kue'é noo̱ ndá'a̱ ná. Di'a ná kendaa̱ na̱ ndidaá choon tá'a̱nda̱ noo̱ ná, dá kía̱n xí'ín ña̱ kée na, ná chindaya̱'i ña̱yuu ña̱ ndaa̱ sa'a̱ Ndios, na̱ dáka̱ki ñaá.
56002011	Dá chi̱ ni̱ na'a̱ túu Ndios ña̱ mani̱ ni̱ kee na xí'ín ña̱yuu, dá ni'i̱ ndidaá ná ndi kee na ka̱ki na.
56002012	Ta ña̱ mani̱ yó'o kásto̱'on xí'ín yó ña̱ kánian dánkoo yó ndidaá ña̱ kini xí'ín ña̱ kátoó na̱ kúú kuendá ñayuú yó'o kee na. Ta kásto̱'on ta'anian xí'ín yó ña̱ kánian kaño'o inio̱ no̱ó ña̱ kée yó, ta kandei ndísá'ano yó, ta kandei yó kee yó ña̱ kóni̱ Ndios.
56002013	Ki̱'o dión ná kee yó nani ndéi yó ndáti yó ta̱ndeé ini ndato kua'a̱n, chi̱ ndáti yó ndato náye'e̱ noo̱ nandió ko̱o Jesucristo, na̱ kúú Ndios ká'ano, na̱ dáka̱ki ñaá, kasaa̱ na̱.
56002014	Chi̱ ni̱ na̱ki̱'o na mií ná ni̱ xi'i̱ na̱ sa'a̱ yó, dá ni̱ kuu ni̱ taó xóo na yó ti̱xi ndá'a̱ ndidaá ña̱ kini. Ta ni̱ ndu̱vii ná yó, dá ni̱ nduu yó ña̱yuu mií ná, dá ná ndi̱'i ini yo̱ kee yó ña̱ va̱'a.
56002015	Dión koo ino̱n dána'o̱n no̱ó na̱ kúú kuendá Jesús, ta ka'a̱n ni'ínón noo̱ ná. Ta xí'ín choon né'ón koo ino̱n dána̱nón na̱ ko̱ vá'a kée, ta ni iin tó'ón ña̱yuu o̱ sa̱ kónó kenóo na yo̱'ó. 3
56003001	Dándusaa̱ ino̱n na̱ kúú kuendá Jesús ña̱ kánian koo ña̱ñó'ó ná no̱ó ta̱ né'e choon xí'ín ra̱ dándáki ñaá. Ná kueídó'o ñaá ná, ta daá kuití ná kandei nduu na̱ kee na ña̱ va̱'a.
56003002	Ta ná dá'a ni koo ini na̱ ka'a̱n u'u̱ na̱ sa'a̱ ni iin ña̱yuu, ta ná dá'a ni katoó na̱ ta̱ndó'ó. Di'a va̱'a ná koo ini na̱, ta nda'í ná koo ini na̱ xí'ín ndidaá ña̱yuu.
56003003	Dá chi̱ tá sa̱ na'á sa̱ kuu yó ña̱yuu ndeé to̱'on, xí'ín ña̱yuu do̱'ó, ta sa̱ xi̱onoo ndava̱'a yó, ta sa̱ ño'o yó ti̱xi ndá'a̱ ndidaá ña̱ kini sa̱ ka̱toó mií yó xí'ín ña̱ kini sa̱ koni̱ ñíi̱ yo̱. Ta ni̱ sa̱ kuu yó ña̱yuu xíxi ini, xí'ín ña̱yuu u'u̱ ini. Sa̱ ndukú yó ña̱ kía̱n koni u'u̱ ñaá ña̱yuu, ta sa̱ xini u'u̱ tá'an yó xí'ín dao ka̱ na̱.
56003004	Tído iin kuu̱ ni̱ na'a̱ Ndios, na̱ dáka̱ki ñaá, ña̱ va̱'a ini na̱, ta ni̱ na'a̱ na̱ ña̱ kú'u̱ ini na̱ sa'a̱ yo̱,
56003005	dá ni̱ da̱káki ñaá ná. Tído ko̱ ní dákáki na yó sa̱'á ña̱ ni̱ kee yó ña̱ va̱'a. Di'a ni̱ da̱káki na yó chi̱ ni̱ ku'u̱ ini na̱ sa'a̱ yo̱. Chi̱ ni̱ da̱ndóo na kua̱chi yó, dá ni̱ na̱kaki sa̱á yo̱, ta Espíritu ii̱ mií ná kúú na̱ ni̱ ndee sa̱á ñaá,
56003006	chi̱ ni̱ da̱kútí Ndios nío̱ yo̱ xí'ín Espíritu ii̱ mií ná sa̱'á ña̱ ni̱ kee Jesucristo, na̱ dáka̱ki ñaá.
56003007	Dión ni̱ kee na, sa̱'á ño̱ó ni̱ ka̱ndo̱o vii yo̱ noo̱ Ndios sa̱'á ña̱ mani̱ ni̱ kee mií ná sa'a̱ yo̱, dá ná kuu natiin yó no̱ó tatá yo̱ Ndios ña̱ kataki chíchí yó, chi̱ ña̱ yó'o kúú ta̱ndeé iní ió noo̱ yo̱.
56003008	Ndino'o ña̱ ndaa̱ kía̱n ká'i̱n xí'ón, sa̱'á ño̱ó xíka̱i̱ noo̱o̱n ña̱ ndundééón dána'o̱n ñá, dá ná ndi̱'i ini na̱ kándísa Ndios kee na ña̱ va̱'a, chi̱ ña̱ va̱'a nda̱'o kíán, ta chíndeéán ña̱yuu tá ná kee na ña̱.
56003009	Ta ná dá'a ni ndató'ón xí'ín ña̱yuu sa̱'á to̱'on ko̱ chóon, ta o̱ sa̱ ndátó'ón xí'ín ná sa'a̱ ndá ti̱xi ni̱ kii iin rá iin na̱ sá'ano. Ta ná dá'a ni chidáó tá'ón xí'ín ná xí'ín to̱'on, ta o̱ sa̱ dándichi̱ tá'ón xí'ín ná sa'a̱ ley Moisés, dá chi̱ ko̱ ndáya̱'i ña̱ kee yó dión, ta o̱ chíndeé tá'an vaan yó.
56003010	Tá nákaa̱ iin ra̱ sa'ándá tá'an ña̱yuu no̱ó nátaka ndo̱ xaa̱n, dá kía̱n dána̱nón ra̱ iin ta'ándá, uu̱ ta'ándá. Tá ko̱ seídó'o ra ña̱ ká'o̱n, dá kía̱n taó rá ná ko'o̱n ra̱,
56003011	ta kana'ón ña̱ ni̱ kana xoo va ra no̱ó ña̱ ndaa̱, ta sa̱'á kua̱chi kée vá rá ni̱ kedaá xí'ín rá, sa̱'á ño̱ó ni̱ ndo'o ra dión.
56003012	Tá ni̱ ta̱nda'í Artemas o Tíquico ko̱saa̱ ra̱ no̱ó nákaa̱o̱n xaa̱n, dá kía̱n koo ino̱n saa̱o̱n ni̱'o̱n yu'u̱ ndá ñoo Nicópolis, dá chi̱ ni̱ chi̱kaa̱ inii̱ ña̱ ñoó kooi yoo̱ vi̱xi.
56003013	Ta koo ino̱n chindeéón Zenas, tá'a̱n ra̱ ná'á ley, xí'ín Apolos, ta ki̱'ón ña̱'a xínñó'ó rá no̱ó ko'o̱n ra̱ dána'a̱ ra̱, dá kía̱n ni iin ña̱'a ná o̱ kámani̱ noo̱ rá.
56003014	Ta dána'o̱n no̱ó na̱ kúú kuendá yo̱ ña̱ naki̱'o na mií ná kee na ña̱ va̱'a, ta ná chindeé ná na̱ kámani̱ ña̱'a noo̱, dá ná kakuu na iin na̱ kéchóon va̱'a noo̱ Ndios.
56003015	Ndidaá vá na̱ ndéi xí'ín yu'u̱ yó'o ká'a̱n ndisá'án xí'ón. Ta ka'a̱n yo̱'ó ndisá'án xí'ín na̱ kándísa dáó xí'ín yó ndéi xaa̱n, tá'a̱n na̱ kú'u̱ ini sa̱'á ndu'u̱. Ná koo ña̱ mani̱ xí'o Ndios xí'ín iin rá iin ndó. Dión ná koo. PHM - Filemón
57001001	Yu'u̱ kúú Pablo, ta nákaa̱i̱ ve'e ka̱a sa̱'á ña̱ dána'i̱ to̱'on Jesucristo. Ta yu'u̱ xí'ín ñani yo̱ Timoteo ká'a̱n ndu̱ ndisá'án xí'ín míí ní, ñani mani̱ Filemón, chi̱ mií ní kúú na̱ kéchóon dáó xí'ín ndu'u̱,
57001002	ta ká'a̱n ta'ani ndu ndisá'án xí'ín ki̱'o mani̱ yo̱ naní Apia, xí'ín ñani yo̱ Arquipo, na̱ chíndeé tá'an xí'ín yó sa̱'á to̱'on Jesús, ta ká'a̱n ta'ani ndu ndisá'án xí'ín na̱ kúú kuendá Jesús nátaka ve'e ní.
57001003	Ta mií tatá yo̱ Ndios xí'ín sato'o yo̱ Jesucristo ná kee ña̱ mani̱ xí'ín ndo'ó, ta ná ki̱'o na ña̱ koo va̱'a ini ndo̱.
57001004	Ta náki̱'oi ndivé'e noo̱ Ndios, chi̱ daá kuití ndíko̱'on inii̱ mií ní noo̱ ká'i̱n xí'ín ná,
57001005	dá chi̱ kándaa̱ inii̱ ña̱ kóni̱ ní sato'o yo̱ Jesús, ta kándéé ká'ano iní ñaá ní, ta kú'u̱ ta'ani ini ní sa'a̱ ndidaá ña̱yuu Ndios.
57001006	Ta sa̱'á ña̱ iin ni̱ nduu ní xí'ín ndu'u̱ sa̱'á ña̱ kándéé iní ní Jesús, sa̱'á ño̱ó xíka̱ ndu̱ noo̱ Ndios ña̱ kandaa̱ ini ní sa'a̱ ndidaá ña̱ va̱'a ió noo̱ ní sa̱'á ña̱ kúú ní kuendá Cristo Jesús.
57001007	Kádii̱ nda̱'o inii̱, ta ni̱ ndu̱ndeé cháá ka̱ inii̱ tá ni̱ ka̱ndaa̱ inii̱ ña̱ kú'u̱ nda̱'o ini ní sa'a̱ dao ka̱ na̱ kúú kuendá Jesús. Dá chi̱ sa'a̱ mií ní, ñani miíi̱, ni̱ na̱ní'i̱ ini cháá ka̱ ña̱yuu Ndios ta̱ndeé iní.
57001008	Ta sa̱'á ña̱ dión kíán, sa̱'á ño̱ó va̱'ará ió choon ni̱ xi̱'o mií Cristo no̱ói̱ ña̱ ka'andai̱ choon noo̱ ní táto̱'on kánian kee ní,
57001009	tído di'a xíka̱i̱ ña̱ mani̱ noo̱ ní sa̱'á ña̱ kú'u̱ ini sa'a̱ sátá'an yó. Ta yu'u̱ kúú Pablo, na̱ ká'a̱n xí'ín ní, ta kúúí iin na̱ sa̱va̱'a, ta nákaa̱ yu'u̱ ve'e ka̱a sa̱'á ña̱ dána'i̱ sa̱'á to̱'on Jesucristo.
57001010	Xíka̱i̱ ña̱ mani̱ noo̱ ní sa'a̱ Onésimo, chi̱ kúú rá táto̱'on iin de̱'e ni̱ ni̱'í noo̱ nákaa̱i̱ ve'e ka̱a yó'o sa̱'á ña̱ kándéé iní ra̱ Jesús.
57001011	Chi̱ di'a iin ta̱ ko̱ chóon ni̱ sa̱ kuu ra noo̱ ní tá sata̱, tído viti kía̱n kúú rá iin ta̱ ió choon noo̱ mií ní xí'ín noo̱ yú'u̱.
57001012	Ta ko'i̱n chinda'í ra̱ nasaa̱ ra̱ noo̱ ní, tído kóni̱i̱ ña̱ natiin va̱'a ní ra̱, chi̱ táto̱'on ndó'i xí'ín níma̱í, ki̱'o dión ndó'i xí'ín rá.
57001013	Kóni̱i̱ ña̱ koo ra̱ yó'o xí'íín, dá chindeé rá yu'u̱ kuiin ra to̱'on noo̱ mií ní, chi̱ nákaa̱i̱ ve'e ka̱a yó'o sa̱'á ña̱ dána'i̱ to̱'on va̱'a Jesús.
57001014	Tído o̱ kée ta'on yu'u̱ dión, chi̱ ko̱ ñá'a̱ ta'on nachina'í mií ní. Ko̱ kóni̱i̱ kendúsa̱i̱ xí'ín ní kee ní ña̱ mani̱ yó'o, chi̱ kóni̱i̱ ña̱ ná kakuuan táto̱'on ki̱'o kóni̱ mií ní.
57001015	Dá chi̱ ndá ndi kuu ni̱ sonó Ndios ña̱ ni̱ ku̱xoo ra cháá tiempo noo̱ ní, dá viti kía̱n nandió ko̱o ra ko̱saa̱ ra̱ koo chíchí rá xí'ín ní.
57001016	Ta viti natiin va̱'a ní ra̱, chi̱ kúú rá iin ta̱ ndáya̱'i cháá ka̱ o̱ du̱ú iin ra̱ nákaa̱ ti̱xi ndá'a̱ ní, chi̱ viti kúú rá iin ñani mani̱ yo̱. Kúú rá iin ta̱ ndáya̱'i noo̱ yú'u̱, tído ndáya̱'i cháá ka̱ ra̱ noo̱ mií ní sa̱'á ña̱ koni kuáchí tuku ra noo̱ ní, xí'ín sa̱'á ña̱ ni̱ nduu ra iin ñani ní sa̱'á ña̱ kúú rá kuendá sato'o yo̱ Jesús.
57001017	Sa̱'á ño̱ó, tá miía̱n ndaa̱ nákoni ní ña̱ né'e tá'an va̱'a ní xí'ín yu'u̱, dá kía̱n natiin va̱'a ní ra̱, ta kee ní kuendá ña̱ mií yu'u̱ kúú rá.
57001018	Tá ndá ña̱'a ni̱ ya̱'a ra ni̱ kee ra xí'ín ní, o tá tái̱ ra̱ noo̱ ní, dá kía̱n nachi'i nía̱n kuendá yu'u̱.
57001019	Yu'u̱ kúú Pablo, ta xí'ín ndá'a̱ miíi̱ táai to̱'on yó'o ko̱saa̱a̱n noo̱ ní. Yu'u̱ chiya̱'i noo̱ ní, va̱'ará di'a kuu kaai̱ xí'ín ní ña̱ tái̱ ní sa'a̱ mií ní noo̱í.
57001020	Sa̱'á ño̱ó, ñani miíi̱, ió ta̱ndeé iníi̱ xí'ín ní ña̱ kee ní ña̱ mani̱ yó'o sa̱'á ña̱ kúú yó kuendá sato'o yo̱ Jesús, ta ki̱'o ta'ani ní ta̱ndeé iníi̱ sa̱'á ña̱ kúúó ñani kuendá Jesús.
57001021	Ta ni̱ taai tuti yó'o ko̱saa̱ noo̱ ní, chi̱ kándéé ká'ano inii̱ ña̱ kueídó'o ní yu'u̱. Ta sa̱ ná'á váí ña̱ va̱'a cháá ka̱ kee ní no̱ó ña̱ ká'i̱n xí'ín ní.
57001022	Ta kóni̱ ta'anii ña̱ kenduu ndo̱ noo̱ kooi, dá chi̱ kándéé inii̱ ña̱ xi̱nko̱o ña̱ xíka̱ ndo̱ noo̱ Ndios, dá ki̱'o na ña̱ saa̱i̱ noo̱ ndéi ndó xaa̱n.
57001023	Ta ká'a̱n ñani yo̱ Epafras ndisá'án xí'ín ní. Na̱ yó'o kúú na̱ nákaa̱ nduú xí'ín yu'u̱ ve'e ka̱a sa̱'á ña̱ dána'a̱ na̱ sa'a̱ Cristo Jesús.
57001024	Ta ká'a̱n ta'ani Marcos, xí'ín Aristarco, xí'ín Demas, xí'ín Lucas ndisá'án xí'ín ní. Na̱ yó'o ta'ani kúú na̱ chíndeé tá'an xí'ín yu'u̱ noo̱ choon Ndios.
57001025	Ná koo ña̱ mani̱ xí'o sato'o yo̱ Jesucristo xí'ín iin rá iin ndó. Dión ná koo. HEB - Hebreos
58001001	Kua̱'á nda̱'o ta'ándá ni̱ sa̱ ká'a̱n Ndios xí'ín na̱ sá'ano ve'e yó tá sata̱, ta no̱ó kua̱'á nda̱'o ña̱'a ni̱ sa̱ kechóon na profeta na̱ sa̱ kasto̱'on na xí'ín ña̱yuu ñoó.
58001002	Tído tein kuu̱ noo̱ ndi'i yó'o kéchóon na de̱'e mií ná, dá ka'a̱n na̱ xí'ín yó, ta de̱'e na kúú na̱ ni̱ na̱tiin ña̱ kakuu na sato'o noo̱ ndidaá ña̱'a, ta xí'ín ndá'a̱ de̱'e na ni̱ ka̱va̱'a na ndidaá ña̱ ió ñayuú yó'o xí'ín ña̱ ió induú.
58001003	Ta na̱ yó'o kúú na̱ ná'a̱ táto̱'on ki̱'o ndato káa mií Ndios, dá chi̱ táto̱'on ki̱'o kúú mií Ndios, ki̱'o dión ta'ani kúú de̱'e na, iin nóó kúú vá ná. Ta mií ná kúú na̱ xíto ndidaá tá'a̱n ña̱'a xí'ín choon kómí to̱'on na. Tá ni̱ ndi'i ni̱ da̱ndóo na kua̱chi yó, dá ni̱ na̱ko̱o na xoo kuá'a Ndios noo̱ di̱kó ió na̱ dándáki na.
58001004	Ta ndáya̱'i cháá ka̱ na̱ noo̱ ndidaá ángel ndéi induú, ta ni̱ na̱tiin na iin kuu̱ ndáya̱'i cháá ka̱ o̱ du̱ú ángel ñoó.
58001005	Dá chi̱ ko̱ ní ka'a̱n Ndios di'a xí'ín ni iin tó'ón ángel: Yo'ó kúú de̱'e yu'u̱, ta viti ná'i̱ ña̱ kúúí tatóo̱n. Ta ni ko̱ ní ka'a̱n na̱ di'a sa'a̱ ni iin ángel: Yu'u̱ kakuu tatá xi̱, ta mií xí kakuu de̱'e yu'u̱.
58001006	Ta ni̱ ka'a̱n ta'ani Ndios di'a tá kua'a̱n na̱ tanda'á ná iin tó'ón dini̱ de̱'e na kii na ñayuú yó'o: Ná kandaño̱'o ndidaá ángel de̱'i.
58001007	Miía̱n ndaa̱ di'a kaá Ndios ká'a̱n na̱ sa'a̱ ángel: Yu'u̱ kúú na̱ kée ángel kéchóon noo̱í ña̱ kakuu na táto̱'on tachi̱, xí'ín ño'ó ita̱.
58001008	Tído di'a kaá na̱ sa̱'á de̱'e mií ná: Yo'ó kúú Ndios, ta ni iin kuu̱ ta̱'ón o̱ ndí'i noo̱ dándáki yo'ó. Ta kéyíko̱ ndaa̱ yo̱'ó noo̱ dándákón.
58001009	Chi̱ ndíko̱ yo̱'ó iin íchi̱ ndaa̱, ta káñó'ó yo'ó ndidaá ña̱ kini kua'a̱n. Sa̱'á ño̱ó ni̱ ka̱xi Ndios yo̱'ó, na̱ kúú Ndios miíón, ta ni̱ xi̱'o cháá ka̱ na̱ ña̱ dii̱ iní noo̱o̱n o̱ du̱ú dao ka̱ na̱ xínkuáchí dáó xí'ón.
58001010	Ta kaá ta'ani na di'a: Yo'ó, na̱ kúú sato'o noo̱ ndidaá ña̱'a, nda̱ míí sa'a̱ ni̱ ka̱va̱'ón no̱ñó'o̱ yó'o, ta xí'ín ndá'a̱ mííón ni̱ ka̱va̱'a induú.
58001011	Ta ná kasandaá iin kuu̱, ta naá ndí'i vaan, tído yo'ó, daá koo kuií vá yo'ó. Ndidaá tá'a̱n va ña̱'a káa kuyatá iin kuu̱ táto̱'on ki̱'o kúyatá dá'o̱n.
58001012	Ta táto̱'on ki̱'o nátuú ña̱yuu dá'o̱n ndíxi na, ki̱'o dión natuú yo'ó ndidaá ña̱'a káa, ta ná nada̱món ña̱. Tído yo'ó, o̱ náda̱on ta'an voón, daá koo kuií vóón.
58001013	Ta ko̱ ní ka'a̱n Ndios di'a xí'ín ni iin tó'ón ángel: Kako̱o yo'ó xoo kuá'i̱ nda̱ ná nataán ndí'i yu'u̱ ta̱ xiní u'u̱ ñaá ti̱xi sa̱'o̱n.
58001014	Kánian kana'á ndó ña̱ choon kómí ángel kíán ña̱ koni kuáchí ná noo̱ Ndios, ta chínda'á ñaá ná chindeé ná ndidaá na̱ ni̱'í ña̱ ka̱ki na. 2
58002001	Sa̱'á ño̱ó miía̱n ndúsa̱ kánian kandiko̱ toon yó to̱'on ndaa̱ ni̱ seídó'o yó, dá chi̱ tá ko̱ó, dá kía̱n oon ni ví kankuei xoo yó noo̱án.
58002002	Chi̱ miía̱n ndaa̱ ió choon noo̱ ndá'a̱ ley ni̱ xi̱'o ángel noo̱ Moisés, ta ndi ndáa mií vá ña̱yuu ni̱ ya̱'a noo̱án, ta ndi ndáa mií ná ko̱ ní xíin kueídó'o choon sa'ándáa̱n, dá ni̱ ndo'o nío̱ ná sa̱'á kua̱chi ni̱ kee na.
58002003	Ta, ¿ndi koo ví ka̱ki yó no̱ó ña̱ xído̱ ini Ndios tá ná o̱ ta̱ó kuendá yo̱ to̱'on ndáya̱'i cháá ka̱, ña̱ kía̱n ká'a̱n sa'a̱ ndi koo ka̱ki yó? Chi̱ dinñó'ó mií na̱ kúú sato'o yo̱ ni̱ xi̱'o kuendá sa̱'á to̱'on yó'o, ni̱ ndi'i, dá ni̱ ka̱sto̱'on ta'ani ta̱a ni̱ sa̱ xi̱onoo xí'ín ná to̱'on yó'o xí'ín yó.
58002004	Ta mií Ndios ni̱ xi̱'o ta'ani kuendá sa̱'á to̱'on ndato yó'o xí'ín ndá'a̱ ta̱a ni̱ sa̱ xi̱onoo xí'ín Jesús, dá chi̱ ni̱ xi̱'o na ña̱ kía̱n ni̱ ka̱ndeé rá ni̱ kee ra ña̱'a ndato xí'ín ndidaá ka̱ ña̱'a ná'ano no̱ó ña̱yuu, ta ni̱ xi̱'o na ña̱ ni̱ na̱tiin iin rá iin ta̱a yó'o choon ni̱ xi̱'o Espíritu ii̱ táto̱'on ki̱'o kóni̱ mií ná.
58002005	Dá chi̱ ko̱ ní xi̱'o Ndios choon noo̱ ndá'a̱ ángel ña̱ kía̱n dándáki na ñayuú sa̱á ve̱i chí noo̱, ña̱ kía̱n ká'i̱n sa'a̱ xí'ín ndó.
58002006	Dá chi̱ di'a kua'a̱n ña̱ ni̱ taa iin ta̱a noo̱ tuti ii̱ Ndios: ¿Ndí ki̱án kúú ta̱a ndéi ñayuú yó'o ña̱ ñó'o ini ní sa'a̱ rá, tatá Ndios? Ta, ¿ndí ki̱án kúú rá ña̱ ndí'i téí ini ní sa'a̱ rá?
58002007	Ta ni̱ ndee ní ra̱ sa̱ kuu ra iin ra̱ ló'o̱ cháá noo̱ ángel, ta ni̱ xi̱'o ní choon ká'ano noo̱ rá, ta ni̱ xi̱'o ní ña̱ñó'ó noo̱ rá, ta ni̱ chi̱kani ní ra̱ ña̱ dándáki ra ndidaá ña̱'a ni̱ ka̱va̱'a ní,
58002008	ta ni̱ na̱taán ní ndidaá tá'a̱n ña̱'a ti̱i sa'a̱ rá. Chi̱ sa̱'á ña̱ ni̱ na̱taán Ndios ndidaá ña̱'a ti̱i sa'a̱ rá, sa̱'á ño̱ó ko̱ ní kándo̱o ni iin tó'án, ndidaá ña̱ ñó'o ti̱i sa'a̱ rá, tído kándaa̱ ini yo̱ ña̱ o̱ du̱ú ndidaá ña̱'a dándáki ra viti.
58002009	Tído viti kándaa̱ ini yo̱ ña̱ ió iin na̱ ni̱ ndeló'o̱ cháá mií noo̱ ángel, ta na̱ yó'o kúú Jesús, ta ni̱ na̱tiin na choon ká'ano, ta ni̱ na̱tiin ta'ani na ndidaá tá'a̱n ña̱ñó'ó sa̱'á ña̱ ni̱ xi'i̱ na̱ sa'a̱ yo̱. Dá chi̱ sa̱'á ña̱ kóni̱ Ndios kee na ña̱ mani̱ xí'ín yó, sa̱'á ño̱ó ni̱ xi'i̱ Jesús sa'a̱ yo̱.
58002010	Ta mií Ndios kúú na̱ ni̱ ka̱va̱'a ndidaá ña̱'a ñó'o ña̱yuu yó'o, ta no̱ón kúú na̱ xíto ñaá, ta kóni̱ na̱ nakuaka na ña̱yuu mií ná noo̱ ndato náye'e̱ ndaa noo̱ ió na̱. Sa̱'á ño̱ó iin ña̱ va̱'a ni̱ sa̱ kian ña̱ ni̱ da̱xínko̱o va̱'a na Jesús xí'ín ña̱ ni̱ ndo'o na, chi̱ mií ná kúú na̱ dáka̱ki ñaá.
58002011	Dá chi̱ mií Jesús, na̱ ni̱ nde̱vii yó, xí'ín yóó, na̱ ni̱ ndu̱vii, iin tó'ón vá kúú tatá yo̱, sa̱'á ño̱ó ko̱ xíka'an ta'on noo̱ Jesús ká'a̱n na̱ ña̱ kúú yó ñani na̱.
58002012	Dá chi̱ di'a kaá tuti ii̱ Ndios: Ki̱'o yu'u̱ kuendá sa'a̱ mií ní noo̱ ñanii̱ xí'ín ki̱'oi, ta tein ndidaá ña̱yuu kuendá ní keká'ano yu'u̱ mií ní.
58002013	Ta kaá ta'anian: Kandeé ká'ano iníi̱ Ndios. Ta kaá ta'anian: Yó'o íiin xí'ín ndidaá tá'a̱n de̱'e ni̱ xi̱'o Ndios noo̱í.
58002014	Ta de̱'e ni̱ ka̱va̱'a xí'ín ko̱ño xí'ín nii̱ kúú de̱'e ni̱ xi̱'o Ndios noo̱ ná, sa̱'á ño̱ó ni̱ nduu ta'ani mií Jesús ko̱ño xí'ín nii̱, dá ni̱ kuu ni̱ xi'i̱ na̱. Ta ki̱'o dión ni̱ ka̱ndeé ná ni̱ di̱tá ná choon noo̱ ndá'a̱ ña̱ u'u̱, sa̱'á ño̱ó ko̱ó ka̱ choon noo̱ ndá'án ka'áníán ña̱yuu.
58002015	Dión, dá ni̱ ka̱ndeé ná ni̱ taó xóo na yó no̱ó ña̱ yu'óo̱ kuu yo̱, dá chi̱ nda̱ rá ni̱ kaki yó ni̱ ka̱sá'á dándáki ñaá.
58002016	Dá chi̱ miía̱n ndaa̱ kuiti ko̱ ní kíi Jesús chindeé ná ni iin ángel, sa̱va̱'a na̱ kúú na̱ ve'e Abraham ni̱ kii na ni̱ chi̱ndeé ná.
58002017	Sa̱'á ño̱ó miía̱n ndúsa̱ ni̱ nduu na táto̱'on ki̱'o kúú ñani na̱, dá ni̱ xi̱nko̱o na kúú ná duti̱ kúú no̱ó, iin duti̱ ká'ano ini, iin duti̱ íin ndaa̱ noo̱ Ndios, dá ni̱ kuu ni̱ doko̱ ná mií ná, dá ni̱'í ña̱yuu na̱ ña̱ ku'u̱ ká'ano ini Ndios sa̱'á kua̱chi na.
58002018	Ni̱ ndo'o naní nío̱ ná tá ni̱ ka'án ña̱ u'u̱ dátu̱ú ñaáán, sa̱'á ño̱ó kuu va chindeé ná yó tá kéxíxi ña̱ u'u̱ xí'ín yó. 3
58003001	Viti, ñani, ndo'ó na̱ kúú ña̱yuu Ndios, ndo'ó na̱ ni̱ na̱kana Ndios kandei induú, koo ini ndo̱ kande̱'é va̱'a ndó Cristo Jesús, na̱ né'e to̱'on mií Ndios noo̱ yo̱, ta kúú ná duti̱ kúú no̱ó no̱ó ña̱ kándísa iin rá iin yó.
58003002	Ta ni̱ da̱xínko̱o ndi'i na choon ni̱ xi̱'o Ndios noo̱ ná, táto̱'on ki̱'o ni̱ da̱xínko̱o ndi'i Moisés choon ni̱ ni'i̱ ná koni kuáchí ná no̱ó na̱ kúú ve'e Ndios.
58003003	Ta kánian natiin Jesús ña̱ñó'ó ká'ano cháá ka̱ o̱ du̱ú Moisés, dá chi̱ ta̱a káva̱'a ve'e kánian natiin cháá ka̱ ña̱ñó'ó o̱ du̱ú ve'e ni̱ ka̱va̱'a ra.
58003004	Dá chi̱ ió yoo káva̱'a iin rá iin ve'e, dá ndítaan, tído na̱ ni̱ ka̱va̱'a ndidaá tá'a̱n ña̱'a kúú Ndios.
58003005	Miía̱n ndaa̱ kuiti ni̱ sa̱ íin ndaa̱ Moisés noo̱ Ndios tá ni̱ sa̱ xinkuáchí ná no̱ó na̱ ve'e Ndios, ta xí'ín ña̱ ni̱ kee na ni̱ na'a̱ na̱ táto̱'on ki̱'o káa rá ió ña̱ ka'a̱n Ndios chí noo̱.
58003006	Tído Cristo kúú mií de̱'e Ndios, na̱ kánian dándáki ve'e na. Ta ve'e na kúú yóó tá ná kandita toon yó xí'ín ña̱ kándéé iní yo̱ ná nda̱ noo̱ ndi'i kuií, ta ná kadii̱ inío̱ xí'ín ta̱ndeé iní kómí yó.
58003007	Chi̱ di'a kaá Espíritu ii̱ Ndios: Tá ná kueídó'o ndó noo̱ ká'a̱n Ndios kuu̱ víti,
58003008	dá kía̱n o̱ sa̱ kédó'ó ndó mií ndó táto̱'on ni̱ kee na̱ sá'ano ñoo ndo̱ tá ni̱ da̱ta̱'án na̱ Ndios, chi̱ ni̱ xito iní ná Ndios no̱ó ni̱ xi̱onoo na yukú i̱chí ñoó.
58003009	Ta ñoó ni̱ da̱ta̱'án na̱ yu'u̱, ta ni̱ xito iní ná yu'u̱, va̱'ará uu̱ diko toon kuia̱ ni̱ xini na̱ ndidaá tá'a̱n ña̱ ndato ni̱ kee yu'u̱ xí'ín ná.
58003010	Sa̱'á ño̱ó ko̱ ní náta'an inii̱ ni̱ xinii̱ ña̱yuu ñoó, dá ni̱ kaai̱ xí'ín mííí: “Daá kuití vá kéxoo xíká nío̱ ná no̱ó ña̱ kóni̱ yu'u̱, chi̱ ko̱ kóni̱ na̱ kaño'o na íchi̱ yu'u̱.”
58003011	Ta sa̱'á ña̱ ni̱ xido̱ inii̱ ni̱ kee na, sa̱'á ño̱ó ni̱ chi̱kaa̱ inii̱ ña̱ ni iin kuu̱ ta̱'ón o̱ ko̱ní na̱ ndu̱'u na no̱ó ki̱'oi ña̱ nani'i̱ ndée̱ ná, kaá Ndios.
58003012	Sa̱'á ño̱ó kandaa ndo̱ mií ndó, ñani, dá kía̱n ni iin tó'ón ndó ná o̱ kákomí iin nío̱ kini, iin nío̱ káxí, ña̱ kía̱n kedaá xí'ín ndó, dá kexoo xíká ndó noo̱ Ndios ta̱kí.
58003013	Di'a koo ini ndo̱ ka'a̱n ni'ini ndó noo̱ iin rá iin ndó iin rá iin kuu̱ kuu̱. Dá chi̱ ká'a̱n to̱'on ñoó ña̱ kánian kee ndó dión kuu̱ víti, dá kía̱n ná dá'a ni kusaá ini ndo̱ koni ndo̱ to̱'on Ndios kee ña̱ dánda'í ñaá kua̱chi.
58003014	Dá chi̱ ió ta'ani kuendá yo̱ xí'ín Jesucristo tá ná ndiko̱ toon yó ta̱ndeé iní ni̱ na̱tiin yó nda̱ míí sa'a̱.
58003015	Dá chi̱ di'a kaá to̱'on Ndios: Tá ná kueídó'o ndó noo̱ ká'a̱n Ndios kuu̱ víti, dá kía̱n o̱ sa̱ kédó'ó ndó mií ndó táto̱'on ni̱ kee na̱ sá'ano ñoo ndo̱ tá ni̱ da̱ta̱'án na̱ Ndios.
58003016	¿Ndá yoo ni̱ sa̱ kuu na̱ ni̱ seídó'o no̱ó ni̱ ka'a̱n Ndios, ta vati̱ xía̱n daá ni̱ da̱ta̱'án ñaá ná? ¿Á ko̱ ná'á ta'on ndó ña̱ no̱ón kúú ndidaá na̱ ni̱ ka̱nkuei ti̱xi nda'á na̱ ñoo Egipto ni̱ kee Moisés?
58003017	Ta, ¿ndá yoo ni̱ ka̱ryíí Ndios xí'ín ndin uu̱ diko kuia̱ noo̱ kúú yukú i̱chí ñoó? ¿Á ko̱ ná'á ta'on ndó ña̱ no̱ón kúú na̱ ni̱ ya̱'a ni̱ kee kua̱chi, ta ni̱ kue̱i na ni̱ xi'i̱ na̱ yukú i̱chí ñoó?
58003018	Ta, ¿ndá yoo ni̱ chi̱kaa̱ ini Ndios o̱ náchi'i na noo̱ nani'i̱ ndée̱ ná? ¿Á ko̱ ná'á ta'on ndó ña̱ no̱ón kúú na̱ ko̱ ní xíin kueídó'o ñaá?
58003019	Sa̱'á ño̱ó kándaa̱ inio̱ ña̱ ko̱ ní kúu ta'on ndu̱'u na noo̱ nani'i̱ ndée̱ ná sa̱'á ña̱ ko̱ ní kándísa ndaa̱ na̱ Ndios. 4
58004001	Sa̱'á ño̱ó ná kandaa yo̱ mií yó, viti íin ii̱ Ndios xí'ín to̱'on ni̱ xi̱'o na ña̱ kía̱n ki̱'o na ña̱ ndu̱'u yó noo̱ nani'i̱ ndée̱ yo̱, dá chi̱ oon ni ví tu̱ú dao ndo'ó, ta o̱ ko̱ní ndo̱ ndu̱'u ndó ñoó.
58004002	Dá chi̱ táto̱'on ki̱'o ni̱ na̱tiin yó to̱'on va̱'a ña̱ ká'a̱n sa'a̱ Jesús ni̱ kee Ndios, ki̱'o dión ta'ani ni̱ seídó'o ña̱yuu ñoó to̱'on Ndios tá sata̱. Tído ni̱ naá óon va ña̱ ni̱ seídó'o na ña̱, dá chi̱ ko̱ ní kándeé iní na̱ Ndios.
58004003	Tído yóó kúú na̱ kándísa ña̱ ni̱ ka'a̱n Ndios, sa̱'á ño̱ó koni yo̱ ndu̱'u yó nani'i̱ ndée̱ yo̱ noo̱ ió na̱. Tído di'a ni̱ kaa na̱ xí'ín na̱ ko̱ ní kándísa ñaá tá sata̱ ñoó: Ta sa̱'á ña̱ ni̱ xido̱ inii̱ ni̱ kee na, sa̱'á ño̱ó ni̱ chi̱kaa̱ inii̱ ña̱ ni iin kuu̱ ta̱'ón o̱ ko̱ní na̱ ndu̱'u na noo̱ ki̱'oi ña̱ nani'i̱ ndée̱ ná. Dión ni̱ kaa na̱, va̱'ará sa̱ ni̱ da̱xíno ndi'i na ña̱ ni̱ ka̱va̱'a na nda̱ míí sa'a̱ ñayuú yó'o.
58004004	Dá chi̱ di'a kaá ta'ani tuti ii̱ Ndios sa̱'á kuu̱ úsa̱: Kuu̱ úsa̱ ni̱ na̱ní'i̱ ndée̱ Ndios noo̱ ndidaá choon ni̱ kee na.
58004005	Ta kaá ta'ani tuti ii̱ Ndios di'a: O̱ ko̱ní ta'on na ndu̱'u na no̱ó ki̱'oi ña̱ nani'i̱ ndée̱ ná.
58004006	Sa̱'á ño̱ó kándaa̱ inio̱ ña̱ kómani̱ vá ndu̱'u dao ña̱yuu noo̱ nani'i̱ ndée̱ ná, ta ko̱ ní ndu̱'u na̱ ni̱ na̱tiin to̱'on yó'o mií no̱ó sa̱'á ña̱ ko̱ ní seídó'o na choon ni̱ sa'anda Ndios.
58004007	Sa̱'á ño̱ó ká'a̱n tuti ii̱ ña̱ ni̱ saki Ndios iin ka̱ kuu̱, ta kuu̱ ñóó kúú kuu̱ víti. Chi̱ tá ni̱ ya̱'a kua̱'á nda̱'o tiempo, dá ni̱ taa David ña̱ ni̱ ka'a̱n Ndios sa'a̱ kuu̱ yó'o: Tá ná kueídó'o ndó noo̱ ká'a̱n Ndios kuu̱ víti, dá kía̱n o̱ sa̱ kédó'ó ndó mií ndó.
58004008	Dá chi̱ tá ni̱ xi̱'o Josué ña̱ kía̱n ndu̱'u na̱ sá'ano ñoo yo̱ noo̱ nani'i̱ ndée̱ ndisa na, dá kía̱n o̱ ká'a̱n ta'on Ndios sa'a̱ iin ka̱ kuu̱.
58004009	Sa̱'á ño̱ó kándaa̱ inio̱ ña̱ kasandaá iin kuu̱, dá koni ña̱yuu Ndios ndu̱'u na noo̱ miía̱n ndaa̱ kuiti nani'i̱ ndée̱ ná.
58004010	Dá chi̱ na̱ ndu̱'u ñoó, no̱ón kúú na̱ koni nani'i̱ ndée̱ noo̱ ndidaá choon ni̱ kee na, táto̱'on ki̱'o ni̱ na̱ní'i̱ ndée̱ mií Ndios tá ni̱ ndi'i ni̱ ka̱va̱'a na ñayuú yó'o.
58004011	Sa̱'á ño̱ó ná cho'on ini yo̱, dá ná konio̱ ndu̱'ó noo̱ nani'i̱ ndée̱ yo̱, ta ná dá'a ni ki̱'o yó miíá ña̱ kusaá inio̱ táto̱'on ki̱'o ni̱ kee na̱ sá'ano ñoo yo̱, chi̱ ko̱ ní seídó'o na no̱ó ni̱ ka'a̱n Ndios.
58004012	Chi̱ to̱'on takí kúú to̱'on Ndios, ta to̱'on ndakí nda̱'o kíán. Ta dee̱n cháá ka̱ sa'ándáa̱n o̱ du̱ú iin espada sa'ándá ndi nduú xoo. Sa̱'á ño̱ó tá seídó'o yóa̱n, xíno̱a̱n nda̱ ma̱á inio̱, ta sónó ní'inian nío̱ yo̱ xí'ín ña̱xintóni̱ yo̱. Ta sónó ní'ini ta'anian tu̱chi yo̱, ta kásandaáa̱n nda̱ ma̱á noo̱ ñó'o da̱ndiki lásá yo̱. Ta nádátu̱uan ndidaá ña̱ nákani inio̱ xí'ín ndidaá ña̱'a ñó'o ini nío̱ yo̱.
58004013	Ta ni iin tó'ón ta'on ña̱'a ió ñayuú yó'o ko̱ i̱ó de̱'é noo̱ Ndios. Di'a ndidaá tá'a̱n vaan túu noo̱ ná ndé'é ná, ta ndidaá tá'a̱n vaan ndáa vichí noo̱ ná, ta iin kuu̱ nakui̱ta yó naki̱'o yó kuendá noo̱ ná.
58004014	Ta viti ió iin duti̱ kúú no̱ó noo̱ yo̱, ta ni̱ kaa na kua'a̱n nó'o̱ ná noo̱ ió Ndios induú, ta na̱ yó'o kúú Jesús, na̱ kúú de̱'e Ndios. Sa̱'á ño̱ó ná kandita toon yó xí'ín ña̱ ndaa̱ kándísa yó.
58004015	Dá chi̱ viti kómí yó iin duti̱ kúú no̱ó kando'o sa'a̱ yo̱ sa̱'á ña̱ kúú yó ña̱yuu vitá ini no̱ó kua̱chi. Chi̱ ni̱ ka'án ta'ani ña̱ u'u̱ dátu̱ú ñaá, dá ya̱'a na kee na kua̱chi, táto̱'on ki̱'o kéean xí'ín yó, tído ko̱ ní ya̱'a ta'on na kee na ni iin kua̱chi.
58004016	Sa̱'á ño̱ó ná natuu yati yó xí'ín ta̱ndeé iní noo̱ ió Ndios dándáki na, chi̱ nda̱ ñoó xí'o na ña̱ mani̱ noo̱ yo̱, dá ni'i̱ yo̱ ña̱ ku'u̱ ini na̱ sa'a̱ yo̱, ta ni'i̱ ta'ani yó ndée̱ ña̱ kía̱n chindeé ñaá noo̱ iin rá iin ta̱ndó'ó ve̱i noo̱ yo̱. 5
58005001	Dá chi̱ iin rá iin duti̱ kúú no̱ó ni̱ ndukú Ndios tein ña̱yuu mií ná, dá kuiin ra ka'a̱n ni'ini ra sa̱'á ña̱yuu ñoo ra̱ noo̱ Ndios, dá doko̱ rá ña̱'a, ta dákei̱ ra̱ kíti̱ noo̱ Ndios sa̱'á kua̱chi ndidaá na̱ ñoo ra̱.
58005002	Ta xí'o ndeé iní ra̱ sa̱'á na̱ ko̱ kándaa̱ ini ndí ki̱án va̱'a kánian kee na, xí'ín na̱ xíonoo ndava̱'a kée kua̱chi, chi̱ kúú ta'ani ra iin ta̱a vitá ini no̱ó kua̱chi.
58005003	Ta sa̱'á ña̱ vitá ini ra̱, sa̱'á ño̱ó kánian doko̱ rá kíti̱ noo̱ Ndios sa̱'á kua̱chi mií rá, xí'ín sa̱'á kua̱chi ña̱yuu ñoo ra̱.
58005004	Ta ko̱ íin ta'on kuu ka̱xi mií choon yó'o, dá chi̱ sa̱va̱'a na̱ ni̱ kana mií Ndios kúú na̱ kuu kakomí choon yó'o, táto̱'on ni̱ ndo'o Aarón.
58005005	Ta ni Cristo ko̱ ní ka̱xi mií ña̱ natiin na ña̱ñó'ó ña̱ kakuu na duti̱ kúú no̱ó. Ndios vá ni̱ xi̱'o choon yó'o noo̱ ná, dá chi̱ di'a ni̱ kaa na̱ xí'ín ná: Yo'ó kúú de̱'e yu'u̱, ta viti ná'i̱ ña̱ kúúí tatóo̱n.
58005006	Ta kaá ta'ani na iin ka̱ xíán noo̱ tuti ii̱: Daá kuití kakuu yo'ó duti̱, táto̱'on ni̱ sa̱ kuu Melquisedec.
58005007	Tá ni̱ sa̱ kuu Cristo iin ta̱a ñayuú yó'o, dá ni̱ xika̱ na̱ ña̱ mani̱ noo̱ Ndios, ta nda'í ni̱ saki na xí'ín ndutá noo̱ ná noo̱ Ndios, na̱ kándéé di̱tá ñaá no̱ó ña̱ kuu na̱. Ta ni̱ seídó'o Ndios ndidaá ña̱ ni̱ xika̱ na̱ sa̱'á ña̱ ni̱ seídó'o ñaá ná xí'ín ña̱ nda'í ió ini na̱.
58005008	Ta va̱'ará kúú ná de̱'e Ndios, tído tein ña̱ ni̱ ndo'o nío̱ ná ni̱ ka̱ti̱'a na ni̱ seídó'o na ña̱ kóni̱ Ndios.
58005009	Ta sa̱'á ña̱ ni̱ da̱xínko̱o ndi'i na choon ni̱ kii na, sa̱'á ño̱ó ni̱ kasa̱ndaá na̱ kúú ná na̱ dáka̱ki chíchí ñaá, chi̱ dáka̱ki na ndi ndáa mií ña̱yuu seídó'o ñaá.
58005010	Ta mií Ndios ni̱ chi̱kani ñaá kakuu na duti̱ kúú no̱ó táto̱'on ni̱ sa̱ kuu Melquisedec duti̱ tá sa̱ na'á.
58005011	Ió kua̱'á nda̱'o ña̱'a nakani yu'u̱ xí'ín ndó sa̱'á ña̱ yó'o, tído kuáchi̱ nda̱'o nakanii ña̱, dá kandaa̱ ini ndo̱, dá chi̱ oon nda̱'o ini ndo̱.
58005012	Sa̱ di'a kánian kakuu ndó na̱ dána'a̱ noo̱ dao ka̱ na̱, dá chi̱ sa̱ na'á nda̱'o dákuá'a ndó sa'a̱ ña̱ yó'o. Tído di'a xínñó'ó ndó ña̱ dána'a̱ tuku na noo̱ ndo̱ ña̱ ni̱ da̱kuá'a ndó nda̱ míí sa'a̱ sa̱'á to̱'on Ndios. Sa̱'á ño̱ó kúú ndó táto̱'on takuálí leé, chi̱ xínñó'ó ii̱ vá ndó lechí, chi̱ o̱ kúu keí ndó ña̱'a káxí, ña̱ kúú ña̱ ndi̱chí cháá ka̱ sa'a̱ Ndios.
58005013	Ta ndidaá na̱ xí'i sa̱va̱'a lechí ñoó, no̱ón kúú na̱ ko̱ kátóni̱ ini ndí ki̱án va̱'a, ta ndí ki̱án ko̱ vá'a, chi̱ kúú ná táto̱'on takuálí no̱ó ña̱'a Ndios.
58005014	Tído na̱ sa̱ ni̱ chi̱chi, no̱ón kúú na̱ seí ña̱ káxí, ta sa̱'á ña̱ ni̱ sa'ano na xí'ín ña̱ ndaa̱, sa̱'á ño̱ó sa̱ ti̱'a na kandaa̱ ini na̱ ndí ki̱án va̱'a, ta ndí ki̱án ko̱ vá'a. 6
58006001	Ná dá'a ni katuu yó xí'ín sa̱va̱'a ña̱ ni̱ ka̱ndaa̱ ini yo̱ sa̱'á to̱'on ndaa̱ Cristo, chi̱ ña̱ yó'o kúú ña̱ sa̱ ni̱ ka̱ti̱'a yó nda̱ míí sa'a̱. Va̱'a cháá ka̱ ná ndi̱'i ini yo̱ ko'o̱n yo̱ chí noo̱ xí'ín to̱'on na, ta ko̱ kánian nandió kuéi tuku yó dákuá'a yó sa̱'á ña̱ kánian nandikó iní yo̱ sa̱'á ña̱ kini kée yó, o sa̱'á ña̱ kánian kandeé iní yo̱ Ndios.
58006002	Ta ko̱ kánian dákuá'a tuku yó sa'a̱ ndi kee yó kodo̱ ndúta̱ yo̱, xí'ín sa̱'á ña̱ chínóo yó ndá'a̱ yo̱ dini̱ na̱ dákuá'a xí'á, xí'ín sa'a̱ ndi koo nataki na̱ ni̱ xi'i̱, xí'ín sa̱'á ña̱ miía̱n ndaa̱ keyíko̱ Ndios sa'a̱ ndidaá ña̱yuu noo̱ ndi'i.
58006003	Ta ki̱'o dión kee yó tá kóni̱ mií Ndios.
58006004	Dá chi̱ ndi ndáa na̱ sa̱ ni̱ da̱tóo̱n Ndios ña̱xintóni̱, ta sa̱ ni̱ xirndodó ná ña̱ ndato ve̱i noo̱ Ndios, ta sa̱ ió ta'ani kuendá na̱ xí'ín Espíritu ii̱ Ndios,
58006005	ta sa̱ ni̱ xirndodó ná to̱'on va̱'a Ndios, ta sa̱ ni̱ xirndodó ta'ani na táto̱'on ki̱'o dándáki Ndios ñayuú sa̱á ve̱i chí noo̱,
58006006	tído tá ná dánkoo na ña̱ ndaa̱ yó'o, dá kía̱n ni iin tó'ón ka̱ ña̱'a o̱ kúu kee yó xí'ín ná, dá nandió kuéi na nandikó iní na̱ sa̱'á kua̱chi na̱, dá chi̱ kíán táto̱'on ndéi tuku na chírkaa na Cristo, na̱ kúú de̱'e Ndios, ndi̱ka cruz, ta xí'o na ña̱ kedi̱ki ndaa ñaá ña̱yuu.
58006007	Chi̱ kíán táto̱'on ño'ó xítí, ña̱ xí'i va̱'an ta̱kui̱í tá koon dai̱. Ta dao ño'ó xítí, kua̱'á nda̱'o ña̱'a xí'oan no̱ó na̱ ni̱ xiti ñaá, ta ió nda̱'o chooan noo̱ ná. Sa̱'á ño̱ó ndato ka̱ ví kémáni̱ ñaá Ndios.
58006008	Tído ño'ó xítí, tá'a̱n ña̱ xí'o ndino'o ta̱'íón xí'ín ión títí, ño̱ó kúú ñó'o̱ ko̱ chóon, ta ño̱ó kúú ñó'o̱ ndéi ndáti tai̱ chi'an kee Ndios, ta ndátian kei̱ ña̱ iin kuu̱.
58006009	Tído va̱'ará ndátó'ón ndú sa'a̱ ndidaá ña̱ yó'o, na̱ mani̱ miíi̱, tído ná'á káxí vá ndú ña̱ va̱'a cháá ka̱ ndo'o ndo'ó, ta kee ndó ña̱ va̱'a táto̱'on kánian kee ña̱yuu ni̱ da̱káki Ndios.
58006010	Chi̱ kúú ná iin Ndios ndaa̱, sa̱'á ño̱ó o̱ nándodó ta'on na sa'a̱ choon ni̱ kee ndó noo̱ ná, ni sa̱'á ña̱ kú'u̱ ini ndo̱ sa'a̱ dao ka̱ ña̱yuu, chi̱ ni̱ chi̱ndeé ndó ña̱yuu mií ná, ta ndéi ii̱ ndo̱ chíndeé ñaá ndó nda̱ viti.
58006011	Tído kóni̱ ndu'u̱ ña̱ ná kandita toon ii̱ iin rá iin ndó xí'ín ndidaá ña̱ va̱'a kée ndó nda̱ noo̱ ndi'i kuií, dá kía̱n kandaa̱ ini ndo̱ ña̱ miía̱n ndaa̱ natiin ndó ta̱ndeé iní kómí ndó noo̱ Ndios.
58006012	Chi̱ ko̱ kóni̱ ndu̱ ña̱ kandei dúsá oon ndó. Di'a koo ini ndo̱ kee ndó táto̱'on ki̱'o kée ña̱yuu, tá'a̱n na̱ kándéé ká'ano ini Ndios, ta ndáti kueé ñaá ná, chi̱ sa̱'á ña̱ kée na dión, sa̱'á ño̱ó natiin na ña̱ ni̱ kaa Ndios ki̱'o na noo̱ ná.
58006013	Dá chi̱ tá ni̱ xi̱'o Ndios to̱'on na noo̱ Abraham ña̱ kía̱n kemáni̱ ñaá ná, dá ni̱ na̱chi̱na'á ná mií ná, dá chi̱ ko̱ó ka̱ iin ka̱ yo̱ ká'ano cháá ka̱ o̱ du̱ú mií ná,
58006014	ta ni̱ kaa na̱: “Miía̱n ndaa̱ kuiti kemáni̱ nda̱'o yu'u̱ yo̱'ó, ta ndekua'a̱ nda̱'o yu'u̱ tata yo̱'ó.”
58006015	Ta sa̱'á ña̱ ni̱ sa̱ ndati kueé Abraham, sa̱'á ño̱ó ni̱ kasa̱ndaá na̱ ni̱ na̱tiin na ña̱ ni̱ kaa Ndios ki̱'o na noo̱ ná.
58006016	Dá chi̱ miía̱n ndaa̱ kuiti náchina'á ña̱yuu ndéi ña̱yuu yó'o iin yoo ká'ano cháá ka̱ o̱ du̱ú mií ná, dá kéndaa̱ na̱ noo̱ ká'a̱n na̱. Ta ki̱'o dión ndadí ña̱ ni̱ tiin tá'an na sa'a̱.
58006017	Ta kóni̱ Ndios ña̱ kana'á na̱ ni̱ na̱tiin to̱'on ni̱ xi̱'o na ña̱ o̱ nándikó ta'on iní na̱ kee na ña̱ ni̱ ka'a̱n na̱, sa̱'á ño̱ó ni̱ na̱chi̱na'á ná mií ná.
58006018	Ta ni iin tó'ón ña̱yuu o̱ kúu ta'on nada̱on no̱ó uu̱ ña̱'a ni̱ kee Ndios, chi̱ ni̱ xi̱'o na to̱'on na noo̱ yo̱, ta ni̱ na̱chi̱na'á ná mií ná, ta o̱ kúu ta'on ka'a̱n to̱'ón Ndios. Sa̱'á ño̱ó ió iin ta̱ndeé iní ká'ano noo̱ yóó, na̱ ñó'o ti̱xi ndá'a̱ Ndios, chi̱ kándéé iní yo̱ ña̱ ni'i̱ yo̱ ña̱ ni̱ kaa na̱ ki̱'o na noo̱ yo̱.
58006019	Ta ta̱ndeé iní yó'o kía̱n tíin toon nío̱ yo̱ noo̱ Ndios táto̱'on ki̱'o tíin toon ka̱a ve̱e iin barco, dá sá tuu ra ini ta̱ño'o̱. Ta mií ta̱ndeé iní yó'o ndáka yó kua'a̱n yo̱ nda̱ sata̱ dá'o̱n ndadí ini ve'e ño̱'o noo̱ ió Ndios,
58006020	no̱ó ni̱ ku̱'u mií Jesús ni̱ sonó ná íchi̱ noo̱ yo̱, chi̱ iin ni̱ ka̱ndo̱o na kúú duti̱ kúú no̱ó táto̱'on ni̱ sa̱ kuu Melquisedec duti̱ tá sa̱ na'á. 7
58007001	Ta Melquisedec yó'o ni̱ sa̱ kuu rey ñoo naní Salem, ta sa̱ kuu ra duti̱ noo̱ Ndios, na̱ ió induú. Ta kaá tuti ii̱ Ndios ña̱ iin kuu̱ ni̱ sa'a̱n ra̱ ni̱ na̱tiin ra Abraham íchi̱ nda̱ no̱ó ko̱ndii na no̱ó ni̱ sa'a̱n na̱ ni̱ na̱á na̱ xí'ín dao rey, ta ñoó ni̱ kemáni̱ ñaá Melquisedec xí'ín to̱'on ni̱ ka'a̱n ra̱.
58007002	Ta noo̱ mií rá ni̱ xi̱'o Abraham uxi̱ ña̱'a noo̱ iin iin ciento ña̱ ni̱ xi̱o ndaa na̱ no̱ó ni̱ sa'a̱n na̱ ni̱ na̱á ná xí'ín rey ñoó. Ta kuu̱ Melquisedec ñoó kóni̱ kaá “rey kéndaa̱”. Ta mií rá ni̱ sa̱ kuu rey ñoo Salem, ta to̱'on yó'o kóni̱ kaa “rey náchíndei va̱'a ña̱yuu”.
58007003	Ko̱ íin ná'á sa'a̱ tatá ra̱, ni sa'a̱ naná ra̱, ta ni ko̱ íin ná'á ndá yoo ni̱ sa̱ kuu na̱ sá'ano ve'e ra, ta ni ko̱ íin ná'á ndá oon ni̱ kaki ra, ta ni ko̱ íin ná'á ndá oon ni̱ xi'i̱ ra̱. Ta ni̱ sa̱ kuu ra táto̱'on ki̱'o kúú de̱'e Ndios, chi̱ iin ni̱ ka̱ndo̱o ra kúú rá duti̱.
58007004	Taó kuendá mií ndó ña̱ ká'ano nda̱'o choon ni̱ sa̱ ne'e Melquisedec, sa̱'á ño̱ó ni̱ sa'a̱n Abraham, na̱ kúú tatá ñoo yo̱, ni̱ xi̱'o na uxi̱ ña̱'a noo̱ iin iin ciento ña̱'a noo̱ Melquisedec, ña̱ ni̱ ka̱ndeé ná ni̱ xi̱o ndaa na̱ ndá'a̱ dao ka̱ rey tu̱kú ñoó.
58007005	Ta miía̱n ndaa̱ ni̱ ka̱xi Ndios ta̱a tein na̱ ve'e Leví ña̱ kakuu ra duti̱, ña̱ kakomí rá choon ña̱ ki'in ya̱'i ra uxi̱ ña̱'a noo̱ iin iin ciento ña̱'a ní'i̱ na̱ ñoo ra̱ noo̱ choon kée na, táto̱'on ki̱'o sa'ándá ley Ndios choon. Sa̱'á ño̱ó kándaa̱ inio̱ ña̱ kánian ki'in ya̱'i ra noo̱ ñani ra̱, va̱'ará iin tó'ón dáá kúú tatá ra̱, chi̱ na̱ ve'e Abraham kúú ndi ndi'i ra.
58007006	Ta va̱'ará ko̱ ní kíi Melquisedec tein na̱ ve'e Leví, tído ni̱ na̱tiin ra uxi̱ ña̱'a noo̱ iin iin ciento ña̱ ió noo̱ Abraham, ta ni̱ kemáni̱ ta'ani ra Abraham xí'ín to̱'on va̱'a ni̱ ka'a̱n ra̱. Ta Abraham kúú na̱ kánian natiin ña̱ va̱'a ni̱ kaa Ndios ki̱'o na noo̱ ná.
58007007	Ta ná'á yó ña̱ na̱ ló'o̱ kúú na̱ nátiin to̱'on va̱'a kée na̱ ndáya̱'i cháá ka̱.
58007008	Ta kándaa̱ ta'ani inio̱ ña̱ xí'i̱ ta̱ ve'e Leví, tá'a̱n ra̱ kí'in ya̱'i uxi̱ ña̱'a noo̱ iin iin ciento ña̱'a ió no̱ó na̱ ñoo ra̱, tído ká'a̱n to̱'on Ndios sa'a̱ Melquisedec ña̱ ta̱kí ii̱ vá rá.
58007009	Ta sa̱'á ña̱ ni̱ chi̱ya̱'i Abraham uxi̱ ña̱'a noo̱ iin iin ciento ña̱'a ñoó noo̱ Melquisedec, sa̱'á ño̱ó kuu kaa yo̱ ña̱ nda̱ Leví xí'ín ta̱ ve'e ra ni̱ chi̱ya̱'i ta'ani, va̱'ará mií rá kí'in ya̱'i no̱ó na̱ ñoo ra̱.
58007010	Dá chi̱ ñó'o ii̱ vá na̱ ve'e Leví kúú ná nii̱ ini Abraham tá ni̱ na̱ki'in tá'an na xí'ín Melquisedec íchi̱ ñoó.
58007011	Tá kuu koo vii ña̱yuu noo̱ Ndios sa'a̱ choon kée ta̱ duti̱ kuendá Leví, dá kía̱n, ¿ndiva̱'a ni̱ chi̱kani Ndios iin ka̱ duti̱? Ta va̱'ará mií na̱ ve'e Leví ni̱ na̱tiin ley Ndios, tído duti̱ ni̱ na̱chi̱kani Ndios tiempo viti kúú ná táto̱'on ni̱ sa̱ kuu Melquisedec, ta ko̱ ní taó ta'on ñaá ná tein na̱ ve'e Aarón.
58007012	Ta sa̱'á ña̱ ni̱ nda̱ko̱o iin duti̱ sa̱á, sa̱'á ño̱ó miía̱n ndúsa̱ kánian nada̱on ta'ani ley, chi̱ sa̱ díin va kée duti̱ sa̱á yó'o.
58007013	Tá'a̱n duti̱ ká'a̱n ndu̱ sa'a̱, ko̱ ní kíi na tein na̱ ve'e Leví, chi̱ ni̱ kii na tein na̱ ve'e iin ka̱ ña̱yuu, ta ni iin ta'on na̱ ve'e yó'o ko̱ ní sá kuu duti̱ Ndios.
58007014	Dá chi̱ ná'á yó ña̱ ni̱ kii na̱ kúú sato'o yo̱ tein na̱ ve'e Judá, ta ni iin tó'ón na̱ ve'e Judá ko̱ ní chíkani Moisés ña̱ kakuu na duti̱.
58007015	Ta kándaa̱ inio̱ ña̱ dión kíán, dá chi̱ ni̱ nda̱ko̱o iin duti̱ sa̱á, ta kúú ná táto̱'on ni̱ sa̱ kuu Melquisedec.
58007016	Chi̱ ko̱ kúú ná duti̱ sa'a̱ ley, chi̱ kaá ley ña̱ sa̱va̱'a na̱ ve'e Leví kuu kakuu duti̱. Di'a kúú ná duti̱ sa̱'á ña̱ ió choon noo̱ ndá'a̱ ná ña̱ kataki kuií na̱.
58007017	Dá chi̱ di'a kaá tuti ii̱ Ndios sa'a̱ ná: Daá kuití kakuu yo'ó duti̱, táto̱'on ni̱ sa̱ kuu Melquisedec.
58007018	Sa̱'á ño̱ó ni̱ chi̱tuu Ndios ley yatá, chi̱ ko̱ ní kándeéán dáxi̱nko̱oan choon ni̱ sa̱ ne'an, chi̱ ko̱ nda̱kí ta'an vaan,
58007019	chi̱ ko̱ ní kándeé ta'on ley ña̱ dánkoo viián ni iin tó'ón ña̱yuu noo̱ Ndios. Tído viti ni̱ ni'i̱ yo̱ iin ta̱ndeé iní va̱'a cháá ka̱, dá kuu kuyati cháá ka̱ yo̱ noo̱ Ndios.
58007020	Ta dión ni̱ kuu, dá chi̱ ni̱ chi̱na'á Ndios mií ná ña̱ dión koo.
58007021	Tído ko̱ ní kée ta'on Ndios dión tá ni̱ chi̱kata na ta̱ duti̱, ta̱ kúú kuendá Leví. Tído miía̱n ndaa̱ ni̱ chi̱na'á ná mií ná tá ni̱ chi̱kani na iin duti̱ sa̱á, dá chi̱ di'a kaá tuti ii̱ ná: Ni̱ chi̱na'á Ndios mií ná, ta o̱ nándikó ta'on iní na̱ no̱ó to̱'on ni̱ ka'a̱n na̱: “Daá kuití kakuu yo'ó duti̱, táto̱'on ki̱'o ni̱ sa̱ kuu Melquisedec.”
58007022	Ta Jesús kúú na̱ ni̱ ka̱ndo̱o sa'a̱ yo̱ noo̱ Ndios, sa̱'á ño̱ó ni̱ ka̱ndo̱o Ndios kee na ña̱ va̱'a cháá ka̱ xí'ín yó o̱ du̱ú ley ni̱ xi̱'o na noo̱ Moisés.
58007023	Ta kua̱'á nda̱'o ni̱ sa̱ kuu dao ka̱ duti̱ ñoó, dá chi̱ tá ni̱ xi'i̱ iin ra, dá ni̱ na̱kuíi̱n iin ka̱ ra̱.
58007024	Tído Jesús kúú na̱ ni̱ ka̱ndo̱o kakuu kuií duti̱, sa̱'á ño̱ó ko̱ xínñó'ó ka̱ nakuii̱n iin ka̱ duti̱ noo̱ ná.
58007025	Sa̱'á ño̱ó ndá hora kúú mií vá kuu dáka̱ki na ña̱yuu, na̱ nónó natuu yati noo̱ Ndios sa̱'á ña̱ kándéé iní ñaá ná, dá chi̱ daá takí kuií na̱ ió na̱ seí nda'í na̱ sa'a̱ yo̱ noo̱ Ndios.
58007026	Ta iin duti̱ kúú no̱ó kée dión kúú na̱ xínñó'ó yó, chi̱ kúú ná iin na̱ vii, iin na̱ ko̱ó kua̱chi, iin na̱ ko̱ó yáko̱, iin na̱ ko̱ xíonoo íchi̱ na̱ kée kua̱chi, iin na̱ ni̱ chi̱ko̱o dikó cháá ka̱ Ndios nda̱ induú.
58007027	Ta ko̱ xínñó'ó ta'on na kee na táto̱'on ki̱'o kée ta̱ duti̱ kúú no̱ó, chi̱ iin rá iin kuu̱ kuu̱ dóko̱ rá kíti̱ noo̱ Ndios sa̱'á kua̱chi mií rá, ndi'i, dá dóko̱ rá kíti̱ sa̱'á kua̱chi na̱ ñoo ra̱. Tído Jesús, iin tó'ón vá ta'ándá ni̱ doko̱ ná mií ná ni̱ xi'i̱ na̱ sa'a̱ yó, ta daá kuití vá ndáya̱'i ña.
58007028	Ta ley Moisés chíkataan ta̱a, tá'a̱n ra̱ vitá ini no̱ó kua̱chi, kakuu ra duti̱ kúú no̱ó. Tído tá ni̱ ndi'i ni̱ xi̱'o Ndios ley yó'o, dá ni̱ na̱chi̱na'á ná mií ná ña̱ chikani na de̱'e mií ná ña̱ daá kuití vá kakuu na duti̱ kúú no̱ó, chi̱ ni̱ da̱xínko̱o ndi'i na choon Ndios. 8
58008001	Ta viti, to̱'on ndáya̱'i cháá ka̱ kóni̱ yu'u̱ ka'i̱n xí'ín ndó kía̱n kana'á ndó ña̱ ki̱'o dión kée duti̱ kúú no̱ó íin noo̱ yo̱, ta ni̱ na̱ko̱o na xoo kuá'a Ndios, na̱ kúú rey ió dándáki nda̱ induú.
58008002	Ta kéchóon na no̱ó ii̱ cháá ka̱ ini ve'e ño̱'o ndisa íin induú, ña̱ kía̱n ni̱ ka̱va̱'a mií sato'o yo̱ Ndios, ta ko̱ kíán ña̱ ni̱ ka̱va̱'a ndá'a̱ ta̱a.
58008003	Chi̱ ndidaá tá'a̱n ta̱ duti̱ kúú no̱ó ní'i̱ choon ña̱ doko̱ rá ña̱'a noo̱ Ndios, ta chíñó'o̱ ra̱ kíti̱ noo̱ ná. Ta sa̱'á ña̱ kúú Jesús duti̱ íin noo̱ yo̱, sa̱'á ño̱ó kánian doko̱ ta'ani na ña̱'a noo̱ Ndios.
58008004	Tá ni̱ ka̱ndo̱o na ñayuú yó'o, dá kía̱n o̱ kákuu ta'on na duti̱, dá chi̱ sa̱ ndéi va duti̱ dóko̱ rá ña̱'a noo̱ Ndios táto̱'on ki̱'o sa'ándá ley Moisés choon.
58008005	Chi̱ choon kée duti̱ yó'o kúú táto̱'on ko̱nda'i̱ óon va ña̱ kúu induú. Dá chi̱ tá kua'a̱n Moisés kava̱'a na ve'e ño̱'o, dá ni̱ kaa Ndios xí'ín ná: “Miía̱n koo ino̱n kava̱'ón ve'e ño̱'o yu'u̱ táto̱'on ki̱'o káa rá ió ve'e ño̱'o, ña̱ kía̱n ni̱ da̱ná'i̱ noo̱o̱n dini̱ yúku̱ ñoó.”
58008006	Tído choon va̱'a cháá ka̱ kée Jesús viti o̱ du̱ú dao ka̱ duti̱ ñoó, dá chi̱ sa̱'á ña̱ ni̱ ka'a̱n na̱ sa'a̱ yó noo̱ Ndios, sa̱'á ño̱ó ni̱ ka̱ndo̱o Ndios ña̱ kee na iin ña̱'a va̱'a cháá ka̱ xí'ín yó, chi̱ ni̱ xi̱'o na to̱'on na ña̱ ki̱'o na ña̱ va̱'a cháá ka̱ noo̱ yo̱.
58008007	Dá chi̱ tá ní kándeé ley Moisés ña̱ koo vii yo̱ noo̱ Ndios, dá kía̱n ko̱ xínñó'ó ka̱ Ndios kando̱o na kee na iin ña̱'a sa̱á xí'ín yó.
58008008	Ta sa̱'á ña̱ ko̱ náta'an ini Ndios ña̱ kée ley ñoó, sa̱'á ño̱ó di'a ni̱ kaa na̱ xí'ín na̱ ñoo yo̱: Ve̱i iin kuu̱, kaá sato'o yo̱ Ndios, ña̱ kía̱n kando̱oi keei ña̱ sa̱á xí'ín na̱ ñoo Israel, xí'ín na̱ kúú kuendá Judá.
58008009	Ta o̱ kándo̱o ka̱i̱ xí'ín ná táto̱'on ni̱ ka̱ndo̱oi xí'ín na̱ yatá ve'e na tá ni̱ taóí na̱ xí'ín ndá'í ñoo Egipto. Chi̱ ko̱ ní sá ndita ndaa̱ na̱ xí'ín ña̱ ni̱ ka̱ndo̱oi xí'ín ná, sa̱'á ño̱ó ni̱ da̱yáa̱ ndá'í na̱, kaá sato'o yo̱ Ndios.
58008010	Ta viti kía̱n di'a ko'i̱n kando̱oi xí'ín na̱ ñoo Israel ña̱ keei iin ña̱ sa̱á xí'ín ná tá ná kasandaá kuu̱ ni̱ chi̱kaa̱ inii̱, kaá sato'o yo̱ Ndios: Ta nda̱ ma̱á ini ña̱xintóni̱ ná ko'i̱n chikaa̱i̱ leyi̱, ta nda̱ ma̱á ini nío̱ ná ko'i̱n taai ña̱, Ta yu'u̱ kakuu Ndios noo̱ ná, ta mií ná kakuu na̱ ñooi̱.
58008011	Ta ni iin tó'ón ta'on na o̱ kánian dána'a̱ no̱ó na̱ ndéi yati xí'ín ná, ni noo̱ ñani mií ná, ta kaa na̱: “Nandukú ndó sato'o yo̱ Ndios”, dá chi̱ ndidaá tá'a̱n va na kana'á ña̱ yu'u̱ kúú Ndios, nda̱ na̱ kua̱lí cháá ka̱ xí'ín nda̱ na̱ sá'ano cháá ka̱.
58008012	Ta ko'i̱n ki̱'o ká'ano inii̱ sa̱'á kua̱chi na, ta ni iin kuu̱ ta̱'ón o̱ ndíko̱'on inii̱ sa̱'án, xí'ín sa'a̱ iin rá iin ña̱ kini ni̱ sa̱ kee na. Dión kaá tuti ii̱ Ndios.
58008013	Sa̱'á ño̱ó tá kaá Ndios ña̱ kando̱o na kee na iin ña̱ sa̱á xí'ín na̱ ñoo yo̱, dá kía̱n ña̱ ni̱ ka̱ndo̱o na kee na mií no̱ó ni̱ ku̱yatá váán, ta ndidaá ña̱'a kúyatá, ndátian naá váán. 9
58009001	Ta viti, ña̱ ni̱ ka̱ndo̱o Ndios kee na xí'ín na̱ sá'ano ve'e yó tá sata̱ sa'ándáa̱n choon táto̱'on ki̱'o kánian kandaño̱'o yó na̱, ta sa'ándáa̱n choon táto̱'on ki̱'o kánian koo ve'e ño̱'o na̱ no̱ñó'o̱ yó'o.
58009002	Ta di'a káa ve'e ño̱'o na̱: ini ve'e mií no̱ó kúú noo̱ ii̱ cháá, ta ñoó íin iin candilero, ta íin iin mesa noo̱ kándodó pan dóko̱ rá noo̱ Ndios.
58009003	Ta sata̱ dá'o̱n kúú uu̱ tákaa ñoó kúú míí noo̱ ii̱ cháá ka̱.
58009004	Ta ñoó íin iin ña̱'a ni̱ ka̱va̱'a xí'ín oro noo̱ chíñó'o̱ na̱ du̱sa támi sá'a̱n, ta ñoó ta'ani íin iin sato̱ ni̱ na̱kuchi ndino'o oro, ta yiróón dándáki ña̱ ni̱ ka̱ndo̱o Ndios kee na ña̱ va̱'a xí'ín na̱ ñoo yo̱. Ta ñoó nákaa̱ iin ki̱di oro noo̱ ñó'o maná, ña̱ ni̱ xi̱'o Ndios ni̱ seí na̱ ñoo yo̱, ta ñoó ta'ani nákaa̱ vara Aarón, kirá ni̱ nana nóma̱ kuíi̱, ta ñó'o ta'ani yuu̱ dá'ándá noo̱ tándaa choon ni̱ sa'anda Ndios.
58009005	Ta sa̱tá sato̱ ñoó ndíta uu̱ querubín oro ió ndixi̱, ta ño̱ó dándáki ña̱ nákaa̱ Ndios ñoó, ta xí'ín ndixi̱án dáda̱'i ña sa̱tá sato̱ ñoó, noo̱ só'ono ndaa ra̱ nii̱ kíti̱ noo̱ Ndios, dá ku'u̱ ká'ano ini na̱ sa̱'á kua̱chi na̱ ñoo yo̱. Tído ko̱ nónóí ka'i̱n cháá ka̱ sa̱'á ña̱ yó'o xí'ín ndó.
58009006	Dá tá ni̱ xi̱no ndidaá ña̱ yó'o táto̱'on kánian kooan, dá ni̱ ka̱sá'á tóo tóo ko̱ku'u ta̱ duti̱ ve'e mií no̱ó ñoó, dá kechóon ra inia̱n táto̱'on ki̱'o sa'ándá ley choon.
58009007	Tído ve'e kúú uu̱, noo̱ kúú noo̱ ii̱ cháá ka̱ ñoó, sa̱va̱'a iin tó'ón dini̱ míí vá ta̱ duti̱ kúú no̱ó kuu ku̱'u ini ve'e ñoó iin tó'ón kuu̱ noo̱ kuía̱. Ta o̱ kúu ta'on ku̱'u ra tá ko̱ né'e ra nii̱ kua'a̱n ra̱, dá chi̱ nii̱ ñoó dóko̱ rá noo̱ Ndios sa̱'á kua̱chi mií rá xí'ín sa̱'á kua̱chi ni̱ kenaá na̱ ñoo ra̱.
58009008	Ta ña̱ yó'o xí'o Espíritu ii̱ Ndios ña̱ kándaa̱ inio̱ ña̱ o̱ kúu ta'on ku̱'u yó nda̱ no̱ó ii̱ cháá ka̱ xía̱n nani íin ii̱ vá ve'e mií no̱ó ñoó.
58009009	Ta ndidaá ña̱ yó'o xí'o ña̱ kándaa̱ ini yo̱ ndi ndó'o ña̱yuu tiempo viti, dá chi̱ va̱'ará dóko̱ ta̱ duti̱ ña̱'a noo̱ Ndios, ta va̱'ará chíñó'o̱ ra̱ kíti̱ noo̱ ná, tído ko̱ kándo̱o vii ta'on ña̱xintóni̱ ña̱yuu xí'o ña̱'a ñoó, chi̱ kútúú ii̱ vá ini na̱.
58009010	Dá chi̱ sa̱va̱'a ña̱'a ká'a̱n ley yó'o sa'a̱ kía̱n ndi ndáa ña̱'a kuu keí ña̱yuu, xí'ín ña̱ ko'o na, xí'ín sa'a̱ ndi kee na nduvii ná ñíi̱ ná noo̱ Ndios, ta dión ni̱ sa̱ kian nda̱ ni̱ kasa̱ndaá kuu̱ ni̱ ndesa̱á Ndios ndidaá ña̱'a.
58009011	Chi̱ sa̱ ni̱ kixi Cristo, ta mií ná kúú duti̱ kúú no̱ó, ta noo̱ ndá'a̱ míí ná ió ndidaá tá'a̱n ña̱ va̱'a ni̱ ka̱ndo̱o Ndios ki̱'o na noo̱ yo̱. Ta mií ná nákaa̱ xínkuáchí ini ve'e ño̱'o ndáya̱'i cháá ka̱, iin ve'e ño̱'o va̱'a cháá ka̱, tá'a̱n ña̱ ko̱ ní káva̱'a xí'ín ndá'a̱ ta̱a, dá chi̱ o̱ du̱ú ña̱'a ió ñayuú yó'o kíán.
58009012	Ta ko̱ ní ku̱'u Cristo doko̱ ná nii̱ kíti̱, ni ko̱ ní ku̱'u na doko̱ ná nii̱ chikerró noo̱ Ndios ini ve'e ño̱'o na̱. Di'a nii̱ míí vá ná né'e na ni̱ ku̱'u na ni̱ doko̱ ná noo̱ Ndios noo̱ kúú noo̱ ii̱ cháá ka̱, ta iin tó'ón dáá vá ta'ándá ni̱ kee na dión, ta daá kuití vá ndáya̱'i ña. Ta ki̱'o dión ni̱ kee na, ta kúú iin íchi̱ ni̱ ka̱ndo̱o vii yo̱ noo̱ Ndios.
58009013	Chi̱ nii̱ toro, xí'ín nii̱ chivato, xí'ín yaa̱ chikerró, kirí ni̱ chi̱ñó'o̱ ta̱ duti̱ noo̱ Ndios, kúú ña̱ ni̱ so'ono ni'ini ra ñíi̱ ña̱yuu ni̱ ya̱'a ni̱ kee kua̱chi, dá nduvii ñíi̱ ná noo̱ Ndios.
58009014	Tído kándo̱o vii cháá ka̱ yo̱ ni̱ kee nii̱ Cristo, chi̱ xí'ín ndée̱ Espíritu, na̱ ió kuií, ni̱ doko̱ ná mií ná noo̱ Ndios, ta ni iin kua̱chi ko̱ ní sá komí ná. Sa̱'á ño̱ó nii̱ míí ná kándéé nduvii ña̱xintóni̱ yo̱ noo̱ Ndios, dá ná o̱ kée ka̱ yo̱ ña̱ kini kua'a̱n dánaá ñaá, dá koni yo̱ kee yó ña̱ kóni̱ Ndios ta̱kí.
58009015	Sa̱'á ño̱ó ni̱ ka̱ndeé ná ni̱ ka'a̱n na̱ sa'a̱ yo̱ noo̱ Ndios, ta kúú ni̱ ka̱ndo̱o Ndios kee na iin ña̱ sa̱á xí'ín yó. Dá chi̱ sa̱'á ña̱ ni̱ xi'i̱ Jesús sa'a̱ yo̱, sa̱'á ño̱ó ni̱ chi̱ya̱'i na sa̱'á kua̱chi ni̱ kee yó kaá ley ni̱ xi̱'o Ndios. Dión, dá koni ndidaá na̱ ni̱ kana Ndios natiin na ña̱ va̱'a ni̱ kaa Ndios ki̱'o na, ta ña̱ va̱'a yó'o kúú ña̱ kataki chíchí ná.
58009016	Dá chi̱ tá ni̱ ka̱ndo̱o iin ta̱a ki̱'o ra ña̱'a kómí rá noo̱ dao ka̱ ña̱yuu tá ni̱ xi'i̱ ra̱, dá kía̱n tá ni̱ xi'i̱ ra̱, dá kuu natiin na ña̱'a kómí rá.
58009017	Dá chi̱ kuu natiin na ña̱ ni̱ ka̱ndo̱o ra ki̱'o ra noo̱ ná sa̱'á ña̱ ni̱ xi'i̱ ra̱. Tído xía̱n nani takí ra̱, o̱ kúu ta'on natiin na ña̱.
58009018	Tá kua'a̱n Ndios kando̱o na kee na ña̱ va̱'a xí'ín na̱ ñoo yo̱ tá sata̱, dá ni̱ kee ii̱ náa̱n xí'ín nii̱.
58009019	Sa̱'á ño̱ó tá ni̱ ndi'i ni̱ ka'i Moisés ndidaá choon sa'ándá ley no̱ó na̱ sá'ano ñoo yo̱, dá ni̱ ki'in na nii̱ chikerró, xí'ín nii̱ kíti̱, xí'ín ta̱kui̱í, xí'ín kachi̱ kua'á nii̱, xí'ín ndá'a̱ yuku̱ hisopo, dá ni̱ so'ono ndaa na̱ nii̱ ñoó xí'ín yuku̱ yó'o sa̱tá yuu̱ noo̱ káa ley, xí'ín sata̱ ndidaá ña̱yuu ñoó.
58009020	Dá kaá Moisés xí'ín ná: “Nii̱ yó'o dáxi̱nko̱o ña̱ ni̱ ka̱ndo̱o Ndios kee na xí'ín ndo'ó, ña̱ ká'a̱n sa'a̱ choon ni̱ sa'anda na̱ noo̱ yo̱.”
58009021	Ta ni̱ so'ono ndaa ta'ani na nii̱ yó'o ve'e ño̱'o ñoó, xí'ín sata̱ ndidaá nda'á choon kúchóon na inia̱n.
58009022	Ta kaá ley ña̱ xí'ín nii̱ kua̱'á nda̱'o ña̱'a kando̱o vii noo̱ Ndios. Chi̱ tá ná o̱ kuíta̱ nii̱, dá kía̱n o̱ kúu ta'on ku'u̱ ká'ano ini Ndios sa̱'á kua̱chi kée ña̱yuu.
58009023	Dá chi̱ miía̱n ndúsa̱ dión ni̱ kee na tá sata̱, dá ni̱ ka̱ndo̱o vii ndidaá ña̱'a ñoó. Ta ña̱ ni̱ kee na tá sata̱ ñoó kúú ko̱nda'i̱ ña̱ ndaa̱ ió induú. Ta ña̱ ndaa̱ ió induú kía̱n xínñó'ó nii̱ ndáya̱'i cháá ka̱ o̱ du̱ú nii̱ kíti̱.
58009024	Dá chi̱ ko̱ ní ku̱'u ta'on Cristo ini ve'e ño̱'o ni̱ ka̱va̱'a ndá'a̱ ta̱a ñayuú yó'o, dá chi̱ sa̱va̱'a ko̱nda'i̱ óon va ve'e ño̱'o íin induú kúú ve'e ño̱'o ni̱ ka̱va̱'a ndá'a̱ ta̱a no̱ñó'o̱ yó'o. Di'a ni̱ ku̱'u na mií mií noo̱ ió Ndios induú ni̱ doko̱ ná nii̱ míí ná sa'a̱ iin rá iin yó.
58009025	Ta ko̱ ní nándió ko̱o tóo tóo ta'on na doko̱ ná nii̱ ná sa'a̱ yo̱ táto̱'on ki̱'o kée ta̱ duti̱ kúú no̱ó no̱ñó'o̱ yó'o, chi̱ ro̱ón kúú ra̱ kú'u tá noo̱ kuía̱ no̱ó ii̱ cháá ka̱ dóko̱ rá nii̱ kíti̱.
58009026	Dá chi̱ tá dión kánian kee Jesús, dá kía̱n nda̱ míí sa'a̱ ñayuú kánian ndo'o tóo tóo nío̱ ná sa'a̱ yo̱. Tído ko̱ ta̱'ón dión kíán, dá chi̱ tein kuu̱ noo̱ ndi'i yó'o iin tó'ón dini̱ vá ta'ándá ni̱ kii na ni̱ doko̱ ná mií ná ni̱ xi'i̱ na̱ sa'a̱ iin rá iin yó, dá ndoo kua̱chi yó noo̱ Ndios, ta daá kuití vá ndáya̱'i ña̱ ni̱ kee na.
58009027	Ni̱ chi̱kaa̱ ini Ndios ña̱ kía̱n kuu ndidaá ña̱yuu iin tó'ón ta'ándá, dá keyíko̱ sa'a̱ ná.
58009028	Dión ta'ani ni̱ ndo'o Cristo. Iin tó'ón dáá vá ta'ándá ni̱ doko̱ ná mií ná ni̱ xi'i̱ na̱ sa'a̱ iin rá iin yó, dá ni̱ da̱ndóo na kua̱chi kua̱'á nda̱'o ña̱yuu noo̱ Ndios. Ndi'i daá, na'a̱ noo̱ ná ta'ándá kúú uu̱ ñayuú yó'o. Ta o̱ kíi ka̱ na̱ di̱tá ná kua̱chi yó, nda̱á kasaa̱ na̱ dáka̱ki na na̱ ndáti ñaá. 10
58010001	Dá chi̱ ley ni̱ taa Moisés kíán sa̱va̱'a ko̱nda'i̱ óon ña̱ va̱'a ki̱'o Ndios noo̱ yo̱, chi̱ ko̱ kúu ta'an vaan mií mií ña̱ va̱'a ko'o̱n na̱ ki̱'o na noo̱ yo̱. Sa̱'á ño̱ó va̱'ará tá noo̱ kuía̱ tá noo̱ kuía̱ dóko̱ ta̱ duti̱ ña̱'a xí'ín kíti̱ noo̱ Ndios sa̱'á kua̱chi ña̱yuu ve̱i ñoó, o̱ kúu ta'on kando̱o vii ná noo̱ Ndios.
58010002	Dá chi̱ tá ná kandeé ña̱ ni̱ doko̱ ná ñoó dánkoo viián na̱ iin íchi̱ noo̱ Ndios, dá kía̱n ko̱ xínñó'ó ka̱ na̱ ko'o̱n na̱ doko̱ ná ña̱'a noo̱ Ndios, dá chi̱ o̱ kútúú ka̱ ini na̱ sa̱'á kua̱chi na.
58010003	Tído ko̱ ta̱'ón dión kíán, dá chi̱ sa̱'á ña̱ chíñó'o̱ na̱ kíti̱ noo̱ Ndios tá noo̱ kuía̱ tá noo̱ kuía̱, ño̱ó kía̱n kédaá xí'ín ná, dá ñó'o ini na̱ ña̱ kómí ná kua̱chi noo̱ Ndios.
58010004	Chi̱ ko̱ kándeé ta'on nii̱ chikerró xí'ín nii̱ chivato dándóo rá kua̱chi ña̱yuu noo̱ Ndios.
58010005	Sa̱'á ño̱ó, tá ni̱ ku̱'u Jesús ñayuú yó'o, dá ni̱ kaa na̱ xí'ín Ndios: Ko̱ kóni̱ ní ña̱ chiñó'o̱ na̱ kíti̱ noo̱ ní, ta ko̱ kóni̱ ní ña̱ doko̱ ná ña̱'a noo̱ ní. Sa̱'á ño̱ó ni̱ sa'a̱n ní ni̱ ka̱va̱'a ní yikí ko̱ñoi̱.
58010006	Chíñó'o̱ na̱ kíti̱ noo̱ ní, ta satá na̱ nii̱ noo̱ ní sa̱'á kua̱chi na̱, tído ko̱ náta'an ini ní xiní ní ña̱ kée na.
58010007	Dá ni̱ kaai̱ xí'ín ní: “Viti kía̱n ve̱ii keei ña̱ kóni̱ mií ní, tatá Ndios, táto̱'on ki̱'o ká'a̱n tuti ii̱ mií ní sa'a̱ yú'u̱.”
58010008	¿Á ni̱ xini ndo̱'ó? Ña̱ mií no̱ó ni̱ kaa na̱ ká'a̱n di'a: “Ko̱ kóni̱ ní ña̱ chiñó'o̱ ná kíti̱ noo̱ ní, ta ko̱ kóni̱ ní ña̱ doko̱ ná ña̱'a noo̱ ní, ta ni ko̱ kóni̱ ní ña̱ kata na̱ nii̱ noo̱ ní sa̱'á kua̱chi na̱, ta ko̱ náta'an ini ní xiní ní ña̱ yó'o.” Dión kaá na̱, va̱'ará ki̱'o dión sa'ándá ley choon.
58010009	Dá ni̱ kaa ta'ani na: “Viti kía̱n ve̱ii keei ña̱ kóni̱ mií ní, tatá Ndios.” Sa̱'á ño̱ó kándaa̱ inio̱ ña̱ ni̱ sadi Ndios íchi̱ yatá, ta ni̱ chi̱ná'a̱ sa̱á na̱ iin ka̱ íchi̱ noo̱ yo̱.
58010010	Ta sa̱'á ña̱ ni̱ kee Jesús ña̱ kóni̱ Ndios, dá ni̱ kuu ni̱ ndu̱vii yo̱ noo̱ Ndios, chi̱ ni̱ doko̱ ná yikí ko̱ño na̱ sa'a̱ iin rá iin yó, ta iin tó'ón dáá vá ta'ándá ni̱ kee na dión, ta daá kuití vá ndáya̱'i ña̱ ni̱ kee na.
58010011	Ta miía̱n ndaa̱ kíán ña̱ iin rá iin kuu̱ kuu̱ ndíta ta̱ duti̱ xínkuáchí rá ini ve'e ño̱'o, ta tóo tóo chíñó'o̱ ra̱ kíti̱, ta tóo tóo dóko̱ rá ña̱'a noo̱ Ndios sa̱'á kua̱chi na̱ ñoo ra̱. Tído ko̱ kándeé ta'on ña̱'a ñoó dándóoan kua̱chi ña̱yuu noo̱ Ndios.
58010012	Tído Cristo, iin tó'ón dini̱ vá ta'ándá ni̱ doko̱ ná mií ná ni̱ xi'i̱ na̱ sa̱'á kua̱chi ndidaá ña̱yuu, ta daá kuití vá ndáya̱'i ña̱ ni̱ kee na. Ni̱ ndi'i, dá ni̱ na̱ko̱o na xoo kuá'a Ndios.
58010013	Ta ñoó ió na̱ ndáti na nda̱ ná kasandaá kuu̱ nataán Ndios ta̱ xiní u'u̱ ñaá ti̱xi sa'a̱ ná.
58010014	Iin tó'ón dáá vá ta'ándá ni̱ doko̱ Jesús mií ná, ta kúú iin íchi̱ vá ni̱ da̱nkoo ndaa̱ na̱ ña̱yuu ni̱ ndu̱vii ná noo̱ Ndios.
58010015	Ta ña̱ yó'o ta'ani xí'o Espíritu ii̱ Ndios ña̱ kándaa̱ ini yo̱, dá chi̱ dinñó'ó ka̱ kaá na̱ di'a:
58010016	Ki̱'o di'a kando̱oi keei xí'ín na̱ ñoo Israel tá ná kasandaá kuu̱ dáá ñóó, kaá sato'o yo̱ Ndios: Chi̱ ini nío̱ ná ko'i̱n chikaa̱i̱ leyi̱, ta ini ña̱xintóni̱ ná taai ña̱.
58010017	Ta kaá ta'ani na di'a: Ko'i̱n ki̱'o ká'ano inii̱ sa̱'á kua̱chi na̱, ta ni iin kuu̱ ta̱'ón o̱ ndíko̱'on inii̱ sa̱'án, xí'ín sa'a̱ iin rá iin ña̱ kini ni̱ kee na.
58010018	Ta viti, sa̱ ni̱ xi̱'o ká'ano ini na̱ sa̱'á kua̱chi yo̱, sa̱'á ño̱ó ko̱ xínñó'ó ka̱ yo̱ doko̱ yo̱ ña̱'a noo̱ ná sa̱'án.
58010019	Kana'á ndó, ñani miíi̱, ña̱ ió ta̱ndeé iní noo̱ yo̱ ku̱'u yó noo̱ ii̱ cháá ka̱, noo̱ ió mií Ndios sa̱'á nii̱ Jesucristo, kirá ni̱ xita̱ sa'a̱ yo̱.
58010020	Chi̱ ni̱ nono̱ iin íchi̱ sa̱á noo̱ yo̱, iin íchi̱ ta̱kí, dá chi̱ ni̱ nono̱ vá noo̱ tákaa dá'o̱n sadí noo̱ yo̱ ku̱'u yó noo̱ ii̱ cháá ka̱ sa̱'á ña̱ ni̱ doko̱ Jesús yikí ko̱ño na̱ sa'a̱ yo̱.
58010021	Viti kía̱n kómí yó iin duti̱ ndáya̱'i cháá ka̱, na̱ ió dándáki na̱ ve'e Ndios,
58010022	sa̱'á ño̱ó ná natuu yati yó noo̱ Ndios xí'ín iin nío̱ ndaa̱, ta ná kandeé ká'ano ini yo̱ ña̱ natiin va̱'a na yó, chi̱ sa̱'á ña̱ ni̱ ndu̱vii nío̱ yo̱, sa̱'á ño̱ó ko̱ kútúú ka̱ ini yo̱ sa̱'á kua̱chi ni̱ kee yó, ta sa̱ ni̱ ndu̱vii na ñíi̱ yo̱ xí'ín ta̱kui̱í vii.
58010023	Sa̱'á ño̱ó ná kui̱ta toon yó xí'ín ta̱ndeé iní kómí yó, ta ná dá'a ni nakani kuáchi̱ ini yo̱, dá chi̱ iin na̱ ndaa̱ nda̱'o kúú na̱ ni̱ xi̱'o ta̱ndeé iní yó'o noo̱ yo̱.
58010024	Ta ná ka'i ini yo̱ ndi keeá ka'a̱n ni'ini yó noo̱ iin rá iin yó, dá ná ku'u̱ sátá'an ini yo̱ sa'a̱ yo̱, ta ná kee yó ña̱ va̱'a.
58010025	Ta ná dá'a ni koo ini yo̱ dánkoo yó ña̱ nditútí yó kandaño̱'o yó Ndios táto̱'on ki̱'o kée dao ka̱ ña̱yuu. Di'a ná ka'a̱n ni'ini yó noo̱ iin rá iin yó, ví'í ka̱ ví viti, chi̱ kándaa̱ ini yo̱ ña̱ sa̱ kua'a̱n kuyati kuu̱ nandió ko̱o Jesús kasaa̱ na̱.
58010026	Tído tá ná ki̱'o yó miíá ña̱ kaño'o tuku yó ti̱xi ndá'a̱ kua̱chi xía̱n nani sa̱ ná'á yó to̱'on ndaa̱ Ndios, dá kía̱n ko̱ ta̱'ón iin ka̱ ña̱'a kuu doko̱ yo̱ noo̱ Ndios, dá kando̱o vii yo̱ noo̱ ná.
58010027	Sa̱va̱'a ña̱ ndáti yó ni'i̱ yo̱ kúú ña̱ ka'í nda̱'o ndo'o yó tá ná kui̱ta yó keyíko̱ sa'a̱ yo̱ noo̱ Ndios. Ñoó, dá kue̱i yó noo̱ sá'ano ita̱ ñó'o̱, ña̱ kía̱n dánaá ndidaá na̱ xiní xíxi Ndios.
58010028	Ta ndidaá ña̱yuu ko̱ ní xíin kueídó'o ley Moisés, ni lú'u̱ ña̱ mani̱ o̱ kóo sa'a̱ ná xía̱n nani ni̱ sa̱ kui̱ta uu̱ o oni̱ ña̱yuu xí'o to̱'on ña̱ miía̱n ndaa̱ ni̱ ya̱'a na, dá kía̱n ka'ání ñaá ta̱ né'e choon.
58010029	¿Á ko̱ ná'á ta'on ndó ña̱ ka'í ka̱ ví ndo'o na̱ kénóo Jesús, na̱ kúú de̱'e Ndios? Chi̱ kíán táto̱'on ki̱'o séi̱n ni'ini ñaá ná, ta ko̱ nákoni na̱ nii̱ Jesús, kirá ni̱ da̱xínko̱o ña̱ ni̱ ka̱ndo̱o Ndios kee na xí'á, kirá ni̱ ndu̱vii ñaá noo̱ ná, ta yá'a na dár'u'u̱ na̱ Espíritu ii̱, na̱ kée kua̱'á ña̱ mani̱ xí'á.
58010030	Dá chi̱ ná'á va̱'a yó ndá yoo kaá di'a: “No̱ó yu'u̱ ni̱ ya̱'a na, ta mií vá yu'u̱ kúú na̱ ndaka̱ kuendá noo̱ ná”, kaá Ndios, na̱ kúú sato'o yo̱. Ta kaá ta'ani tuti mií ná: “Miía̱n keyíko̱ Ndios, na̱ kúú sato'o yo̱, sa̱'á na̱ ñoo na̱.”
58010031	Nandeé ka̱ vía̱n ka'í ndo'o ña̱yuu kée dión tá ná kue̱i na noo̱ ndá'a̱ Ndios ta̱kí.
58010032	Ndiko̱'on ini ndo̱ táto̱'on ki̱'o ni̱ ndo'o ndó nda̱ míí sa'a̱ tá ni̱ da̱tóo̱n Ndios ña̱xintóni̱ ndo̱ xí'ín ña̱ ndaa̱, chi̱ ni̱ sa̱ ndita ndaa̱ ndo̱ tein ta̱ndó'ó ná'ano ni̱ sa̱ ndo'o ndó.
58010033	Chi̱ ni̱ kenóo kini ña̱yuu ndo̱'ó, ta ni̱ kendava̱'a na xí'ín ndó no̱ó ña̱yuu kuá'a̱, ta dao ka̱ ta'ándá ni̱ xi̱'o ndó mií ndó ña̱ ndo'o dáó nío̱ ndo̱ xí'ín ñani ndo̱.
58010034	Ta ni̱ sa'a̱n ta'ani ndó ni̱ ku'u̱ ini ndo̱ sa'a̱ na̱ ñó'o ve'e ka̱a. Ta ni̱ xi̱'o ndeé iní ndo̱ tá ni̱ xi̱o ndaa ña̱yuu ña̱'a ndó, vati̱ daá ni̱ kadii̱ iní ndo̱, dá chi̱ ná'á ndó ña̱ va̱'a cháá ka̱ ña̱'a natiin ndó chí induú, ta ni iin kuu̱ ta̱'ón o̱ túúán.
58010035	Sa̱'á ño̱ó o̱ sa̱ dánkoo ndó ta̱ndeé iní kómí ndó, dá chi̱ miía̱n ndaa̱ kuiti ká'ano nda̱'o ña̱ va̱'a natiin ndó noo̱ Ndios.
58010036	Ta miía̱n ndúsa̱ kánian ki̱'o ndeé iní ndo̱, dión dá kandeé ndó kee ndó ña̱ kóni̱ Ndios, nda̱ daá ví natiin ndó ña̱ ni̱ kaa na̱ ki̱'o na noo̱ ndo̱.
58010037	Dá chi̱ di'a kaá tuti ii̱ Ndios: Sa̱ yati va kasaa̱ na̱ ni̱ kaai̱ tanda'í saa̱, ta o̱ kue̱é ka̱ na̱.
58010038	Tído na̱ ni̱ ka̱ndo̱o vii noo̱ Ndios sa̱'á ña̱ kándéé iní ñaá ná, no̱ón kúú na̱ kataki chíchí. Tído o̱ náta'an ta'on inii̱ konii̱ ná tá ná dánkoo na ña̱ kándéé iní ná yu'u̱.
58010039	Tído yóó, ko̱ kúú ta'on yó na̱ dánkoo ña̱ kándéé iní yo̱ ná, dá ko'o̱n yo̱ naá yó. Di'a kúú yó na̱ kándéé ká'ano iní ñaá, dá koni yo̱ ka̱ki nío̱ yo̱. 11
58011001	Dá chi̱ ña̱ kándéé iní yo̱ Ndios kóni̱ kaa ña̱ kándéé ká'ano ini yo̱ natiin yó ña̱ ndáti yó ni'i̱ yo̱ noo̱ ná. Ta ná'á káxí yó ña̱ natiin yóa̱n, va̱'ará ko̱ túuan viti.
58011002	Ta sa̱'á ña̱ ni̱ ka̱ndeé iní na̱ sá'ano ñoo yo̱ Ndios, sa̱'á ño̱ó ni̱ na̱ta'an ini Ndios ni̱ xini ñaá ná.
58011003	Ta sa̱'á ña̱ kándéé iní yo̱ Ndios, sa̱'á ño̱ó kándaa̱ ini yo̱ ña̱ xí'ín to̱'on ni̱ kana yú'u̱ mií ná ni̱ ka̱va̱'a na ñayuú yó'o, sa̱'á ño̱ó kándaa̱ inio̱ ña̱ ni̱ ka̱va̱'a na ñayuú ndé'é yó viti xí'ín ña̱'a ko̱ túu.
58011004	Ta sa̱'á ña̱ ni̱ ka̱ndeé iní Abel Ndios, sa̱'á ño̱ó ni̱ doko̱ rá ña̱ va̱'a cháá ka̱ noo̱ ná o̱ du̱ú Caín, sa̱'á ño̱ó kaá tuti ii̱ Ndios ña̱ ni̱ sa̱ kuu ra iin ta̱a ndaa̱, ta kaá ta'anian ña̱ ni̱ na̱ta'an ini Ndios ni̱ xini na̱ ña̱ ni̱ doko̱ rá noo̱ ná. Ta va̱'ará ni̱ xi'i̱ ra̱, tído ña̱'a ni̱ kee ra dána'a̱ ii̱ váán noo̱ yo̱ nda̱ viti.
58011005	Ta sa̱'á ña̱ ni̱ ka̱ndeé iní Enoc Ndios, sa̱'á ño̱ó ni̱ nda̱ñó'ó ní'ini ra ñayuú yó'o, chi̱ ko̱ ní xi'i̱ ta'on ra, chi̱ ko̱ íin ta'on ná'á ndeí kua'a̱n ra̱, dá chi̱ ni̱ na̱ki'in ñaá mií Ndios. Tído tá ko̱ ñá'a̱ naki'in ñaá ná, kaá tuti ii̱ Ndios ña̱ sa̱ na̱ta'an nda̱'o ini na̱ sa̱ xini ñaá ná.
58011006	Dá chi̱ tá ko̱ kándeé iní yo̱ Ndios, dá kía̱n ni iin kuu̱ ta̱'ón o̱ náta'an ini na̱ koni na̱ yó. Dá chi̱ tá kóni̱ yo̱ kane'e tá'an va̱'a yó xí'ín ná, dá kía̱n kánian kandísa ndaa̱ yo̱ ña̱ ió na̱, ta káni ta'anian kandísa yó ña̱ miía̱n ndaa̱ kuiti kemáni̱ ná na̱ nándukú ñaá.
58011007	Ta sa̱'á ña̱ ni̱ ka̱ndeé iní Noé Ndios, sa̱'á ño̱ó ni̱ seídó'o ra ña̱ ni̱ ka̱sto̱'on Ndios xí'ín rá sa̱'á iin ña̱'a ko̱ xi̱ní ra̱ koo, chi̱ ni̱ ndi̱'i ini ra̱ ni̱ ka̱va̱'a ra iin barco no̱ó ni̱ ka̱ki mií rá xí'ín ndidaá na̱ ve'e ra. Ta sa̱'á ña̱ ni̱ ka̱ndeé iní ra̱ Ndios, sa̱'á ño̱ó ni̱ ka̱ndo̱o ndidaá ka̱ ña̱yuu kúú ná ña̱yuu kíni, ta ni̱ xi'i̱ na̱, ta ni̱ ni'i̱ Noé ña̱ ni̱ ka̱ndo̱o va̱'a ra noo̱ Ndios sa̱'á ña̱ ni̱ ka̱ndeé iní ñaá rá.
58011008	Ta sa̱'á ña̱ ni̱ ka̱ndeé iní Abraham Ndios, sa̱'á ño̱ó ni̱ seídó'o ra no̱ó ni̱ ka'a̱n Ndios tá ni̱ kana na ra̱ ña̱ kía̱n ko'o̱n ra̱ natiin ra ñó'o̱, ña̱ ni̱ kaa na̱ ki̱'o na noo̱ rá. Dá ni̱ kee ra kua'a̱n ra̱, va̱'ará ko̱ ná'á rá ndeí saa̱ ra̱.
58011009	Ta sa̱'á ña̱ ni̱ ka̱ndeé iní ra̱ Ndios, sa̱'á ño̱ó ni̱ sa̱ io ra̱ no̱ñó'o̱ ni̱ kaa na̱ ki̱'o na noo̱ rá táto̱'on ki̱'o ió iin ta̱ tu̱kú, dá chi̱ ni̱ sa̱ io ra̱ ve'e ñíi̱ kíti̱, mií rá xí'ín de̱'e ra Isaac, xí'ín de̱'e ñání ra̱ Jacob, tá'a̱n ra̱ ni̱ na̱tiin dáó xí'ín rá to̱'on ni̱ xi̱'o Ndios noo̱ rá.
58011010	Ta ni̱ xi̱'o ndeé iní ra̱, dá chi̱ ni̱ sa̱ ndati ra ni'i̱ rá iin ka̱ va ñoo noo̱ koo ra, ña̱ kía̱n ni̱ chi̱ná'a̱ mií Ndios sa'a̱, ña̱ kía̱n ni̱ na̱taó mií ná, ña̱ kía̱n ni̱ ka̱va̱'a mií ná.
58011011	Ta sa̱'á ña̱ ni̱ ka̱ndeé ta'ani iní Sara Ndios, sa̱'á ño̱ó ni̱ kasa̱ndaáa̱n ñó'o de̱'án, va̱'ará o̱ kúu ta'on kandei de̱'án. Ta va̱'ará iin ñá sá'ano kíán, tído ni̱ ka̱ndeé ii̱ váán ni̱ da̱kákián xi̱, dá chi̱ ni̱ ka̱ndísaán ña̱ iin na̱ ndaa̱ nda̱'o kúú na̱ ni̱ xi̱'o to̱'on noo̱a̱n ña̱ koo de̱'án.
58011012	Ta dión ta'ani Abraham, va̱'ará sa̱ yati kuu ra̱, tído ni̱ kasa̱ndaá ra̱ kúú rá tatá no̱ó kua̱'á nda̱'o ña̱yuu táto̱'on ki̱'o kua'a̱ kúú ti̱ñoo̱, táto̱'on ki̱'o kua'a̱ kúú ño̱tí ndéi yú'u̱ ta̱ño'o̱.
58011013	Ta ndidaá vá ña̱yuu yó'o ni̱ ka̱ndeé iní na̱ Ndios nda̱ no̱ó ni̱ xi'i̱ na̱. Ta ko̱ ní nátiin na ña̱ ni̱ kaa Ndios ki̱'o na, tído ni̱ xini na̱ ña̱ kee na chí noo̱ xí'ín ña̱xintóni̱ ná. Ta ni̱ ka̱ndísa ndaa̱ na̱ ña̱ dión koo, ta ni̱ kadii̱ ini na̱. Ta ni̱ na̱koni na̱ ña̱ na̱ tu̱kú vá kúú ná, na̱ xíonoo ndava̱'a ñayuú yó'o kúú ná.
58011014	Ta sa̱'á ña̱ ni̱ na̱koni na̱ ña̱ kúú ná na̱ tu̱kú ñayuú yó'o, sa̱'á ño̱ó kándaa̱ inio̱ ña̱ iin ka̱ va ñoo ndáti na kakuu ñoo na̱.
58011015	Dá chi̱ tá ní nákani ini na̱ sa'a̱ ñoo na̱, ña̱ ni̱ da̱nkoo na tá ni̱ ka̱nkuei na xíonoo na, dá kía̱n vati̱ ii̱ vá nandió kuéi na no'o̱ na̱, ní kúu.
58011016	Tído iin ka̱ ñoo ndato cháá ka̱ va ni̱ ndi̱'i ini na̱ kandei na, ta ñoo ñoó kúú ñoo nákaa̱ induú. Sa̱'á ño̱ó ko̱ xíka'an ta'on noo̱ Ndios chínaní ná mií ná ña̱ kúú ná Ndios no̱ó ña̱yuu yó'o, dá chi̱ ni̱ kenduu na̱ iin ñoo chí induú noo̱ kandei na.
58011017	Ta sa̱'á ña̱ ni̱ ka̱ndeé iní Abraham Ndios, sa̱'á ño̱ó kua'a̱n ra̱ doko̱ rá de̱'e ra Isaac táto̱'on ni̱ kaa Ndios xí'ín rá, nde̱'á á kándéé ká'ano iní ñaá rá. Ta va̱'ará ndáti ra natiin ra ña̱ ni̱ kaa Ndios ki̱'o na noo̱ rá, tído ni̱ sa̱ io nduu ra̱ chiñó'o̱ ra̱ iin tó'ón dini̱ de̱'e ra,
58011018	chi̱ di'a ni̱ kaa Ndios xí'ín rá: “Xí'ín sa̱va̱'a de̱'ón Isaac kakuu na̱ ve'ón.”
58011019	Tído ni̱ ka̱ndaa̱ ini Abraham ña̱ ió choon noo̱ ndá'a̱ Ndios ña̱ dánátaki na̱ na̱ ni̱ xi'i̱. Ta viti ná keeá kuendá ña̱ ni̱ xi'i̱ va Isaac, ta ni̱ na̱taki va xi ni̱ kee Ndios, chi̱ ko̱ ní sónó ta'on na kuu xi̱.
58011020	Ta sa̱'á ña̱ ni̱ ka̱ndeé iní Isaac Ndios, sa̱'á ño̱ó ni̱ kemáni̱ rá de̱'e ra Jacob xí'ín Esaú xí'ín to̱'on va̱'a, ña̱ ni̱ kaa Ndios kee na xí'ín rá cháá ka̱ chí noo̱.
58011021	Ta sa̱'á ña̱ ni̱ ka̱ndeé iní Jacob Ndios, sa̱'á ño̱ó tá sa̱ yati kuu ra̱ ni̱ kemáni̱ rá ndin nduú de̱'e José xí'ín to̱'on va̱'a. Ni̱ ndi'i, dá xí'ín ndée̱ karrotí ra̱ ni̱ sa̱ tuu ra ni̱ sa̱ íi̱n ra̱, dá ni̱ keká'ano ra Ndios.
58011022	Ta sa̱'á ña̱ ni̱ ka̱ndeé iní José Ndios, sa̱'á ño̱ó tá sa̱ yati kuu ra̱ ni̱ ka̱sto̱'on ra ndi koo kankuei na̱ ñoo Israel Egipto ko'o̱n na̱, ta ni̱ sa'anda ra̱ choon ndi kee na xí'ín lásá ra̱.
58011023	Ta sa̱'á ña̱ ni̱ ka̱ndeé iní na̱ ve'e Moisés Ndios, sa̱'á ño̱ó tá ni̱ kaki ra, dá ni̱ chi̱káa̱ de̱'é ñaá ná oni̱ toon yoo̱, dá chi̱ luu nda̱'o ni̱ sa̱ kaa ra tá ni̱ sa̱ io leé ra̱. Sa̱'á ño̱ó ko̱ ní yu̱'ú ta'on na kui̱o kao na choon ni̱ sa'anda rey Faraón ña̱ kánian kuu ndidaá takuálí yíí.
58011024	Ta sa̱'á ña̱ ni̱ ka̱ndeé iní Moisés Ndios, sa̱'á ño̱ó ko̱ ní xíin ra kananí rá kakuu ra de̱'e no̱ó de̱'e di'í rey Faraón tá ni̱ ku̱yatá rá.
58011025	Di'a ni̱ ndukú rá ndo'o nío̱ rá xí'ín na̱ ñoo ra̱, na̱ kúú ñoo Ndios, ta ko̱ ní xi̱'o ra mií rá koo dii̱ tóo ra tein kua̱chi.
58011026	Dá chi̱ ni̱ na̱kani ini ra̱ ña̱ va̱'a cháá ka̱ kee ra tá ná naki̱'o ra mií rá ndo'o naní nío̱ rá sa'a̱ Cristo, na̱ tanda'á Ndios kii dáka̱ki ñaá, o̱ du̱ú ka̱a̱n kakomí rá ña̱ kui̱ká ió no̱ó na̱ ñoo Egipto, dá chi̱ ndáti ra natiin ra ña̱ ni̱ kaa Ndios ki̱'o na noo̱ rá.
58011027	Ta sa̱'á ña̱ ni̱ ka̱ndeé iní ra̱ Ndios, sa̱'á ño̱ó ni̱ kana ra ñoo Egipto, ta ko̱ ní yu̱'ú ta'on ra, va̱'ará xído̱ nda̱'o ini rey Faraón xiní ñaá rá. Ta ni̱ xi̱'o ndeé iní ra̱, dá chi̱ kée ra táto̱'on xiní ra̱ Ndios, va̱'ará ko̱ kándeé yó koni xí'ín noo̱ yo̱ ná.
58011028	Ta sa̱'á ña̱ ni̱ ka̱ndeé iní ra̱ Ndios, sa̱'á ño̱ó ni̱ chi̱ndú'u̱ rá ña̱ kía̱n keká'ano na̱ Israel víko̱ pascua. Ta tein víko̱ pascua yó'o ni̱ sa'anda ra̱ choon ña̱ ná ke'i na̱ yú'u̱ yé'é ná xí'ín nii̱ borrego, dá ná dá'a ni kuu de̱'e no̱ó na̱ kee ángel né'e choon ña̱ ka'ání de̱'e no̱ó na̱ ñoo Egipto.
58011029	Ta sa̱'á ña̱ ni̱ ka̱ndeé iní na̱ Israel Ndios, sa̱'á ño̱ó ni̱ ya̱'a na no̱ó Ta̱ño'o̱ Kua̱'á táto̱'on yá'a na no̱ñó'o̱ i̱chí. Ta dión ta'ani ni̱ ka'án ta̱ Egipto chika'anda ra̱ táto̱'on ni̱ kee mií ná, tído ni̱ ka̱ndaa ra̱, dá ni̱ xi'i̱ ra̱.
58011030	Ta sa̱'á ña̱ ni̱ ka̱ndeé iní na̱ ñoo Israel Ndios, sa̱'á ño̱ó tein usa̱ kuu̱ ni̱ kao̱ noo na sata̱ náo̱ ñoo Jericó, ta kúú ni̱ ko̱on vaan.
58011031	Ta sa̱'á ña̱ ni̱ ka̱ndeé iní iin ñá'a̱ díkó míí naní Rahab Ndios, sa̱'á ño̱ó ko̱ ní xi'a̱n xí'ín dao ka̱ na̱ ñooa̱n, na̱ ko̱ ní xíin kueídó'o Ndios, chi̱ ni̱ na̱tiin va̱'án ve'án ta̱a Israel, tá'a̱n ra̱ ni̱ sa'a̱n ni̱ na̱ní ñoo Jericó ñoó.
58011032	¿Ndí ki̱án ka'a̱n cháá ka̱i̱ xí'ín ndó sa̱'á ña̱ yó'o? Chi̱ ko̱ nónóí nakani ndi'ii sa̱'á ña̱ ni̱ kee Gedeón, xí'ín sa̱'á ña̱ ni̱ kee Barac, xí'ín sa̱'á ña̱ ni̱ kee Sansón, xí'ín sa̱'á ña̱ ni̱ kee Jefté, xí'ín sa̱'á ña̱ ni̱ kee David, xí'ín sa̱'á ña̱ ni̱ kee Samuel xí'ín sa̱'á ña̱ ni̱ kee dao ka̱ profeta,
58011033	chi̱ sa̱'á ña̱ sa̱ ka̱ndeé iní ra̱ Ndios, sa̱'á ño̱ó sa̱ ka̱ndeé rá sa̱ da̱ndáki ra dao ka̱ ñoo, ta sa̱ kee ra ña̱ ndaa̱, ta sa̱ na̱tiin ra ña̱ ni̱ kaa Ndios ki̱'o na noo̱ rá, ta sa̱ ka̱ndeé rá sa̱ sadi ra̱ yú'u̱ ndika'a,
58011034	ta sa̱ ka̱ndeé rá sa̱ nda'o ra̱ ñó'o̱ dee̱n kéi̱ ita̱, ta sa̱ ka̱ndeé rá sa̱ ka̱ki ra noo̱ espada. Ta va̱'ará ko̱ kuíí ka̱ ndée̱ rá, tído mií Ndios ni̱ xi̱'o ndée̱ rá, sa̱'á ño̱ó sa̱ ní'i̱ rá ndée̱ sa̱ na̱á ra̱ xí'ín dao ka̱ ñoo, ta sa̱ ka̱ndeé rá sa̱ taxí rá ta̱ xiní u'u̱ tá'an xí'ín rá.
58011035	Ta sa̱'á ña̱ ni̱ ka̱ndeé iní dao na̱ ñá'a̱ ni̱ sa̱ ndei sa̱ na'á Ndios, sa̱'á ño̱ó ni̱ na̱taki tá'an na, na̱ ni̱ xi'i̱. Tído dao ka̱ ña̱yuu Ndios ni̱ ndo'o naní nío̱ ná, ta ni̱ xi'i̱ na̱ sa'a̱ Ndios, tído ko̱ ní sa'a̱n na̱ dánkoo na ña̱ kándéé iní na̱ Ndios, dá chi̱ ná'á ná ña̱ nataki na̱ kandei va̱'a cháá ka̱ na̱ kee Ndios.
58011036	Ta dao ka̱ na̱ ni̱ kedi̱ki ndaa ñaá ta̱ kini, ta ni̱ kani ñaá rá xí'ín chirrión, ta dao ka̱ na̱ ni̱ kató rá xí'ín cadena, ta ni̱ sadi ñaá rá ve'e ka̱a.
58011037	Ta dao ka̱ na̱ ni̱ sa'ání rá xí'ín yuu̱, ta dao ka̱ na̱ ni̱ sa'anda dao ra xí'ín espada, ta dao ka̱ na̱ ni̱ xirndodó rá, dá ná ya̱'a na kee na kua̱chi, ta dao ka̱ na̱ ni̱ sa'ání rá xí'ín espada. Ta yó'o yó'o ni̱ xi̱onoo na, ta nda̱ ñíi̱ borrego xí'ín ñíi̱ kíti̱ ni̱ sa̱ ndixi na. Ta ña̱yuu kúnda'í nda̱'o ni̱ sa̱ kuu na, ta sa̱ ndo'o nda̱'o nío̱ ná, ta sa̱ kendava̱'a nda̱'o ña̱yuu xí'ín ná.
58011038	Ta ña̱yuu ndáya̱'i nda̱'o noo̱ Ndios ni̱ sa̱ kuu na̱ yó'o, ta ko̱ kánian ni̱'í ña̱yuu ñayuú yó'o ña̱ kandei na xí'ín ná, ta vati̱ xía̱n daá sa̱ xi̱onoo ndava̱'a na noo̱ kúú ño'ó i̱chí, xí'ín noo̱ kúú yúku̱, xí'ín noo̱ kúú káo̱, xí'ín noo̱ kúú da'o̱.
58011039	Ta ni̱ na̱koni Ndios ndidaá na̱ yó'o sa̱'á ña̱ sa̱ ka̱ndeé iní ñaá ná, tído ko̱ ní nátiin na ña̱ ni̱ kaa Ndios ki̱'o na noo̱ ná,
58011040	dá chi̱ ña̱ va̱'a cháá ka̱ ko'o̱n Ndios ki̱'o na noo̱ ná, ta ni̱ chi̱tuu tóo ña̱ Ndios, chi̱ kóni̱ na̱ ña̱ natiin nduú yo̱ ña̱ dánkoo vii ná yó xí'ín ña̱yuu ñoó. 12
58012001	Dión ví kua'a̱ ni̱ sa̱ kuu ña̱yuu ni̱ sa̱ ka̱ndeé iní Ndios, ta xí'o na kuendá noo̱ yo̱, ta káo̱ noo na yó táto̱'on ki̱'o káo̱ noo ñaá viko̱. Sa̱'á ño̱ó ná taó xóo yó ndidaá tá'a̱n ña̱'a kétéin noo̱ yo̱ xí'ín ndidaá kua̱chi ña̱ sadí noo̱ yo̱, ta ná koo ini yo̱ taxí tá'an yó xí'ín ta̱ndeé iní ko'o̱n yo̱ chí noo̱. Ná dá'a ni katuu yó.
58012002	Ná kande̱'é yó iin tó'ón dini̱ Jesús, dá chi̱ mií ná kúú na̱ ni̱ xi̱'o ña̱ kandeé iní yo̱ ná, ta mií ná dáxi̱nkuei yó nda̱ noo̱ kánian kasandaá yo̱ ña̱ kandeé iní yo̱ ná. Chi̱ sa̱'á ña̱ ná'á ná ña̱ ni'i̱ ná ña̱ kadii̱ iní na̱ tá ná ndi'i, sa̱'á ño̱ó ni̱ xi̱'o na mií ná ni̱ ndo'o nío̱ ná ndi̱ka cruz, ta ko̱ ní sá ne'e na ta̱ndíni ña̱ kíán iin ña̱ ka'an noo̱ kuu na̱ ndi̱ka cruz. Ndi'i daá, dá ni̱ na̱ko̱o na xoo kuá'a Ndios, noo̱ ió na̱ dándáki na.
58012003	Kande̱'é ndó ña̱ ki̱'o dión ni̱ ndo'o Jesús ni̱ kee ña̱yuu kíni xiní u'u̱ ñaá, dá kía̱n ná dá'a ni kuitá ndo̱, ta ná dá'a ni ndi̱ko ndó tá ndo'o nío̱ ndo̱.
58012004	Dá chi̱ va̱'ará ndó'o nío̱ ndo̱ sa̱'á ña̱ ko̱ xi̱ín ndo̱ kee ndó kua̱chi, tído ko̱ ñá'a̱ ta'on ka'ání ná ndo̱'ó táto̱'on ni̱ kee na xí'ín Jesús.
58012005	¿Á sa̱ ni̱ na̱ndodó va ndó ña̱ ká'a̱n ni'ini tuti ii̱ Ndios noo̱ yo̱? Ta táto̱'on ká'a̱n ni'ini iin tatá no̱ó de̱'e ra, ki̱'o dión ká'a̱n ni'inian noo̱ yo̱, dá chi̱ kaáa̱n: De̱'e ló'o̱ miíi̱, o̱ sa̱ kú'ichi̱ ino̱n tá ndéndaa̱ ñaá sato'o yo̱ Ndios, ta ná dá'a ni kutúú ino̱n tá dána̱ni na yo̱'ó,
58012006	dá chi̱ ndidaá na̱ kú'u̱ ini sato'o yo̱ Ndios sa'a̱, ndéndaa̱ ñaá ná, ta dándó'o na nío̱ ndidaá na̱ ni̱ na̱tiin ña̱ kakuu na de̱'e na.
58012007	Sa̱'á ño̱ó ki̱'o ndeé iní ndo̱ tá ndéndaa̱ ñaá Ndios, dá chi̱ ki̱'o dión kée na xí'ín ndó sa̱'á ña̱ kúú ndó de̱'e mií ná. Dá chi̱, ¿ndi káa iin de̱'e ko̱ ndéndaa̱ ñaá tatá ra?
58012008	Tído tá ko̱ ndéndaa̱ Ndios ndo̱'ó táto̱'on ki̱'o ndéndaa̱ na̱ dao ka̱ de̱'e na, dá kía̱n ko̱ kúú ta'on ndó de̱'e na, de̱'e nda'í va kúú ndó.
58012009	Dión ni̱ ndo'o yó xí'ín tatá yo̱ ñayuú yó'o tá ni̱ sa̱ kuu yó takuálí, ni̱ ndendaa̱ na̱ yó, ta ni̱ sa̱ io ña̱ñó'ó yó noo̱ ná. Sa̱'á ño̱ó, ¿á ko̱ ná'á ta'on ndó ña̱ kánian ndi̱'i cháá ka̱ ini yo̱ kueídó'o yó tatá yo̱ Ndios, na̱ ió induú, dá ná konio̱ kataki chíchí yó?
58012010	Tatá yo̱ ñayuú yó'o ni̱ ndendaa̱ ra̱ yó cháá tiempo táto̱'on ki̱'o ni̱ ka'án mií rá. Tído tatá yo̱ Ndios kúú na̱ ndéndaa̱ na̱ yó, dá keva̱'a yó noo̱ ná, dá kati̱'a yó koo vii yo̱ noo̱ ná táto̱'on vii mií ná.
58012011	Ta ko̱ íin ta'on náta'an ini tá ndéndaa̱ ñaá tatá xi̱, di'a tá'u'u̱ ini xi̱ tá ndó'o xi dión. Tído ña̱ va̱'a mií vá xí kíán, dá chi̱ cháá ka̱ chí noo̱ kasandaá xi̱ koo va̱'a ini xi̱, ta kati̱'a xi kakuu xi ña̱yuu kendísá'ano sa̱'á ña̱ ni̱ ndo'o nío̱ xí.
58012012	Ta viti ndane'e ndó ndá'a̱ ndo̱ xí'ín ndée̱, ta ná chikata ndakí ndo̱ kondo̱ ndo̱. Ná dá'a ni ndi̱ko ndó.
58012013	Ná konó ndó iin íchi̱ ndaa̱ noo̱ kaka ndó, dá kía̱n ná dá'a ni natani̱ cháá ka̱ sa'a̱ ndo̱, ña̱ ni̱ xió kodo̱, dá kía̱n ná nda'aan.
58012014	Ta koo ini ndo̱ kandei va̱'a ndó xí'ín ndidaá ña̱yuu, ta koo ini ndo̱ koo vii ndo̱ noo̱ Ndios, dá chi̱ na̱ ko̱ kée dión, ni iin kuu̱ ta̱'ón o̱ ko̱ní na̱ sato'o yo̱ Ndios.
58012015	Koo ini ndo̱ kandaa tá'an ndó, dá kía̱n ni iin ndó ná o̱ kána xoo no̱ó ña̱ mani̱ ni̱ kee Ndios sa'a̱ ndo̱. Chi̱ oon ni ví kakuu iin káa mií ndó táto̱'on iin yo̱'o ova̱, dá dátu̱ú ndó dao ka̱ ndo̱, dá kasá'á ndi̱ko dao ka̱ na̱ kee ndó.
58012016	Ta kaon koo ndó, dá ná dá'a ni kee iin káa ndo'ó kua̱chi xí'ín na̱ ko̱ kúú ñadi'í ndo̱ o yíi̱ ndo̱. Ta ná dá'a ni kenóo ndó ña̱'a Ndios táto̱'on ki̱'o ni̱ kee Esaú, dá chi̱ sa'a̱ iin ko'o̱ ndéi̱ ni̱ da̱on tá'an ra ña̱ kánian natiin ra sa̱'á ña̱ kúú rá de̱'e no̱ó.
58012017	Ta sa̱ ná'á vá mií ndó ña̱ tá ni̱ ndi'i daá, dá ni̱ ka̱sá'á nda'í sáki ra xíka̱ ra̱ ta'i̱ rá noo̱ tatá ra̱, ña̱ kía̱n ve̱i noo̱ Ndios sa̱'á ña̱ kúú rá de̱'e no̱ó, tído ko̱ ní kándeé ta'on ra natiin ra ña̱, ta ko̱ ní kúu ta'on nada̱on ra ña̱ ni̱ kee ra, va̱'ará ni̱ saki ra xí'ín ndirá noo̱ rá.
58012018	Ta ko̱ ní kasandaá ndo̱ noo̱ íin iin yúku̱, ña̱ kía̱n kuu dáko'o̱n ndá'a̱ ndo̱ táto̱'on ni̱ ndo'o na̱ sá'ano ve'e yó tá sata̱, chi̱ tá ni̱ saa̱ na̱ noo̱ íin yúku̱ ñoó, de̱én nda̱'o kéi̱ ita̱a̱n, íin naá nda̱'o noo̱ íian, ta ño'o̱ma̱ tóón ndúchí ni̱ na̱ka̱'ani dini̱án, ta ní'i xído̱ oon kána tachi̱ dée̱n ñoó.
58012019	Tá ni̱ seídó'o na̱ sá'ano ve'e yó ña̱ ni̱'i nda̱'o ni̱ tuu trompeta, ña̱ ni̱'i nda̱'o ni̱ ka'a̱n tachi̱ Ndios, dá ni̱ seí nda'í ña̱yuu ñoó ña̱ ná dá'a ka̱ ni ka'a̱n na̱,
58012020	dá chi̱ ni̱ yu̱'ú nda̱'o na tá ni̱ seídó'o na choon ni̱ ta'a̱nda̱ noo̱ ná, chi̱ ni̱ ka'a̱n ña̱ ni mií ná, ta ni iin tó'ón kíti̱ ndáka na o̱ kúu kako̱'on yúku̱ ñoó, dá chi̱ tá ko̱ó, dá kánian kuu na̱ xí'ín yuu̱, o xí'ín iin yúchi̱.
58012021	Ta sa̱'á ña̱ xíxi nda̱'o kúu ña̱ ni̱ xini na̱, sa̱'á ño̱ó ni̱ kaa Moisés: “Ndéi̱ ni̱no oon ví yu'u̱ ña̱ yu'íi̱”, kaá ra̱.
58012022	Tído ndo'ó, sa̱ ni̱ ku̱yati ndó noo̱ íin yúku̱ Sion noo̱ nákaa̱ ñoo Ndios ta̱kí, ña̱ kúú ñoo Jerusalén nákaa̱ induú, noo̱ ndéi kua̱'á nda̱'o mil ángel.
58012023	Ta ñoó kúú noo̱ ndítútí ndi'i na̱ mií no̱ó ni̱ kana Ndios, ta kándodó kuu̱ ná induú. Ta ñoó ió mií Ndios, na̱ kéyíko̱ ndaa̱ sa'a̱ ndidaá tá'a̱n ña̱yuu. Ta ñoó ndéi ta'ani nío̱ na̱ ni̱ ka̱ndo̱o vii noo̱ Ndios, chi̱ ni̱ ni'i̱ ná ña̱ kakuu na táto̱'on ki̱'o kóni̱ Ndios.
58012024	Ta sa̱ ni̱ ku̱yati ta'ani ndó noo̱ Jesús, na̱ ni̱ ka'a̱n sa'a̱ yo̱ noo̱ Ndios, dá ni̱ ka̱ndo̱o na kee na iin ña̱ sa̱á xí'ín yó. Ta ió ta'ani kuendá ndo̱ xí'ín nii̱ ná, kirá ni̱ xita̱ sa'a̱ ndo̱. Ta nii̱ va̱'a cháá ka̱ kúú rá o̱ du̱ú nii̱ Abel, chi̱ ko̱ xíka̱ ya̱'i ra sa̱'á kua̱chi táto̱'on ni̱ kee nii̱ Abel.
58012025	Ta ná dá'a ni kedó'ó ndó mií ndó noo̱ ká'a̱n Ndios. Dá chi̱ ko̱ ní ka̱ki ta'on na̱ sá'ano ñoo yo̱ sa̱'á ña̱ ni̱ kedó'ó ná mií ná no̱ó ni̱ ka'a̱n Ndios no̱ñó'o̱ yó'o. Ta ví'í ka̱ ví ndo'o yó tá ná kedó'ó yó mií yó noo̱ ká'a̱n Ndios nda̱ induú.
58012026	Ta xí'ín to̱'on ni̱ ka'a̱n mií ná ni̱ da̱kídi ni'ini na sa̱va̱'a no̱ñó'o̱ yó'o tá sata̱, tído viti kaá na̱ di'a: “Ko'o̱n tukui keei dión, tído o̱ du̱ú no̱ñó'o̱ yó'o oon ni ko'i̱n dákídi ni'inii, nda̱ induú dákídi ni'ini ta'anii.”
58012027	Ta sa̱'á ña̱ ni̱ kaa na̱ “ko'o̱n tukui keei dión”, sa̱'á ño̱ó kándaa̱ inio̱ ña̱ ko'o̱n na̱ di̱tá ná ndidaá ña̱ kuu kidi ni'ini, ña̱ ni̱ ka̱va̱'a na ñayuú yó'o, dá kando̱o ndidaá ña̱ o̱ kúu kidi ni'ini.
58012028	Ta viti, sa̱'á ña̱ ni̱ ni'i̱ yo̱ noo̱ Ndios iin ñayuú sa̱á noo̱ dándáki na, ña̱ kía̱n ni iin kuu̱ o̱ kídi ni'ini, sa̱'á ño̱ó daá kuití ná naki̱'o yó ndivé'e noo̱ Ndios. Ta ki̱'o dión ná koni kuáchí yó noo̱ ná, ta ná kayu̱'ú ni'ini yó na̱, ta ná koo ña̱ñó'ó yó noo̱ ná, dá ná nata'an ini na̱ koni na̱ yó.
58012029	Dá chi̱ táto̱'on ki̱'o kúú ño'ó ita̱ chíñó'o̱ ndidaá ña̱'a, ki̱'o dión kúú tatá yo̱ Ndios. 13
58013001	O̱ sa̱ kóo ini ndo̱ dánkoo ndó ña̱ kú'u̱ sátá'an ini ndo̱ sa'a̱ ndo̱.
58013002	Ta ná dá'a ni nandodó ndo̱ natiin va̱'a ndó ndi ndáa mií ña̱yuu tá ni̱ ka̱sáa̱ na̱ ve'e ndó, dá chi̱ sa̱'á ña̱ ni̱ na̱tiin va̱'a ñaá dao ña̱yuu, sa̱'á ño̱ó ni̱ na̱tiin na ángel ni̱ kii noo̱ Ndios ni̱ saa̱ ve'e na, va̱'ará ko̱ ní kándaa̱ ini na̱ ndá yoo kúú ná.
58013003	Ta koo ini ndo̱ ndiko̱'on ini ndo̱ sa̱'á na̱ ñó'o ve'e ka̱a, ta kee ndó kuendá ña̱ nákaa̱ nduú ndo̱ xí'ín ná. Ta dión ta'ani kando'o ndó xí'ín na̱ kéndava̱'a ña̱yuu xí'ín, ta kee ndó kuendá ña̱ ñíi̱ mií ndó kéndava̱'a na xí'ín.
58013004	Ta kana'á ndó ña̱ iin ña̱ va̱'a kíán ña̱ tánda'a̱ ña̱yuu. Ta iin ña̱ vii kíán ña̱ kídi̱ ta̱a xí'ín ñadi'í ra̱. Tído ndidaá ña̱yuu kídi̱ xí'ín na̱ ko̱ kúú ñadi'í na̱ o yíi̱ ná, xí'ín na̱ kée dao ka̱ kua̱chi ka'an noo̱ xí'ín ñíi̱ ná, no̱ón kúú na̱ miía̱n ndaa̱ kuiti ndo'o nío̱ ná kee Ndios.
58013005	Ta o̱ sa̱ kátoó téí ndo̱ ña̱ kui̱ká, kua'án ndo̱ kadii̱ iní ndo̱ xí'ín ña̱'a sa̱ ió noo̱ ndo̱, dá chi̱ di'a ni̱ kaa mií Ndios: “Ni iin kuu̱ ta̱'ón o̱ dáyaa̱ ndá'í yo̱'ó, ta ni kuu̱ ta̱'ón o̱ dánkoo ndava̱'i yo̱'ó.”
58013006	Sa̱'á ño̱ó kuu kaa yo̱ di'a xí'ín ta̱ndeé iní: Miía̱n ndaa̱ kuiti sato'o yo̱ Ndios kúú na̱ chíndeé ñaá, sa̱'á ño̱ó ni ko̱ yu̱'íi̱ xiníi̱ ndi ndáa mií vá ña̱'a ná kee ta̱a ñayuú yó'o xí'íín.
58013007	Daá kuití ndiko̱'on ini ndo̱ na̱ ni̱ da̱ná'a̱ noo̱ ndo̱, chi̱ mií ná ni̱ da̱ná'a̱ to̱'on Ndios noo̱ ndo̱. Ta ndiko̱'on va̱'a ini ndo̱ ña̱ kua̱'á nda̱'o ña̱ va̱'a ni̱ kana no̱ó ña̱ sa̱ kee na, ta kandeé iní ndo̱ Ndios táto̱'on sa̱ ka̱ndeé iní ñaá ná.
58013008	Táto̱'on ki̱'o kúú Jesucristo koni, ki̱'o dión kúú ná viti, ta ki̱'o dión kuií va kakuu na.
58013009	Ná dá'a ni koo ini ndo̱ ndiko̱ ndo̱ ña̱ to̱'ón dána'a̱ dao ka̱ ta̱a, ta o̱ sa̱ kándía ndó tá díin dána'a̱ ra̱ sa'a̱ Jesús. Va̱'a cháá ka̱ kíán ña̱ koo ndeé ndo̱ xí'ín ña̱ mani̱ ni̱ kee Ndios sa'a̱ ndo̱, ta o̱ du̱ú sa̱'á ña̱ seí ndo̱ ña̱ yó'o o ña̱ káa táto̱'on ki̱'o dána'a̱ dao ka̱ ra̱. Dá chi̱ va̱'ará ndúndéé dao ña̱yuu kée na ña̱ yó'o, tído ko̱ chíndeé ta'on ñaá.
58013010	Ní'i̱ yo̱ ña̱ va̱'a sa̱'á ña̱ ni̱ doko̱ Jesús mií ná noo̱ Ndios tá ni̱ xi'i̱ na̱. Ta ko̱ ta̱'ón íchi̱ ta̱ duti̱ kéchóon ini ve'e ño̱'o na̱ Israel ni'i̱ rá ña̱ va̱'a yó'o.
58013011	Né'e ta̱ duti̱ kúú no̱ó nii̱ kíti̱ kua'a̱n ra̱ ini ve'e ño̱'o noo̱ kúú no̱ó ii̱ cháá ka̱, ta dóko̱ ñaá rá noo̱ Ndios sa̱'á kua̱chi ña̱yuu. Ndi'i, dá chíñó'o̱ ra̱ yikí ko̱ño ri̱ nda̱ noo̱ kúú yu'ú ñoo.
58013012	Dión ta'ani ni̱ ndo'o Jesús, dá chi̱ ni̱ xi'i̱ na̱ nda̱ noo̱ kúú yu'ú ñoo, ta xí'ín nii̱ mií ná ni̱ ndu̱vii ña̱yuu na̱.
58013013	Ta viti ná kankuei yó ko'o̱ no̱ó ni̱ ndo'o nío̱ Jesús yu'ú ñoo, dá kía̱n táto̱'on ki̱'o ni̱ kedi̱ki ñaá ña̱yuu, ki̱'o dión ta'ani ná ndo'o miíá.
58013014	Dá chi̱ o̱ du̱ú ñayuú yó'o nákaa̱ ñoo noo̱ kandei chíchí yó. Di'a nandukú yó iin ka̱ ñoo, ña̱ koo chí noo̱.
58013015	Ta sa'a̱ mií Jesús ná doko̱ yo̱ to̱'on va̱'a, to̱'on ñó'ó noo̱ Ndios ndidaá tá'a̱n kuu̱, dión dá nakoni yo̱ ná xí'ín to̱'on kánkuei yú'u̱ yo̱.
58013016	Ta ná o̱ sa̱ nándodó ndo̱ kee ndó ña̱ va̱'a, ta koo ini ndo̱ chindeé tá'an ndó xí'ín ña̱ ió noo̱ ndo̱, chi̱ ña̱ yó'o kía̱n náta'an ini Ndios xiní na̱, ña̱ dóko̱ yo̱ noo̱ ná.
58013017	Ta koo ini ndo̱ kueídó'o ndó na̱ ndíta dána'a̱ noo̱ ndo̱, ta kee ndó choon sa'ándá na̱, dá chi̱ nduú ñoó ndaá na̱ nío̱ ndo̱, chi̱ ná'á ná ña̱ miía̱n ndaa̱ naki̱'o na kuendá sa'a̱ ndo̱ noo̱ Ndios. Tá kée ndó dión, dá kía̱n xí'o ndó ña̱ kádii̱ iní na̱, ta ná dá'a ni kunda'í ini na̱, chi̱ ni iin ña̱ va̱'a o̱ ní'i̱ ndo̱ tá ná dákúnda'í ini ndo̱ ná.
58013018	Kaka̱ ndo̱ ña̱ mani̱ noo̱ Ndios sa̱'á ndu'u̱, dá chi̱ ná'á va̱'a ndu ña̱ ió vii ña̱xintóni̱ ndú noo̱ Ndios, ta kóni̱ ndu'u̱ kendúsá'ano ndu ndidaá tá'a̱n ña̱'a.
58013019	Ta seí nda'ávíi̱ noo̱ ndo̱ ña̱ daá kaka̱ ndo̱ ña̱ mani̱ noo̱ Ndios sa̱'í, dá ná chindeé ná yu'u̱ nandió ko̱o yachi̱i̱ koto ni'inii ndo̱'ó noo̱ ndéi ndó xaa̱n.
58013020	Ndios kúú na̱ xí'o ña̱ ió va̱'a ini yo̱, ta mií ná kúú na̱ ni̱ da̱nátaki Jesucristo, na̱ kúú sato'o yo̱, ta Jesús kúú míí na̱ ndáka léko, ta sa̱'á ña̱ ni̱ xi̱'o na nii̱ ná ni̱ xita̱ ra̱ sa'a̱ iin rá iin yó, dión, dá ni̱ xi̱nko̱o ña̱ ni̱ ka̱ndo̱o Ndios kee na xí'á, ta daá kuití ndáya̱'i ña.
58013021	Ta mií Ndios ná ki̱'o ña̱ kati̱'a ndó kee ndó ndidaá tá'a̱n ña̱ va̱'a, dá kandeé ndó kee ndó ña̱ kóni̱ mií ná, ta kee ta'ani na xí'ín ndó ña̱ náta'an ini na̱ kee na sa̱'á ña̱ ni̱ xi'i̱ Jesucristo sa'a̱ yo̱. Ta daá kuití ná natiin na ña̱ñó'ó. Dión ná koo.
58013022	Ta seí nda'ávíi̱ noo̱ ndo̱, ñani, ña̱ ki̱'o ndeé iní ndo̱ kueídó'o ndó to̱'on ká'a̱n ni'inii noo̱ ndo̱, chi̱ cháá nda̱'o kúú to̱'on ni̱ taai ko̱saa̱ noo̱ ndo̱.
58013023	Ta kana'á ndó ña̱ sa̱ ni̱ yaa̱ va ñani yo̱ Timoteo ve'e ka̱a. Tá ná kasaa̱ yachi̱ xi yó'o, dá kandakai xi̱ saa̱i̱ kande̱'í ndo̱.
58013024	Ka'a̱n ndo̱ ndisá'án xí'ín ndidaá na̱ ndíta dána'a̱ noo̱ ndo̱ xaa̱n kuendá ndu'u̱, xí'ín ndidaá ka̱ na̱ kúú ña̱yuu Ndios. Ta natiin ndó ndisá'án tánda'á ndidaá ñani yo̱ ndéi Italia yó'o ko̱saa̱a̱n noo̱ ndo̱.
58013025	Ta ná koo ña̱ mani̱ xí'o Ndios xí'ín iin rá iin ndó. Dión ná koo. JAS - Santiago
59001001	Yu'u̱ kúú Santiago, ta kéchóoin noo̱ Ndios xí'ín noo̱ Jesucristo, na̱ kúú sato'o yo̱. Ta táai tuti yó'o ko̱saa̱a̱n noo̱ ndo̱'ó, na̱ kúú ndin uxi̱ uu̱ tu'u na̱ ñoo Israel, ndo'ó na̱ ni̱ xita̱ noo kua'a̱n ndéi iin níí ñayuú. Ta ká'i̱n ndisá'án xí'ín ndó.
59001002	Ñani miíi̱, kadii̱ nda̱'o ini ndo̱ tá ñó'o ndó tein ndi ndáa mií ta̱ndó'ó.
59001003	Chi̱ sa̱ ná'á va̱'a ndó ña̱ tá ndó'o ndó ta̱ndó'ó sa̱'á ña̱ kándéé iní ndo̱ Jesús, dión dá kati̱'a ndó koo ndeé iní ndo̱ no̱ó ta̱ndó'ó.
59001004	Tá naki̱'o ndó mií ndó ki̱'o ndeé iní ndo̱ noo̱ ndi ndáa ta̱ndó'ó ndo'o ndó, dá xi̱nko̱o ndó táto̱'on ki̱'o kánian koo ndó, ta chi̱chi ndó xí'ín ña̱ kándéé iní ndo̱ Jesús, ta ni iin tó'ón ta'on ña̱'a o̱ kámani̱ noo̱ ndo̱.
59001005	Tá ió iin káa ndo'ó kámani̱ ña̱xintóni̱, dá kía̱n kaka̱ ndo̱án noo̱ Ndios, dá chi̱ ió nduu na̱ ña̱ kía̱n ki̱'o na ña̱ xíka̱ ndo̱, chi̱ kúú ná iin Ndios xí'o kua̱'á ña̱'a no̱ó ña̱yuu na̱, ta ko̱ ka̱á na̱ ña̱ ko̱ó.
59001006	Tído kaka̱ ndo̱án xí'ín ña̱ kándéé iní ndo̱ ná. Ta o̱ sa̱ nákani kuáchi̱ ini ndo̱, dá chi̱ tá kée ndó dión, dá kía̱n kúú ndó táto̱'on no̱ó ta̱ño'o̱, ña̱ kua'a̱n xoo yó'o xoo káa kée tachi̱.
59001007	Ta iin ña̱yuu kée dión ná o̱ sa̱ kándati na natiin na ni iin ña̱'a xíka̱ na̱ noo̱ sato'o yo̱ Ndios,
59001008	dá chi̱ kúú ná iin ña̱yuu nákani uu̱ ini, ta ko̱ kúú ta'on na iin ña̱yuu iin tó'ón ña̱xintóni̱.
59001009	Ta ñani yo̱, na̱ kúnda'í, kánian kadii̱ ini na̱ chi̱ chindaya̱'i ñaá Ndios.
59001010	Ta na̱ kúú na̱ kui̱ká, kánian kadii̱ ini na̱ sa̱'á ña̱ ni̱ kenóo ñaá Ndios, dá chi̱ ña̱ kui̱ká ió noo̱ ná kúúán táto̱'on ita yuku̱, chi̱ tóó vá ndato sáaan, ta dión ta'ani ndo'o ña̱ kui̱ká kómí ná.
59001011	Dá chi̱ tá xíno ndia̱ndii, ta ndúdee̱n ká'a̱ni̱án, ta kúú íchi̱ vá yuku̱ ñoó, ta kúú kuéi va itaa̱n, ta kúú ndáñó'ó vá ña̱ luu ndáaan. Dión ta'ani ndo'o na̱ kui̱ká xí'ín ña̱'a kómí ná nani ndúkú ná cháá ka̱ ña̱ kui̱ká.
59001012	Ndiká'án ndi kúu ví ña̱yuu, na̱ xí'o ndeé ini tá ndó'o na ta̱ndó'ó, dá chi̱ tá ni̱ xi̱'o ndeé iní na̱ noo̱ ndidaá ta̱ndó'ó, dá kía̱n natiin na ña̱ kataki chíchí ná noo̱ ió Ndios. Dá chi̱ ki̱'o dión ni̱ xi̱'o Ndios to̱'on na ña̱ kía̱n kee na xí'ín ña̱yuu kóni̱ ñaá.
59001013	Tá kasá'á katoó ndo̱ kee ndó iin kua̱chi, o̱ sa̱ ká'án ndo̱ ña̱ Ndios kúú na̱ dáka'a̱n ñaá, dá chi̱ o̱ kándeé ta'on ña̱ kini ña̱ kía̱n ya̱'a Ndios kee na kua̱chi, ta ko̱ dáka'a̱n Ndios ni iin tó'ón ña̱yuu ña̱ kía̱n ya̱'a na kee na kua̱chi.
59001014	Ña̱ kini ñó'o ña̱xintóni̱ yo̱, ño̱ó vá kía̱n dáka'a̱n yo̱, dá yá'a yó kée yó kua̱chi noo̱ Ndios, ta ño̱ó ta'ani kía̱n dákátoó ñaá.
59001015	Ta sa̱'á ña̱ kátoó yo̱ kée yó ña̱ kini ñó'o ini ña̱xintóni̱ yo̱, sa̱'á ño̱ó kásá'á yá'a yó kée yó kua̱chi. Tá náki̱'o yó mií yó kaño'o yó ti̱xi ndá'a̱ kua̱chi, ño̱ó kía̱n kédaá xí'ín yó, dá ni'i̱ yo̱ ña̱ kuu yo̱.
59001016	Sa̱'á ño̱ó, ná dá'a ni dánda'í ndo̱ mií ndó, ñani mani̱ miíi̱.
59001017	Dá chi̱ ndidaá ña̱ va̱'a, xí'ín ndidaá ña̱ ndaa̱ kúú ña̱ xí'o oon Ndios noo̱ yo̱ ve̱i nda̱ induú. Ta mií Ndios kúú na̱ ni̱ ka̱va̱'a ndidaá kúú ña̱ tóo̱n ñó'o induú. Ta ni iin kuu̱ ta̱'ón o̱ náda̱on Ndios, táto̱'on ki̱'o náda̱on ña̱ tóo̱n ñó'o káa.
59001018	Ta mií Ndios ni̱ chi̱kaa̱ ini ña̱ kía̱n ndee na yó de̱'e mií ná ni̱ kee to̱'on ndaa̱ na̱. Ta ki̱'o dión ni̱ kasa̱ndaá yo̱ kúú yó na̱ mií no̱ó ni̱ na̱kana Ndios kakuu de̱'e na.
59001019	Sa̱'á ño̱ó, ñani mani̱ miíi̱, kaon koo ndó kueídó'o va̱'a ndó noo̱ ká'a̱n dao ka̱ ña̱yuu. Ná dá'a ni yachi̱ téí ka'a̱n ndo̱, ta ni o̱ sa̱ kuído̱ yachi̱ téí ini ndo̱.
59001020	Dá chi̱ ña̱ xído̱ ini yo̱ ko̱ chíndeéán yó, dá kee yó ña̱ kóni̱ Ndios.
59001021	Sa̱'á ño̱ó dánkoo ndó ndidaá kúú ña̱ kini kée ndó, xí'ín ña̱ kini nákani ini ndo̱, ta natiin ndó to̱'on Ndios, tá'a̱n ña̱ ni̱ seídó'o ndó, xí'ín ña̱ nda'í ió ini ndo̱. Dá chi̱ ña̱ yó'o kía̱n kándéé dáka̱ki nío̱ ndo̱.
59001022	Koo ini ndo̱ kee ndó táto̱'on ki̱'o ká'a̱n to̱'on va̱'a ni̱ seídó'o ndó. O̱ sa̱ kue̱ídó'o oon ndóa̱n, dá chi̱ tá seídó'o oon ndóa̱n, dá kía̱n dánda'í ndo̱ mií vá ndó.
59001023	Chi̱ na̱ seídó'o oon to̱'on va̱'a Ndios, ta ko̱ kée na ña̱, no̱ón kúú táto̱'on iin ta̱a ndé'é mií noo̱ espejo.
59001024	Dá chi̱ tá ni̱ ndi'i ni̱ sa̱ nde̱'é rá to̱'on káa ra, ta kúú kua'a̱n ra̱. Ta kúú tóó vá, kúú sa̱ na̱ndodó va ra táto̱'on ki̱'o káa ra.
59001025	Tído na̱ ndino'o ini seídó'o to̱'on ndaa̱ Ndios, tá'a̱n ña̱ taó xóo ñaá ti̱xi ndá'a̱ kua̱chi, ta ndíko̱ toon naa̱n, no̱ón kúú na̱ ko̱ nándodó ña̱ ni̱ seídó'o na. Di'a kée na choon sa'ándáa̱n. Na̱ yó'o kúú na̱ chíndeé Ndios noo̱ ndidaá ña̱ kée na.
59001026	Ta ndidaá na̱ ká'án ndíta ndaa̱ xí'ín Ndios, ta ko̱ kándéé ná chituu na yú'u̱ ná, no̱ón kúú na̱ dánda'í mií, ta ni ña̱ kándísa na ko̱ ndáya̱'i.
59001027	Dá chi̱ ña̱ ndaa̱, ña̱ vii kúú ña̱ kándísa yó noo̱ tatá Ndios tá ná chindeé yó takuálí ko̱ó tatá xí'ín naná, xí'ín na̱ kuáa̱n tein ta̱ndó'ó ndó'o na, ta ná kandaa yo̱ mií yó no̱ó ña̱ kini ió ñayuú yó'o. 2
59002001	Ñani miíi̱, ndo'ó na̱ kándéé iní sato'o yo̱ Jesucristo, na̱ kánian natiin ndidaá kúú ña̱ñó'ó, o̱ sa̱ kóo ini ndo̱ chindaya̱'i ndó dao ña̱yuu, ta kenóo ndó dao ka̱ na̱.
59002002	Ná keeá kuendá ña̱ ni̱ saa̱ iin ta̱a kui̱ká noo̱ ndéi ndó dákuá'a ndó, ta ñó'o dé'e̱ oro ndá'a̱ rá, ta táyíí ndíxi ra. Ta mií hora daá ni̱ saa̱ ta'ani iin ta̱a kúnda'í, ta ndíxi ra dá'o̱n yatá.
59002003	Ta nátiin va̱'a ndó ta̱ ndíxi dá'o̱n va̱'a ñoó, ta kaá ndo̱ xí'ín rá: “Kako̱o ní noo̱ téi̱ va̱'a yó'o.” Ta kaá ndo̱ xí'ín ta̱ kúnda'í ñoó: “Xaa̱n ní kuiión, o kako̱o no̱ñó'o̱ xaa̱n kooón.”
59002004	¿Á ko̱ ná'á ta'on ndó ña̱ sa̱'á ña̱ kée ndó dión, sa̱'á ño̱ó káxi ndó ña̱yuu, ta kéyíko̱ ndo̱ sa'a̱ ná xí'ín ña̱xintóni̱ kini kómí ndó?
59002005	Sa̱'á ño̱ó, ñani mani̱ miíi̱, kueídó'o va̱'a ndó ña̱ yó'o. ¿Á ko̱ ná'á ta'on ndó ña̱ mií vá Ndios ni̱ ka̱xi ña̱yuu kúnda'í ndéi ñayuú yó'o ña̱ kía̱n koo kuíká ná xí'ín ña̱ kándéé iní ñaá ná, dá natiin na ta'i̱ ná noo̱ ió Ndios dándáki na, dá chi̱ mií Ndios ni̱ kaa ña̱ ki̱'o na ña̱ no̱ó ña̱yuu kú'u̱ ini na̱ sa'a̱ ná?
59002006	Tído ndo'ó, di'a kénóo va ndó na̱ kúnda'í. ¿Á ko̱ ná'á ta'on ndó ña̱ ta̱ kui̱ká kúú ra̱ sa'ání nda'í ñaá, ta ñó'o ra ndo̱'ó kua'a̱n ra̱ no̱ó ta̱ né'e choon?
59002007	Ta, ¿á ko̱ ná'á ta'on ndó ña̱ ta̱ kui̱ká kúú ra̱ ká'a̱n ndava̱'a sa̱'á kuu̱ ndato Jesús, ña̱ kándísa yó?
59002008	Dá chi̱ tá miía̱n ndaa̱ kée ndó choon sa'ándá ley Ndios, dá kía̱n va̱'a va kée ndó. Chi̱ di'a ká'a̱n tuti ii̱ mií ná: “Ku'u̱ ini ndo̱ sa̱'á ña̱yuu xi̱'ín ndó táto̱'on ki̱'o ndó'o ndó xí'ín mií ndó.”
59002009	Tído tá káxi ndó ña̱yuu, dá kía̱n yá'a ndó kée ndó kua̱chi, ta tái̱ ndo̱ noo̱ Ndios, chi̱ ni̱ xi̱o kao ndó ley na̱.
59002010	Ta ndi ndáa mií vá ña̱yuu kée choon sa'ándá ley Ndios, tído tá ni̱ xi̱o kao na iin choon sa'ándáa̱n, dá kía̱n kándo̱o na tái̱ kua̱chi na noo̱ ndidaá choon sa'ándáa̱n.
59002011	Dá chi̱ di'a kaá Ndios noo̱ ley na̱: “O̱ sa̱ kée ndó kua̱chi xí'ín na̱ ko̱ kúú ñadi'í ndo̱ o̱ yíi̱ ndo̱.” Ta kaá ta'ani na: “O̱ sa̱ ka'ání ndó ndi̱i.” Sa̱'á ño̱ó va̱'ará ko̱ ní kée ndó kua̱chi xí'ín na̱ ko̱ kúú ñadi'í ndo̱ o yíi̱ ndo̱, tído ni̱ sa'ání ndó ndi̱i, dá kía̱n noo̱ ndidaá kúú vá ley ni̱ ya̱'a ndó.
59002012	Sa̱'á ño̱ó ka'a̱n ndo̱ to̱'on va̱'a, ta kee ndó ña̱ va̱'a, chi̱ nakui̱ta ndó noo̱ Ndios, ta keyíko̱ na̱ sa'a̱ ndo̱ xí'ín iin ka̱ ley, ña̱ kía̱n ni̱ taó xóo ndó no̱ó kua̱chi.
59002013	Tá ná kasandaá kuu̱ keyíko̱ Ndios sa̱'á ña̱yuu, dá kía̱n ko̱ó ña̱ mani̱ koo sa̱'á na̱ ko̱ ní xi̱'o ká'ano ini sa̱'á ña̱yuu xi̱'ín ná. Tído na̱ ni̱ xi̱'o ká'ano ini sa̱'á ña̱yuu xi̱'ín ná, no̱ón kúú na̱ koo ña̱ mani̱ sa'a̱ tá ná keyíko̱ sa'a̱ ná.
59002014	Sa̱'á ño̱ó ñani miíi̱, ¿ndá choon kíán ña̱ kaá ndo̱ ña̱ kándéé iní ndo̱ Ndios tá ko̱ kée ndó ña̱ va̱'a? ¿Á ká'án ndó ña̱ ka̱ki ndó sa̱'á ña̱ kaá ndo̱ kándéé iní ndo̱ ná?
59002015	Dá chi̱ tá ió iin ñani ndo̱, o iin ki̱'o ndó, ta ná'á ndó ña̱ kámani̱ ña̱'a kandixi na, xí'ín ña̱'a keí ná iin iin kuu̱ kuu̱,
59002016	dá kaá ndo̱ xí'ín ná: “Kua'án nó'o̱ ní, ta koo va̱'a ní, ta kasá'an va̱'a ní, ta kandixi va̱'a ní.” Tá kaá ndo̱ dión xí'ín ná, tído ko̱ chíndeé ndó na̱ xí'ín ña̱ xínñó'ó ná, dá kía̱n, ¿ndi kúú ña̱ va̱'a ni̱ kee ndó xí'ín ná, tá dáá?
59002017	Dión ta'ani, tá kaá ndo̱ ña̱ kándéé iní ndo̱ Ndios, ta ko̱ kée ndó ña̱'a va̱'a xí'ín ña̱yuu xi̱'ín ndó, dá kía̱n ko̱ chóon ta'on ña̱ kándéé iní ndo̱ ná.
59002018	Ndá ndi kuu ió iin káa ndó kaa di'a xí'ín yu'u̱: “Kándéé iní yo̱'ó Ndios, tído yu'u̱ kúú ra̱ kée ña̱ va̱'a.” Tído yu'u̱ kaái̱ xí'ín na̱ ká'a̱n dión: “O̱ kúu ta'on na'a̱ ní ña̱ kándéé iní ní Ndios, chi̱ ko̱ kée ní ña̱ va̱'a. Tído ña̱ va̱'a kéei ná'a̱ ña̱ miía̱n ndaa̱ ndisa kándéé iníi̱ Ndios.”
59002019	Tá kándísa ndó ña̱ iin tó'ón dini̱ kúú Ndios, dá kía̱n va̱'a va kée ndó. Tído kana'á ndó ña̱ nda̱ ña̱ u'u̱ ta'ani kándísa ña̱ iin tó'ón kúú Ndios, ta ndéi̱ ni̱noan noo̱ ná.
59002020	O̱ sa̱ kákuu ndó ña̱yuu xi̱xi. ¿Á ko̱ ná'á ta'on ndó ña̱ tá ko̱ kée ndó ña̱ va̱'a, dá kía̱n ni iin ña̱'a ko̱ ndáya̱'i ña̱ kaá ndo̱ kándéé iní ndo̱ Ndios?
59002021	¿Á ko̱ ná'á ndó ña̱ ni̱ ka̱ndo̱o va̱'a tatá sá'ano yo̱ Abraham noo̱ Ndios sa̱'á ña̱ va̱'a ni̱ kee na, chi̱ kua'a̱n na̱ doko̱ ná de̱'e na noo̱ Ndios táto̱'on ni̱ sa'anda mií ná choon?
59002022	Ta kana'á ndó ña̱ sa̱'á ña̱ ni̱ ka̱ndeé iní Abraham Ndios, sa̱'á ño̱ó ni̱ kee na choon ni̱ sa'anda Ndios noo̱ ná. Ta sa̱'á ña̱ ni̱ keva̱'a na choon ni̱ sa'anda Ndios, sa̱'á ño̱ó ni̱ xi̱nko̱o va̱'a na no̱ó ña̱ kándéé iní ñaá ná.
59002023	Dá ni̱ xi̱nko̱o to̱'on ká'a̱n tuti ii̱ Ndios, chi̱ kaáa̱n ña̱ sa̱'á ña̱ ni̱ ka̱ndeé iní Abraham Ndios, sa̱'á ño̱ó ni̱ ka̱ndo̱o vii ná noo̱ ná. Ta ká'a̱n ta'anian ña̱ ni̱ sa̱ kuu na amigo Ndios.
59002024	Ta kana'á ndó ña̱ kándo̱o vii ña̱yuu noo̱ Ndios sa̱'á ña̱ kée na ña̱ va̱'a, ta o̱ du̱ú sa̱va̱'a sa̱'á ña̱ kándéé óon iní ñaá ná.
59002025	Ta dión ta'ani ni̱ ndo'o iin ñá'a̱ sa̱ naní Rahab, ñá sa̱ di̱kó mií no̱ó ta̱a. ¿Á ko̱ ná'á ta'on ndó ña̱ ni̱ ka̱ndo̱o va̱'án noo̱ Ndios sa̱'á ña̱ ni̱ keeán ña̱ va̱'a, chi̱ ni̱ xi̱'oán ve'án ni̱ kidi̱ ta̱a ni̱ sa'a̱n ni̱ na̱ní ñooa̱n, ta ni̱ da̱kí'in ñaá iin ka̱ íchi̱ kua'a̱n ra̱? Ta ki̱'o dión, dá ni̱ ka̱ki ra.
59002026	Ta sa̱ ná'á vá yó ña̱ tá ko̱ó nío̱ nákaa̱ ini yikí ko̱ño iin ña̱yuu, dá kía̱n ko̱ ta̱kí ta'on na. Ki̱'o dión ta'ani ko̱ ta̱kí ña̱ kándéé iní yo̱ Ndios tá ko̱ kée yó ña̱ va̱'a. 3
59003001	Ñani miíi̱, ná dá'a ni kua'a̱ téí ndo̱ katoó kakuu na̱ dána'a̱, dá chi̱ sa̱ ná'á ndó ña̱ kua'a̱ cháá ka̱ kuendá kánian naki̱'o na̱ dána'a̱ noo̱ Ndios o̱ du̱ú dao ka̱ ña̱yuu.
59003002	Ta ndidaá vá yó yá'a nda̱'o noo̱ Ndios. Tá ió iin na̱ ko̱ yá'a xí'ín to̱'on ká'a̱n na̱, dá kía̱n kúú ná iin na̱ ndaa̱, chi̱ nda̱ ña̱ kini kóni̱ ñíi̱ ná kándéé ná dándáki na.
59003003	Dá chi̱ tá ná chikaa̱ yo̱ ka̱a yú'u̱ kuéi̱ yo̱, dá kandeé yó dándáki yó ri̱, chi̱ kanóo yó ri̱ kua'a̱ noo̱ ká'án mií yó.
59003004	Ta kande̱'é ta'ani ndó táto̱'on ki̱'o ndó'o barco, va̱'ará ndi ki̱'o ví ná'ano rá, ta va̱'ará ndi ki̱'o ví ndakí tachi̱ chínda'á ñá, tído xí'ín iin tó'ón yíto̱ ló'o̱ tárnee ti̱i rá kándéé iin ta̱a kaó ra̱ rá kua'a̱n ra̱ noo̱ kóni̱ mií rá.
59003005	Ta ki̱'o dión ta'ani ndó'o yó xí'ín yáa̱ yo̱, chi̱ kíán iin ña̱ ló'o̱, tído chíndaa̱ noo̱án kéean ña̱'a ná'ano nda̱'o. Chi̱ kíán táto̱'on iin ño'ó ita̱ le̱é ló'o̱, dá chi̱ va̱'ará ndi ki̱'o ví ká'ano yúku̱, tído vaá óon kándééán chíñó'o̱ ndi'i ñaá.
59003006	Ta yáa̱ yo̱ kúú táto̱'on iin ño'ó kéi̱, chi̱ kua̱'á nda̱'o ña̱ kini kándééán kéean. Ta kíán iin ña̱ nákaa̱ tein yikí ko̱ño yo̱, ta kándééán dáyako̱a̱n iin níí yó noo̱ Ndios. Ta nda̱ ni̱ kaki yó nda̱ ni̱ xi'i̱ yo̱ kándééán dátu̱úán yó. Ta kíán táto̱'on mií ñó'o̱ ni̱ kii nda̱ indayá.
59003007	Kándéé vá ña̱yuu dándáki na ndidaá kirí xíka no̱ñó'o̱, xí'ín kirí nárnee induú, xí'ín kirí xíka ti̱i no̱ñó'o̱, xí'ín kirí ñó'o ini ta̱kui̱í.
59003008	Tído ni iin tó'ón yó o̱ kándéé dándáki yó yáa̱ yo̱, chi̱ ña̱ kini nda̱'o kíán, ta o̱ kúu ta'on chituu yóa̱n. Ta daá kuití dár'u'a̱n ña̱yuu xí'ín ndutá dee̱án.
59003009	Ta xí'ín yáa̱ yo̱ kéká'ano yó Ndios, na̱ kúú tatá yo̱, ta xí'ín mií ta'anian ndáne'e kini yó ña̱yuu xi̱'ín yó, na̱ ni̱ ka̱va̱'a Ndios táto̱'on ki̱'o káa mií ná.
59003010	Ta xí'ín yú'u̱ yo̱ ká'a̱n yo̱ ña̱ va̱'a, ta xí'ín mií ta'ani yú'u̱ yo̱ ká'a̱n kini yó. Ká'i̱n xí'ín ndó, ñani miíi̱, ña̱ ko̱ kánian kee yó dión.
59003011	¿Á iin tó'ón vá yái̱ kána ta̱kui̱í vidi̱ xí'ín ta̱kui̱í ova̱, ká'án ndó?
59003012	Ñani miíi̱, ¿á kúu ta'ani xí'o ta̱ño̱'ó aceituna, ká'án ndó? Ta, ¿á kúu ta'ani xí'o yitó uva ti̱ño̱'ó, ká'án ndó? Ta dión ta'ani o̱ kúu ta'on kana ta̱kui̱í o'o̱va̱ noo̱ kána ta̱kui̱í vidi̱.
59003013	¿Á ió iin káa na̱ ndi̱chí, o na̱ ió ña̱xintóni̱ tein ndo'ó? Dá kía̱n kánian na'a̱ na̱ ña̱ dión kíán xí'ín ña̱ va̱'a kée na, xí'ín ña̱ nda'í ió ini na̱.
59003014	Tído tá nákaa̱ ña̱ u'u̱ ini ini nío̱ ndo̱, ta chídáó tá'an mií ndó xí'ín dao ka̱ ñani ndo̱, dá kía̱n ko̱ kánian chindaya̱'i ndó mií ndó, ta o̱ sa̱ kétó'ón ndó ña̱ ndaa̱.
59003015	Dá chi̱ o̱ du̱ú noo̱ Ndios ní kixi ña̱ ndi̱chí kómí na̱ kée dión, chi̱ ña̱ ndi̱chí kómí ná kúú ña̱ ndi̱chí ió ñayuú yó'o, xí'ín ña̱ ni̱ ta'i̱ ña̱xintóni̱ ta̱a, xí'ín ña̱ ndi̱chí xí'o ña̱ u'u̱.
59003016	Dá chi̱ noo̱ ndéi ña̱yuu u'u̱ ini, xí'ín noo̱ ndéi na̱ chídáó tá'an mií xí'ín dao ka̱ ña̱yuu, ñoó kúú noo̱ ió ta̱ndó'ó, ta kua̱'á nda̱'o ña̱'a kini ió noo̱ ndéi na.
59003017	Tído ña̱yuu kómí ña̱ ndi̱chí ni̱ kii noo̱ Ndios, no̱ón kúú na̱ ió vii, ta va̱'a ndéi na xí'ín iin rá iin na, ta kúú ná ña̱yuu va̱'a xí'ín ña̱yuu xi̱'ín ná, ta va̱'a ini na̱, ta kú'u̱ nda̱'o ini na̱ sa'a̱ dao ka̱ ña̱yuu, ta kua̱'á nda̱'o ña̱ va̱'a kée na, ta ko̱ káxi na ña̱yuu, ta ko̱ kúú ná ña̱yuu uu̱ noo̱.
59003018	Sa̱'á ño̱ó ndidaá kúú na̱ ndí'i ini ña̱ kandei va̱'a xí'ín dao ka̱ ña̱yuu, no̱ón kúú na̱ xíonoo chí'i ña̱ va̱'a, ta kasandaá na̱ natiin na ña̱ va̱'a kandei na xí'ín dao ka̱ ña̱yuu. 4
59004001	¿Ndeí ve̱i ña̱ naá ndo̱, xí'ín ña̱ ndáne'e tá'an ndó tein mií ndó, ká'án ndó? ¿Á ko̱ ná'á ndó ña̱ ve̱i ña tein ña̱ kini kátoó ndo̱ kée ndó, chi̱ ña̱ yó'o kía̱n naá tá'an xí'ín ña̱ va̱'a nákaa̱ ini ña̱xintóni̱ ndo̱?
59004002	Kóni̱ ndo̱ ña̱ koo ña̱'a noo̱ ndo̱, tído ko̱ ní'i̱ ta'on ndóa̱n. Sa'ání ndó ndi̱i, ta u'u̱ kini ini ndo̱, tído ko̱ kándéé ndó ni'i̱ ndo̱ ña̱ kóni̱ ndo̱. Naá tá'an ndó, ta ndáne'e tá'an ndó, tído ko̱ kándéé ta'on ndó ni'i̱ ndo̱ ña̱ kóni̱ ndo̱, chi̱ ko̱ xíka̱ ndo̱án noo̱ Ndios.
59004003	Tá xíka̱ ndo̱án noo̱ ná, ko̱ ní'i̱ ta'on ndó ña̱, dá chi̱ ko̱ xíka̱ va̱'a ndóa̱n táto̱'on ki̱'o kánian kaka̱ ndo̱án. Chi̱ xíka̱ ndo̱án, dá kandeé ndó kee ndó ña̱ kini kóni̱ mií ndó.
59004004	¡Ndo'ó kúú na̱ kée táto̱'on kée iin ñá'a̱ xiní xíxi yíi̱ xí'ín iin ka̱ ta̱a! Chi̱, ¿á ko̱ ná'á ta'on ndó ña̱ tá xiní xíxi yó Ndios xí'ín ña̱ kini ió ñayuú yó'o, dá kía̱n nduu yó na̱ xiní u'u̱ tá'an xí'ín Ndios? Ta ndi ndáa na̱ ndí'i cháá ka̱ ini sa̱'á ña̱ ió ñayuú yó'o o̱ du̱ú sa̱'á ña̱'a Ndios, no̱ón kúú na̱ ni̱ nduu na̱ xiní u'u̱ tá'an xí'ín Ndios.
59004005	¿Á ká'án ndó ña̱ ká'a̱n oon tuti ii̱ Ndios? Dá chi̱ kaáa̱n ña̱ ni̱ xi̱'o na Espíritu na̱ koo na ini yóó, ta kékuión nda̱'o na sa'a̱ yóó ña̱ koni̱ yo̱ ná.
59004006	Tído kua̱'á ka̱ ña̱ mani̱ kée Ndios xí'á, dá chi̱ di'a ká'a̱n tuti ii̱ ná: “Ko̱ náta'an ini Ndios xiní na̱ ña̱yuu ió táyíí ini, ta di'a xí'o na ña̱ mani̱ no̱ó ña̱yuu ió nda'í ini.”
59004007	Naki̱'o ndó mií ndó kaño'o toon ndó ti̱xi ndá'a̱ Ndios. Ta o̱ sa̱ kándía ndó kee ndó ña̱ kóni̱ ña̱ u'u̱, ta kuino mií váán ko'a̱n noo̱ ndo̱.
59004008	Ta koo ini ndo̱ nandukú ndó Ndios ndidaá kuu̱, dá ná kuyati cháá ka̱ na̱ koo na xí'ín ndó. Ta ndo'ó, na̱ kómí kua̱chi, nduvii ndo̱ ndá'a̱ ndó, dá chi̱ ña̱ kini nda̱'o kía̱n kée ndó xí'án. Ta ndo'ó, na̱ nákani uu̱ ini, koo ini ndo̱ nduvii ndo̱ nío̱ ndo̱.
59004009	Kunda'í ini ndo̱, ta nda'í kuaki ndó, ta ndei'i̱ ndo̱ sa̱'á kua̱chi kée ndó. Ta ña̱ sáki̱ ndo̱, ndee ndóa̱n ná nduuan ña̱ ndei'i̱ ndo̱. Ta ña̱ kádii̱ ini ndo̱, ndee ndóa̱n ná nduuan ña̱ kunda'í ini ndo̱.
59004010	Kenóo ndó mií ndó noo̱ Ndios, na̱ kúú sato'o yo̱, dá ná chindaya̱'i na ndo̱'ó.
59004011	Ñani miíi̱, o̱ sa̱ kóo ini ndo̱ ka'a̱n kua̱chi ndó sa'a̱ iin rá iin ndó. Dá chi̱ tá ká'a̱n kua̱chi ndó sa'a̱ ñani ndo̱, ta kéyíko̱ ndo̱ sa'a̱ ná, dá kía̱n ká'a̱n kua̱chi ndó sa'a̱ ley Ndios, ta kéyíko̱ ndo̱ sa̱'án. Tído tá kéyíko̱ ndo̱ sa'a̱ ley, dá kía̱n ko̱ kée ndó choon sa'ándáa̱n, di'a kée ndó mií ndó kúú ndó iin na̱ kéyíko̱ sa̱'án.
59004012	Iin tó'ón dini̱ vá kúú Ndios, na̱ ni̱ xi̱'o ley. Ta iin tó'ón mií vá ná kúú na̱ kándéé dáka̱ki ña̱yuu, ta iin tó'ón mií ta'ani na kúú na̱ dándó'o nío̱ yo̱ sa̱'á kua̱chi kée yó. Sa̱'á ño̱ó, ¿ndá yoo kúú ndo'ó, ká'án ndó? ¿Ndiva̱'a yá'a ndó kéyíko̱ ndo̱ sa'a̱ ñani ndo̱?
59004013	Ta kueídó'o va̱'a ndo'ó, na̱ ká'a̱n di'a: “Viti o taa̱n ko'o̱n ndu̱ iin ñoo, ta ñoó kandei ndu iin níí kuia̱ kechóon ndu, ta naka'án nda'i̱ ndu̱, dá ni'i̱ ndú kua̱'á di̱'ón”, kaá ndo̱'ó.
59004014	Tído ko̱ ná'á ta'on ndó ndí ki̱án ndo'o ndó taa̱n, dá chi̱ kúú ndó táto̱'on viko̱ nó'ó náka̱'ani tóó ví'í, ta kúú ndáñó'ó ni'ini vaan.
59004015	Sa̱'á ño̱ó va̱'a ka̱a̱n di'a kánian ka'a̱n ndo̱: “Tá kóni̱ sato'o yo̱ Ndios, dá kataki ndu̱ cháá ka̱, dá kee ndu ña̱ yó'o o ña̱ káa.”
59004016	Tído di'a ká'a̱n táyíí ndó sa̱'á ña̱ kúryíí ndó, ta sa̱'á ña̱ kúryíí ndó, sa̱'á ño̱ó kée ndó ña̱ kini.
59004017	Dá chi̱ na̱ ná'á ndí ki̱án kúú ña̱ va̱'a kánian kee na, ta ko̱ kée na ña̱, na̱ yó'o kúú na̱ yá'a kée kua̱chi noo̱ Ndios. 5
59005001	Kueídó'o va̱'a ndo'ó, na̱ kúú na̱ kui̱ká viti. Ndei'i̱ ndo̱, ta kayu'ú kó'ó ndó, chi̱ ve̱i ña̱ kía̱n ndo'o naní nío̱ ndo̱.
59005002	Dá chi̱ ndidaá kúú ña̱ kui̱ká kómí ndó ni̱ tei'i̱ vaan. Ta ndidaá kúú dá'o̱n ndo̱ ni̱ ku̱'u ti̱kidi.
59005003	Ta ndidaá kúú di̱'ón oro xí'ín di̱'ón plata kómí ndó ni̱ nana da̱ye'e ña̱, ta da̱ye'e yó'o ná'a̱ kua̱chi sa'a̱ ndo̱, chi̱ ko̱ ní kéchóon va̱'a ndóa̱n. Ta dánaáa̱n ndo̱'ó táto̱'on chíñó'o̱ ño'ó kéi̱ iin ña̱'a, chi̱ ni̱ ketútí ndó ña̱ kui̱ká tein kuu̱ noo̱ ndí'i yó'o.
59005004	Ta vití'ón ndéí'i̱ kua̱chi ta̱ kéchóon no̱ñó'o̱ ndo̱ sa̱'á ya̱'i ra, chi̱ xí'ín ña̱ mañá ndo̱ ko̱ ní chíya̱'i ndó ra̱. Ta mií sato'o yo̱ Ndios, na̱ kándéé kée ndidaá kúú ña̱'a, ni̱ seídó'o ña̱ ndéí'i̱ kua̱chi ra sa'a̱ ndo̱.
59005005	Va̱'a nda̱'o ni̱ sa̱ ndei ndó ñayuú yó'o, ni̱ sa̱ komí ndó ndidaá kúú ña̱ va̱'a ni̱ ka̱toó ndo̱, ta ni̱ nda'a ndo̱ táto̱'on ki̱'o nda'á iin che̱e kakuu ko̱ño, chi̱ viti ni̱ kasa̱ndaá kuu̱ kuu ndo̱.
59005006	Ta dátai̱ kua̱chi ndó ña̱yuu ndaa̱, ta sa'ání ndo̱ ná, ta ni iin ña̱'a ko̱ kée ná chíndeé ná mií ná.
59005007	Ta viti, ñani miíi̱, koo ini ndo̱ kandati kueé ndo̱ nda̱ ná nandió ko̱o tuku sato'o yo̱ Jesús kasaa̱ na̱. Kande̱'é ndó táto̱'on ki̱'o kée iin ta̱a xíti, ndáti kueé ra̱ dákée ra ña̱ ni̱ xiti ra, ta ndáti kueé ra̱ dai̱ no̱ó, ta ndáti kueé ra̱ dai̱ noo̱ ndí'i, dá dákée ra.
59005008	Dión ta'ani kandati kueé ndo̱, ta kandita ndaa̱ ndo̱, dá chi̱ sa̱ yati ñó'ó vá nandió ko̱o tuku sato'o yo̱ Jesús kasaa̱ na̱.
59005009	Ñani miíi̱, o̱ sa̱ ká'a̱n kua̱chi sa'a̱ sátá'an ndó, dá kía̱n ná o̱ dándó'o Ndios nío̱ ndo̱. Dá chi̱ sa̱ ni̱ ku̱yati nda̱'o kuu̱ kasaa̱ Ndios, na̱ keyíko̱ sa'a̱ yo̱.
59005010	Sa̱'á ño̱ó, ñani miíi̱, koo ini ndo̱ kee ndó táto̱'on ki̱'o ni̱ sa̱ kee na̱ sa̱ kuu profeta, na̱ sa̱ ka̱sto̱'on xí'ín ña̱yuu to̱'on ni̱ ni'i̱ ná noo̱ sato'o yo̱ Ndios. Chi̱ va̱'ará ni̱ sa̱ ndo'o nío̱ ná, tído ni̱ sa̱ ndati kueé na̱ nda̱ ni̱ ya̱'a ta̱ndó'ó na̱.
59005011	Ndiká'án ndi kúu ví na̱ xí'o ndeé ini tá ndó'o na ta̱ndó'ó, kaá yo̱. Chi̱ sa̱ ná'á vá yó ña̱ ni̱ xi̱'o ndeé nda̱'o ini Job tá ni̱ ndo'o na ta̱ndó'ó. Sa̱'á ño̱ó ndato nda̱'o ni̱ na̱chindeé ñaá sato'o yo̱ Ndios, dá chi̱ kúú ná iin Ndios va̱'a nda̱'o ini, ta kú'u̱ nda̱'o ini na̱ sa'a̱ yo̱.
59005012	Ta viti, ñani miíi̱, ná ko'i̱n ka'i̱n iin to̱'on ndáya̱'i cháá ka̱ xí'ín ndó. O̱ sa̱ kóo ini ndo̱ nachina'á ndó Ndios tá kua'a̱n ndo̱ ki̱'o ndó to̱'on ndó noo̱ iin ka̱ ña̱yuu, ta o̱ sa̱ ka̱á ndo̱: “Ná'á induú”, o: “Ná'á no̱ñó'o̱ yó'o”, ta o̱ sa̱ ká'a̱n ndo̱ ña̱ ná'á dao ka̱ ña̱'a. Sa̱'á ño̱ó tá ká'a̱n ndo̱ “Jaa̱n”, ta dión ná kakian. Ta rá ká'a̱n ndo̱ “Ko̱ó”, ta dión ná kakian, dá kía̱n ná dá'a ni kakomí ndó kua̱chi noo̱ Ndios sa̱'á ña̱ ká'a̱n ndo̱ dión.
59005013	¿Á ió iin na̱ ndó'o nío̱ tein mií ndó xaa̱n? Dá kía̱n kánian kaka̱ na̱ ña̱ mani̱ noo̱ Ndios. ¿Á ió iin na̱ kádii̱ ini tein mií ndó xaa̱n? Dá kía̱n kánian kata na yaa keká'ano na Ndios.
59005014	¿Á ió iin na̱ kú'u̱ tein mií ndó xaa̱n? Dá kía̱n nakana ndó na̱ sá'ano dákuá'a xí'ín ndó, dá ná kaka̱ na̱ ña̱ mani̱ noo̱ Ndios sa̱'á na̱ kú'u̱ ñoó, ta ná chikodó ná sití dini̱ ná xí'ín kuu̱ sato'o yo̱ Jesús.
59005015	Dá chi̱ tá kándéé ká'ano ini yo̱ Jesús tá xíka̱ yo̱ ña̱ mani̱ noo̱ ná, dá kía̱n nduva̱'a va na̱ kú'u̱, ta ndako̱o na kee sato'o yo̱ Jesús. Tá ni̱ ya̱'a na̱ kú'u̱ ñoó ni̱ kee na kua̱chi, ta kúú ku'u̱ ká'ano va ini Ndios sa̱'á kua̱chi na̱.
59005016	Na'o̱ ndo̱ kua̱chi ndó noo̱ iin rá iin ndó, ta kaka̱ ndo̱ ña̱ mani̱ noo̱ Ndios sa'a̱ iin rá iin ndó, dá nduva̱'a ndó kee Ndios. Dá chi̱ kua̱'á nda̱'o ña̱ va̱'a kúu tá xíka̱ iin na̱ ndíta ndaa̱ xí'ín Ndios ña̱ mani̱ noo̱ ná.
59005017	Profeta Elías ni̱ sa̱ kuu iin ta̱a táto̱'on ki̱'o kúú mií yó. Ta ni̱ xika̱ na̱ xí'ín ndino'o ini na̱ noo̱ Ndios ña̱ ná o̱ kóon dai̱. Ta kúú oni̱ kuia̱ dao ko̱ ní kóon rá no̱ñó'o̱ yó'o.
59005018	Tá ni̱ ndi'i, dá ni̱ xika̱ tuku na noo̱ Ndios ña̱ koon dai̱, ta kúú ni̱ ka̱sá'á kóon tuku rá. Dá ni̱ ka̱sá'á kána tuku ña̱'a no̱ñó'o̱ yó'o.
59005019	Ñani miíi̱, tá ió iin káa ndo'ó ni̱ ku̱xoo kua'a̱n no̱ó ña̱ ndaa̱ kándísa yó, ta ió iin ka̱ ndo̱ ni̱ ka̱ndeé ni̱ na̱ndió né'e tuku na no̱ó ña̱ ndaa̱,
59005020	dá kía̱n kana'á ndó ña̱ sa̱'á ña̱ ni̱ ka̱ndeé ndó ni̱ da̱ndíko ini ndo̱ ná noo̱ kúú íchi̱ kini kua'a̱n na̱, sa̱'á ño̱ó ni̱ ka̱ndeé ndó ni̱ da̱káki ndó na̱, chi̱ o̱ ku̱ú ta'on na noo̱ Ndios. Ta kúú kua̱'á nda̱'o kua̱chi na̱ ndoo sa̱'á ña̱ ni̱ kee ndó dión. PE - Pedro
60001001	Yu'u̱ kúú Pedro, ta kúúí iin apóstol, na̱ né'e to̱'on Jesucristo. Ta ká'a̱n yu'u̱ ndisá'án xí'ín ndo'ó, na̱ ni̱ xita̱ noo kua'a̱n ndéi chí kuendá Ponto, xí'ín Galacia, xí'ín Capadocia, xí'ín Asia, xí'ín Bitinia.
60001002	Ndo'ó kúú na̱ ni̱ ka̱xi mií tatá Ndios táto̱'on ki̱'o ni̱ chi̱kaa̱ ini na̱ kee na xí'ín ndó nda̱ míí sa'a̱, dá ná kakuu ndó ña̱yuu na̱ kee Espíritu ii̱ ná, dá kueídó'o ndó na̱, ta ná nduvii ndo̱ kee nii̱ Jesucristo. Ta ná koo kua̱'á ña̱ mani̱ Ndios xí'ín ndó, ta ná ki̱'o na ña̱ koo va̱'a ini ndo̱.
60001003	Na̱ ká'ano kúú Ndios, na̱ kúú tatá sato'o yo̱ Jesucristo, dá chi̱ sa̱'á ña̱ ni̱ ku'u̱ ká'ano ini na̱ sa'a̱ yo̱, sa̱'á ño̱ó ni̱ na̱kaki sa̱á yo̱ ni̱ kee na, dá ni̱ kuu ni̱ na̱tiin yó iin ta̱ndeé iní ká'ano nda̱'o noo̱ ná, chi̱ miía̱n ndaa̱ kuiti ni̱ na̱taki sato'o yo̱ Jesucristo tein na̱ ni̱ xi'i̱.
60001004	Sa̱'á ño̱ó natiin ta'ani ndó iin ña̱ ká'ano nda̱'o chí induú di'a, chi̱ sa̱ ió nduu vaan natiin ndo'ó. Ta kíán ña̱ ni iin kuu̱ ta̱'ón o̱ téí'i̱, ta kíán ña̱ ni iin kuu̱ ta̱'ón o̱ túú, ta kíán ña̱ ni iin kuu̱ ta̱'ón o̱ ndí'i.
60001005	Ta táxi va̱'a Ndios ndo̱'ó xí'ín ndée̱ míí ná sa̱'á ña̱ kándéé ká'ano iní ndo̱ ná, dá kasandaá ndo̱ ni'i̱ ndo̱ ña̱ ka̱ki ndó, dá kandei ndó xí'ín ná, chi̱ sa̱ ió nduu va ña̱'a yó'o natiin ndó tá ná kasandaá kuu̱ noo̱ ndí'i.
60001006	Sa̱'á ño̱ó kadii̱ iní ndo̱, va̱'ará tein cháá kuu̱ kánian ndo'o nío̱ ndo̱ kée kua̱'á noo̱ ta̱ndó'ó.
60001007	Chi̱ ta̱ndó'ó ñoó kía̱n korndodó ña̱ kándéé iní ndo̱ Jesús, nde̱'á á ndíta ndaa̱ ndo̱ xí'án. Ta ndáya̱'i cháá ka̱ ña̱ kía̱n kándéé iní ndo̱ ná o̱ du̱ú oro, tá'a̱n ña̱ xíto ndodó ña̱yuu xí'ín ñó'o̱, dá nde̱'á á miía̱n ndaa̱ kuiti oro ndino'o kíán o ko̱ó. Tído kasandaá iin kuu̱, ta naá vá oro ñoó. Tído ndo'ó, tá miía̱n ndaa̱ kuiti ndíta ndaa̱ ndo̱ xí'ín ña̱ kándéé iní ndo̱ ná tein ta̱ndó'ó, dá kía̱n chindaya̱'i ñaá Ndios, ta ki̱'o na ña̱ñó'ó, xí'ín ña̱ ndato noo̱ ndo̱ tá ná na'a̱ noo̱ tuku Jesucristo.
60001008	Kóni̱ ndo̱ ná, va̱'ará ko̱ ní xiní ndo̱ ná xí'ín noo̱ ndo̱. Ta va̱'ará ko̱ ndé'é ndó na̱ viti, tído kándísa ndó na̱. Ta ndato nda̱'o kádii̱ iní ndo̱, ta ni ko̱ ní'i̱ ndo̱ to̱'on ka'a̱n ndo̱ sa'a̱ ndi ki̱'o kádii̱ ini ndo̱,
60001009	chi̱ ní'i̱ ndo̱ ña̱ va̱'a sa̱'á ña̱ kándéé iní ndo̱ ná, ta ñoó kía̱n ka̱ki ndó no̱ó kua̱chi ndo̱.
60001010	Ni̱ ka'a̱n profeta ni̱ sa̱ ndei sa̱ na'á sa̱'á ña̱ mani̱ ko'o̱n Ndios kee na xí'ín ndó. Ni̱ da̱kuá'a va̱'a ra sa̱'án, ta ni̱ kee ra tata̱ kandaa̱ ini ra̱ ndi koo kee Ndios dáka̱ki na ña̱yuu.
60001011	Chi̱ ni̱ da̱kuá'a ra sa'a̱ ndá yoo kakuu na̱ kee dión, ta ndá oon koo na, chi̱ ió Espíritu Cristo ini ra̱, ta ni̱ ka̱sto̱'on na xí'ín rá sa̱'án. Chi̱ ni̱ xi̱'o na ña̱ ni̱ ka̱ndaa̱ ini ra̱ ña̱ ndo'o nda̱'o nío̱ Cristo, na̱ kii dáka̱ki ñaá, ndi'i daá, dá nani'i̱ ná ña̱ñó'ó noo̱ Ndios.
60001012	Kúú ni̱ xi̱'o Ndios ña̱ kía̱n ni̱ ka̱ndaa̱ ini ra̱ ña̱ o̱ du̱ú mií rá keva̱'a xí'ín ña̱ dána'a̱ ra̱, sa̱va̱'a yóó vá kúú na̱ keva̱'a xí'án. Ta mií to̱'on ni̱ da̱ná'a̱ ra̱ tá sata̱, mií to̱'on yó'o ii̱ vá kía̱n dána'a̱ na̱ noo̱ ndo̱ viti sa̱'á to̱'on va̱'a ña̱ ká'a̱n sa'a̱ Jesús, ta dána'a̱ na̱ ñá xí'ín ndée̱ Espíritu ii̱ Ndios, na̱ ni̱ kii nda̱ induú. Ta nda̱ mií ángel ndéi induú kátoó kandaa̱ ini sa̱'á ña̱ yó'o.
60001013	Sa̱'á ño̱ó kenduu ndo̱ ña̱xintóni̱ ndo̱ kee ndó ña̱ kóni̱ Ndios, ta kaño'o ini ndo̱, ta ndino'o ini ndo̱ koo ta̱ndeé iní ndo̱ ña̱ natiin ndó ña̱ mani̱ noo̱ Ndios tá ná nandió ko̱o tuku Jesucristo kasaa̱ na̱.
60001014	Ta koo ini ndo̱ kee ndó táto̱'on ki̱'o kée iin de̱'e seídó'o tatá, ta o̱ sa̱ kée ka̱ ndo̱ ña̱ kini, ña̱ sa̱ ka̱toó ndo̱ kee ndó tá ko̱ ñá'a̱ kana'á ndó Ndios.
60001015	Chi̱ táto̱'on na̱ vii kúú míí Ndios, na̱ ni̱ kana ndo'ó xoo mií ná, ki̱'o dión koo vii ndo̱ no̱ó ndidaá ña̱ kée ndó.
60001016	Dá chi̱ di'a kaá tuti ii̱ Ndios: “Koo vii ndo̱, chi̱ na̱ vii kúú yu'u̱.”
60001017	Tá ká'a̱n ndo̱ tatá xí'ín Ndios, na̱ kéyíko̱ ndaa̱ sa̱'á ña̱ kée iin rá iin yó, dá kía̱n koo ña̱ñó'ó ndó noo̱ ná, ta kayu̱'ú ni'ini ndó na̱ xía̱n nani ndéi ndó ñoo tu̱kú xaa̱n.
60001018	Ta ná'á vá mií ndó ndí ki̱án ni̱ sa̱ kuu ya̱'i, ña̱ ni̱ da̱káki ndo'ó ti̱xi ndá'a̱ ña̱ ko̱ chóon sa̱ kee na̱ yatá ve'e ndó. Chi̱ ko̱ ní sá kian iin ña̱'a túú, táto̱'on ndó'o oro xí'ín plata.
60001019	Di'a nii̱ ndato mií Cristo, tá'a̱n kirá ni̱ xita̱ sa̱'á kua̱chi ndo̱, ni̱ sa̱ kuu ya̱'i ni̱ da̱káki ñaá. Chi̱ ni̱ sa̱ kuu na táto̱'on ki̱'o iin léko, kirí dóko̱ ña̱yuu noo̱ Ndios, kirí káa vii, kirí ko̱ yáko̱.
60001020	Chi̱ nda̱ rá ko̱ ñá'a̱ kasá'á ñayuú yó'o, nda̱ daá vá ni̱ chi̱kaa̱ ini Ndios ña̱ koo dión. Ta ña̱ yó'o ni̱ kuu tein tiempo viti, chi̱ kú'u̱ nda̱'o ini na̱ sa'a̱ yo̱.
60001021	Ta sa̱'á ña̱ ni̱ kee Jesús dión, sa̱'á ño̱ó ni̱ kasa̱ndaá ndo̱ kándísa ndó Ndios, na̱ ni̱ da̱nátaki ñaá tein na̱ ni̱ xi'i̱. Ta ni̱ xi̱'o Ndios ña̱ñó'ó noo̱ ná. Dión ni̱ kee na, dá kía̱n ná kandeé iní ndo̱ Ndios, ta ná koo ta̱ndeé iní ndo̱ noo̱ iin tó'ón dini̱ míí vá ná.
60001022	Chi̱ ni̱ ndu̱vii nío̱ ndo̱ sa̱'á ña̱ seídó'o ndó ña̱ ndaa̱ sa'a̱ Ndios ni̱ kee Espíritu ii̱ Ndios, dá kandeé ndó ku'u̱ ini ndo̱ sa'a̱ sátá'an ndó xí'ín ndino'o ini ndo̱. Sa̱'á ño̱ó ndino'o ini ndo̱ ku'u̱ ini ndo̱ sa'a̱ sátá'an ndó xí'ín iin nío̱ vii.
60001023	Dá chi̱ ndo'ó kúú na̱ ni̱ na̱kaki sa̱á, ta ko̱ ní káki ndó táto̱'on káki ña̱yuu, na̱ ndéi tóo, dá xí'i̱ na̱. Dá chi̱ ndo̱'ó kúú na̱ ni̱ na̱kaki sa̱á, dá kandei chíchí ndó kee to̱'on mií Ndios, chi̱ to̱'on takí kíán, ta daá kuití vá kooan.
60001024	Dá chi̱ di'a kaá tuti ii̱ Ndios: Ndidaá kúú ña̱yuu ndó'o táto̱'on ki̱'o ndó'o yuku̱ káa yúku̱, ta ña̱ kúryíí ná kúú táto̱'on ita yuku̱ ñoó. Chi̱ íchi̱ va yuku̱ ñoó, ta kúú kuéi va itaa̱n.
60001025	Tído to̱'on sato'o yo̱ Ndios, daá koo kuií vaan. Ta to̱'on yó'o kúú to̱'on va̱'a sa'a̱ Jesús, ña̱ kía̱n ni̱ da̱ná'a̱ ndu̱ noo̱ ndo̱. 2
60002001	Sa̱'á ño̱ó dánkoo ndi'i ndó ña̱ kini xí'ín ña̱ ma̱ñá kée ndó, ta ko̱ kánian kakuu ndó ña̱yuu uu̱ noo̱, ta ni ko̱ kánian koo u'u̱ ini ndo̱, ta kánian dánkoo ta'ani ndó ndidaá ña̱ kini ká'a̱n ndo̱ sa̱'á ña̱yuu.
60002002	Táto̱'on kée takuálí nándukú xí noo̱ chichí xí, ki̱'o dión nandukú ndó to̱'on Ndios, ña̱ kúú ña̱ ndaa̱, dá kua'ano ndó xí'án nani kasandaá kuu̱ ka̱ki ndó.
60002003	Ta ki̱'o dión kee ndó sa̱'á ña̱ xí'o ndaa̱ ndo̱ kuendá ña̱ va̱'a nda̱'o ini sato'o yo̱ Jesús.
60002004	Sa̱'á ño̱ó kuyati cháá ka̱ ndo̱ noo̱ Jesús, na̱ kúú táto̱'on iin yuu̱ ta̱kí, tá'a̱n ña̱ ni̱ ka̱ñó'ó ta̱a ñayuú yó'o. Tído mií Ndios kúú na̱ ni̱ ka̱xi ñaá, ta kúú ná yuu̱ ndato cháá ka̱.
60002005	Ta mií ndó kúú ta'ani táto̱'on yuu̱ ta̱kí. Sa̱'á ño̱ó konó ndó ná kava̱'a Ndios ve'e ño̱'o na̱ xí'ín ndó, dá kakuu ta'ani ndó duti̱ ii̱ noo̱ mií ná, dá kuu doko̱ ndo̱ ña̱ náta'an ini Ndios xiní na̱, ta kúú natiin va̱'a na ña̱ dóko̱ ndo̱ sa̱'á ña̱ ni̱ kee Jesucristo.
60002006	Chi̱ ká'a̱n ta'ani tuti ii̱ Ndios di'a: Ko'i̱n chindu̱'í iin yuu̱ ió tito̱ ndáya̱'i cháá ka̱ chí ñoo Sion, dá chi̱ yuu̱ yó'o kía̱n ni̱ ka̱xi miíí, ta kíán iin yuu̱ ndato. Sa̱'á ño̱ó ndi ndáa mií vá ña̱yuu ná kandísa ñaá, dá kía̱n ni iin kuu̱ ta̱'ón o̱ káka'an noo̱ ná.
60002007	Ta noo̱ ndo̱'ó, na̱ kándísa, yuu̱ yó'o kúú yuu̱ ndato cháá ka̱. Tído ndidaá na̱ ko̱ kándísa ñaá, ndo'o na táto̱'on ki̱'o ká'a̱n tuti ii̱ Ndios: Tá'a̱n yuu̱ ni̱ ka̱ñó'ó ta̱a káva̱'a ve'e, ña̱ yó'o di'a va ni̱ kasa̱ndaá kakuu yu̱ú tito̱.
60002008	Ta ká'a̱n ta'anian di'a: Mií yuu̱ yó'o kédaá xí'ín ná, dá kachi'i sá'á ná, chi̱ kíán iin yuu̱ kédaá xí'ín ná kue̱i na. Ni̱ ka̱chi'i sá'á ná chi̱ ko̱ xi̱ín na̱ kueídó'o na to̱'on va̱'a, chi̱ sa̱ ki̱'o dión ni̱ ni'i̱ tá'i̱ ná ndo'o na.
60002009	Tído ndo'ó kúú na̱ ni̱ ka̱xi mií Ndios kakuu ña̱yuu na̱, ta kúú ndó duti̱ noo̱ mií Ndios, na̱ kúú rey, ta kúú ndó iin ñoo ii̱, ta kúú ndó ña̱yuu ni̱ taó xóo mií Ndios, dá kasto̱'on ndó sa̱'á ña̱ ndato kée na, chi̱ no̱ón kúú na̱ ni̱ na̱di̱tá ndo'ó íchi̱ noo̱ íin naá, ta ni̱ na̱chi'i na ndo̱'ó íchi̱ no̱ó ndato tóo̱n.
60002010	Chi̱ tá sata̱ ko̱ ní sá kuu ndó iin ñoo, tído viti ni̱ kasa̱ndaá ndo̱ kúú ndó ñoo mií Ndios. Tá sata̱ ko̱ ní kándeé ndó ña̱ ku'u̱ ini Ndios sa'a̱ ndo̱, tído viti kía̱n ni̱ ni'i̱ ndo̱ ña̱ kú'u̱ ini na̱ sa'a̱ ndo̱.
60002011	Na̱ mani̱, seí nda'ávíi̱ noo̱ ndo̱'ó, na̱ ndéi tóo ñoo tu̱kú xaa̱n, ña̱ o̱ sa̱ náki̱'o ndó míí ndó no̱ó ña̱ kini kóni̱ ñíi̱ ndo̱, ña̱ naá tá'an xí'ín ña̱ va̱'a kóni̱ nío̱ ndo̱ keean.
60002012	Di'a koo ini ndo̱ kendúsá'ano ndó no̱ó ña̱yuu ko̱ ná'á Ndios, dá kía̱n va̱'ará chínaní kini na ndo̱'ó viti, tído ná keká'ano na Ndios sa̱'á ña̱ va̱'a kée ndó tá ná kasandaá kuu̱ dátoo̱n Ndios ña̱xintóni̱ ná.
60002013	Ta sa̱'á ña̱ ió ña̱ñó'ó yó noo̱ sato'o yo̱ Jesús, sa̱'á ño̱ó koo ini ndo̱ kueídó'o ndó ndidaá ta̱ né'e choon ñayuú yó'o, á mií rá kúú rá rey, ra̱ né'e choon ká'ano cháá ka̱,
60002014	o á mií rá kúú rá ta̱ né'e choon ñó'o ti̱xi ndá'a̱ rey ñoó, tá'a̱n ra̱ ni̱ ni'i̱ choon ña̱ kadi ra̱ ña̱yuu kíni ve'e ka̱a, ta né'e ta'ani ra choon ña̱ náki̱'o ra ña̱ñó'ó no̱ó na̱ kée ña̱ va̱'a.
60002015	Dá chi̱ ña̱ kóni̱ Ndios kía̱n kee ndó ña̱ va̱'a, dá ná o̱ ní'i̱ ña̱yuu xi̱xi ko̱ó ña̱xintóni̱ ña̱ ka'a̱n ndava̱'a na sa'a̱ ndo̱.
60002016	Ko̱ ñó'o ndó ti̱xi ndá'a̱ ni iin ley, tído ná dá'a ni ka'án ndó ña̱ nónó noo̱ ndo̱ kee ndó ña̱ kini. Di'a nónó noo̱ ndo̱ kee ndó ña̱ kóni̱ Ndios.
60002017	Koo ña̱ñó'ó ndó noo̱ ndidaá ña̱yuu, ta ku'u̱ ini ndo̱ sa̱'á na̱ kúú kuendá Jesús, ta kayu̱'ú ni'ini ndó Ndios, ta koo ña̱ñó'ó ndó no̱ó ta̱ né'e choon.
60002018	Ta ndo'ó, na̱ ñó'o ti̱xi ndá'a̱ iin sato'o, kueídó'o ndó ra̱ kúú sato'o ndo̱ xí'ín ña̱ñó'ó. Ta ná dá'a ni kee ndó dión sa̱va̱'a xí'ín ra̱ kée ña̱ va̱'a xí'ín ndó. Ki̱'o dión ta'ani kánian kee ndó xí'ín ra̱ kéndava̱'a xí'ín ndó.
60002019	Dá chi̱ iin ña̱ va̱'a kíán noo̱ Ndios ña̱ sa̱'á ña̱ ñó'o ini ndo̱ sa'a̱ ná, sa̱'á ño̱ó xí'o ndeé iní ndo̱ tá kéndava̱'a sato'o ndo̱ xí'ín ndó, va̱'ará ni iin ña̱ kini ko̱ ní kée ndó.
60002020	Chi̱, ¿ndí ki̱án va̱'a ni'i̱ ndo̱ tá xí'o ndeé iní ndo̱ tá kéndava̱'a sato'o ndo̱ xí'ín ndó sa̱'á ña̱ kée ndó ña̱ kini? Tído tá kéndava̱'a ra xí'ín ndó sa̱'á ña̱ kée ndó ña̱ va̱'a, ta xí'o ndeé iní ndo̱, dá kía̱n náta'an ini Ndios xiní na̱ ndo̱'ó.
60002021	Chi̱ ni̱ kana Ndios ndo̱'ó ña̱ kee ndó dión, dá chi̱ ki̱'o dión ta'ani ni̱ ndo'o naní nío̱ mií Jesucristo sa'a̱ yo̱, ta ki̱'o dión ni̱ da̱ná'a̱ na̱ noo̱ yo̱ kaka yó íchi̱ ni̱ xika mií ná.
60002022	“Ni iin tó'ón kua̱chi ko̱ ní kée na, ta ni iin ña̱ to̱'ón ko̱ ní kána yú'u̱ ná ka'a̱n na̱.”
60002023	Ta va̱'ará ni̱ ka'a̱n ndava̱'a ra xí'ín Jesús, tído ni iin tó'ón to̱'on ndava̱'a ko̱ ní nándió né'e na ka'a̱n na̱ xí'ín rá. Ta va̱'ará ni̱ da̱ndó'o ra nío̱ ná, tído ni iin ña̱'a ko̱ ní ka'a̱n na̱ kee na xí'ín rá. Di'a ni̱ na̱chi'i na ndidaá ña̱ ni̱ ndo'o na noo̱ ndá'a̱ Ndios, na̱ kéyíko̱ ndaa̱ sa'a̱ ndidaá kúú ña̱'a.
60002024	Ta ni̱ na̱kuido mií Jesús ndidaá kúú kua̱chi yó tá ni̱ sa̱rkaa na ndi̱ka cruz, dá ná kandeé yó dánkoo yó kua̱chi kée yó, dá ná koni yo̱ kee yó ña̱ ndaa̱ noo̱ Ndios. Dá chi̱ sa̱'á ña̱ ni̱ ta̱rkue'e̱ Jesús, sa̱'á ño̱ó ni̱ ndu̱va̱'a yó, ta ni̱ ndu̱vii yo̱.
60002025	Dá chi̱ ni̱ sa̱ kuu ndó táto̱'on léko ni̱ sa̱ xi̱onoo ndava̱'a. Tído viti ni̱ na̱ndió kuéi ndó no̱ó na̱ ndáka ñaá, ta ndaá va̱'a na nío̱ ndo̱. 3
60003001	Ta ndo'ó, na̱ ñá'a̱, koo ini ndo̱ kueídó'o ndó yíi̱ ndo̱, dá kía̱n, tá ko̱ xi̱ín ra̱ kandísa ra to̱'on Ndios, kúú xino̱ ini ra̱ kandísa raa̱n sa̱'á ña̱ kéndúsá'ano ndó, dá kía̱n ko̱ kánian ka'a̱n ndo̱ xí'ín rá, dá kandísa raa̱n,
60003002	chi̱ koni ra̱ ña̱ va̱'a kée ndó, ta ió ña̱ñó'ó ndó noo̱ rá.
60003003	Ta o̱ sa̱ ndí'i téí ini ndo̱ ña̱ koo luu ñíi̱ ndo̱, á kíán ña̱ nacho'on lándo̱ dini̱ ndo̱, o á kíán ña̱ keluu ndó mií ndó xí'ín oro, o á kíán ña̱ kandixi ndó dá'o̱n táyíí ndáa.
60003004	Va̱'a ka̱a̱n ndi̱'i ini ndo̱ koo vii nío̱ ndo̱ noo̱ Ndios, ña̱ kía̱n koo luu ndó xí'ín ña̱ va̱'a ini ndo̱, xí'ín ña̱ kueé ini ndo̱, chi̱ ña̱ yó'o kía̱n o̱ kúyatá ta'on, ta ña̱ yó'o kía̱n náta'an nda̱'o ini Ndios xiní na̱.
60003005	Chi̱ di'a luu ni̱ sa̱ ndaa na̱ ñá'a̱ sa̱ ndei sa̱ na'á, sa̱ ka̱ndeé iní na̱ Ndios, ta ndino'o ini na̱ ni̱ sa̱ seídó'o ná yíi̱ ná.
60003006	Chi̱ ki̱'o dión sa̱ seídó'o naná sá'ano yó Sara yíi̱ ná Abraham, ta sa̱ ká'a̱n na̱ ña̱ Abraham kúú sato'o na̱. Ta kúú ndó táto̱'on de̱'e di'í Sara sa̱'á ña̱ kée ndó ña̱ va̱'a, xí'ín sa̱'á ña̱ ko̱ xí'o ndó mií ndó ña̱ yu̱'ú ndo̱.
60003007	Ta dión ni ndo'ó, ra̱ ta̱a, kaño'o ini ndo̱ kandei ndó xí'ín ñadi'í ndo̱. Ta ki̱'o ndó ña̱ñó'ó noo̱ ná sa̱'á ña̱ kúú ná iin na̱ vi̱tá, xí'ín sa̱'á ña̱ natiin nduú na̱ xí'ín ndó ña̱ mani̱ ña̱ kandei chíchí ndó xí'ín Ndios. Tá kée ndó dión, dá kía̱n ni iin tó'ón ña̱'a o̱ kétéin noo̱ ndo̱ noo̱ ká'a̱n ndo̱ xí'ín Ndios.
60003008	Ta noo̱ ndí'i, ká'i̱n xí'ín ndó ña̱ iin tó'ón ná kakuu ña̱xintóni̱ ndidaá ní ndó, ta ndo'o sa'a̱ sátá'an ndó, ta koni̱ ndo̱ iin rá iin ndó táto̱'on ki̱'o ndó'o ndó xí'ín na̱ ve'e mií ndó, ta ku'u̱ ini sa'a̱ sátá'an ndó, ta nda'í koo ini ndo̱.
60003009	O̱ sa̱ nándió kuéi ndó nandió né'e ndó ña̱ kini no̱ó na̱ ni̱ kee ña̱ kini xí'ín ndó. Ta o̱ sa̱ ká'a̱n ndava̱'a ndó xí'ín na̱ ká'a̱n ndava̱'a xí'ín ndó. Di'a kaka̱ ndo̱ ña̱ mani̱ noo̱ Ndios sa'a̱ ná, dá chi̱ ná'á ndó ña̱ ni̱ kana Ndios ndo̱'ó ña̱ kía̱n natiin ndó ña̱ mani̱ noo̱ ná.
60003010	Dá chi̱ di'a kaá tuti ii̱ Ndios: Ndi ndáa ndo'ó katoó kandei va̱'a, ta kandei dii̱ ñayuú yó'o, dá kía̱n kánian kandaa ndo̱ yáa̱ ndo̱, dá ná o̱ yá'a ña̱ ka'a̱n ndava̱'an, ta ni yú'u̱ ndo̱ ná o̱ sa̱ ká'a̱n ni iin ña̱ to̱'ón.
60003011	Kexoo ndó no̱ó ña̱ kini, ta kee ndó ña̱ va̱'a. Ta nandukú ndó ña̱ kandei va̱'a ndó xí'ín ña̱yuu, ta ndiko̱ toon ndóa̱n.
60003012	Dá chi̱ ndé'é va̱'a sato'o yo̱ Ndios na̱ kée ña̱ ndaa̱, ta ió nduu na̱ seídó'o na ña̱ xíka̱ na̱ noo̱ ná. Tído ko̱ náta'an ini na̱ xiní na̱ na̱ kée ña̱ kini.
60003013	¿Ndá yoo kendava̱'a xí'ín ndó tá ná ndiko̱ ndo̱ ña̱ va̱'a?
60003014	Tído ndiká'án ndi kúu ví ndó tá kéndava̱'a na xí'ín ndó sa̱'á ña̱ kée ndó ña̱ va̱'a. Sa̱'á ño̱ó o̱ sa̱ yu̱'ú ndo̱ tá kée na dión xí'ín ndó, ta o̱ sa̱ kútúú ini ndo̱.
60003015	Di'a naki̱'o ndó ña̱ñó'ó noo̱ Ndios, na̱ kúú sato'o yo̱, xí'ín ndino'o ini nío̱ ndo̱. Ta daá kuití kandei nduu ndo̱ ki̱'o va̱'a ndó kuendá xí'a̱n kueé ió ini ndo̱, xí'ín ña̱ñó'ó noo̱ ndi ndáa mií ña̱yuu ndato̱'ón ndo'ó sa̱'á ta̱ndeé iní kómí ndó.
60003016	Ta koo ini ndo̱ kakomí ndó iin ña̱xintóni̱ vii, dá kía̱n tá ká'a̱n u'u̱ na̱ sa'a̱ ndo̱'ó, dá kía̱n ná xíka'an noo̱ mií ná sa̱'á ña̱ chínaní kini na ña̱ va̱'a kée ndó sa̱'á ña̱ kúú ndó kuendá Cristo.
60003017	Chi̱ va̱'a cháá ka̱ ná ndo'o nío̱ yo̱ sa̱'á ña̱ kée yó ña̱ va̱'a, tá ki̱'o dión kóni̱ mií Ndios, ta o̱ du̱ú sa̱'á ña̱ kée yó ña̱ kini.
60003018	Dá chi̱ ni̱ ndo'o ta'ani nío̱ Cristo tá ni̱ xi'i̱ na̱ iin tó'ón ndée̱ sa̱'á kua̱chi yó. Iin na̱ ndaa̱ kúú ná, tído ni̱ xi'i̱ na̱ sa'a̱ yóó, na̱ kómí kua̱chi, dá kuu kandaka na yó ko'o̱n na̱ noo̱ Ndios. Chi̱ miía̱n ndaa̱ ni̱ xi'i̱ yikí ko̱ño na̱, tído ió takí va Espíritu ná.
60003019	Ta ni̱ sa'a̱n Espíritu ná ni̱ da̱ná'a̱ na̱ noo̱ espíritu ndadí ni'ini noo̱ íin naá,
60003020	ta ña̱ yó'o ni̱ sa̱ kuu ña̱ ko̱ ní xíin kueídó'o Ndios tá sa̱ na'á, va̱'ará kueé ni̱ sa̱ ndati Ndios xía̱n nani ni̱ ka̱va̱'a Noé arca. Ta cháá nda̱'o ña̱yuu ni̱ ka̱ki no̱ó ta̱kui̱í kua'a̱ ñoó. Sa̱va̱'a ona̱ ni̱ sa̱ kuu na.
60003021	Ta viti sódo̱ ndúta̱ yo̱ xí'ín ta̱kui̱í sa̱'á ña̱ kándéé iní yo̱ Jesús, dá ka̱ki yó, táto̱'on ki̱'o ni̱ da̱káki Ndios Noé no̱ó ta̱kui̱í ñoó. Ko̱ kée yó dión sa̱'á ña̱ kóni̱ yo̱ nakata yó ñíi̱ yo̱, di'a kée yóa̱n dá chi̱ ndino'o ini yo̱ kóni̱ yo̱ koo vii ña̱xintóni̱ yo̱, chi̱ ni̱ ka̱ki yó sa̱'á ña̱ ni̱ na̱taki Jesús.
60003022	Ta ni̱ nana na kua'a̱n nó'o̱ ná induú. Ta viti ió na̱ xoo kuá'a Ndios. Ta ti̱xi ndá'a̱ míí ná ñó'o ndidaá ángel, xí'ín ta̱ né'e choon, xí'ín ta̱ dándáki. 4
60004001	Táto̱'on ki̱'o ni̱ ndo'o nío̱ yikí ko̱ño Jesús, ki̱'o dión kánian kandei nduu ndo̱ ndo'o ta'ani nío̱ ndo̱, dá chi̱ na̱ ni̱ ndo'o nío̱ yikí ko̱ño, no̱ón kúú na̱ ni̱ taó xóo ndó no̱ó kua̱chi,
60004002	dá kía̱n nani ndéi tóo ndó ndíxi ndó yikí ko̱ño ndo̱, ná dá'a ka̱ ni kandei ndó kee ndó ña̱ kini kátoó dao ka̱ ña̱yuu. Di'a kandei ndó kee ndó ña̱ kóni̱ Ndios.
60004003	Cháá dión ka̱ ni̱ kee ndó táto̱'on ki̱'o kée ña̱yuu ko̱ ná'á Ndios, chi̱ sa̱ ka̱toó ndo̱ kee ndó kua̱chi xí'ín ndi ndáa mií vá ña̱yuu, ta sa̱ ka̱toó ndo̱ kee ndó kua̱chi ka'an noo̱ xí'ín ñíi̱ ndo̱, ta sa̱ kuu ndó na̱ xi̱'í, ta sa̱ kee ndó víko̱ ka'an noo̱, ta sa̱ xi'i lóko̱ ndo̱, ta sa̱ ndaño̱'o ndó yoko̱, ña̱ ko̱ náta'an ini Ndios xiní na̱.
60004004	Ta naá ini na̱ sa̱ ne'e tá'an va̱'a xí'ín ndó sa̱'á ña̱ ko̱ kée ka̱ ndo̱ ndidaá ña̱ kini yó'o, ta ká'a̱n ndava̱'a na sa'a̱ ndo̱ viti.
60004005	Tído iin kuu̱ kánian naki̱'o na kuendá noo̱ Ndios sa̱'á ña̱ kini kée na, dá chi̱ sa̱ io nduu va Ndios ña̱ kía̱n keyíko̱ na̱ sa̱'á na̱ ta̱kí, xí'ín sa̱'á na̱ ni̱ xi'i̱.
60004006	Sa̱'á ño̱ó ni̱ seídó'o ta'ani na̱ ni̱ xi'i̱ to̱'on va̱'a sa'a̱ Jesús, dá kía̱n, va̱'ará ni̱ xi'i̱ na̱ táto̱'on kánian ndo'o ndidaá ña̱yuu, tído takí va nío̱ ná kée Ndios.
60004007	Sa̱ kua'a̱n kuyati va ña̱ naá ndidaá ña̱'a. Sa̱'á ño̱ó ndito koo ini ndo̱, ta kaño'o ini ndo̱ ka'a̱n ndo̱ xí'ín Ndios.
60004008	Ta ña̱ ndáya̱'i cháá ka̱ kánian kee ndó kía̱n ndino'o ini ndo̱ ku'u̱ ini ndo̱ sa̱'á ña̱yuu xi̱'ín ndó, chi̱ tá kú'u̱ ndisa ini yo̱ sa'a̱ dao ka̱ ña̱yuu, dá kía̱n ki̱'o ká'ano ini yo̱ sa'a̱ ná, va̱'ará kua̱'á nda̱'o kua̱chi kée na xí'á.
60004009	Ta koo ini ndo̱ natiin va̱'a ndó ñani ndo̱ tá ko̱saa̱ na̱ ve'e ndó, ta o̱ sa̱ ká'a̱n kuáchi̱ ndo̱ tá kée ndó dión.
60004010	Ta noo̱ iin rá iin ndó ni̱ xi̱'o Ndios ña̱ kati̱'a ndó kee ndó iin choon, sa̱'á ño̱ó dákuá'ano ndó dao ka̱ ña̱yuu xí'án. Chi̱ ni̱ ni'i̱ ndo̱ choon ña̱ kechóon va̱'a ndó noo̱ ndidaá ña̱ mani̱ ni̱ xi̱'o Ndios noo̱ ndo̱.
60004011	Sa̱'á ño̱ó tá dána'a̱ iin ndó, dá kía̱n dána'a̱ ndo̱ táto̱'on ki̱'o ká'a̱n to̱'on Ndios. Tá xínkuáchí ndó noo̱ ñani ndo̱, dá kía̱n kechóon ndó xí'ín ndée̱ xí'o mií Ndios noo̱ ndo̱. Ta sa̱'á ña̱ kée ndó dión, sa̱'á ño̱ó natiin Ndios ndidaá tá'a̱n ña̱ñó'ó sa'a̱ Jesucristo, na̱ daá kuití kómí ndidaá tá'a̱n ña̱ñó'ó, ta daá dándáki na ndidaá ña̱'a. Dión ná koo.
60004012	Ñani mani̱, o̱ sa̱ na̱á ini ndo̱ sa̱'á ta̱ndó'ó kini ndó'o ndó, tá'a̱n ña̱ xírndodó ndo'ó. O̱ sa̱ ká'án ndó ña̱ ko̱ kánian ndo'o ndó dión.
60004013	Di'a kadii̱ ini ndo̱ sa̱'á ña̱ ndó'o ndó táto̱'on ni̱ ndo'o Cristo. Chi̱ tá ná kasandaá kuu̱ nandió ko̱o na xí'ín ndidaá ña̱ ndato kómí ná, dá kía̱n nakutí ndó xí'a̱n kádii̱ iní ndo̱.
60004014	Tá ká'a̱n ndava̱'a ña̱yuu sa'a̱ ndo̱ sa̱'á ña̱ kúú ndó kuendá Cristo, dá kía̱n ndiká'án ndi kúu ví ndó, chi̱ ió Espíritu ndato Ndios xí'ín ndó. Miía̱n ndaa̱ ká'a̱n ndava̱'a ña̱yuu sa'a̱ Espíritu, tído sa'a̱ ndo̱'ó natiin na ña̱ñó'ó.
60004015	Chi̱ iin ña̱ ka'an noo̱ nda̱'o kíán tá ndó'o nío̱ ndo̱ sa̱'á ña̱ sa'ání ndo̱ ndi̱i, o sa̱'á ña̱ kí'in kuí'íná ndó, o sa̱'á ña̱ kúú ndó na̱ kini, o sa̱'á ña̱ chírnee chítuu kúu ndó no̱ó ta̱ndó'ó dao ka̱ na̱.
60004016	Tído tá ndó'o nío̱ ndo̱ sa̱'á ña̱ kúú ndó kuendá Jesús, dá kía̱n ná dá'a ni xíka'an noo̱ ndo̱. Di'a keká'ano ndó Ndios sa̱'á ña̱ ndó'o ndó dión.
60004017	Dá chi̱ sa̱ ni̱ kasa̱ndaá va kuu̱ ña̱ keyíko̱ Ndios sa̱'á ña̱yuu na̱. Ta tá dinñó'ó keyíko̱ na̱ sa'a̱ yóó, dá kía̱n, ¿xíni̱ ndí ki̱án ndo'o na̱ ko̱ xi̱ín kueídó'o to̱'on va̱'a sa'a̱ Jesús tá ná keyíko̱ sa'a̱ ná?
60004018	Dá chi̱ di'a kaá tuti ii̱ Ndios: Ndi ki̱'o ví kánian ndo'o nío̱ na̱ kée ña̱ kóni̱ Ndios, dá ka̱ki na. Sa̱'á ño̱ó, ¿xíni̱ ndí ki̱án ndo'o na̱ ko̱ xi̱ín kandísa Ndios, xí'ín na̱ kée kua̱chi?
60004019	Sa̱'á ño̱ó tá kóni̱ Ndios ña̱ kía̱n ndo'o nío̱ ndo̱, dá kía̱n naki̱'o ndó mií ndó noo̱ ndá'a̱ ná, chi̱ iin na̱ ndaa̱ kúú na̱ ni̱ ka̱va̱'a ñayuú yó'o. Ta daá koo ini ndo̱ kee ndó ña̱ va̱'a. 5
60005001	Ta kóni̱i̱ kaka̱i̱ iin ña̱ mani̱ no̱ó na̱ sá'ano né'e choon noo̱ ndo̱, chi̱ na̱ sá'ano ta'ani kúú yu'u̱. Ta ni̱ xini xí'ín no̱ói̱ táto̱'on ni̱ ndo'o nío̱ Cristo, ta koo ta'ani yu'u̱ xí'ín ndó noo̱ ndato káa na'a̱ noo̱ Ndios chí noo̱.
60005002	Koo ini ndo̱ kandaka ndó ña̱yuu Ndios ñó'o ti̱xi ndá'a̱ ndo̱, ta kandaa va̱'a ndó na̱, tído o̱ sa̱ kée ndóa̱n sa̱'á ña̱ kánian kee ndóa̱n, di'a kee ndóa̱n xí'ín ndino'o ini ndo̱. Ta o̱ sa̱ kée ndóa̱n sa̱'á ña̱ kátoó ndo̱ di̱'ón. Di'a kee ndóa̱n sa̱'á ña̱ ndino'o ini ndo̱ kóni̱ ndo̱ chindeé ndó na̱.
60005003	Ta o̱ sa̱ kée ndó míí ndó iin sato'o no̱ó na̱ ndáka ndó. Va̱'a ka̱a̱n kee ndó ña̱ va̱'a noo̱ ná, dá ná kati̱'a ta'ani na kee na dión.
60005004	Dá tá ná kasandaá kuu̱ nandió ko̱o tuku Jesús, na̱ kúú míí sato'o noo̱ ndidaá na̱ ndáka léko, dá natiin ndó iin corona, ña̱ kúú ña̱ñó'ó, ña̱ kía̱n ni iin kuu̱ o̱ na̱á.
60005005	Ta dión ni ndo'ó, takuáchí tákí, koo ini ndo̱ kueídó'o ndó na̱ sá'ano né'e choon ve'e ño̱'o ndo̱. Ta ndidaá ní ndó kánian kueídó'o tá'an ndó xí'a̱n nda̱'í ió ini ndo̱, chi̱: Ko̱ náta'an ini Ndios xiní na̱ ña̱yuu ió táyíí ini, ta di'a xí'o na ña̱ mani̱ no̱ó ña̱yuu ió nda'í ini.
60005006	Sa̱'á ño̱ó nda'í koo ini ndo̱ kaño'o ndó ti̱xi ndá'a̱ Ndios, dá kía̱n ná ki̱'o na ña̱ñó'ó noo̱ ndo̱ tá ná kasandaá kuu̱ ni̱ ka̱xi mií ná.
60005007	Ta chikodó ndó ndidaá ta̱ndí'i ini ndó'o ndó noo̱ ndá'a̱ Ndios, dá chi̱ no̱ón kúú na̱ ndí'i ini sa'a̱ ndo̱.
60005008	Ta kaon koo ndó, ta kaño'o ini ndo̱ kandei ndó, chi̱ ña̱ u'u̱ kía̱n xiní u'u̱ ndo̱'ó. Táto̱'on ki̱'o kée iin ndika'a to̱ndó, ki̱'o dión kéean xíonooan ndúkúán ndá yoo kendava̱'a xí'án.
60005009	O̱ sa̱ kónó ndó ña̱ dátu̱úán ndo̱'ó. Kuita toon ndó xí'ín ña̱ kándéé iní ndo̱ Jesús, dá kandeé ndó xí'án. Chi̱ sa̱ ná'á vá ndó ña̱ ki̱'o dión ta'ani ndó'o nío̱ dao ka̱ na̱ kúú kuendá Jesús ndéi iin níí kúú ñayuú.
60005010	Tído Ndios, na̱ xí'o ndidaá ña̱ mani̱ noo̱ yo̱, no̱ón kúú na̱ ni̱ kana yó ña̱ kandei chíchí yó noo̱ ndato náye'e̱ sa̱'á ña̱ ni̱ kee Jesucristo. Sa̱'á ño̱ó, tá ni̱ ndi'i ni̱ ndo'o nío̱ ndo̱ cháá, dá ndendaa̱ na̱ ndo̱'ó, ta nachikata ndaa̱ na̱ ndo̱'ó, ta ki̱'o na ndée̱ noo̱ ndo̱, ta ndendakí ná ndo̱'ó xí'ín ña̱ kándísa ndó.
60005011	Ta daá kuití ná natiin na ña̱ñó'ó, ta daá ná dándáki na ndidaá ña̱'a. Dión ná koo.
60005012	Ta xí'ín ñani yo̱ Silvano, tá'a̱n ra̱ kúú iin ta̱a ná'í íin ndaa̱ xí'ín Jesús, ni̱ taai cháá to̱'on noo̱ tuti yó'o ko̱saa̱a̱n, dá ka'a̱n ni'inii noo̱ ndo̱, ta xí'o ndaa̱i̱ kuendá ña̱ ki̱'o dión kémani̱ Ndios ndo̱'ó, ta sa̱ ñó'o ndó ti̱xi ña̱ mani̱ yó'o viti.
60005013	Ta na̱ kúú kuendá Jesús ndéi chí Babilonia, tá'a̱n na̱ ni̱ ka̱xi mií Ndios táto̱'on ki̱'o ni̱ ka̱xi na ndo̱'ó, xí'ín ñani yo̱ Marcos, na̱ kúú táto̱'on de̱'e mií yu'u̱, tánda'á ndisá'án ko̱saa̱ noo̱ ndo̱.
60005014	Ta ña̱ ka'a̱n tá'an ndó ndisá'án ná kakuuan ña̱ chitó tá'an ndó noo̱ ndo̱ sa̱'á ña̱ kú'u̱ ini sa'a̱ sátá'an ndó. Ta daá kuití ná koo va̱'a ini ndo̱'ó, na̱ kúú kuendá Jesucristo. Dión ná koo. PE - Pedro
61001001	Yu'u̱ kúú Simón Pedro, na̱ kéchóon noo̱ Jesucristo. Ta kúúí iin apóstol, na̱ né'e to̱'on na. Ta ká'a̱n yu'u̱ ndisá'án xí'ín ndo'ó, chi̱ sa̱'á ña̱ kéndaa̱ Ndios, na̱ kúú Jesucristo, na̱ dáka̱ki ñaá, sa̱'á ño̱ó ni̱ ni'i̱ ndo̱ ña̱ kándéé iní ndo̱ ná táto̱'on ki̱'o kándéé iní ñaá mií ndú.
61001002	Ná kemáni̱ cháá ka̱ Ndios ndo̱'ó, ta ná ki̱'o cháá ka̱ na̱ ña̱ koo va̱'a ini ndo̱ sa̱'á ña̱ kándaa̱ va̱'a ini ndo̱ sa'a̱ míí ná, xí'ín sa'a̱ sato'o yo̱ Jesús.
61001003	Ta xí'ín ndée̱ míí ná xí'o na ndidaá tá'a̱n ña̱'a xínñó'ó yó, dá kataki yo̱ kandei yó, ta kee yó ña̱ kóni̱ mií ná, dá chi̱ sa̱ ná'á va̱'a yó sa'a̱ míí Ndios, na̱ ni̱ kana ñaá sa̱'á ña̱ ndato na̱ xí'ín sa̱'á ña̱ kúú ná na̱ ndaa̱.
61001004	Ta sa̱'á ña̱ ki̱'o dión kúú ná, sa̱'á ño̱ó ná'á yó ña̱ ni'i̱ yo̱ ña̱ ndato xí'ín ña̱ ná'ano ni̱ kaa na̱ ki̱'o na noo̱ yo̱. Ta sa̱'á ña̱ ni̱ ka̱ndo̱o na kee na dión xí'ín ndó, sa̱'á ño̱ó koni ndo̱ kankuei xoo ndó no̱ó ña̱ kini kátoó ñíi̱ ndo̱ keean ñayuú yó'o, dá kasandaá ndo̱ koo vii ndo̱ táto̱'on ki̱'o vii mií ná.
61001005	Sa̱'á ño̱ó ndi̱'i ini ndo̱ ña̱ kakuu ndó ña̱yuu ndaa̱, ná dá'a ni kandeé oon ini ndo̱ ná. Ta ná dá'a ni kakuu ndó ña̱yuu ndaa̱ oon ni, ndi̱'i ta'ani ini ndo̱ ña̱ kía̱n kana'á cháá ka̱ ndo̱ ña̱ kóni̱ Ndios,
61001006	ta o̱ du̱ú ña̱ yó'o oon ni ndi̱'i ini ndo̱ kee ndó, di'a ndi̱'i ta'ani ini ndo̱ chituu ndó mií ndó, dá ná o̱ yá'a ndó kee ndó kua̱chi. Ta o̱ du̱ú ña̱ yó'o oon ni ndi̱'i ini ndo̱ kee ndó, di'a ndi̱'i ta'ani ini ndo̱ koo kueé iní ndo̱. Ta o̱ du̱ú ña̱ yó'o oon ni ndi̱'i ini ndo̱ kee ndó, di'a ndi̱'i ta'ani ini ndo̱ kandita toon ndó xí'ín to̱'on Ndios.
61001007	Ta o̱ du̱ú ña̱ yó'o oon ni ndi̱'i ini ndo̱ kee ndó, di'a ndi̱'i ta'ani ini ndo̱ koni̱ ndo̱ dao ka̱ ña̱yuu táto̱'on ki̱'o ndó'o ndó xí'ín na̱ ve'e mií ndó. Ta o̱ du̱ú ña̱ yó'o oon ni ndi̱'i ini ndo̱ kee ndó, di'a ndi̱'i ta'ani ini ndo̱ ku'u̱ ini ndo̱ sa'a̱ ná.
61001008	Tá kée ndó ndidaá ña̱ yó'o, ta ni̱ na̱kutí ndó xí'án, dá kía̱n o̱ kándei oon ta'on ndó, ta o̱ kákuu ndó na̱ ko̱ chóon. Di'a kana'á cháá ka̱ ndo̱ sa'a̱ Jesucristo, na̱ kúú sato'o yo̱.
61001009	Tído na̱ ko̱ kée ndidaá ña̱ yó'o, no̱ón kúú na̱ ndadí noo̱, ta kúú ná táto̱'on iin na̱ ko̱ túu noo̱, ta ni̱ na̱ndodó na̱ ña̱ ni̱ da̱ndóo Ndios ndidaá kua̱chi ni̱ kee na tá sata̱.
61001010	Sa̱'á ño̱ó, ñani miíi̱, ndi̱'i ini ndo̱ na'a̱ ndo̱ mií ndó ña̱ kúú ndó ña̱yuu ni̱ kana Ndios, ña̱ kúú ndó ña̱yuu ni̱ ka̱xi mií ná. Dá chi̱ tá kee ndó dión, dá kía̱n ni iin kuu̱ ta̱'ón o̱ kána xoo ndó noo̱ ná.
61001011	Ta kúú natiin va̱'a ñaá sato'o yo̱ Jesucristo, na̱ dáka̱ki ñaá, noo̱ dándáki kuií na̱ xí'a̱n kádii̱ ini na̱.
61001012	Sa̱'á ño̱ó o̱ dándí'i ta'on yu'u̱ ña̱ kía̱n dándusaa̱ inii̱ ndo̱'ó sa'a̱ iin rá iin ña̱'a yó'o, va̱'ará sa̱ ná'á va̱'a ndó ña̱, ta va̱'ará ndíta toon ndó xí'ín ña̱ ndaa̱.
61001013	Chi̱ iin ña̱ va̱'a kíán noo̱ yú'u̱ ña̱ dándusaa̱ inii̱ ndo̱'ó sa'a̱ ndidaá ña̱ yó'o xía̱n nani takíi̱ ndíxii ko̱ño yó'o.
61001014	Dá chi̱ ná'í ña̱ sa̱ yati va kasandaá ña̱ dánkooi yikí ko̱ño yó'o táto̱'on ki̱'o ni̱ ka'a̱n sato'o yo̱ Jesucristo xí'íín ña̱ kía̱n kánian ndo'i.
61001015	Tído chó'on nda̱'o inii̱ kásto̱'on yíko̱i̱ sa'a̱ ndidaá ña̱ yó'o, dá kía̱n, tá ni̱ xi'i̱i̱, dá kía̱n daá kaño'o ini ndo̱ sa̱'án.
61001016	Tá ni̱ ka̱sto̱'on ndu xí'ín ndó sa'a̱ choon kómí sato'o yo̱ Jesucristo, xí'ín sa̱'á ña̱ nandió ko̱o na kasaa̱ na̱, ko̱ ní kéchóon ndu cuento to̱'ón, ña̱ ni̱ ndaki ini mií ndú. Di'a ni̱ ka̱sto̱'on ndu ña̱ ni̱ xini xí'ín noo̱ ndú ña̱ miía̱n ndaa̱ kuiti kómí ná choon ká'ano.
61001017	Chi̱ ni̱ na̱tiin na ña̱ñó'ó noo̱ tatá Ndios, ta ni̱ keká'ano ñaá ná, dá chi̱ nda̱ induú noo̱ ió na̱ xí'ín ña̱ñó'ó tái̱ ni̱ ka'a̱n na̱: “Ta yó'o kúú de̱'e mani̱ yu'u̱, ta náta'an nda̱'o inii̱ xiníi̱ xí.”
61001018	Ni̱ seídó'o ndu'u̱ to̱'on yó'o, ña̱ ni̱ kii chí induú káa, tá ni̱ sa'a̱n ndu̱ xí'ín Jesús dini̱ iin yúku̱ ii̱.
61001019	Sa̱'á ño̱ó kándaa̱ inio̱ ña̱ miía̱n ndaa̱ ni̱ xi̱nko̱o ña̱ ni̱ taa profeta tá sa̱ na'á. Ta va̱'a kee ndó tá ná ki̱'o ndó mií ndó ña̱ kía̱n kueídó'o ndóa̱n, chi̱ kíán táto̱'on iin ña̱ dátoo̱n noo̱ ndo̱ xía̱n nani íin naá nda̱ natu̱u noo̱, dá dátoo̱n Jesús nío̱ ndo̱ táto̱'on ndato tóo̱n ki̱mi tá ni̱ xi̱no rí na'a.
61001020	Tído noo̱ ndidaá ña̱'a kánian kana'á ndó ña̱ ni iin tó'ón to̱'on ni̱ taa profeta noo̱ tuti ii̱ Ndios ko̱ ní ndáki ini ña̱xintóni̱ mií rá,
61001021	chi̱ ni iin tó'ón to̱'on ni̱ taa ra ko̱ ní ndáki ña dini̱ ni iin ta̱a ñayuú yó'o. Mií vá Espíritu ii̱ Ndios ni̱ da̱tóo̱n ña̱xintóni̱ ta̱a ni̱ ka̱xi mií ná, dá ni̱ taa ra ña̱. 2
61002001	Tído ni̱ sa̱ ndei ta'ani profeta to̱'ón ñoo Israel tá sa̱ na'á. Dión ta'ani kaño'o ta̱a dána'a̱ ña̱ to̱'ón tein ndo'ó, ta chi'i ra cháá ña̱ to̱'ón tein ña̱ dána'a̱ ra̱ noo̱ ndo̱, ña̱ kía̱n dátu̱ú ñaá. Ta o̱ nákoni ta'on ra sato'o yo̱ Jesús, na̱ ni̱ chi̱ya̱'i sa̱'á kua̱chi ra. Ta sa̱'á ña̱ kee ra dión, sa̱'á ño̱ó iin ndakána vá naá rá.
61002002	Ta kasá'á kua̱'á nda̱'o ña̱yuu kee na ña̱ ka'an noo̱ kee ta̱a ñoó, ta sa'a̱ míí rá ka'a̱n ndava̱'a ña̱yuu sa̱'á ña̱ ndaa̱ kándísa yó.
61002003	Ta sa̱'á ña̱ kúú rá ta̱a kátoó di̱'ón, sa̱'á ño̱ó ndukú rá ndi kee ra dánda'í ra̱ ndo̱'ó xí'ín ña̱ to̱'ón. Tído nda̱ rá sa̱ na'á nda̱'o ió nduu Ndios dándó'o na nío̱ rá, ta sa̱ kuyati va ña̱ naá rá ve̱i ña.
61002004	Dá chi̱ ko̱ ní xi̱'o ká'ano ta'on ini Ndios sa'a̱ ángel ni̱ kue̱i no̱ó kua̱chi, di'a ni̱ da̱kuéi ñaá ná nda̱ indayá, ta ni̱ sadi ni'ini ñaá ná ini káo̱ ko̱nó noo̱ íin naá yái̱, ta ñoó ñó'an ndátian keyíko̱ sa̱'án.
61002005	Ta ni ko̱ ní xi̱'o ká'ano ta'on ini Ndios sa̱'á ña̱yuu ni̱ sa̱ ndei sa̱ na'á. Sa̱va̱'a iin tó'ón ta̱a ni̱ da̱káki Ndios ni̱ sa̱ naní Noé, tá'a̱n ra̱ sa̱ da̱ná'a̱ no̱ó ña̱yuu ña̱ kendísá'ano na, ta ni̱ da̱káki ta'ani Ndios usa̱ ka̱ na̱ ve'e ra. Dá ni̱ da̱naá na̱ ndidaá ña̱yuu ko̱ ní xíin nakoni ñaá ñoó xí'ín ta̱kui̱í kua'a̱.
61002006	Ta ni̱ da̱naá ta'ani na ñoo Sodoma xí'ín Gomorra, chi̱ nda̱á yaa̱ óon ni̱ da̱nkoo naa̱n, dá ná kana'á yó ndí ki̱án ndo'o ña̱yuu ko̱ xi̱ín nakoni Ndios.
61002007	Tído ni̱ da̱káki na Lot no̱ó ta̱ndó'ó ñóó, chi̱ ni̱ sa̱ kuu ra iin ta̱a ndaa̱, chi̱ sa̱ kekini ini ra̱ sa̱ xini ra̱ ndidaá ña̱ kini sa̱ kee ña̱yuu ñoo ñoó.
61002008	Chi̱ iin ta̱ ndaa̱ ni̱ sa̱ kuu ra, ta ni̱ sa̱ io ra̱ tein ña̱yuu ñoó. Ta sa̱'á ña̱ kómí rá iin nío̱ va̱'a, sa̱'á ño̱ó tá kuu̱ tá kuu̱ sa̱ ku̱nda'í ini ra̱ sa̱'á iin rá iin ña̱ kini sa̱ xini ra̱ xí'ín ña̱ sa̱ seídó'o ra sa̱ kee ña̱yuu ñoó.
61002009	Chi̱ ió choon noo̱ ndá'a̱ sato'o yo̱ Ndios dáka̱ki na ña̱yuu ndíta xoo na no̱ó ta̱ndó'ó. Ta taó xóo na ña̱yuu kíni kaño'o na ndadí va̱'a na nda̱ ná kasandaá kuu̱ keyíko̱ sa'a̱ ná.
61002010	Tído ka'í ka̱ ví ndo'o na̱ kée ndidaá ña̱ kini kóni̱ mií ná, xí'ín ña̱ kóni̱ ñíi̱ ná, chi̱ ni na̱ sa'ándá choon ko̱ nákoni na̱. Maestro to̱'ón yó'o kúú ra̱ ndeé to̱'on, ta chíndaa̱ noo̱ rá, chi̱ ni ko̱ chítuu ini ra̱ kenóo ra ña̱ kómí choon ná'ano.
61002011	Ndakí cháá ka̱ ángel o̱ du̱ú ta̱a to̱'ón yó'o, ta kómí ná cháá ka̱ choon o̱ du̱ú mií rá, tído ko̱ chíndaa̱ noo̱ ná kenóo na ña̱ kómí choon ná'ano ñoó, ta ko̱ dátai̱ kua̱chi ñaá ná noo̱ Ndios.
61002012	Tído ta̱a to̱'ón yó'o kúú ra̱ ká'a̱n sa̱'á ña̱ ko̱ kándaa̱ ini ra̱. Ta kúú rá táto̱'on kíti̱ ndéi ndava̱'a, chi̱ ni̱ kaki rí ña̱ kía̱n tiin ña̱yuu ri̱, dá ka'ání ná ri̱. Ta ki̱'o dión ndo'o ta̱a yó'o, chi̱ naá rá tein ña̱ kini kée ra.
61002013	Ta miía̱n chiya̱'i ra sa'a̱ ndidaá ña̱ kini kée ra, chi̱ va̱'ará nduú kíán, kátoó ra̱ kée ra ndidaá tá'a̱n ña̱ kini kóni̱ ñíi̱ rá, ta ni lú'u̱ ko̱ káka'an noo̱ rá kée ra dión. Sa̱'á ño̱ó kúú rá ña̱ ni̱ tu̱ú, ña̱ ni̱ tei'i̱ tein ndo'ó. Ta nda̱ noo̱ sásá'an dáó rá xí'ín ndó, kádii̱ iní ra̱ kée ra ña̱ kini.
61002014	Ta ko̱ ku̱ú kande̱'é oon ra na̱ ñá'a̱, kúú sa̱ yá'a va ra nákani lóko̱ ini ra̱ xiní ñaá rá. Ta ko̱ sá tuu ra ña̱ kía̱n kée ra kua̱chi. Ta kándéé rá dáxino̱ ini ra̱ na̱ vitá ini, dá kee na ña̱ kini. Ta kúú rá ta̱a ni̱ ka̱ti̱'a kátoó di̱'ón. Ta kúú rá ta̱a ni̱ ka̱ndo̱o ndo'o nío̱ kee Ndios.
61002015	Ta ni̱ da̱nkoo ra íchi̱ ndaa̱, ta ni̱ ndiko̱ ra̱ íchi̱ kini, tá'a̱n ña̱ ni̱ ndiko̱ Balaam, de̱'e ta̱a naní Beor, chi̱ sa̱'á di̱'ón ni̱ kee ra, sa̱'á ño̱ó ni̱ ndiko̱ ra̱ íchi̱ kini.
61002016	Ta ni̱ na̱ni ra sa̱'á ña̱ kini ni̱ kee ra ni̱ kee burro ra̱, kirí ko̱ ká'a̱n. Chi̱ ni̱ ka'a̱n ri̱ xí'ín rá táto̱'on ki̱'o kée iin ña̱yuu, ta ki̱'o dión ni̱ chi̱tuu rí ña̱ kini kua'a̱n ta̱a ñoó kee ra.
61002017	Ta ndidaá ta̱a to̱'ón yó'o kúú táto̱'on pozo i̱chí, ta kúú rá táto̱'on viko̱ táchí kua'a̱n xoo di'a, xoo di'a. Ta sa̱ io nduu va iin yái̱ noo̱ íin naá kaño'o chíchí rá chiya̱'i ra sa̱'á ña̱ kini kée ra.
61002018	Ta ká'a̱n ra̱ to̱'on táyíí xí'ín to̱'on xíxi. Ta dáka'a̱n ra̱ ña̱yuu kee na ña̱ kini xí'ín ñíi̱ ná xí'ín ña̱ ka'an noo̱, ta ki̱'o dión dáxino̱ ini ra̱ ña̱yuu du̱ú ni̱ taó xóo mií ná tein ña̱ kini, dá nandió kuéi tuku na kee na ña̱.
61002019	Chi̱ ká'a̱n ra̱ xí'ín ná ña̱ tá kee na dión, dá kía̱n o̱ dándáki ñaá ni iin ña̱'a. Tído ñó'o ii̱ vá rá ti̱xi ndá'a̱ ña̱ ka'an noo̱, ta dándáki ñaá. Dá chi̱ tá kándéé iin ña̱'a dándákian yó, dá kía̱n ñó'o yó ti̱xi ndá'án.
61002020	Ta sa̱ ni̱ ka̱nkuei xoo ña̱yuu ñoó tein ndidaá ña̱ kini ió ñayuú yó'o sa̱'á ña̱ ni̱ kasa̱ndaá na̱ ná'á ná sa'a̱ sato'o yo̱ Jesucristo, na̱ ni̱ da̱káki ñaá. Tído tá ná nandió kuéi na nachi'i tuku na mií ná tein ña̱ kini, dá kía̱n ka'í ka̱ ví yako̱ na̱ o̱ du̱ú táto̱'on ki̱'o sa̱ ndaa na tá ko̱ ñá'a̱ kana'á ná Jesús.
61002021	Va̱'a cháá ka̱ ña̱ ní xi̱o dá'a ni kana'á ná ña̱ ndaa̱ sa'a̱ Ndios, o̱ du̱ú ka̱a̱n ni̱ kasa̱ndaá na̱ ná'á ná ña̱, ta ni̱ xi̱o kao na choon ii̱ ni̱ sa'anda Ndios noo̱ ná.
61002022	Dá chi̱ ndó'o na táto̱'on ki̱'o kua'a̱n to̱'on ndi̱chí ká'a̱n ña̱yuu ña̱ kía̱n kaá di'a: “Nandió kuéi ti̱na seí ri̱ ña̱ ni̱ ndusa rí, ta nandió kuéi ta'ani kochí ni̱ chichi ko̱ndee rí no̱ó ndei'i̱.” 3
61003001	Na̱ mani̱, ña̱ yó'o kúú tuti kúú uu̱ táai ko̱saa̱ noo̱ ndo̱, ta noo̱ ndi nduúa̱n ká'a̱n ni'inii noo̱ ndo̱, dá dándótoi ña̱xintóni̱ vii ndo̱,
61003002	dá ná ndusaa̱ ini ndo̱ ña̱ ni̱ ka'a̱n ndidaá profeta Ndios tá sata̱, ta ndusaa̱ ta'ani ini ndo̱ sa'a̱ choon ni̱ sa'anda na̱ kúú sato'o yo̱, na̱ dáka̱ki yó no̱ó kua̱chio̱, chi̱ ni̱ da̱ná'a̱ ta̱a né'e to̱'on na noo̱ ndo̱ sa'a̱ choon yó'o.
61003003	Dinñó'ó kóni̱i̱ ña̱ kana'á ndó ña̱ tein kuu̱ noo̱ ndi'i ndakuei ta̱a kedi̱ki ndaa ra̱ ña̱ ndaa̱ kándísa yó, chi̱ kakuu ra ta̱a kandei kee ña̱ ka'an noo̱ kóni̱ mií rá.
61003004	Ta kaa ra̱ xí'ín ndó: “¿Ndiva̱'a o̱ ñá'a̱ nandió ko̱o Jesús kasaa̱ na̱ táto̱'on ki̱'o ni̱ xi̱'o na to̱'on na? Dá chi̱ nda̱ rá ni̱ xi'i̱ na̱ yatá ve'e yó, ni iin tó'ón ta'on ña̱'a ko̱ náda̱on. Chi̱ nda̱ rá ni̱ ka̱sá'á sa'a̱ ñayuú yó'o, ta nda̱ viti, ni iin tó'ón ta'on ña̱'a ko̱ náda̱on”, kaa ra̱.
61003005	Ta o̱ kóni̱ ra̱ nakoni ra̱ ña̱ nda̱ míí sa'a̱ ni̱ ka̱va̱'a Ndios induú káa xí'ín to̱'on na, ta ni̱ ka̱va̱'a ta'ani na no̱ñó'o̱ yó'o, tá'a̱n ña̱ ni̱ ndaki tein ta̱kui̱í ni̱ kee na, ta xíto na ña̱ xí'ín ta̱kui̱í.
61003006	Ta xí'ín ta̱kui̱í ta'ani ni̱ da̱naá Ndios no̱ñó'o̱ yó'o tá sa̱ na'á.
61003007	Ta ndaá na̱ induú xí'ín no̱ñó'o̱ yó'o xí'ín to̱'on mií ná, chi̱ ni̱ taó xóo na ña̱, ña̱ kía̱n kei̱ ña̱ kee ño'ó ita̱ tá ná kasandaá kuu̱ keyíko̱ na̱ sa'a̱ ndidaá ña̱'a, ta dánaá ndí'i na ña̱yuu kíni.
61003008	Ta kóni̱i̱ ña̱ kana'á ndó, na̱ mani̱, ña̱ noo̱ sato'o yo̱ Ndios, iin kuu̱ kíán táto̱'on iin mil kuia̱, ta iin mil kuia̱ kíán táto̱'on iin kuu̱.
61003009	Ta ko̱ kúkueé ta'on sato'o yo̱ Ndios no̱ó to̱'on ni̱ xi̱'o na noo̱ yo̱, táto̱'on ki̱'o nákani ini dao ña̱yuu. Di'a ndáti kueé na̱ yó, chi̱ ko̱ kóni̱ na̱ ña̱ naá ni iin tó'ón yó, di'a kóni̱ na̱ ña̱ ndidaá tá'a̱n ña̱yuu ná nandikó iní na̱ sa̱'á kua̱chi kée na.
61003010	Tído táto̱'on ki̱'o iin ndakána kasaa̱ ta̱ kui̱'íná sa̱kuaá, ki̱'o dión iin ndakána ta'ani kasandaá kuu̱ nandió ko̱o tuku sato'o yo̱ Jesús. Tá ná kasandaá kuu̱ yó'o, ni̱'i nda̱'o ni̱'i induú káa, dá naáán. Ta kei̱ ndi'i ña̱'a ñó'o noo̱ di̱kó káa, dá nduti̱ ndi'an. Ta naá ndí'i no̱ñó'o̱ yó'o xí'ín ndidaá ña̱'a ió noo̱án kee ño'ó ita̱.
61003011	Ta sa̱'á ña̱ naá ndidaá ña̱ yó'o, sa̱'á ño̱ó ndi ki̱'o ví kánian koo vii ndo̱, ta kee ndó ña̱ kóni̱ Ndios.
61003012	Dión kee ndó xía̱n nani ndáti ndó, ta ndundéé ndó kee ndóa̱n, dá ná kasandaá kíi̱ kuu̱ ni̱ ka̱xi Ndios ña̱ nandió ko̱o sato'o yo̱ kasaa̱ na̱. Chi̱ kuu̱ dáá ñóó kei̱ ndi'i induú káa, dá naáán, ta ndidaá ña̱'a ñó'o káa kei̱ ita̱ ndi'an, ta nduti̱ ndi'an.
61003013	Tído yóó, ndáti yó xi̱nko̱o to̱'on ni̱ xi̱'o Ndios noo̱ yo̱, chi̱ ni̱ kaa na̱ ña̱ kava̱'a na induú sa̱á xí'ín no̱ñó'o̱ sa̱á noo̱ koo ndino'o ña̱ ndaa̱.
61003014	Sa̱'á ño̱ó, na̱ mani̱, xía̱n nani ndéi ndó ndáti ndó ña̱ dión koo, koo ini ndo̱ xí'ín ndino'o ini ndo̱ koo vii ndo̱, kandei ndúsá'ano ndó, ta kandei va̱'a ndó nda̱ ná kasandaá kuu̱ nandió ko̱o Jesús.
61003015	Ta kana'á ndó ña̱ ndáti kueé sato'o yo̱ Jesús, dá kasaa̱ na̱, chi̱ kóni̱ na̱ ña̱ ka̱ki kua̱'á ka̱ ña̱yuu. Ta dión ta'ani ni̱ ka̱ndaa̱ ini ñani mani̱ yo̱ Pablo, chi̱ mií Ndios ni̱ da̱tóo̱n ña̱xintóni̱ ná, sa̱'á ño̱ó ni̱ taa na dión, dá kandaa̱ ini ndo̱.
61003016	Ta ká'a̱n na̱ sa̱'á ña̱ yó'o noo̱ ndidaá tuti ni̱ ta̱nda'á ná ni̱ sa'a̱n noo̱ dao ka̱ na̱ kúú kuendá Jesús. Ta kuáchi̱ nda̱'o kándaa̱ ini yo̱ dao to̱'on ni̱ ka'a̱n na̱. Ta náda̱on dao ña̱yuu ko̱ ná'á, xí'ín na̱ vitá ini, to̱'on ni̱ taa Pablo, ta nádaká náa̱n táto̱'on ki̱'o nádaká ná dao ka̱ to̱'on, ña̱ káa noo̱ tuti ii̱ Ndios. Ta ni'i̱ ná ña̱ naá ná sa̱'á ña̱ kée na dión.
61003017	Sa̱'á ño̱ó, ndo'ó, na̱ mani̱ miíi̱, sa̱ ná'á vá ndó sa̱'á ndidaá ña̱ yó'o, sa̱'á ño̱ó koo ini ndo̱ kandaa ndo̱ mií ndó, dá ná dá'a ni kandía ndó ña̱ to̱'ón dána'a̱ ña̱yuu yako ña̱xintóni̱, chi̱ oon ni ví kankuei xoo ndó no̱ó ña̱ ndaa̱ kándísa yó.
61003018	Di'a koo ini ndo̱ kua'ano ndó no̱ó ña̱ mani̱ ni̱ kee Ndios sa'a̱ yo̱. Ta koo ta'ani ini ndo̱ kana'á cháá ka̱ ndo̱ sa'a̱ sato'o yo̱ Jesucristo, na̱ dáka̱ki ñaá. Ta mií ná ná natiin ña̱ñó'ó kuu̱ víti xí'ín ndidaá tá'a̱n kuu̱. Dión ná koo. JN - Juan
62001001	Kásto̱'on ndu'u̱ xí'ín ndo'ó sa̱'á na̱ sa̱ daá ió tá ni̱ ka̱va̱'a ñayuú yó'o. Chi̱ ni̱ seídó'o ndu ña̱ ni̱ ka'a̱n mií ná, ta ni̱ xini ñaá ndú xí'ín noo̱ ndú, ta ni̱ xini va̱'a ndu ndidaá ña̱ ni̱ kee na, ta kúú ni̱ tiin ñaá ndú xí'ín ndá'a̱ mií ndú. Ta na̱ yó'o kúú to̱'on xí'o ña̱ kataki chíchí yó.
62001002	Ta ni̱ na'a̱ no̱ó na̱ xí'o ña̱ kataki chíchí yó noo̱ mií ndú, ta ni̱ xini ñaá ndú. Sa̱'á ño̱ó xí'o ndaa̱ ndu̱ kuendá sa̱'á ña̱ ni̱ xini ndu̱, ta kásto̱'on ndu sa̱'á na̱ daá takí kuií, na̱ sa̱ daá ió xí'ín tatá yo̱ Ndios. Ta ni̱ kixi na, ta ni̱ na'a̱ noo̱ ná noo̱ ndú.
62001003	Ta kásto̱'on ndu xí'ín ndó sa̱'á ña̱ ni̱ xini ndu̱, xí'ín sa̱'á ña̱ ni̱ seídó'o ndu, dá kía̱n iin tó'ón ná kakuu ndó xí'ín ndu'u̱, táto̱'on ki̱'o iin tó'ón kúú ndu'u̱ xí'ín tatá yo̱ Ndios, xí'ín de̱'e na Jesucristo.
62001004	Ta táa ndu to̱'on yó'o ko̱saa̱ noo̱ ndo̱'ó, dá kía̱n ndino'o ini ndo̱ ná kadii̱ ini ndo̱.
62001005	Di'a kua'a̱n ña̱ ni̱ da̱ná'a̱ Jesucristo noo̱ ndú'u̱, sa̱'á ño̱ó kásto̱'on ndu xí'ín ndó. Chi̱ ni̱ da̱ná'a̱ na̱ noo̱ ndú ña̱ ndato tóo̱n Ndios, chi̱ na̱ vii kúú ná, ta ni lú'u̱ ko̱ íin naá ná.
62001006	Sa̱'á ño̱ó tá kaá yo̱ ña̱ iin ni̱ nduu yó xí'ín ná, ta xíonoo ii̱ yo̱ íchi̱ noo̱ íin naá, ña̱ kúú íchi̱ kini, dá kía̱n kúú yó ña̱yuu to̱'ón, ta ko̱ kée yó ña̱ ndaa̱.
62001007	Tído tá xíonoo yó íchi̱ ndato tóo̱n, ña̱ kúú íchi̱ vii, táto̱'on ki̱'o ndato vii kúú mií Ndios, dá kía̱n iin ni̱ nduu iin rá iin yó, ta ni̱ ndoo kua̱chi yó ni̱ kee nii̱ de̱'e na Jesucristo.
62001008	Chi̱ tá kaá yo̱ ña̱ ko̱ kée yó kua̱chi, dá kía̱n dánda'í yo̱ mií vá yó, ta ko̱ ta̱'ón ña̱ ndaa̱ nákaa̱ ini nío̱ yo̱.
62001009	Tído tá ná na'o̱ yo̱ kua̱chi yó noo̱ Ndios, dá kía̱n ki̱'o ká'ano ini na̱ sa'a̱ yo̱, ta nduvii ná yó noo̱ ndidaá ña̱ kini kée yó, chi̱ iin na̱ ndaa̱ kúú ná, ta íin ndaa̱ na̱ xí'ín to̱'on ni̱ ka'a̱n na̱.
62001010	Chi̱ tá kaá yo̱ ña̱ ko̱ kée yó kua̱chi, dá kía̱n ketó'ón yó Ndios, ta ko̱ ta̱'ón to̱'on na nákaa̱ nío̱ yo̱. 2
62002001	De̱'e kuálí miíi̱, táai ndidaá kúú to̱'on yó'o ko̱saa̱ noo̱ ndo̱, dá kía̱n ná dá'a ni kee ndó kua̱chi. Tído tá ni̱ ya̱'a iin káa ndó ni̱ kee ndó kua̱chi, kana'á ndó ña̱ ió iin na̱ seí nda'í sa'a̱ yo̱ noo̱ tatá Ndios. Ta na̱ yó'o kúú Jesucristo, na̱ kúú na̱ ndaa̱.
62002002	Ta na̱ yó'o kúú na̱ ni̱ chi̱ya̱'i sa'a̱ kua̱chi yó, dá kuu ku'u̱ ká'ano ini Ndios sa'a̱ yo̱. Ta o̱ du̱ú sa'a̱ kua̱chi yó oon ni ni̱ chi̱ya̱'i na sa'a̱, nda̱ sa'a̱ kua̱chi ndidaá kúú ña̱yuu ndéi ñayuú yó'o ni̱ chi̱ya̱'i na.
62002003	Tá kée yó choon sa'ándá Ndios, ñoó kía̱n xí'o ña̱ kandaa̱ ini yo̱ ña̱ miía̱n ndaa̱ ndisa ná'á yó na̱.
62002004	Ta ndi ndáa mií na̱ kaá ña̱ ná'á ná Ndios, ta ko̱ kée na choon sa'ándá na̱, dá kía̱n kúú ná ña̱yuu to̱'ón, ta ni lú'u̱ ña̱ ndaa̱ ko̱ nákaa̱ ini nío̱ ná.
62002005	Tído na̱ kée choon sa'ándá to̱'on Ndios, no̱ón ndisa kúú na̱ ni̱ kasa̱ndaá kú'u̱ ini sa'a̱ dao ka̱ ña̱yuu táto̱'on ki̱'o kée Ndios. Ta ña̱ yó'o xí'o ña̱ kándaa̱ ini yo̱ ña̱ ñó'o yó noo̱ ndá'a̱ ná.
62002006	Tá kaá yo̱ ña̱ ñó'o yó noo̱ ndá'a̱ Ndios, dá kía̱n kánian kee yó táto̱'on ki̱'o ni̱ sa̱ kee na tá sa̱ xi̱onoo na ñayuú yó'o.
62002007	Ñani, ko̱ ta̱'ón choon sa̱á kía̱n táai ko̱saa̱ noo̱ ndo̱. Di'a choon yatá kíán, tá'a̱n ña̱ sa̱ daá ió noo̱ ndo̱ nda̱ mií sa'a̱, chi̱ ña̱ yó'o kúú choon yatá ni̱ seídó'o ndó nda̱ mií sa'a̱.
62002008	Tído kuu va kaa yo̱ ña̱ iin choon sa̱á kía̱n táai ko̱saa̱ noo̱ ndo̱, chi̱ miía̱n ndaa̱ ni̱ kee Jesús choon yó'o, ta nda̱ mií ndó kée ña. Chi̱ sa̱ kua'a̱n ndañó'ó vá ña̱ íin naá no̱ó ña̱yuu, ta sa̱ kua'a̱n natu̱u va noo̱ ná kée mií Ndios.
62002009	Ta ndi ndáa na̱ kaá ña̱ nákaa̱ na̱ íchi̱ noo̱ ndato tóo̱n, ta xiní u'u̱ i̱í vá ná ñani na̱, dá kía̱n nákaa̱ i̱í vá ná íchi̱ noo̱ íin naá, ña̱ kúú íchi̱ kini.
62002010	Tído na̱ kú'u̱ ini sa'a̱ ñani na̱, no̱ón kúú na̱ nákaa̱ íchi̱ noo̱ ndato tóo̱n, ta ko̱ ta̱'ón ña̱'a kédaá xí'ín ná, dá kankao na no̱ó kua̱chi.
62002011	Tído na̱ xiní u'u̱ ñani na̱, no̱ón kúú na̱ nákaa̱ noo̱ íin naá, ta xíonoo na íchi̱ noo̱ íin naá, ta ko̱ ná'á ná ndeí chí ko'o̱n na̱, dá chi̱ ni̱ sadi va ña̱ íin naá nduchí nóó na̱.
62002012	De̱'e kuálí, táai to̱'on yó'o ko̱saa̱a̱n noo̱ ndo̱, dá chi̱ sa̱ ni̱ xi̱'o ká'ano va ini Ndios sa̱'á kua̱chi ndó sa̱'á ña̱ ni̱ kee Jesús.
62002013	Ta táa ta'ani yu'u̱ to̱'on yó'o ko̱saa̱a̱n noo̱ ndo̱'ó, na̱ kúú tatá, dá chi̱ sa̱ ná'á vá ndó sa̱'á na̱ sa̱ daá ió tá ni̱ ka̱va̱'a ñayuú yó'o. Ta táa ta'ani yu'u̱ to̱'on yó'o ko̱saa̱a̱n noo̱ ndo̱'ó, takuáchí tákí, dá chi̱ ni̱ ka̱ndeé ndó xí'ín ña̱ u'u̱. Ta táai to̱'on yó'o ko̱saa̱a̱n noo̱ ndo̱'ó, de̱'e kuálí, dá chi̱ sa̱ ni̱ kasa̱ndaá ndo̱ ná'á va̱'a ndó tatá Ndios.
62002014	Ta táa ta'ani yu'u̱ to̱'on yó'o ko̱saa̱a̱n noo̱ ndo̱'ó, na̱ kúú tatá, chi̱ sa̱ ná'á vá ndó sa̱'á na̱ sa̱ daá ió tá ni̱ ka̱va̱'a ñayuú yó'o. Ta táa ta'ani yu'u̱ to̱'on yó'o ko̱saa̱a̱n noo̱ ndo̱'ó, takuáchí tákí, dá chi̱ ndíta toon ndó xí'ín Ndios, ta ni̱ na̱tiin ndó to̱'on na ini nío̱ ndo̱, ta ni̱ ka̱ndeé ndó xí'ín ña̱ u'u̱.
62002015	O̱ sa̱ ndí'i ini ndo̱ sa̱'á ña̱ kúú kuendá ñayuú yó'o, ni sa̱'á ña̱'a ió noo̱án. Ta ió iin káa ndó ndí'i ini sa̱'á ña̱ ió ñayuú yó'o, dá kía̱n ko̱ kóni̱ ta'on ndó tatá Ndios.
62002016	Dá chi̱ ndidaá ña̱'a kúú kuendá ñayuú yó'o, ña̱ kúú kua̱chi kátoó ña̱yuu kée na xí'ín ñíi̱ ná, xí'ín ña̱ kátoó na̱ kakomí ná ndidaá ña̱'a xiní na̱, xí'ín ña̱ kátoó na̱ kandaya̱'i mií ná, ni iin ña̱ yó'o ko̱ véi noo̱ Ndios, ña̱'a kuendá ñayuú yó'o va kíán.
62002017	Ta sá ndí'i va ñayuú yó'o kua'a̱n xí'ín ndidaá ña̱ kini kátoó ña̱yuu kée na. Tído na̱ ndéi kée ña̱ kóni̱ Ndios, no̱ón kúú na̱ kataki chíchí.
62002018	De̱'e kuálí, sa̱ kua'a̱n kasandaá va tiempo noo̱ ndí'i. Sa̱ ni̱ seídó'o vá ndó ña̱ kasaa̱ iin ta̱a xiní u'u̱ Cristo, ta ndee ra mií rá kúú rá Cristo. Ta sa̱ ni̱ ka̱sá'á vá xíonoo kua̱'á nda̱'o ta̱a xiní u'u̱ Cristo. Sa̱'á ño̱ó sa̱ kátóni̱ va inio̱ ña̱ sa̱ kua'a̱n kasandaá tiempo noo̱ ndí'i.
62002019	Ta tein mií vá yó ni̱ ka̱nkuei ra, tído o̱ du̱ú kuendá yo̱ ni̱ sa̱ kuu ra. Dá chi̱ tá kuendá yo̱ ni̱ sa̱ kuu ra, dá kía̱n kandita toon ra xí'ín yó, ní kúu. Dión ni̱ kee ra, dá ni̱ ka̱ndaa̱ ini yo̱ ña̱ o̱ du̱ú ndi ndi'i ra kúú kuendá yo̱.
62002020	Tído ni̱ na̱kutí ndó xí'ín Espíritu ii̱ Ndios, sa̱'á ño̱ó kándaa̱ va̱'a ini ndo̱ ndí ki̱án kúú ña̱ ndaa̱.
62002021	Ta ko̱ táa ta'on yu'u̱ to̱'on yó'o ko̱saa̱a̱n noo̱ ndo̱ sa̱'á ña̱ ko̱ ná'á ndó ndí ki̱án kúú ña̱ ndaa̱. Di'a táai ña̱ ko̱saa̱ noo̱ ndo̱ sa̱'á ña̱ ná'á ndóa̱n. Chi̱ sa̱ ná'á va̱'a ndó ña̱ ni iin tó'ón ña̱ to̱'ón o̱ kúu kakaa̱ tein ña̱ ndaa̱.
62002022	Ta, ¿ndá yoo kúú na̱ to̱'ón? Na̱ to̱'ón kúú na̱ ko̱ nákoni ña̱ Jesús kúú Cristo, na̱ dáka̱ki ñaá. Tá'a̱n na̱ kée dión, no̱ón kúú na̱ xiní u'u̱ Cristo, chi̱ ko̱ nákoni na̱ tatá Ndios, ta ni de̱'e na.
62002023	Ta ndi ndáa na̱ ko̱ nákoni de̱'e Ndios, no̱ón kúú na̱ ko̱ ta̱'ón tatá Ndios ió xí'ín ná. Tído na̱ nákoni de̱'e Ndios, no̱ón kúú na̱ ió tatá Ndios xí'ín ná.
62002024	Koo ini ndo̱ kandita toon ndó xí'ín ña̱ ni̱ seídó'o ndó sa'a̱ Jesús nda̱ rá mií sa'a̱. Dá chi̱ tá ndíta toon ndó xí'ín ña̱ ni̱ seídó'o ndó, dá kía̱n ñó'o ndó noo̱ ndá'a̱ de̱'e Ndios, ta ñó'o ta'ani ndó noo̱ ndá'a̱ tatá na̱.
62002025	Chi̱ ni̱ xi̱'o Jesús to̱'on na noo̱ yo̱ ña̱ kía̱n ki̱'o na ña̱ kandei chíchí yó xí'ín mií ná.
62002026	Ta táai to̱'on yó'o ko̱saa̱ noo̱ ndo̱, dá kandaa̱ ini ndo̱ ndi kée ta̱a kátoó dánda'í ñaá.
62002027	Tído sa̱ ni̱ na̱kutí ndó xí'ín Espíritu ii̱ Ndios, ta daá ió va na xí'ín ndó. Sa̱'á ño̱ó ko̱ xínñó'ó ka̱ ndo̱ ña̱ dána'a̱ dao ka̱ ña̱yuu noo̱ ndo̱, dá chi̱ sa̱'á ña̱ ni̱ na̱kutí ndó xí'ín Espíritu ii̱ Ndios, sa̱'á ño̱ó ni̱ dána'a̱ na̱ noo̱ ndo̱ sa'a̱ ndidaá kúú ña̱'a. Ta ña̱ dána'a̱ na̱ noo̱ ndo̱ kúú ña̱ ndaa̱, ta ko̱ kíán ña̱ to̱'ón. Táto̱'on ki̱'o ni̱ dána'a̱ Espíritu ii̱ noo̱ ndo̱, ki̱'o dión koo ini ndo̱ kandita ndaa̱ ndo̱ xí'ín Jesús.
62002028	Ta viti, de̱'e kuálí, kandita toon ndó xí'ín Jesús, dá kía̱n koo ta̱ndeé iní noo̱ ndo̱ tá ná na'a̱ noo̱ tuku na noo̱ yo̱. Ta ni iin ña̱'a o̱ kédaá xí'ín ndó, dá xíka'an noo̱ ndo̱ tá ná nandió ko̱o na kasaa̱ na̱.
62002029	Ta sa̱ ná'á ndó ña̱ kúú ná iin na̱ ndaa̱, ta kánian kana'á ta'ani ndó ña̱ ndi ndáa na̱ kée ña̱ ndaa̱, no̱ón kúú de̱'e Ndios. 3
62003001	Kande̱'é ndó ndi ki̱'o ví kú'u̱ ini tatá Ndios sa'a̱ yo̱, chi̱ ni̱ xi̱'o na ña̱ kía̱n kuu kananí yó de̱'e mií ná, ta miía̱n ndaa̱ dión kíán. Sa̱'á ño̱ó na̱ kúú kuendá ñayuú yó'o ko̱ nákoni na̱ yó, ña̱ kúú yó de̱'e Ndios, dá chi̱ ni mií Ndios ko̱ nákoni na̱.
62003002	Na̱ mani̱í, sa̱ kúú vá yó de̱'e Ndios viti, ta kámani̱ vá kandaa̱ ini yo̱ ndí ki̱án kasandaá yo̱ kakuu yó. Tído sa̱ ná'á yó ña̱ tá ná nandió ko̱o Jesús kasaa̱ na̱, dá kía̱n kakuu yó táto̱'on ki̱'o kúú mií ná, dá chi̱ koni túu yó na̱ táto̱'on ki̱'o káa rá ió na̱.
62003003	Ta ndidaá kúú na̱ kómí ta̱ndeé iní yó'o, no̱ón kúú na̱ ndúvii mií, táto̱'on ki̱'o vii mií Jesús.
62003004	Ta ndi ndáa ña̱yuu yá'a kée kua̱chi, no̱ón kúú na̱ xío̱ kao na choon ni̱ sa'anda Ndios. Dá chi̱ ndidaá tá'a̱n kua̱chi xío̱ kao choon ni̱ sa'anda Ndios.
62003005	Ta sa̱ ná'á va̱'a ndó ña̱ ni̱ kii Jesús ñayuú yó'o ni̱ di̱tá ná yó noo̱ kua̱chi, ta ni iin tó'ón kua̱chi mií ná ko̱ ní sá io.
62003006	Ta ndidaá ña̱yuu ñó'o noo̱ ndá'a̱ Jesús ko̱ yá'a ta'on na kée na kua̱chi. Tído ndidaá na̱ yá'a kée kua̱chi, ni iin kuu̱ ko̱ ní xini na̱ Jesús, ta ni ko̱ ná'á ñaá ná.
62003007	De̱'e kuálí, o̱ sa̱ kónó ndó ña̱ dánda'í ñaá ña̱yuu, chi̱ ndi ndáa mií vá ña̱yuu kée ña̱ ndaa̱, no̱ón kúú ña̱yuu ndaa̱, táto̱'on ki̱'o ndaa̱ mií Jesús.
62003008	Tído na̱ kée kua̱chi, no̱ón kúú kuendá ña̱ u'u̱, dá chi̱ ña̱ u'u̱ kía̱n kée kua̱chi ndá rá ni̱ ka̱sá'á sa'a̱ ñayuú yó'o, ta nda̱ viti kée i̱íán dión. Sa̱'á ño̱ó ni̱ kixi de̱'e Ndios ni̱ da̱naá ná ña̱ kini kéean.
62003009	Ta ña̱yuu ni̱ nduu de̱'e Ndios ko̱ kée ka̱ kua̱chi, dá chi̱ ña̱ kóni̱ Ndios nákaa̱ ini nío̱ ná. Sa̱'á ño̱ó o̱ kúu ta'on ya̱'a na kee na kua̱chi sa̱'á ña̱ ni̱ nduu na de̱'e Ndios.
62003010	Ta ki̱'o dión kándaa̱ inio̱ ndá yoo kúú de̱'e Ndios, ta ndá yoo kúú de̱'e ña̱ u'u̱. Chi̱ ña̱yuu ko̱ kée ña̱ ndaa̱, xí'ín na̱ ko̱ kú'u̱ ini sa'a̱ ña̱yuu xi̱'ín ná, no̱ón kúú na̱ ko̱ kúú de̱'e Ndios.
62003011	Ta ña̱ yó'o kúú to̱'on va̱'a ni̱ seídó'o ndó nda̱ mií sa'a̱, ña̱ ná ku'u̱ ini sa'a̱ sátá'an yó.
62003012	Ta ná dá'a ni kee yó táto̱'on ki̱'o ni̱ kee Caín tá sa̱ na'á, chi̱ ni̱ sa̱ íi̱n ra̱ xoo ña̱ u'u̱. Sa̱'á ño̱ó ni̱ sa'ání rá ñani ló'o̱ mií rá. Ta, ¿ndiva̱'a ni̱ sa'ání ñaá rá, ká'án ndo'ó? Dá chi̱ ndino'o ña̱ kini va sa̱ kee ra, ta ndino'o ña̱ va̱'a ni̱ sa̱ kee ñani ra̱ noo̱ Ndios.
62003013	Sa̱'á ño̱ó, ñani miíi̱, o̱ sa̱ náá iní ndo̱ tá xiní u'u̱ ñaá ña̱yuu ko̱ ná'á Ndios.
62003014	Ta ná'á yó ña̱ sa̱ ni̱ kanxoo yó noo̱ kúú íchi̱ noo̱ kua'a̱n yo̱ kuu yo̱, ta viti ñó'o yó íchi̱ noo̱ kataki chíchí yó, chi̱ kú'u̱ ini yo̱ sa'a̱ ñani yo̱. Ta na̱ ko̱ kú'u̱ ini sa'a̱ ñani na̱, no̱ón kúú na̱ ñó'o i̱í vá íchi̱ noo̱ kuu na̱.
62003015	Ta ndidaá ña̱yuu xiní u'u̱ ñani na̱, no̱ón kúú iin na̱ sa'ání ndi̱i noo̱ Ndios. Ta sa̱ ná'á vá ndó ña̱ ndidaá na̱ sa'ání ndi̱i ko̱ ñá'a̱ ta'on ni'i̱ ná ña̱ kataki chíchí ná noo̱ Ndios.
62003016	Ta sa̱ kándaa̱ va̱'a ini yo̱ ndí ki̱án keeá, dá ku'u̱ ini yo̱ sa'a̱ ñani yo̱. Chi̱ táto̱'on ki̱'o ni̱ na̱ki̱'o Jesús mií ná ni̱ xi'i̱ na̱ sa'a̱ yo̱, ki̱'o dión ta'ani kánian naki̱'o yó mií yó kuu yo̱ sa'a̱ ñani yo̱.
62003017	Tído tá ió ña̱'a noo̱ yo̱ ñayuú yó'o, ta ndé'é yó ña̱ xínñó'ó ñani yo̱ ñá, ta kedi'i̱nda̱ yo̱án noo̱ ná, dá kía̱n, ¿ndí kaá yo̱ ña̱ kú'u̱ ini yo̱ sa'a̱ ná táto̱'on ki̱'o kée Ndios, tá dáá?
62003018	De̱'e kuálíí, ná dá'a ni ku'u̱ ini yo̱ sa'a̱ dao ka̱ ña̱yuu xí'ín to̱'on ká'a̱n oon ni yó, o̱ xí'ín to̱'on kánkuei yú'u̱ óon ni yó. Va̱'a ka̱a̱n ná ku'u̱ ini yo̱ sa'a̱ ná xí'ín ña̱ va̱'a kée yó, ta ná chindeé ndisa yó na̱.
62003019	Tá kée yó dión, dá kía̱n kándaa̱ inio̱ ña̱ miía̱n ndaa̱ kúú yó kuendá ña̱ ndaa̱, ta ko̱ kútúú ini yo̱ noo̱ Ndios sa̱'á ña̱ kée yó.
62003020	Tído tá kutúú ini yo̱ sa̱'á ña̱ ni̱ kee yó, dá kía̱n ná kana'á yó ña̱ ká'ano cháá ka̱ Ndios o̱ du̱ú nío̱ yo̱, chi̱ ná'á va̱'a ná sa'a̱ ndidaá kúú ña̱'a kée yó.
62003021	Na̱ mani̱ miíi̱, tá ko̱ kútúú ini yo̱, dá kía̱n ió ta̱ndeé iní yo̱ xí'ín Ndios,
62003022	ta ndi ndáa miíó ña̱'a ná kaka̱ yo̱ noo̱ ná, ta kúú ni'i̱ vá yóa̱n, dá chi̱ kée yó choon sa'anda na̱, ta kée yó ña̱ kóni̱ na̱.
62003023	Ta ña̱ yó'o kúú choon ni̱ sa'anda Ndios noo̱ yo̱ ña̱ ná kandísa yó de̱'e na Jesucristo, ta ná ku'u̱ ini sa'a̱ sátá'an yó táto̱'on ki̱'o ni̱ sa'anda na̱ choon noo̱ yo̱.
62003024	Chi̱ ndi ndáa na̱ kée choon sa'ándá Ndios, no̱ón kúú na̱ ñó'o noo̱ ndá'a̱ Ndios, ta ió Ndios xí'ín ná. Ta sa̱'á ña̱ ió Espíritu ii̱ Ndios ini nío̱ yo̱, sa̱'á ño̱ó kándaa̱ ini yo̱ ña̱ ió Ndios xí'ín yó. 4
62004001	Na̱ mani̱ miíi̱, o̱ sa̱ kándísa ndó ndidaá ña̱yuu, na̱ ká'a̱n ña̱ kómí ná Espíritu Ndios. Dinñó'ó ka̱ korndodó ndó na̱, ná kande̱'á á miía̱n ndaa̱ kómí ná Espíritu Ndios o ko̱ó. Dá chi̱ kua̱'á nda̱'o profeta to̱'ón xíonoo iin níí kúú ñayuú.
62004002	Di'a kee ndó, dá kandaa̱ ini ndo̱ tá miía̱n ndaa̱ kuiti kómí ná Espíritu Ndios: tá nákoni na̱ ña̱ miía̱n ndaa̱ kuiti ni̱ nduu Jesús iin ta̱a ñayuú yó'o, dá kía̱n no̱ón kúú na̱ kómí Espíritu Ndios.
62004003	Ta ña̱yuu ko̱ nákoni ña̱ ni̱ nduu Jesús iin ta̱a ñayuú yó'o, no̱ón kúú na̱ ko̱ kómí Espíritu Ndios, chi̱ nákani ini na̱ táto̱'on ta̱a xiní u'u̱ Cristo. Sa̱ ni̱ seídó'o vá mií ndó ña̱ kii ra, ta sa̱ xíonoo va ra ñayuú yó'o viti.
62004004	De̱'e kuálí, kana'á ndó ña̱ ndo'ó kúú ña̱yuu Ndios, ta sa̱ ni̱ ka̱ndeé ndó xí'ín ra̱ kátoó dánda'í ñaá, chi̱ ká'ano cháá ka̱ Ndios, na̱ ió xí'ín ndó, o̱ du̱ú ña̱ kini ió ñayuú yó'o.
62004005	Ta̱a yó'o kúú kuendá ñayuú yó'o, sa̱'á ño̱ó dána'a̱ ra̱ sa̱'á ña̱ ió ñayuú yó'o va. Ta kúú kándísa vá ñaá ña̱yuu ko̱ ná'á Ndios.
62004006	Tído yóó, kúú yó kuendá Ndios. Ta na̱ ná'á Ndios, no̱ón kúú na̱ seídó'o ña̱ dána'a̱ yo̱. Ta na̱ ko̱ kúú kuendá Ndios, no̱ón kúú na̱ ko̱ kóni̱ kueídó'o ña̱ ndaa̱ dána'a̱ yo̱, chi̱ ko̱ ná'á ná Ndios. Ta ki̱'o dión kándaa̱ ini yo̱ ndá yoo kómí Espíritu ndaa̱, ta ndá yoo kómí espíritu to̱'ón.
62004007	Na̱ mani̱ miíi̱, ná koo ini yo̱ ku'u̱ ini sa'a̱ sátá'an yó, chi̱ ña̱ ku'u̱ ini yo̱ sa'a̱ iin rá iin yó, ña̱ yó'o kúú ña̱'a Ndios. Ta ndidaá kúú ña̱yuu, na̱ kú'u̱ ini sa'a̱ dao ka̱ ña̱yuu, na̱ yó'o kúú na̱ ni̱ nduu de̱'e Ndios, ta ná'á ná Ndios.
62004008	Ta ndi ndáa na̱ ko̱ kú'u̱ ini sa'a̱ dao ka̱ ña̱yuu, no̱ón kúú na̱ ko̱ ná'á Ndios, chi̱ Ndios kúú na̱ kú'u̱ ini sa'a̱ yo̱.
62004009	Mií Ndios ni̱ da̱ná'a̱ noo̱ yo̱ ña̱ kú'u̱ nda̱'o ini na̱ sa'a̱ yo̱, chi̱ ni̱ ta̱nda'á ná iin tó'ón dini̱ de̱'e na ñayuú yó'o ni̱ kii na, dá ni'i̱ yo̱ ña̱ kataki chíchí yó sa'a̱ ná.
62004010	Ta ña̱ yó'o xí'o ña̱ kándaa̱ ini yo̱ ndi ki̱'o kú'u̱ ini Ndios sa'a̱ yo̱, ta ña̱ ká'ano cháá ka̱ kía̱n yó'o o̱ du̱ú ña̱ kóni̱ yo̱ mií ná. Chi̱ sa̱'á ña̱ kú'u̱ nda̱'o ini na̱ sa'a̱ yo̱, sa̱'á ño̱ó ni̱ ta̱nda'á ná de̱'e na ni̱ kii na ñayuú yó'o, ta ni̱ chi̱ya̱'i na sa̱'á kua̱chi yó.
62004011	Na̱ mani̱ miíi̱, tá ki̱'o dión kú'u̱ ini Ndios sa'a̱ yo̱, dá kía̱n ki̱'o dión ta'ani kánian ku'u̱ ini sa'a̱ sátá'an yó.
62004012	Ni iin tó'ón ta'on ña̱yuu ko̱ ní kúu koni xí'ín noo̱ ná Ndios, tído tá ná ku'u̱ ini sa'a̱ sátá'an yó, dá kía̱n ió Ndios xí'ín yó, ta ni̱ kasa̱ndaá yo̱ kú'u̱ ini yo̱ sa'a̱ dao ka̱ ña̱yuu táto̱'on ki̱'o kée mií ná.
62004013	Ta sa̱'á ña̱ ni̱ xi̱'o na Espíritu ii̱ ná noo̱ yo̱, sa̱'á ño̱ó kándaa̱ ini yo̱ ña̱ ñó'o yó noo̱ ndá'a̱ Ndios, ta ió na̱ xí'ín yó.
62004014	Ta sa̱'á ña̱ ni̱ xini ndu̱, sa̱'á ño̱ó xí'o ndu kuendá noo̱ ña̱yuu ña̱ ni̱ ta̱nda'á tatá Ndios de̱'e na ni̱ kii na, ta no̱ón kúú na̱ dáka̱ki ña̱yuu ndéi ñayuú yó'o.
62004015	Ta ndi ndáa ña̱yuu nákoni ña̱ Jesús kúú de̱'e Ndios, no̱ón kúú na̱ ñó'o noo̱ ndá'a̱ Ndios, ta ió Ndios xí'ín ná.
62004016	Ta sa̱ kándaa̱ ini yo̱, ta kándísa yó ña̱ kú'u̱ ini Ndios sa'a̱ yo̱. Ndios kúú na̱ kú'u̱ ini sa'a̱ yo̱. Sa̱'á ño̱ó tá kú'u̱ ini yo̱ sa'a̱ dao ka̱ ña̱yuu táto̱'on ki̱'o kée mií ná, dá kía̱n ñó'o yó noo̱ ndá'a̱ Ndios, ta ió na̱ xí'ín yó.
62004017	Ta xí'ín ña̱ yó'o ni̱ kasa̱ndaá yo̱ kú'u̱ ndisa ini yo̱ sa'a̱ dao ka̱ ña̱yuu, sa̱'á ño̱ó koo ta̱ndeé iní yo̱ tá ná kasandaá kuu̱ keyíko̱ Ndios sa'a̱ yo̱, dá chi̱ táto̱'on ki̱'o kée mií ná, ki̱'o dión kée yó ñayuú yó'o.
62004018	Tá kú'u̱ ndisa ini yo̱ sa'a̱ dao ka̱ ña̱yuu, dá kían ko̱ kánian yu̱'ú yo̱ noo̱ keyíko̱ Ndios sa'a̱ yo̱. Chi̱ tá ni̱ kasa̱ndaá yo̱ kú'u̱ ndisa ini yo̱ sa'a̱ dao ka̱ ña̱yuu, ko̱ káni ka̱a̱n yu̱'ú yo̱. Chi̱ ña̱ yu̱'ú yo̱ kíán kóni̱ kaa ña̱ ká'án yó ña̱ dándó'o Ndios nío̱ yo̱. Ta ndi ndáa na̱ yu'ú, no̱ón kúú na̱ ko̱ ñá'a̱ kasandaá na̱ ku'u̱ ndisa ini na̱ sa'a̱ dao ka̱ ña̱yuu.
62004019	Kóni̱ yo̱ Ndios, chi̱ dinñó'ó mií ná ni̱ ku'u̱ ini sa'a̱ yo̱.
62004020	Tá kaá yo̱ ña̱ kóni̱ yo̱ Ndios, ta xiní u'u̱ yo̱ ñani yo̱, dá kía̱n kúú yó ña̱yuu to̱'ón. Dá chi̱ tá ko̱ kú'u̱ ini yo̱ sa'a̱ ñani yo̱, tá'a̱n na̱ ndé'é yó ndéi xí'á, ¿ndi koo ví kaa yo̱ ña̱ kóni̱ yo̱ Ndios, na̱ ko̱ xíni yo̱?
62004021	Dá chi̱ mií Jesús ni̱ sa'anda choon yó'o noo̱ yo̱, ña̱ tá kóni̱ ndisa yó Ndios, dá kía̱n kánian ku'u̱ ini yo̱ sa'a̱ ñani yo̱. 5
62005001	Ndi ndáa ña̱yuu kándísa ña̱ Jesús kúú Cristo, na̱ dáka̱ki ñaá, no̱ón kúú na̱ ni̱ nduu de̱'e Ndios. Ta ndi ndáa na̱ kú'u̱ ini sa'a̱ iin tatá, ta nda̱ de̱'e na kú'u̱ ta'ani ini na̱ sa'a̱.
62005002	Ta ki̱'o dión kándaa̱ ini yo̱ ña̱ kú'u̱ ini yo̱ sa'a̱ ndidaá na̱ kúú de̱'e Ndios, chi̱ kóni̱ yo̱ Ndios, ta kée yó choon sa'ándá na̱.
62005003	Tá kóni̱ ndisa yó Ndios, dá kía̱n kee yó choon sa'ándá na̱. Ta ko̱ ta̱'ón ña̱ kuáchi̱ kíán kee yó choon sa'ándáa̱n,
62005004	dá chi̱ ndidaá na̱ ni̱ nduu de̱'e Ndios, no̱ón kúú na̱ kándéé xí'ín ña̱ kini ió ñayuú yó'o. Chi̱ sa̱'á ña̱ kándéé iní yo̱ Jesús, sa̱'á ño̱ó kándéé yó xí'ín ña̱ kini ió ñayuú yó'o.
62005005	Ta, ¿ndá yoo kúú na̱ kándéé xí'ín ña̱ kini ió ñayuú yó'o? No̱ón kúú na̱ kándísa ña̱ Jesús kúú de̱'e Ndios.
62005006	Tá'a̱n ña̱ xí'o kuendá ña̱ ni̱ kii ndisa Jesucristo noo̱ Ndios kúú ta̱kui̱í xí'ín nii̱. Ta o̱ du̱ú ta̱kui̱í oon ni xí'o kuendá, dá chi̱ nii̱ xí'ín ta̱kui̱í kúú ra̱ xí'o ndaa̱ kuendá ña̱ ki̱'o dión kíán. Ta Espíritu ii̱ Ndios ta'ani kúú na̱ xí'o ndaa̱ kuendá ña̱ ki̱'o dión kíán, chi̱ iin na̱ ndaa̱ kúú Espíritu.
62005007	[Ta na̱ xí'o kuendá chí induú kúú tatá Ndios, xí'ín de̱'e, xí'ín Espíritu ii̱. Ta iin tó'ón vá kúú ndin oni̱ na̱ yó'o.] Ta oni̱ ta'ani kúú ña̱ xí'o kuendá chí no̱ñó'o̱ yó'o ña̱ ni̱ kii Jesús noo̱ Ndios.
62005008	Iin na̱ kúú Espíritu ii̱ Ndios, ta iin ka̱ ra̱ kúú ta̱kui̱í, ta iin ka̱ ra̱ kúú nii̱. Ta iin nóó xí'o ndaa̱ Espíritu ii̱ kuendá xí'ín ta̱kui̱í xí'ín nii̱ ña̱ ki̱'o dión kíán.
62005009	Tá nátiin va̱'a yó kuendá xí'o ta̱a, ná kana'á yó ña̱ ndáya̱'i cháá ka̱ kuendá xí'o Ndios, chi̱ kuendá xí'o mií ná kía̱n ká'a̱n sa̱'á de̱'e na.
62005010	Ta ña̱yuu kándísa de̱'e Ndios, no̱ón kúú na̱ ni̱ taxi va̱'a to̱'on yó'o nío̱ ná. Ta na̱ ko̱ kándísa noo̱ ká'a̱n Ndios, no̱ón kúú na̱ kétó'ón Ndios, chi̱ ko̱ kándísa na to̱'on ni̱ xi̱'o Ndios, ña̱ ká'a̱n sa'a̱ de̱'e na.
62005011	Ta ña̱ yó'o kúú kuendá ni̱ xi̱'o Ndios noo̱ yo̱, ña̱ sa̱ ni̱ xi̱'o na ña̱ kataki chíchí yó, ta sa̱va̱'a noo̱ iin tó'ón de̱'e na ni'i̱ yo̱ ña̱ kataki chíchí yó.
62005012	Ta ndi ndáa ña̱yuu ni̱ na̱tiin Jesús, na̱ kúú de̱'e Ndios, ini nío̱ ná, no̱ón kúú na̱ kataki chíchí. Tído ndi ndáa na̱ ko̱ ní xíin natiin ñaá, no̱ón kúú ná o̱ ní'i̱ ta'on na ña̱ kataki chíchí ná.
62005013	Táai to̱'on yó'o ko̱saa̱ noo̱ ndo̱'ó, na̱ kándísa de̱'e Ndios, dá kana'á ndó ña̱ sa̱ kómí ndó ña̱ kataki chíchí ndó.
62005014	Ta ña̱ yó'o kúú ta̱ndeé iní kómí yó noo̱ Ndios, chi̱ tá xíka̱ yo̱ iin ña̱'a noo̱ ná táto̱'on ki̱'o kóni̱ mií ná, ta kúú seídó'o na ña̱ xíka̱ yo̱.
62005015	Ta sa̱'á ña̱ ná'á yó ña̱ seídó'o va̱'a ñaá Ndios tá xíka̱ yo̱ ndi ndáa mií vá ña̱'a noo̱ ná, sa̱'á ño̱ó ná'á ta'ani yó ña̱ ni'i̱ yo̱ ña̱ xíka̱ yo̱ noo̱ ná.
62005016	Tá ni̱ xini iin káa ndó iin ñani yo̱ kée na kua̱chi, ña̱ kía̱n ko̱ kúú kua̱chi ko̱ kánian kuu na̱, dá kía̱n kánian kaka̱ ndo̱ ña̱ mani̱ noo̱ Ndios sa'a̱ ná, ta kúú ki̱'o vá Ndios ña̱ kía̱n kataki na̱. Dión kee ndó tá ko̱ ní ya̱'a na kee na kua̱chi ña̱ kía̱n ko̱ kánian kuu na̱. Chi̱ miía̱n ndaa̱ ió kua̱chi, ña̱ kía̱n kánian kuu yo̱. Tído ko̱ ká'a̱n ta'oin xí'ín ndó ña̱ ná kaka̱ ndo̱ ña̱ mani̱ noo̱ Ndios sa'a̱ ña̱yuu kée dión.
62005017	Ndidaá kúú vá ña̱'a kini kúú kua̱chi noo̱ Ndios. Tído ió kua̱chi, ña̱ kía̱n ko̱ kánian kuu yo̱.
62005018	Sa̱ ná'á vá yó ña̱ ndi ndáa ña̱yuu ni̱ nduu de̱'e Ndios, ko̱ kée ka̱ na̱ kua̱chi, dá chi̱ ndaá va ñaá mií de̱'e Ndios no̱ó ña̱ u'u̱, sa̱'á ño̱ó o̱ kúu ta'on kendava̱'a ña̱ u'u̱ xí'ín ná.
62005019	Ta sa̱ ná'á ta'ani yó ña̱ ñó'o yó noo̱ ndá'a̱ Ndios, va̱'ará iin níí kúú ñayuú yó'o nákaa̱ ti̱xi ndá'a̱ ña̱ u'u̱.
62005020	Ta sa̱ ná'á ta'ani yó ña̱ ni̱ kixi de̱'e Ndios, ta ni̱ xi̱'o na ña̱xintóni̱ yo̱, dá ná kana'á yó na̱ miía̱n ndaa̱ kuiti kúú Ndios. Ta ñó'o yó noo̱ ndá'a̱ na̱ kúú Ndios ndaa̱, ta ñó'o ta'ani yó noo̱ ndá'a̱ de̱'e na Jesucristo. Na̱ yó'o kúú na̱ miía̱n ndaa̱ kuiti kúú Ndios, ta xí'o na ña̱ kataki chíchí yó.
62005021	De̱'e kuálí miíi̱, kandaa ndo̱ mií ndó no̱ó ña̱ kúú yoko̱. Dión ná koo. JN - Juan
63001001	Yu'u̱ kúú na̱ sá'ano noo̱ ndo̱, ta ká'a̱n yu'u̱ ndisá'án xí'ín yo'ó, ki̱'o mani̱í, na̱ ni̱ ka̱xi mií Ndios, xí'ín no̱ó de̱'ón, na̱ kúú kuendá Jesús. Kana'á ndó ña̱ miía̱n ndaa̱ kuiti kú'u̱ ini yu'u̱ sa'a̱ ndo̱, ta o̱ du̱ú iin tó'ón yu'u̱ kú'u̱ ini sa'a̱ ndo̱, chi̱ ndidaá kúú vá na̱ kándísa ña̱ ndaa̱ kú'u̱ ini sa'a̱ ndo̱.
63001002	Kú'u̱ inii̱ sa'a̱ ndo̱'ó sa̱'á ña̱ ió ña̱ ndaa̱ ini nío̱ yo̱, ta ná koo ña̱ ndaa̱ yó'o xí'á ndidaá tá'a̱n kuu̱.
63001003	Ná kee tatá Ndios xí'ín de̱'e na Jesucristo, na̱ kúú sato'o yo̱, ña̱ mani̱ xí'ín ndo'ó, ta ná ku'u̱ ini na̱ sa'a̱ ndo̱, ta naki̱'o na ña̱ koo va̱'a ini ndo̱. Ta ná kendisa na dión xí'ín ndó sa̱'á ña̱ kú'u̱ ini na̱ sa'a̱ ndo̱.
63001004	Ta kádii̱ nda̱'o inii̱, chi̱ ni̱ na̱ní'i̱ yu'u̱ dao na̱ kúú kuendá yo̱'ó ndéi na kée na ña̱ ndaa̱, táto̱'on ki̱'o ni̱ sa'anda tatá Ndios choon noo̱ yo̱.
63001005	Ta viti, ki̱'o miíi̱, ko̱ táai iin choon sa̱á ko̱saa̱ noo̱ ndo̱, chi̱ ña̱ yó'o kúú choon ni̱ ni'i̱ yo̱ nda̱ rá mií sa'a̱, sa̱'á ño̱ó seí nda'ávíi̱ noo̱o̱n ña̱ ná ku'u̱ ini sa'a̱ sátá'an yó.
63001006	Chi̱ tá ná ku'u̱ ini sa'a̱ sátá'an yó, dá kía̱n kée yó choon sa'ándá Ndios. Ta ña̱ yó'o kúú choon ni̱ ni'i̱ yo̱ nda̱ rá mií sa'a̱ ña̱ ná kandei yó ku'u̱ ini sa'a̱ sátá'an yó.
63001007	Chi̱ kua̱'á nda̱'o na̱ to̱'ón xíonoo ñayuú yó'o, ta kátoó na̱ dánda'í ñaá ná. No̱ón kúú na̱ ko̱ nákoni ña̱ ni̱ nduu Jesucristo iin ta̱a ñayuú yó'o. Ta ña̱yuu kée dión kúú na̱ ndúkú dánda'í ñaá, ta xiní u'u̱ na̱ Jesucristo.
63001008	Sa̱'á ño̱ó kandaa ndo̱ mií ndó, chi̱ oon ni ví kandeé rá dátu̱ú rá ndo̱'ó, dá ná o̱ ko̱ní ndo̱ natiin ndó ña̱ va̱'a noo̱ Ndios sa̱'á choon kée ndó noo̱ mií ná. Sa̱'á ño̱ó ndi̱'i ini ndo̱, dá natiin ndi'i ndó ña̱ xí'o oon Ndios no̱ó ña̱yuu na̱.
63001009	Ndi ndáa miíó ña̱yuu ni̱ ke̱xoo no̱ó ña̱ ndaa̱ sa'a̱ Cristo Jesús, ta ko̱ ndíta toon na xí'án, no̱ón kúú na̱ ko̱ ió ta'on Ndios xí'ín ná. Tído na̱ ndíta toon xí'ín ña̱ ndaa̱ sa'a̱ Cristo Jesús, no̱ón kúú na̱ ió tatá Ndios xí'ín, ta ió ta'ani de̱'e na xí'ín ná.
63001010	Ta ndi ndáa mií vá na̱ ve̱i dána'a̱ noo̱ ndo̱ noo̱ ndéi ndó ve'e ndó, ta ko̱ dána'a̱ na̱ ña̱ ndaa̱ sa'a̱ Jesús, o̱ sa̱ chí'i ndó na̱ ve'e ndó. Ta ná dá'a ni kaa ndo̱ di'a xí'ín ná: “Va̱'a kúú ni̱ ka̱sáa̱ ní. Koo ní ve'e.”
63001011	Dá chi̱ tá ná natiin va̱'a ndó na̱, dá kía̱n iin ni̱ nduu va ndó xí'ín ná no̱ó ña̱ kini kée na.
63001012	Kua̱'á nda̱'o ña̱'a ió ka'i̱n xí'ín ndó, tído ko̱ kóni̱ ta'on yu'u̱ ña̱ kía̱n taai ña̱ noo̱ iin tuti saa̱a̱n noo̱ ndo̱. Dá chi̱ ndátii saa̱i̱ kande̱'í ndo̱'ó, ta ka'a̱n yú'í xí'ín ndó, dá ná xi̱nko̱o ña̱ kádii̱ ini yo̱.
63001013	Ta dao ka̱ na̱ kúú kuendá ku'u̱ miíón ndéi yó'o, tá'a̱n na̱ ni̱ ka̱xi mií Ndios, tánda'á ta'ani na ndisá'án ko̱saa̱ noo̱o̱n. Dión ná koo. JN - Juan
64001001	Yu'u̱ kúú na̱ sá'ano, ta ká'a̱n yu'u̱ ndisá'án xí'ín yo'ó, Gayo, ñani mani̱. Miía̱n ndaa̱ ndisa kú'u̱ nda̱'o inii̱ sa̱'o̱n.
64001002	Ñani mani̱, xíka̱i̱ noo̱ Ndios ña̱ daá keva̱'ón tein ndidaá kúú ña̱'a kéeón, ta daá kuití ná koo va̱'a ino̱n táto̱'on ki̱'o va̱'a nímo̱n noo̱ Ndios.
64001003	Ni̱ kadii̱ nda̱'o inii̱ tá ni̱ kixi dao ñani yo̱ kuendá Jesús, chi̱ ni̱ na̱kani na xí'íín ña̱ íin ndaa̱o̱n xí'ín ña̱ ndaa̱ kándísa yó.
64001004	Ta ko̱ó iin ka̱ ña̱'a xí'o ña̱ kádii̱ cháá ka̱ inii̱ táto̱'on ki̱'o kádii̱ inii̱ tá ní'i̱ to̱'in ña̱ ndíta ndaa̱ de̱'i kuendá Jesús xí'ín ña̱ ndaa̱ kándísa yó.
64001005	Ñani mani̱, va̱'a va kéeón tá chíndeéón ndidaá ñani yo̱, ta va̱'a cháá ka̱ kéeón tá kéeón dión xí'ín na̱ ko̱ ná'ón.
64001006	Ta na̱ yó'o kúú na̱ xí'o kuendá noo̱ na̱ kúú kuendá Jesús ndéi yó'o ña̱ kú'u̱ nda̱'o ino̱n sa'a̱ ná. Ta va̱'a keeón tá chindeéón na̱ xí'ín ndá ña̱'a xínñó'ó ná noo̱ ko'o̱n na̱, chi̱ ki̱'o dión kánian kee yó xí'ín ná sa'a̱ ña̱ kéchóon na noo̱ Ndios, dá kuu ko'o̱n na̱ dao ka̱ xíán.
64001007	Chi̱ sa̱'á ña̱ kóni̱ na̱ Jesús, sa̱'á ño̱ó ni̱ ka̱nkuei na xíonoo na dána'a̱ na̱, ta ko̱ kí'in ya̱'i ta'on na no̱ó ña̱yuu ko̱ ná'á Ndios.
64001008	Sa̱'á ño̱ó kánian ki̱'o yó ña̱'a xínñó'ó ná, ta ki̱'o dión chíndeé yó na̱ noo̱ dána'a̱ na̱ to̱'on ndaa̱ sa'a̱ Jesús.
64001009	Sa̱ ni̱ taa yu'u̱ iin tuti ko̱saa̱ no̱ó na̱ kúú kuendá Jesús ndéi xaa̱n, tído ko̱ xi̱ín ta'on Diótrefes kueídó'o ra choon sa'ándá ndu̱, chi̱ kóni̱ mií rá ka'anda ra̱ choon.
64001010	Ta sa̱'á ña̱ kée ra dión, sa̱'á ño̱ó tá ná saa̱i̱, dá ka'i̱n xí'ín rá, dá chi̱ xíonoo ra ká'a̱n ndava̱'a ra sa'a̱ ndú'u̱. Ta ko̱ ndínoo ini ra̱ xí'ín ña̱ yó'o oon ni, chi̱ dión ta'ani ko̱ kóni̱ ra̱ natiin va̱'a ra ñani yo̱, na̱ xíonoo dána'a̱ to̱'on Ndios. Ta ko̱ sónó rá ña̱ natiin va̱'a ñaá dao ka̱ ñani yo̱. Ta kúú táxí rá na̱ ká'án natiin va̱'a ñaá.
64001011	Ñani mani̱, o̱ sa̱ kóo ino̱n keeón ña̱ kini kée dao ka̱ ña̱yuu. Di'a koo ino̱n keeón ña̱ kúú ña̱ va̱'a. Chi̱ na̱ kée ña̱ va̱'a kúú kuendá Ndios, ta na̱ ko̱ kée ña̱ va̱'a, no̱ón kúú na̱ ko̱ ná'á Ndios.
64001012	Ta ndidaá kúú na̱ kúú kuendá Jesús xí'o na kuendá sa'a̱ iin ka̱ ta̱a naní Demetrio ña̱ kúú rá ta̱a va̱'a, ta miía̱n ndaa̱ ndisa dión kíán. Nda̱ ndu'u̱ xí'o kuendá ña̱ ta̱ va̱'a kúú rá, ta sa̱ ná'á vá miíón ña̱ kuendá xí'o ndu'u̱ kúú ña̱ ndaa̱.
64001013	Kua̱'á nda̱'o ña̱'a ió ka'i̱n xí'ón, tído ko̱ kóni̱ taai ña̱ noo̱ iin tuti,
64001014	chi̱ ndáti kíi̱i̱ konii̱ yo̱'ó, ta kantó'ón yú'í xí'ón.
64001015	Ta ná koo va̱'a ino̱n kee Ndios. Ta ká'a̱n na̱ né'e tá'an va̱'a xí'ón ndéi yó'o ndisá'án xí'ón. Ta keeón ña̱ mani̱ ka'o̱n ndisá'án xí'ín iin rá iin na̱ né'e tá'an va̱'a xí'ín ndu'u̱ ndéi xaa̱n. JUD - Judas
65001001	Yu'u̱ kúú Judas, ta kéchóoin noo̱ Jesucristo, ta ñanii̱ kúú Jacobo. Ta ká'a̱n yu'u̱ ndisá'án xí'ín ndo'ó, na̱ ni̱ kana tatá yo̱ Ndios, ta ni̱ ndu̱vii ná ndo̱'ó, ta ñó'o ndó noo̱ ndá'a̱ Jesucristo.
65001002	Ná ku'u̱ cháá ka̱ ini Ndios sa'a̱ ndo̱, ta naki̱'o cháá ka̱ na̱ ña̱ koo va̱'a ini ndo̱, ta ná koni̱ cháá ka̱ na̱ ndo̱'ó.
65001003	Na̱ mani̱ miíi̱, sa̱ io nduu va yu'u̱ ña̱ kía̱n taai ndi ni̱ kee Ndios ni̱ da̱káki na yó no̱ó kua̱chi yo̱. Tído kándaa̱ inii̱ ña̱ miía̱n ndúsa̱ kánian ka'a̱n ni'inii noo̱ ndo̱ ña̱ kía̱n ndi̱'i ini ndo̱ kandita ndaa̱ ndo̱ xí'ín ña̱ ndaa̱ kándísa yó, ña̱ kíán iin ndée̱ ni̱ xi̱'o Ndios no̱ó ña̱yuu na̱.
65001004	Chi̱ ni̱ ku̱'u de̱'é dao ta̱a to̱'ón tein ndó, ta nda̱ míí sa'a̱ ká'a̱n tuti ii̱ Ndios sa̱'á ta̱a yó'o ña̱ ndo'o nío̱ rá sa̱'á ña̱ kée ra. Kúú rá ta̱ kini, chi̱ kaá ra̱ ña̱ sa̱'á ña̱ mani̱ ni̱ kee Ndios sa'a̱ yo̱, sa̱'á ño̱ó kuu kee yó ndi ndáa mií vá ña̱'a kóni̱ ñíi̱ yo̱. Ta ko̱ nákoni ra̱ Ndios, na̱ kómí ndidaá tá'a̱n choon, ta ni ko̱ nákoni ra̱ Jesucristo, na̱ kúú sato'o yo̱.
65001005	Ta sa̱ ná'á vá ndó, tído dándusaa̱ inii̱ ndo̱'ó ña̱ tá ni̱ ndi'i ni̱ taó sato'o yo̱ Ndios na̱ ñoo na̱ ñó'o ti̱xi ndá'a̱ ta̱ Egipto, dá ni̱ da̱naá na̱ ña̱yuu ko̱ ní kándísa ñaá.
65001006	Dión ta'ani ni̱ ndo'o dao ángel, chi̱ ko̱ ní sá ndaa va̱'a na choon sa̱ komí ná, di'a ni̱ da̱nkoo na no̱ó sa̱ ni̱ ndei na. Sa̱'á ño̱ó ni̱ taán ñaá Ndios noo̱ íin naá yái̱, ini ve'e ka̱a, ña̱ kía̱n ni kuu̱ o̱ nóno̱, ta ñoó kaño'o na nda̱ ná xi̱nko̱o kuu̱ keyíko̱ Ndios sa'a̱ ná.
65001007	Dión ta'ani ni̱ ndo'o na̱ ñoo Sodoma xí'ín Gomorra, xí'ín ndidaá ka̱ ni na̱ ndéi ñoo ñó'o yati xí'án. Chi̱ ni̱ kee na táto̱'on ni̱ kee ángel ñoó, chi̱ ni̱ kee na kua̱chi xí'ín ñíi̱ ná, ta ni̱ kesátá ná ña̱ ni̱ saki Ndios, ña̱ kúú kua̱chi ka'an noo̱. Sa̱'á ño̱ó ni̱ da̱ndó'o Ndios nío̱ ná xí'ín ño'ó kéi̱, ta ni iin kuu̱ o̱ ndí'i ña̱ kéi̱ na̱, dá ná koni iin rá iin yó tá ndó'o ña̱yuu kée dión.
65001008	Dión ta'ani kée ta̱a to̱'ón yó'o, tá'a̱n ra̱ kaá ña̱ sa̱ní ra̱ kée Ndios, chi̱ dáyako̱ ta'ani ra ñíi̱ rá xí'ín kua̱chi ka'an noo̱, ta ko̱ nákoni ra̱ ta̱ né'e choon, ta ká'a̱n ndava̱'a ra sa̱'á ña̱ kómí choon ná'ano.
65001009	Tído ni arcángel Miguel, na̱ ndáya̱'i cháá ka̱ noo̱ ángel, ko̱ ní chíndaa̱ noo̱ ná dátai̱ kua̱chi na ña̱ u'u̱ nani ni̱ na̱á ndodó na̱ yikí ko̱ño Moisés xí'án. Di'a ni̱ kaa na̱ xí'án: “Ná dána̱ni mií sato'i̱ Ndios yo̱'ó.”
65001010	Tído ta̱ to̱'ón yó'o kúú ra̱ yá'a ká'a̱n ndava̱'a sa̱'á ña̱ ko̱ kándaa̱ ini ra̱, ta sa̱va̱'a ña̱ ná'á rá kúú ña̱ ndáki ini ña̱xintóni̱ mií rá táto̱'on ndó'o kíti̱ ko̱ó ña̱ nákani ini, ño̱ó kía̱n dáyako̱ ñaá noo̱ Ndios.
65001011	¡Nda'í kúu ví rá! Dá chi̱ ndíko̱ ra̱ ña̱ ni̱ kee Caín, tá'a̱n ra̱ ni̱ sa'ání ñani ra̱. Ta ndíko̱ ra̱ di̱'ón táto̱'on ni̱ kee Balaam, ta̱ sa̱ kuu profeta ma̱ñá. Ta ndáne'e yú'u̱ rá noo̱ Ndios táto̱'on ni̱ kee Coré, sa̱'á ño̱ó naá rá táto̱'on ni̱ ndo'o Coré.
65001012	Ta kúú rá yáko̱ ñó'o tein ndo'ó noo̱ ndítútí ndó sásá'an ndó sa̱'á ña̱ kúú ndó kuendá Jesús, chi̱ tein víko̱ kée ndó ñó'o ra kée ra ña̱ ka'an noo̱, ta sa̱va̱'a sa'a̱ mií vá rá nákani ini ra̱. Ta kúú rá táto̱'on viko̱ kua'a̱n xoo di'a xoo di'a kée tachi̱, ta ko̱ xí'o ña dai̱. Ta kúú rá táto̱'on iin yíto̱ kuí'í ko̱ xí'o kui̱'i tein yoo̱ dákée. Sa̱'á ño̱ó kúú rá iin yíto̱ ni̱ xi'i̱ uu̱ ta'ándá, chi̱ ko̱ xí'o rá kui̱'i, ta taó ná ra̱ no̱ñó'o̱ ná.
65001013	Ta kúú rá táto̱'on no̱ó ta̱ño'o̱, ña̱ ndákuei ve̱i dánkoo chi'i̱o̱n nda̱ yú'u̱ ra̱, ta sa̱va̱'a ña̱ dánkoo rá kía̱n ka'an noo̱ xí'ín ña̱ yakó. Ta kúú rá táto̱'on ti̱ñoo̱ ná'ano xíonoo ndava̱'a nda̱ induú. Sa̱'á ño̱ó sa̱ ió nduu va noo̱ íin naá yái̱, ta ñoó kandadi ni'ini ra ndidaá tá'a̱n kuu̱.
65001014	Ta Enoc, na̱ ni̱ sa̱ kuu tata kúú usa̱ ni̱ kixi ti̱xi Adán, no̱ón kúú na̱ ni̱ ka'a̱n sa'a̱ ndí ki̱án ndo'o ta̱ kée dión, ta di'a kaá na̱: “Kana'á ndó ña̱ kasaa̱ Ndios, na̱ kúú sato'o yo̱, ta kua̱'á nda̱'o mil ángel ná kandaka na kasaa̱ na̱,
65001015	dá keyíko̱ na̱ sa'a̱ ndidaá ña̱yuu, dá dándó'o na nío̱ ndidaá ña̱yuu kíni sa̱'á ña̱ kini ni̱ kee na xí'ín ña̱xintóni̱ kíni kómí ná, ta dándó'o ta'ani na nío̱ ndidaá na̱ ni̱ ya̱'a ni̱ ka'a̱n ndava̱'a sa'a̱ ná.” Dión ni̱ kaa Enoc.
65001016	Ta ká'a̱n kua̱chi ta̱ to̱'ón yó'o, ta kána̱'á ra̱ sa̱'á ña̱yuu, ta xíonoo ra kée ra sa̱va̱'a ña̱ kóni̱ mií vá rá, ta chíndaya̱'i ra mií rá, ta kée ra ña̱ ká'a̱n va̱'a ra xí'ín ña̱yuu, dá ni'i̱ rá ña̱ kóni̱ ra̱, chi̱ kúú rá ta̱ ma̱ñá.
65001017	Tído ndo'ó, na̱ mani̱ miíi̱, ndiko̱'on ini ndo̱ to̱'on ni̱ ka'a̱n apóstol, na̱ ni̱ ka̱xi sato'o yo̱ Jesucristo kane'e to̱'on na,
65001018	chi̱ di'a ni̱ kaa na̱: “Tein kuu̱ noo̱ ndí'i kandei ta̱a kedi̱ki ndaa ra̱ ña̱ ndaa̱, ta kanoo ra kee ra ña̱ kóni̱ mií rá.”
65001019	Ta ta̱a yó'o kúú ra̱ ndúkú ka'anda dao tá'an ndó, ta kée ra ña̱ kóni̱ ñíi̱ rá, ta ko̱ i̱ó ta'on Espíritu ii̱ Ndios ini ra̱.
65001020	Tído ndo'ó, ñani mani̱, ndundéé ndó dákuá'ano ndó mií ndó xí'ín ña̱ ndaa̱ kándísa yó, chi̱ ña̱ ii̱ kíán. Ta ka'a̱n ndo̱ xí'ín Ndios xí'ín ndée̱ xí'o Espíritu ii̱ noo̱ ndo̱.
65001021	Ta koo ini ndo̱ taxi va̱'a ndó mií ndó ti̱xi ndá'a̱ ña̱ kú'u̱ ini Ndios sa'a̱ ndo̱, xía̱n nani ndáti ndó kemáni̱ Jesucristo ndo̱'ó xí'ín ña̱ kataki chíchí ndó.
65001022	Ta koo ini ndo̱ ka'a̱n ni'ini ndó no̱ó na̱ nákani kuáchi̱ ini, na̱ ko̱ kúú ndúsá'ano.
65001023	Koo ini ndo̱ di̱tá ndó dao ka̱ na̱ no̱ó ta̱ndó'ó ndó'o na, ña̱ kúú táto̱'on ño'ó kéi̱ ita̱. Ta ku'u̱ ini ndo̱ sa'a̱ dao ka̱ na̱, tído kandaa ndo̱ mií ndó no̱ó ña̱ kini kée na, ta nda̱ dá'o̱n ndíxi na kañó'ó ndó, chi̱ yakóán xí'ín ña̱ kini kée na.
65001024	Ta kándéé vá Ndios kandaa na̱ ndo̱'ó, dá kía̱n ná dá'a ni dánkoo ndó ña̱ ndaa̱ kándísa yó, ta kándéé ná ná chikata vii ná ndo̱'ó noo̱ ió na̱ dándáki na xí'a̱n kádii̱ iní ndo̱.
65001025	Ta iin tó'ón dini̱ míí ná kúú Ndios, ta iin tó'ón míí ná kúú na̱ ndi̱chí, ta mií ná kúú na̱ dáka̱ki ñaá. Ta iin tó'ón míí ná kúú na̱ kánian natiin ndidaá ña̱ñó'ó, xí'ín ndidaá kúú choon, ta ná dándáki na ndidaá ña̱'a, ta ná kakomí ná ndidaá ndée̱ kuu̱ víti, ta ki̱'o dión kuií vá ná koo. Dión ná koo. REV - Apocalipsis
66001001	Ña̱ yó'o kúú ña̱ ni̱ na'a̱ Jesucristo noo̱ ndidaá na̱ xínkuáchí noo̱ ná, ña̱ ni̱ xi̱'o mií Ndios noo̱ ná sa'a̱ ndidaá ña̱'a yachi̱ ve̱i koo. Ta ni̱ ta̱nda'á ná iin ángel nákaa̱ ti̱xi ndá'a̱ ná, ni̱ kii na ni̱ na'a̱ na̱ ndidaá ña̱ yó'o noo̱ yú'u̱, Juan, na̱ xínkuáchí noo̱ Jesucristo.
66001002	Sa̱'á ño̱ó xí'o ndaa̱ yu'u̱ kuendá sa'a̱ ndidaá to̱'on ni̱ xi̱'o Ndios noo̱í, xí'ín sa'a̱ to̱'on ni̱ ka'a̱n Jesucristo, ña̱ kía̱n ni̱ xinii̱ xí'ín noo̱í.
66001003	Ndiká'án ví na̱ ká'i tuti yó'o, ta ndiká'án ví na̱ seídó'o ña̱ nákanian sa̱'á ña̱ ve̱i koo, ta nátaán vá'a na ña̱ ini nío̱ ná, dá chi̱ sa̱ kúyati va kuu̱ ve̱i koo ndidaá ña̱ ká'a̱n sa'a̱.
66001004	Yu'u̱ kúú Juan, ta ká'a̱n yu'u̱ ndisá'án xí'ín ndin usa̱ ve'e ño̱'o kuendá Jesús ñó'o chí kuendá Asia. Ta ná kee Ndios ña̱ mani̱ xí'ín ndo'ó, ta ná ki̱'o na ña̱ kandei va̱'a ndó. Mií ná kúú ná, ta mií ná ni̱ sa̱ kuu na, ta mií ná kúú na̱ kasaa̱. Ta dión ta'ani ná kee ndin usa̱ espíritu xí'ín ndo'ó, tá'a̱n espíritu ió noo̱ Ndios, noo̱ ió na̱ dándáki na.
66001005	Ta dión ta'ani ná kee Jesucristo xí'ín ndo'ó. Ta no̱ón kúú na̱ xí'o ndaa̱ kuendá sa̱'á ña̱ ndaa̱, ta mií ná kúú na̱ mií no̱ó ni̱ na̱taki iin íchi̱ no̱ó na̱ ni̱ xi'i̱, ta iin tó'ón mií ná kúú dini̱ noo̱ ndidaá rey dándáki no̱ñó'o̱ yó'o. Ta mií ná kú'u̱ ini sa'a̱ yo̱, ta ni̱ da̱ndóo na kua̱chi yó xí'ín nii̱ ná,
66001006	ta ni̱ ndee na yó kakuu yó rey xí'ín duti̱, dá koni kuáchí yó noo̱ tatá na̱ Ndios. Ta daá kuití ná natiin na ña̱ñó'ó, ta ná dándáki na ndidaá ña̱'a. Dión ná koo.
66001007	¡Kande̱'é ndó! ¡Tein viko̱ káa kixi Jesús! Ta ndidaá tá'a̱n ña̱yuu koni ñaá xí'ín noo̱ ná, ta nda̱ ta̱a ni̱ sa'ání ñaá koni túu ñaá rá noo̱ kii na. Ta ndidaá tá'a̱n ña̱yuu ndéi iin rá iin ñoo noo̱ kúú ñayuú yó'o kuaki na xí'ín ndirá noo̱ ná tá ná kasandaá kuu̱ yó'o. Dión ná koo.
66001008	“Yu'u̱ kúú to̱'on mií no̱ó xí'ín to̱'on noo̱ ndí'i, ta kúúí na̱ míí sa'a̱ xí'ín na̱ noo̱ ndí'i”, kaá na̱ kúú sato'o yo̱. Mií ná kúú ná, ta mií ná ni̱ sa̱ kuu na, ta mií ná kúú na̱ kasaa̱, ta mií ná kándéé kée ndidaá tá'a̱n ña̱'a.
66001009	Ta yu'u̱ kúú Juan, na̱ kúú ñani ndo̱, ta ndó'o ta'ani nío̱ yu'u̱ táto̱'on ndó'o nío̱ ndo̱'ó, ta nákaa̱i̱ ti̱xi ndá'a̱ Ndios táto̱'on ñó'o ta'ani ndo'ó, ta xí'o ndeé inii̱ tein ta̱ndó'ó táto̱'on xí'o ndeé ta'ani ini ndo̱'ó sa̱'á ña̱ ndíta yó xí'ín Jesucristo. Ta sa̱'á ña̱ dána'i̱ to̱'on Ndios, xí'ín sa̱'á ña̱ ká'i̱n sa'a̱ Jesucristo, sa̱'á ño̱ó ni̱ sa'a̱n ta̱ né'e choon ni̱ da̱nkoo ra yu'u̱ iin yúku̱ íin ini ta̱ño'o̱ noo̱ naní Patmos.
66001010	Tein iin kuu̱ ni̱ ka̱xi mií sato'o yo̱ Ndios keká'ano yó na̱, daá ñoó nákaa̱ yu'u̱ ti̱xi ndá'a̱ Espíritu ii̱ ná. Ta kúú ni̱ seídó'i chí sata̱ dí'ai ña̱ ni̱'i nda̱'o ni̱ ka'a̱n iin tachi̱ ña̱yuu. Táto̱'on ki̱'o ni̱'i ká'a̱n trompeta, ki̱'o dión ni̱'i ni̱ ka'a̱n tachi̱ ñoó.
66001011	Dá ni̱ ka'a̱n xí'íín: ―Yu'u̱ kúú to̱'on mií no̱ó xí'ín to̱'on noo̱ ndí'i, ta kúúí na̱ míí sa'a̱ xí'ín na̱ noo̱ ndí'i. Ta taa kíi̱ yo̱'ó noo̱ tuti ndidaá ña̱ ndé'ón kúu, dá tanda'ón ña̱ ná ko'a̱n noo̱ ndin usa̱ ve'e ño̱'o ñó'o chí kuendá Asia, noo̱ kúú ñoo Éfeso, xí'ín ñoo Esmirna, xí'ín ñoo Pérgamo, xí'ín ñoo Tiatira, xí'ín ñoo Sardis, xí'ín ñoo Filadelfia xí'ín ñoo Laodicea ―kaá na̱ xí'íín.
66001012	Dá tá ni̱ na̱ndió ko̱oi ni̱ sa̱ nde̱'í, nde̱'á ndá yoo ká'a̱n xí'íín, ta kúú ni̱ xinii̱ ndíta usa̱ candelero ni̱ ka̱va̱'a xí'ín oro, noo̱ sá ndodó ña̱ tóo̱n.
66001013	Ta tein ndin usa̱ candelero ñoó íin iin na̱ káa táto̱'on káa na̱ ni̱ nduu ta̱a ñayuú yó'o. Ta ndíxi na iin dá'o̱n káni̱, ta xíno̱a̱n nda̱ sa'a̱ ná, ta nákaa̱ iin vati̱ oro yu'ú ndíká na̱.
66001014	Ta dini̱ ná xí'ín idí dini̱ ná kuxí kachi̱a̱n, ta ndé'án táto̱'on ndé'é yi'o̱, ta nduchí nóó na̱ kúú táto̱'on ki̱'o ño'ó ita̱.
66001015	Ta táto̱'on yé'e̱ ka̱a kuaán ni̱ da̱ndúti̱ ra̱, ki̱'o dión yé'e̱ sa'a̱ ná. Ta táto̱'on ki̱'o ní'i no̱ó kua'a̱n ta̱kui̱í kua'a̱, ki̱'o dión ní'i tachi̱ ná.
66001016	Ta noo̱ ndá'a̱ xoo kuá'a na̱ ñó'o usa̱ ti̱ñoo̱, ta yú'u̱ ná tánee iin espada, ta ndi nduú xooa̱n dee̱n. Ta ndato yé'e̱ noo̱ ná táto̱'on ki̱'o ndato yé'e̱ tá ndií dee̱n.
66001017	Tá ni̱ xinii̱ táto̱'on ki̱'o káa na, kúú ni̱ yaa̱i̱ nda̱ no̱ñó'o̱ táto̱'on ki̱'o kuéi na̱ ni̱ xi'i̱. Dá ni̱ chi̱nóo na nda'á kuá'a na̱ sata̱í, dá ni̱ kaa na̱ xí'íín: ―O̱ sa̱ yú'óo̱n. Yu'u̱ kúú na̱ míí sa'a̱, ta yu'u̱ kúú na̱ noo̱ ndí'i.
66001018	Ta kúú ta'anii na̱ daá ió takí. Ni̱ xi'i̱i̱, tído takíi̱ viti, ta daá kuií vá katakii̱. Dión ná koo. Ta mií yu'u̱ kómíí nda'á ka̱a noo̱ ñó'o na̱ kúú ndi̱i, ta kómí ta'ani yu'u̱ choon no̱ó ña̱ kédaá xí'ín ña̱yuu, dá xí'i̱ na̱.
66001019	Ta taa ndidaá ña̱ ni̱ xino̱n, ta taa ta'ani ndidaá ña̱ kúu tiempo viti, xí'ín ña̱ koo chí noo̱.
66001020	Ná ko'i̱n kasto̱'in xí'ón ndi dándáki ndin usa̱ ti̱ñoo̱, tá'a̱n kirí ni̱ xino̱n ñó'o noo̱ ndá'a̱ xoo kuá'i̱, xí'ín ndin usa̱ candelero oro ñoó. Ndin usa̱ ti̱ñoo̱ ñoó kúú ndin usa̱ ángel kómí choon sata̱ ndin usa̱ ve'e ño̱'o ñó'o chí kuendá Asia, ta ndin usa̱ candelero oro ni̱ xino̱n ñoó kúú ndin usa̱ ve'e ño̱'o ñoó. 2
66002001	’Taa ña̱ ko'i̱n ka'i̱n xí'ón noo̱ iin tuti, dá tanda'ón ña̱ ná ko'a̱n noo̱ ángel kómí choon sa̱tá ña̱yuu kúú kuendá yu'u̱ ndéi ñoo Éfeso, ta ka'o̱n xí'ín ná: “Na̱ ñó'o ndin usa̱ ti̱ñoo̱ noo̱ ndá'a̱ xoo kuá'a, na̱ xíonoo tein ndin usa̱ candelero oro ñoó kúú na̱ kaá di'a xí'ín ndó:
66002002	Sa̱ ná'á vá yu'u̱ ndidaá ña̱ kée ndo'ó, ta ná'á ta'ani yu'u̱ ña̱ ndí'i ini ndo̱ kéchóon ndó, ta ná'á ta'anii ña̱ xí'o ndeé iní ndo̱ no̱ó ta̱ndó'ó ndó'o ndó. Ta ná'á ta'anii ña̱ kékini ini ndo̱ xiní ndo̱ ña̱yuu kíni. Ta xírndodó ndó ta̱a kaá kúú apóstol, tído ko̱ ta̱'ón ñaá kúú rá, ta kándaa̱ ini ndo̱ ña̱ kúú rá ta̱ to̱'ón.
66002003	Ta ndó'o nío̱ ndo̱, ta xí'o ndeé iní ndo̱, ta ndí'i ini ndo̱ kéchóon ndó noo̱ yú'u̱ sa̱'á ña̱ kóni̱ ndo̱ yu'u̱, ta ko̱ sá tuu ta'on ndó.
66002004	Tído ká'a̱n kua̱chii noo̱ ndo̱ sa'a̱ iin ña̱'a, chi̱ ko̱ kóni̱ ka̱ ndo̱ yu'u̱ táto̱'on ki̱'o ni̱ sa̱ kóni̱ ndo̱ yu'u̱ nda̱ míí sa'a̱.
66002005	Sa̱'á ño̱ó ndisaa̱ ini ndo̱ ndeí ni̱ kue̱i ndó no̱ó ña̱ ko̱ kóni̱ ndo̱ yu'u̱, ta nandikó iní ndo̱ sa̱'á ña̱ kée ndó dión. Ta nandió kuéi ndó kee ndó ña̱ va̱'a táto̱'on ni̱ sa̱ kee ndó nda̱ míí sa'a̱. Dá chi̱ tá ko̱ó, dá kía̱n saa̱ yachi̱i̱ noo̱ ndéi ndó, ta di̱tá vá yu'u̱ candelero ndo̱ noo̱ íian.
66002006	Tído iin ña̱ va̱'a kée ndó kíán ña̱ kékini ini ndo̱ xiní ndo̱ ña̱ kée na̱ kúú kuendá nicolaítas, ta ki̱'o dión ta'ani ndó'o yu'u̱ xí'ín ná.
66002007	Ta na̱ ió do̱'o, ná kueídó'o na ña̱ ká'a̱n na̱ kúú Espíritu ii̱ xí'ín iin rá iin ve'e ño̱'o ñó'o chí kuendá Asia. Ta no̱ó na̱ ni̱ xi̱'o ndeé iní ni̱ xi̱nkuei nda̱ noo̱ ndí'i, no̱ón kúú na̱ ki̱'oi ña̱ keí ná kui̱'i kána noo̱ yíto̱, yiró xí'o ña̱ kataki chíchí ña̱yuu. Ta yíto̱ yó'o kúú ra̱ íin me̱'í noo̱ ndato káa noo̱ ió Ndios.”
66002008	’Ta taa ta'ani ña̱ ko'i̱n ka'i̱n xí'ón noo̱ iin ka̱ tuti, dá tanda'ón ña̱ ná ko'a̱n noo̱ ángel kómí choon sa̱tá ña̱yuu kuendá yu'u̱ ndéi ñoo Esmirna, ta ka'o̱n xí'ín ná: “Na̱ kúú míí sa'a̱, na̱ kúú noo̱ ndí'i, na̱ ni̱ xi'i̱, ta ni̱ na̱taki na̱ kúú na̱ kaá di'a xí'ín ndó:
66002009	Sa̱ ná'á vá yu'u̱ ndidaá ña̱ kée ndo'ó, ta ná'á ta'ani yu'u̱ táto̱'on kéndava̱'a ña̱yuu xí'ín ndó. Ta ná'á ta'ani yu'u̱ táto̱'on ki̱'o kúnda'í ndo̱ ñayuú yó'o, va̱'ará na̱ kui̱ká vá kúú ndó noo̱ Ndios. Ta ná'á ta'anii ña̱ ká'a̱n ndava̱'a na̱ kaá kúú na̱ Israel xí'ín ndó, tído ko̱ ta̱'ón ñaá kúú ná, dá chi̱ kúú ná iin tu'u ndíta xí'ín ña̱ u'u̱.
66002010	O̱ sa̱ yu̱'ú ndo̱ ndidaá ña̱ ve̱i ndo'o ndó. Ta kaá ta'ani yu'u̱ xí'ín ndó ña̱ ko'o̱n ta'ani ña̱ u'u̱ taán dao ndo'ó ve'e ka̱a, dá kexíxian xí'ín ndó, ta uxi̱ kuu̱ kendava̱'an xí'ín ndó. Kandita ndaa̱ ndo̱ xí'íín nda̱ noo̱ kuu ndo̱ sa̱'í, dá kía̱n ki̱'oi iin corona noo̱ ndo̱, ña̱ kúú ña̱ kataki chíchí ndó.
66002011	Ta na̱ ió do̱'o, ná kueídó'o na ña̱ ká'a̱n na̱ kúú Espíritu ii̱ xí'ín iin rá iin ve'e ño̱'o ñó'o chí kuendá Asia. Ta no̱ó na̱ ni̱ xi̱'o ndeé iní ni̱ xi̱nkuei nda̱ noo̱ ndí'i, no̱ón kúú na̱ o̱ ku̱ú ta'on ta'ándá kúú uu̱.”
66002012	’Ta taa ta'ani ña̱ ko'i̱n ka'i̱n xí'ón noo̱ iin ka̱ tuti, dá tanda'ón ña̱ ná ko'a̱n noo̱ ángel kómí choon sa̱tá ña̱yuu kuendá yu'u̱ ndéi ñoo Pérgamo, ta ka'o̱n xí'ín ná: “Na̱ tánee espada yú'u̱, ña̱ dee̱n ndi nduú xoo, mií ná kúú na̱ kaá di'a xí'ín ndó:
66002013	Sa̱ ná'á vá yu'u̱ ndidaá ña̱ kée ndó, ta ná'á ta'ani yu'u̱ ña̱ ndéi ndó mií ñoo noo̱ dándáki ña̱ u'u̱. Tído ndíta toon ii̱ vá ndó xí'ín yu'u̱, ta ko̱ ní dánkoo ta'on ndó ña̱ kándéé iní ndo̱ yu'u̱, va̱'ará ni̱ xini xí'ín noo̱ ndo̱ ni̱ sa'ání ña̱yuu Antipas, tá'a̱n ra̱ sa̱ ka̱sto̱'on ndaa̱ to̱'in no̱ó ña̱yuu. Dión ni̱ ndo'o ra ñoo ña̱ u'u̱ xaa̱n.
66002014	Tído ká'a̱n kua̱chi yu'u̱ noo̱ ndo̱ sa'a̱ dao ña̱'a, dá chi̱ ñó'o dao na̱ kúú kuendá Balaam tein ndo'ó. Ta sa̱ ná'á vá ndó ña̱ ta̱a yó'o sa̱ da̱ná'a̱ noo̱ Balac ndi kee ra kexíxi ra xí'ín na̱ ñoo Israel, sa̱'á ño̱ó ni̱ ya̱'a na ni̱ seí ná ko̱ño kíti̱, ña̱ dóko̱ ña̱yuu no̱ó yoko̱ ná, ta ni̱ ya̱'a ta'ani na ni̱ kee na kua̱chi xí'ín na̱ ko̱ kúú yíi̱ ná, xí'ín na̱ ko̱ kúú ñadi'í na̱.
66002015	Ta ñó'o ta'ani na̱ kúú kuendá nicolaítas tein ndó, ta kékini ini yu'u̱ xiníi̱ ña̱ dána'a̱ na̱.
66002016	Sa̱'á ño̱ó nandikó kíi̱ ini ndo̱ sa̱'á kua̱chi kée ndó, dá chi̱ tá ko̱ó, yachi̱ va saa̱ yu'u̱ noo̱ ndéi ndó, dá ka'áníí ña̱yuu yó'o xí'ín espada tánee yú'í.
66002017	Ta na̱ ió do̱'o, ná kueídó'o na ña̱ ká'a̱n na̱ kúú Espíritu ii̱ xí'ín iin rá iin ve'e ño̱'o ñó'o chí kuendá Asia. Ta no̱ó na̱ ni̱ xi̱'o ndeé iní ni̱ xi̱nkuei nda̱ noo̱ ndí'i, ko'i̱n ki̱'oi maná, ña̱ ió de̱'é induú, keí ná, ta ki̱'o ta'anii iin yuu̱ kuxí ló'o̱ noo̱ iin rá iin na, ta noo̱ yuu̱ ñoó kanda'a̱ iin kuu̱ sa̱á. Ta ni iin tó'ón ta'on dao ka̱ ña̱yuu o̱ kána'á ndá kuu̱ kíán, sa̱va̱'a iin tó'ón na̱ ni̱ na̱tiin ña kana'á.”
66002018	’Ta taa ña̱ ko'i̱n ka'i̱n xí'ón noo̱ iin ka̱ tuti, dá tanda'ón ña̱ ná ko'a̱n noo̱ ángel kómí choon sa̱tá ña̱yuu kúú kuendá yu'u̱ ndéi ñoo Tiatira, ta ka'o̱n xí'ín ná: “Na̱ kúú de̱'e Ndios, na̱ tóo̱n nduchí nóó táto̱'on tóo̱n ño'ó ita̱ kéi̱, na̱ yé'e̱ sa'a̱ táto̱'on ki̱'o yé'e̱ ka̱a kuaán ni̱ da̱ndúti̱ ra̱, no̱ón kúú na̱ kaá di'a xí'ín ndó:
66002019	Sa̱ ná'á vá yu'u̱ ndidaá ña̱ kée ndó, ta ná'á ta'ani yu'u̱ ña̱ kóni̱ ndo̱ yu'u̱, ña̱ kándéé iní ndo̱ yu'u̱, ña̱ xínkuáchí ndó no̱ó yu'u̱, ña̱ xí'o ndeé ini ndo̱ noo̱ ndidaá ña̱'a. Ta va̱'a ka̱ ví kéchóon ndó noo̱ yú'u̱ viti o̱ du̱ú tá míí sa'a̱.
66002020	Tído ká'a̱n kua̱chi yu'u̱ noo̱ ndo̱ sa'a̱ dao ña̱'a, dá chi̱ sónó ndó noo̱ Jezabel, ñá kúú profeta to̱'ón, ñá kía̱n dána'a̱n noo̱ ndo̱. Ta sónó ta'ani ndó ña̱ dánda'í ñá'a̱ yó'o ta̱ xínkuáchí noo̱í, dá ya̱'a ra kee ra kua̱chi xí'ín na̱ ko̱ kúú ñadi'í ra̱. Ta dánda'í ta'anián ra̱, dá ya̱'a ra seí ra̱ ko̱ño kíti̱, kirí dóko̱ ña̱yuu no̱ó yoko̱.
66002021	Ta ni̱ sonóí ña̱ kía̱n ná nandikó inía̱n, tído ko̱ kóni̱ ta'an vaán nandikó inía̱n, chi̱ kée ii̱ váán kua̱chi xí'ín ta̱a ko̱ kúú yíi̱a̱n.
66002022	Sa̱'á ño̱ó ko'i̱n dánkao ñaáí noo̱ xíto kandu'a̱n ndo'án kue'e̱, ta ki̱'o ta'anii ña̱ ndo'o nío̱ ndidaá ra̱ kée kua̱chi xí'án tá ná o̱ nándikó iní ra̱ sa̱'á kua̱chi kée ra xí'án.
66002023	Ta ko'i̱n dárkue'i̱ ndidaá na̱ ndíta xí'án, dá kuu na̱. Ta ndidaá ña̱yuu kúú kuendá yu'u̱ ná kandaa̱ ini ña̱ yu'u̱ kúú na̱ kátóni̱ ini ndi nákani ini ña̱yuu xí'ín ña̱ kátoó na̱ kee na, ta ná chiya̱'avii iin rá iin ña̱yuu táto̱'on ki̱'o káa choon ni̱ kee na.
66002024	’“Tído dao ka̱ ndo̱'ó ndéi ñoo Tiatira, ko̱ tái̱ ta'on ndó sa̱'á ña̱ kée na̱ kúú kuendá Jezabel, ta ko̱ kándísa ndó ña̱ chínaní ña̱yuu ña̱ ndi̱chí xí'o ña̱ u'u̱. Sa̱'á ño̱ó ko̱ sa'ándá ka̱i̱ ni iin ka̱ choon noo̱ ndo̱.
66002025	Sa̱va̱'a ña̱ kóni̱i̱ kíán koo ini ndo̱ kuita toon ndó xí'ín ña̱ kándéé iní ndo̱ yu'u̱ nda̱ ná kasandaá kuu̱ nandió ko̱o tukui.
66002026	Ta no̱ó na̱ ni̱ xi̱'o ndeé iní ni̱ xi̱nkuei nda̱ noo̱ ndí'i, tá'a̱n na̱ sa̱ kee ña̱ kóni̱ yu'u̱ nda̱ noo̱ ndí'i kuií, no̱ón kúú na̱ ko'o̱n yu'u̱ ki̱'oi choon noo̱, dá dándáki na iin rá iin ñoo ñayuú yó'o.
66002027	Ta xí'ín vara ka̱a dándáki na ñoo ñoó, ta ko'o̱n na̱ dákuáchi naa̱n táto̱'on ki̱'o cháchi ki̱di ñó'o̱, chi̱ ki̱'oi choon noo̱ ná táto̱'on ni̱ xi̱'o tatái̱ choon noo̱ miíí,
66002028	ta ko'i̱n ki̱'oi iin ki̱mi ndato tóo̱n na'a̱ noo̱ ná.
66002029	Sa̱'á ño̱ó, na̱ ió do̱'o, ná kueídó'o na ña̱ ká'a̱n na̱ kúú Espíritu ii̱ xí'ín iin rá iin ve'e ño̱'o ñó'o chí kuendá Asia.” 3
66003001	’Ta taa ta'ani ña̱ ko'i̱n ka'i̱n xí'ón noo̱ iin ka̱ tuti, dá tanda'ón ña̱ ná ko'a̱n noo̱ ángel kómí choon sa̱tá ña̱yuu kúú kuendá yu'u̱ ndéi ñoo Sardis, ta ka'o̱n xí'ín ná: “Na̱ kómí ndin usa̱ espíritu Ndios, na̱ ñó'o ndin usa̱ ti̱ñoo̱ noo̱ ndá'a̱, no̱ón kúú na̱ kaá di'a xí'ín ndó: Sa̱ ná'á vá yu'u̱ ndidaá ña̱ kée ndó, ta ná'á ta'anii ña̱ kaá ña̱yuu ña̱ takí ndo̱ xí'ín ña̱ kándísa ndó, tído ko̱ ta̱kí ta'on ndó noo̱ yú'u̱.
66003002	Sa̱'á ño̱ó kaño'o ini ndo̱, ta kandaa ndo̱ ña̱ kua'a̱n naá noo̱ ndo̱, dá ná o̱ na̱á chíchíán, dá chi̱ ni̱ ka̱ndaa̱ inii̱ ña̱ ko̱ kéndísá'ano ta'on ka̱ ndo̱ noo̱ Ndios táto̱'on ki̱'o kóni̱ na̱ kee ndó.
66003003	Kua'án ndo̱ ndisaa̱ ini ndo̱ ndá ki̱án ni̱ na̱tiin ndó, ta ndá ki̱án ni̱ seídó'o ndó, ta kua'án ndo̱ kee ndó ña̱, ta nandikó iní ndo̱, chi̱ ni̱ ya̱'a ndó noo̱ Ndios. Kandei nduu ndo̱, dá chi̱ tá ko̱ó, dá kía̱n saa̱i̱ noo̱ ndéi ndó táto̱'on kée iin ta̱ kui̱'íná, ta natiin ndakánai ndo̱'ó.
66003004	Tído ndéi ta'ani dao ña̱yuu ñoo Sardis xaa̱n, ta ko̱ ní dáyako̱ ta'on na dá'o̱n ná, chi̱ ko̱ ní dáyako̱ na̱ mií ná xí'ín kua̱chi. Sa̱'á ño̱ó kandii na dá'o̱n ku̱xí kanoo na xí'ín yu'u̱, dá chi̱ ió íchi̱ ná koo na dión sa̱'á ña̱ ni̱ sa̱ ndaa na̱ mií ná.
66003005	Ta ndi ndáa na̱ ni̱ xi̱'o ndeé iní ni̱ xi̱nkuei nda̱ noo̱ ndí'i, no̱ón kúú na̱ nandixi dá'o̱n ku̱xí, ta o̱ dándóo ta'on yu'u̱ kuu̱ ná noo̱ libro noo̱ kándodó kuu̱ na̱ ni̱'í ña̱ kataki chíchí, ta nakoni yu'u̱ na̱, ña̱ kúú ná ña̱yuu miíí, noo̱ tatái̱ Ndios xí'ín noo̱ ángel kéchóon noo̱ ná.
66003006	Na̱ ió do̱'o, ná kueídó'o na ña̱ ká'a̱n na̱ kúú Espíritu ii̱ xí'ín iin rá iin ve'e ño̱'o ñó'o chí kuendá Asia.”
66003007	’Ta taa ta'ani ña̱ ko'i̱n ka'i̱n xí'ón noo̱ iin ka̱ tuti, dá tanda'ón ña̱ ko'a̱n noo̱ ángel kómí choon sa̱tá na̱ kúú kuendá yu'u̱ ndéi ñoo Filadelfia, ta kaao̱n xí'ín ná: “Di'a ká'a̱n na̱ ii̱, na̱ kúú na̱ ndaa̱, na̱ kómí nda'á ka̱a rey David, na̱ sónó, ta ko̱ íin ta'on kandeé kadi, na̱ sadí, ta ko̱ íin ta'on kandeé konó, no̱ón kúú na̱ kaá di'a xí'ín ndó:
66003008	Ta sa̱ ná'á vá yu'u̱ ndidaá ña̱ kée ndó. Sa̱'á ño̱ó kaái̱ xí'ín ndó ña̱ sa̱ ni̱ nono̱ vá yé'é noo̱ ndo̱, ta ko̱ íin ta'on kandeé kadi ña̱. Ná'í ña̱ cháá vá ndakí ndo̱, tído ndíta ndaa̱ ndo̱ xí'ín to̱'in, ta ko̱ ní ndata̱ ndo̱ sa'a̱ yú'u̱.
66003009	Kana'á ndó ña̱ ko'i̱n naki̱'oi na̱ kúú kuendá ña̱ u'u̱ noo̱ ndá'a̱ ndo̱, tá'a̱n na̱ kaá ña̱ kúú ná na̱ Israel, tído ko̱ ta̱'ón ñaá kúú ná, ña̱yuu to̱'ón vá kúú ná. Ta tanda'í na̱ kasaa̱ na̱ kakui̱ta xi̱tí ná no̱ó sa'a̱ ndo̱, ta nakoni na̱ ña̱ miía̱n ndaa̱ kú'u̱ inii̱ sa'a̱ ndo̱.
66003010	Ni̱ kee ndó choon ni̱ sa'andai̱ noo̱ ndo̱, chi̱ xí'o ndeé iní ndo̱ ndíta toon ndó xí'ín yu'u̱, sa̱'á ño̱ó kandaa va̱'a mií yu'u̱ ndo̱'ó no̱ó ta̱ndó'ó kini ve̱i no̱ó ña̱yuu ndéi ñayuú yó'o, chi̱ xí'ín ta̱ndó'ó yó'o ko'i̱n korndodóí ndidaá ña̱yuu ndéi no̱ñó'o̱.
66003011	Yachi̱ vá saa̱i̱. Kua'án ndo̱ tiin toon ndó ña̱ ndaa̱ kándísa ndó, dá kía̱n ná dá'a ni kandeé dao ka̱ na̱ naki'in na corona kánian ni'i̱ ndo̱.
66003012	Ta na̱ ni̱ xi̱'o ndeé iní ni̱ xi̱nkuei nda̱ noo̱ ndí'i, na̱ yó'o kúú na̱ ko'o̱n yu'u̱ chikatai kakuu na táto̱'on iin di'i̱n kandita katuu ve'e ño̱'o Ndios, ta ni iin kuu̱ ta̱'ón o̱ kándo̱o na sata̱ vé'e. Ta sata̱ mií ná ko'i̱n taai kuu̱ Ndios xí'ín kuu̱ ñoo Ndios, ña̱ kúú ñoo Jerusalén sa̱á, ña̱ kía̱n ko̱noo ve̱i nda̱ induú noo̱ ió Ndios, ta taa ta'anii kuu̱ sa̱á kakomí miíí sata̱ ná.
66003013	Na̱ ió do̱'o, ná kueídó'o na ña̱ ká'a̱n na̱ kúú Espíritu ii̱ xí'ín iin rá iin ve'e ño̱'o ñó'o chí kuendá Asia.”
66003014	’Ta taa ta'ani ña̱ ko'i̱n ka'i̱n xí'ón noo̱ iin ka̱ tuti, dá tanda'ón ña̱ ná ko'a̱n noo̱ ángel kómí choon sa̱tá ña̱yuu kúú kuendá yu'u̱ ndéi ñoo Laodicea, ta ka'o̱n xí'ín ná: “Mií na̱ dáxi̱nko̱o to̱'on Ndios, no̱ón kúú na̱ xí'o ndaa̱ kuendá sa̱'á ña̱ ni̱ xini na̱, ta ká'a̱n na̱ ndino'o ña̱ ndaa̱, ta kúú ná yo̱'o ndidaá ña̱'a ni̱ ka̱va̱'a ió ñayuú yó'o ni̱ kee Ndios, na̱ yó'o kúú na̱ kaá di'a xí'ín ndó:
66003015	Sa̱ ná'á vá yu'u̱ ndidaá ña̱ kée ndó, ta ko̱ víxi ndó xí'ín to̱'in, ta ni ko̱ í'íní ndó xí'án. Va̱'a ka̱a̱n iin íchi̱ ná koo vi̱xi ndó, o iin íchi̱ ná koo i'íní ndó xí'án.
66003016	Dá chi̱ sa̱'á ña̱ vaá óon yí'i yókó ndó xí'ín to̱'in, sa̱'á ño̱ó ko'i̱n ndusai ndo̱'ó, chi̱ ko̱ víxi ndó, ta ni ko̱ í'íní ndó xí'án.
66003017	Dión kaái̱ xí'ín ndó, dá chi̱ kaá ndo̱ ña̱ kúú ndó na̱ kui̱ká, ña̱ ni̱ ka̱ndeé ndó ni̱ kekuíká ndó mií ndó, ta ni iin ña̱'a ko̱ kámani̱ noo̱ ndo̱, kaá ndo̱. Tído ko̱ xí'o ta'on ndó kuendá ña̱ kúú ndó na̱ ndéi ndava̱'a, na̱ noo̱ ndó'o̱, na̱ kúnda'í, na̱ kó'ó noo̱, na̱ ndáa vichí.
66003018	Sa̱'á ño̱ó ká'a̱n ni'inii yu'u̱ noo̱ ndo̱ ña̱ kuiin ndó oro ndino'o, ña̱ ni̱ xirndodó ná xí'ín ñó'o̱ kéi̱, noo̱ yú'u̱, dá kakuu ndisa ndó na̱ kui̱ká, ta kuiin ta'ani ndó dá'o̱n ku̱xí noo̱ yú'u̱ kandixi ndó, dá dáda̱'i ndó mií ndó, dá kía̱n ná dá'a ni kaka'an noo̱ ndo̱ ña̱ ndáa vichí ndó, ta taán ndo̱ tata nduchí nóó ndo̱, dá ná natu̱u cháá noo̱ ndo̱.
66003019	Dá chi̱ dána̱ni va yu'u̱ na̱ kú'u̱ ini yu'u̱ sa'a̱, ta ndaá yú'u̱ vá yu'u̱ na̱. Sa̱'á ño̱ó kua'án ndo̱ ndino'o ini ndo̱ ndiko̱ ndo̱ ña̱ va̱'a, ta nandikó iní ndo̱, chi̱ ni̱ ya̱'a ndó noo̱ yú'u̱.
66003020	Yó'o íin dákásáí yé'é ndó, ta ndi ndáa ndo̱ ni̱ seídó'o noo̱ ká'i̱n, ta ni̱ sonó ndó yé'é ndó, dá kía̱n ku̱'i ve'e ndó, ta kadíni yu'u̱ xí'ín ndó, ta ndo'ó kadíni xí'ín yu'u̱.
66003021	Ta no̱ó na̱ ni̱ xi̱'o ndeé iní ni̱ xi̱nkuei nda̱ noo̱ ndí'i, ko'i̱n ki̱'oi ña̱ kía̱n kandei dáó ná xí'ín yu'u̱ noo̱ iói̱ dándákii, táto̱'on ki̱'o ni̱ ka̱ndeé yu'u̱ ni̱ xi̱nko̱oi, dá ni̱ sa̱ ko̱o nduúi̱ xí'ín tatái̱ Ndios noo̱ ió na̱ dándáki na.
66003022	Na̱ ió do̱'o, ná kueídó'o na ña̱ ká'a̱n na̱ kúú Espíritu ii̱ xí'ín iin rá iin ve'e ño̱'o ñó'o chí kuendá Asia.” 4
66004001	Tá ni̱ ndi'i, dá ni̱ xinii̱ ni̱ nono̱ iin yé'é chí induú, ta tachi̱, ña̱ ni̱ sei̱do̱'i míí sa'a̱, ña̱ kía̱n ní'i táto̱'on ki̱'o ni̱'i ká'a̱n trompeta, ño̱ó ni̱ kaa tuku xí'íín: ―Kua'án kaa, nakíi̱, dá ná ko'i̱n dána'i̱ noo̱o̱n ndidaá ña̱ ve̱i koo cháá ka̱ chí noo̱ ―kaáa̱n.
66004002	Ta kúú iin kuití vá ni̱ na̱kutíí xí'ín Espíritu ii̱ Ndios. Ta chí induú ni̱ xinii̱ íin iin téi̱ ta̱ né'e choon, ta noo̱ téi̱ ñoó ió iin na̱ dándáki.
66004003	Táto̱'on ndé'é yuu̱ ndato naní jaspe xí'ín yuu̱ ndato naní cornalina, ki̱'o dión ndé'é ñíi̱ na̱ ió dándáki ñoó. Ta íin iin chi̱yángí noo̱ ió na̱, ta chi̱yángí ñoó ndé'é táto̱'on ki̱'o ndé'é yuu̱ kuíi̱ ndato naní esmeralda.
66004004	Ta noo̱ íin téi̱ noo̱ ió na̱ dándáki ñoó ni̱ kao̱ noo oko̱ komi̱ téi̱ noo̱ ndéi oko̱ komi̱ ta̱ sá'ano, ni̱ xini yu'u̱, ta ndíxi ra dá'o̱n ku̱xí kachi̱, ta kándodó corona oro dini̱ rá.
66004005	Ta téi̱ íin me̱'í ñoó kánkuei tasa, ta ní'i xído̱ kúu ka'ándí, ta tái̱ ndátó'ón kua̱'á ña̱yuu. Ta sa'a̱ mií téi̱ yó'o ndíta usa̱ ñó'o̱ tóo̱a̱n, ta ña̱ yó'o kúú ndin usa̱ espíritu Ndios.
66004006	Ta noo̱ íin téi̱ yó'o ndé'é táto̱'on ndé'é ta̱ño'o̱ dío̱n táto̱'on dío̱n yuu̱ ta̱tá, ta yé'e̱ ra̱ táto̱'on yé'e̱ iin yuu̱ dío̱n ndato naní cristal. Ta díi̱n téi̱ yó'o ndíta komi̱ ña̱'a takí, ta iin níí ñíi̱án tándaa nduchí nóóa̱n, chi̱ tándaaa̱n chí sata̱án, chí noo̱án.
66004007	Tá'a̱n ña̱ mií no̱ó ñoó káa táto̱'on káa iin ndika'a, ta ña̱ kúú uu̱ ñoó káa táto̱'on káa iin chikerró, ta ña̱ kúú oni̱ ñoó káa noo̱án táto̱'on káa noo̱ iin ta̱a, ta ña̱ kúú komi̱ ñoó káa táto̱'on káa iin kirí ya'a̱ tánee noo̱ táchi̱.
66004008	Ta iño̱ kúú ndixi̱ iin rá iin ndin komi̱ ña̱ ta̱kí ñoó, ta iin níí ndixi̱án tándaa nduchí nóóa̱n. Ta ko̱ sá tuu ta'an vaan nduú ni ñoó ña̱ kía̱n ká'a̱n di'a: Na̱ ii̱, na̱ ii̱, na̱ ii̱ kúú Ndios, na̱ kúú sato'o yo̱, ta mií ná kúú Ndios, na̱ kándéé kée ndidaá ña̱'a. Ta mií ná ni̱ sa̱ kuu na, ta mií ná kúú ná, ta mií ná kúú na̱ kasaa̱.
66004009	Ta daá kéká'ano ndin komi̱ ña̱ ta̱kí ñoó na̱ ió dándáki noo̱ téi̱ ñoó, ta xí'oan ña̱ñó'ó noo̱ ná, ta náki̱'oan ndivé'e noo̱ na̱ daá takí kuií. Ta iin rá iin ta'ándá ká'a̱n dión,
66004010	dá sa̱ kui̱ta xi̱tí ndin oko̱ komi̱ ta̱ sá'ano ñoó noo̱ sá'a̱ na̱ ió noo̱ téi̱ ñoó, ta kéká'ano ra na̱ daá takí kuií, ta taó ra̱ corona kándodó dini̱ rá chindei ra noo̱ sá'a̱ ná, ta kaá ra̱ xí'ín ná:
66004011	Sato'o ndu̱, ió íchi̱ ní ña̱ kía̱n keká'ano na mií ní, ña̱ kía̱n ki̱'o na ña̱ñó'ó noo̱ ní, ña̱ kía̱n natiin ní ndidaá tá'a̱n choon, dá chi̱ mií ní ni̱ ka̱va̱'a ndidaá tá'a̱n ña̱'a. Ta sa̱'á ña̱ dión ni̱ koni̱ mií ní, sa̱'á ño̱ó ió ndidaá tá'a̱n ña̱'a, ta sa̱'á ño̱ó ta'ani ni̱ ndaki ndidaá tá'a̱n ña̱'a ni̱ kee ní. 5
66005001	Ta ni̱ xini ta'anii kánóo iin tuti ni̱ na̱tuu̱ noo̱ ndá'a̱ xoo kuá'a na̱ ió noo̱ téi̱ ñoó, ta ndi nduú xooa̱n káa to̱'on, ta ndadí yú'án xí'ín usa̱ sello.
66005002	Ta kúú ni̱ xini ta'anii iin ángel ndakí nda̱'o, ta ni̱'i nda̱'o ká'a̱n na̱: ―¿Ndá yoo ió íchi̱ ña̱ ka'anda na̱ ndin usa̱ sello, ta konó ná tuti yó'o? ―kaá na̱.
66005003	Ta ni iin tó'ón na̱ ndéi induú, ta ni na̱ ndéi no̱ñó'o̱, ta ni na̱ ndéi ti̱xi ñó'o̱ ko̱ ní kándeé konóán, ta ni ko̱ ní kándeé ná ka'i naa̱n.
66005004	Sa̱'á ño̱ó ni̱ ndei'i̱ nda̱'o yu'u̱, dá chi̱ ko̱ ní náni'i̱ ná ni iin tó'ón na̱ ió íchi̱ ña̱ kía̱n konó ná tuti ñoó, ni ña̱ ka'i na ña̱, ni ña̱ kande̱'é náa̱n.
66005005	Dá ni̱ kaa iin ta̱ sá'ano ñoó xí'ín yu'u̱: ―O̱ sa̱ kuákón, dá chi̱ na̱ kúú ndika'a ni̱ kii tein na̱ ve'e Judá, na̱ ni̱ kii tein na̱ ve'e David, na̱ yó'o kúú na̱ ni̱ ka̱ndeé noo̱ ndidaá ña̱'a, sa̱'á ño̱ó ió íchi̱ ná konó ná tuti káa, ta ka'anda na̱ ndin usa̱ sello ndadí yú'án.
66005006	Dá ni̱ sa̱ nde̱'í, ta yati noo̱ íin téi̱ ñoó, xí'ín tein ndin komi̱ ña̱ ta̱kí ñoó, ta me̱'í ta̱ sá'ano ndéi ñoó ni̱ xinii̱ íin iin na̱ kúú léko. Ta káa na táto̱'on káa kirí ni̱ sa'ání ná. Ta usa̱ kúú ndíki̱ ná, ta usa̱ ta'ani kúú nduchí nóó na̱, ta ña̱ yó'o kúú ndin usa̱ Espíritu Ndios ni̱ ta̱nda'á ná kua'a̱n iin níí kúú ñayuú.
66005007	Dá ni̱ ta̱tuu yati na̱ kúú léko ñoó ni̱ tiin na tuti kánóo noo̱ ndá'a̱ xoo kuá'a na̱ ió dándáki noo̱ téi̱ ñoó.
66005008	Tá ni̱ ndi'i ni̱ tiin na libro ñoó, dá ni̱ sa̱ kui̱ta xi̱tí ndin komi̱ ña̱ ta̱kí ñoó xí'ín ndin oko̱ komi̱ ta̱ sá'ano ñoó no̱ó na̱ kúú léko ñoó. Ta ndidaá vá rá né'e arpa xí'ín copa oro ni̱ chití ñó'o du̱sa chíño'ómá, ta ña̱ yó'o kúú to̱'on xíka̱ ta'i̱ ña̱yuu Ndios noo̱ mií ná.
66005009	Ta xíta ra iin yaa sa̱á ká'a̱n di'a: Ió íchi̱ ní natiin ní libro, ta ka'anda ní selloa̱n, chi̱ ni̱ sa'ání rá mií ní, ta xí'ín nii̱ mií ní ni̱ chi̱ya̱'i ní sa'a̱ ndú'u̱, dá ni̱ nduu ndu ña̱yuu Ndios. Chi̱ ni̱ kee ní dión xí'ín ña̱yuu ni̱ kii iin rá iin tata, xí'ín na̱ ká'a̱n iin rá iin yú'u̱, xí'ín na̱ ndéi iin rá iin ñoo, xí'ín na̱ ndéi iin rá iin nación.
66005010	Ta ni̱ kee ní iin rá iin ndu'u̱ kakuu ndu rey xí'ín duti̱ noo̱ Ndios, ta kane'e ndu choon sa̱tá ña̱yuu ndéi no̱ñó'o̱.
66005011	Ni̱ ndi'i, dá ni̱ xinii̱ ni̱ kao̱ noo kua̱'á nda̱'o ángel noo̱ ió Ndios dándáki na, xí'ín noo̱ ndéi ndin komi̱ ña̱ ta̱kí ñoó, xí'ín noo̱ ndéi ta̱ sá'ano ñoó. Ta kua̱'á nda̱'o mil millón kúú ángel ni̱ kao̱ noo ndíta ñoó.
66005012	Ta ni̱ sei̱do̱'i ni̱'i ni̱ ka'a̱n na̱: Ió íchi̱ na̱ kúú léko, na̱ ni̱ sa'ání rá, ña̱ kía̱n natiin na ndidaá tá'a̱n choon, xí'ín ndidaá tá'a̱n ña̱ kui̱ká, xí'ín ndidaá tá'a̱n ña̱ ndi̱chí, xí'ín ndidaá tá'a̱n ndée̱, xí'ín ndidaá tá'a̱n ña̱ñó'ó, xí'ín ndidaá tá'a̱n to̱'on ndato keká'ano ña̱yuu na̱.
66005013	Ta ni̱ sei̱do̱'i ni̱ ka'a̱n ndidaá ña̱ ni̱ ka̱va̱'a Ndios, ña̱ ndéi induú, xí'ín ña̱ ndéi no̱ñó'o̱ xí'ín ña̱ ñó'o ti̱xi ñó'o̱, xí'ín ña̱ ñó'o ini ta̱ño'o̱, xí'ín ndidaá ka̱ ña̱'a ni̱ ka̱va̱'a Ndios, ta kaáa̱n di'a: Na̱ ió dándáki noo̱ téi̱ káa xí'ín na̱ kúú léko káa kúú na̱ kánian natiin to̱'on xí'o ña̱yuu keká'ano ñaá ná, ta ná natiin na ña̱ñó'ó, xí'ín to̱'on ndato, xí'ín ndée̱, ta daá kuití dión ná koo.
66005014	Ta di'a ká'a̱n ndin komi̱ ña̱ ta̱kí ñoó: ―Dión ná koo. Ta ni̱ sa̱ kui̱ta xi̱tí ndin oko̱ komi̱ ta̱ sá'ano ñoó, ta ni̱ xino̱ taan ra̱ nda̱ no̱ñó'o̱ ndáño̱'o ra na̱ daá takí kuií. 6
66006001	Ta ni̱ xinii̱ ni̱ sa'anda na̱ kúú léko ñoó iin sello ndadí yú'u̱ libro ñoó. Dá ni̱ sei̱do̱'i ni̱ ka'a̱n iin ña̱ ta̱kí ñoó, ta ni̱'i nda̱'o ni̱ ka'a̱n. Táto̱'on ki̱'o ni̱'i káyu'ú dai̱, ki̱'o dión ni̱'i ni̱ ka'a̱n, ta kaáa̱n: ―Nakíi̱.
66006002	Tá ni̱ ndi'i ni̱ ka'a̱n dión, dá ni̱ xinii̱ ni̱ keta iin kuéi̱ ku̱xí ve̱i rí, ta kánóo iin ta̱a sata̱ ri̱, ta né'e ra iin kúxi̱. Ta ni̱ na̱tiin ra iin corona, ta kúú rá iin ta̱a ni̱ ka̱ndeé, ta kua'a̱n ra̱ kandeé rá cháá ka̱.
66006003	Tá ni̱ ndi'i, dá ni̱ sa'anda na̱ sello kúú uu̱, dá ni̱ sei̱do̱'i ni̱ ka'a̱n iin ka̱ ña̱ ta̱kí ñoó: ―Nakíi̱.
66006004	Dá ni̱ keta iin ka̱ kuéi̱ ve̱i rí, ta kúú rí iin kuéi̱ kua̱'á. Ta kánóo iin ta̱a sata̱ ri̱, ta ni̱ na̱tiin ra choon ña̱ kía̱n di̱tá rá ña̱ ndéi va̱'a ña̱yuu ndéi ñayuú, dá kasá'á ka'ání tá'an iin rá iin na. Ta ni̱ ni'i̱ rá iin espada ká'ano.
66006005	Tá ni̱ ndi'i, dá ni̱ sa'anda na̱ sello kúú oni̱, dá ni̱ sei̱do̱'i ni̱ ka'a̱n ña̱ ta̱kí kúú oni̱ ñoó: ―Nakíi̱. Dá ni̱ xinii̱ íin iin kuéi̱ nde̱i̱'í, ta kánóo iin ta̱a sata̱ ri̱, ta né'e ra noo̱ chíki̱'ó ra̱ ndi ki̱'o ve̱e ña̱'a.
66006006	Dá ni̱ seídó'i tachi̱ iin na̱ ni̱ ka'a̱n tein ndin komi̱ ña̱ ta̱kí ñoó, ta kaáa̱n di'a: ―Iin kilo va tirió ni'i̱ ná sa'a̱ choon kée na iin níí kuu̱, ta oni̱ kilo va cebada ni'i̱ ná sa'a̱ choon kée na iin níí kuu̱. Tído ná dá'a ni dándáa yo'ó ya̱'i sití xí'ín vino.
66006007	Tá ni̱ ndi'i, dá ni̱ sa'anda na̱ sello kúú komi̱, dá ni̱ sei̱do̱'i ni̱ ka'a̱n ña̱ ta̱kí kúú noo̱ ndí'i ñoó: ―Nakíi̱.
66006008	Dá ni̱ xinii̱ ve̱i iin kuéi̱ xi'i̱ kuaan, ta kánóo iin ta̱a sata̱ ri̱, ta naní rá Kue'e̱ Dee̱n Sa'ání Ndi̱i. Ta sata̱ mií rá ve̱i iin ka̱ ra̱ naní Yái̱ Ndi̱i. Ta ni̱ na̱tiin ra choon ña̱ kía̱n ka'ání rá iin ña̱yuu noo̱ iin iin komi̱ ná. Dao na ka'ání rá xí'ín espada, dao ka̱ na̱ ka'ání rá xí'ín do̱ko, dao ka̱ na̱ ka'ání rá xí'ín kue'e̱, ta dao ka̱ na̱ ka'ání rá xí'ín kirí dee̱n ndéi no̱ñó'o̱.
66006009	Tá ni̱ ndi'i, dá ni̱ sa'anda na̱ sello kúú o'o̱n, dá ni̱ xinii̱ ña̱ ti̱xi noo̱ náa̱ ñoó ñó'o nío̱ ndidaá na̱ ni̱ xi'i̱ sa̱'á ña̱ kándísa na to̱'on Ndios xí'ín sa̱'á ña̱ sa̱ ká'a̱n na̱ ña̱ ndaa̱ sa'a̱ Jesús no̱ó ña̱yuu.
66006010	Ta káyu'ú ndidaá na̱ yó'o, ta kaá na̱ xí'ín Ndios: ―Mií ní kúú na̱ né'e choon ká'ano cháá ka̱, mií ní kuu na̱ ii̱, na̱ ndaa̱, sa̱'á ño̱ó, ¿ndá oon keyíko̱ ní sa'a̱ ndú'u̱, dá naki'in ya̱'i ní sa̱'á nii̱ ndú'u̱, kirá ni̱ sata na̱ ndéi no̱ñó'o̱? ―kaá na̱.
66006011	Dá ni̱ ni'i̱ ná dá'o̱n ku̱xí kandixi na, ta ni̱ ta'a̱nda̱ choon noo̱ ná ña̱ ná nani'i̱ ndée̱ ná lú'u̱ ka̱ tiempo nda̱ ná kuu ndidaá na̱ kánian kuu sa̱'á ña̱ kándísa na to̱'on Ndios, na̱ kúú ña̱yuu xínkuáchí noo̱ Ndios táto̱'on ni̱ kee mií ná.
66006012	Tá ni̱ ndi'i, dá ni̱ xinii̱ ni̱ sa'anda na̱ sello kúú iño̱ ñoó. Ta kúú ni̱'i nda̱'o ni̱ ta̱an, ta ni̱ ndu̱nde̱i̱'í ndi̱ndii táto̱'on ki̱'o ndei'í dá'o̱n ndíxi na tá xí'i̱ ndi̱i noo̱ ná, ta yoo̱ ni̱ ndu̱kua̱'á nii̱.
66006013	Ta nda̱ no̱ñó'o̱ yó'o ni̱ kue̱i ti̱ñoo̱ ñó'o induú, táto̱'on ki̱'o kuéi ti̱ño̱'ó nda̱ no̱ñó'o̱ kée tachi̱.
66006014	Ta ni̱ na̱tuu̱ induú táto̱'on ki̱'o nátuu̱ iin yúu̱ tá ko̱ xínñó'ó ka̱ na̱án. Ta ndidaá yúku̱ ndíta no̱ñó'o̱, ta ndidaá yúku̱ ndíta ini ta̱ño'o̱ ni̱ na̱da̱on ña, ta ko̱ ndíta ka̱a̱n xoo no̱ó ni̱ sa̱ nditaan.
66006015	Ta ni̱ taxí tá'an ndidaá rey ndéi no̱ñó'o̱, xí'ín ndidaá na̱ ndáya̱'i, xí'ín ndidaá na̱ kui̱ká, xí'ín ndidaá ta̱ dándáki soldado, xí'ín ndidaá na̱ ná'ano, xí'ín ndidaá na̱ ñó'o ti̱xi ndá'a̱ iin sato'o, xí'ín ndidaá na̱ ko̱ó sato'o, ta ni̱ chi̱de̱'é ná mií ná ini káo̱ ná'ano, xí'ín ti̱xi yuu̱ ná'ano tánee ndi̱ka yúku̱,
66006016	dá ni̱ kaa na̱ xí'ín yúku̱ ñoó, xí'ín káo̱ ñoó: ―Kue̱i ndó kodó ndó sata̱ ndú'u̱, ta dáda̱'i ndó ndu'u̱ no̱ó na̱ ió dándáki noo̱ téi̱ káa, xí'ín no̱ó na̱ kúú léko káa, chi̱ xído̱ ini na̱ xiní na̱ ndu'u̱,
66006017	chi̱ viti kía̱n sa̱ ni̱ kasa̱ndaá kuu̱ xído̱ nda̱'o ini na̱, ¿ta ndá yoo ví ki̱'o ndeé iní kuita noo̱ ná? 7
66007001	Tá ni̱ ndi'i, dá ni̱ xinii̱ ndíta komi̱ ángel ndin komi̱ xoo tachi̱ no̱ñó'o̱ yó'o. Ta ndin komi̱ ángel yó'o ndíta chítuu tachi̱, dá ná o̱ kána ka̱a̱n no̱ñó'o̱ yó'o, ni no̱ó ta̱ño'o̱, ni noo̱ ni iin yíto̱.
66007002	Ta ni̱ xini ta'anii iin ka̱ ángel ko̱kaa ve̱i chí xoo noo̱ xíno ndi̱ndii, ta né'e na sello Ndios ta̱kí. Dá ni̱'i nda̱'o ni̱ ka̱yu'ú ná noo̱ ndin komi̱ ángel, na̱ ni̱ na̱tiin choon ña̱ kía̱n kendava̱'a na xí'ín no̱ñó'o̱ yó'o, xí'ín ta̱ño'o̱.
66007003	Ña̱ yó'o ni̱ ka̱yu'ú ángel ñoó: ―O̱ sa̱ kéndava̱'a ndó xí'ín no̱ñó'o̱ xaa̱n, ni ta̱ño'o̱ xaa̱n, ni yíto̱ xaa̱n xía̱n nani ko̱ ñá'a̱ kani ndu sello taan na̱ xínkuáchí noo̱ Ndios yo̱.
66007004	Ta ni̱ seídó'o ta'ani yu'u̱ ndidaá kúú na̱ ni̱ ni'i̱ sello ñoó. Ta kúú ná iin ciento uu̱ diko komi̱ mil na̱ ñoo Israel, ta ni̱ kii na ti̱xi ndin uxi̱ uu̱ de̱'e ta̱a naní Israel.
66007005	Dá chi̱ tein na̱ ve'e Judá uxi̱ uu̱ mil na̱ ni̱ ña̱ni sello, ta tein na̱ ve'e Rubén uxi̱ uu̱ ta'ani mil na̱ ni̱ ña̱ni sello, ta tein na̱ ve'e Gad, uxi̱ uu̱ ta'ani mil na̱ ni̱ ña̱ni sello,
66007006	ta tein na̱ ve'e Aser uxi̱ uu̱ ta'ani mil na̱ ni̱ ña̱ni sello, ta tein na̱ ve'e Neftalí uxi̱ uu̱ ta'ani mil na̱ ni̱ ña̱ni sello, ta tein na̱ ve'e Manasés uxi̱ uu̱ ta'ani mil na̱ ni̱ ña̱ni sello,
66007007	ta tein na̱ ve'e Simeón uxi̱ uu̱ ta'ani mil na̱ ni̱ ña̱ni sello, ta tein na̱ ve'e Leví uxi̱ uu̱ ta'ani mil na̱ ni̱ ña̱ni sello, ta tein na̱ ve'e Isacar uxi̱ uu̱ ta'ani mil na̱ ni̱ ña̱ni sello,
66007008	ta tein na̱ ve'e Zabulón uxi̱ uu̱ ta'ani mil na̱ ni̱ ña̱ni sello, ta tein na̱ ve'e José uxi̱ uu̱ ta'ani mil na̱ ni̱ ña̱ni sello, ta tein na̱ ve'e Benjamín uxi̱ uu̱ ta'ani mil na̱ ni̱ ña̱ni sello.
66007009	Tá ni̱ ndi'i, dá ni̱ xinii̱ ndíta kua̱'á nda̱'o ña̱yuu, ta ko̱ íin ta'on kandeé ka'i na, dá chi̱ kúú ná ña̱yuu ni̱ kii ndidaá nación, na̱ ni̱ kii ndidaá ñoo kuálí, xí'ín ñoo ná'ano, na̱ ká'a̱n iin rá iin yú'u̱. Ta na̱ yó'o kúú na̱ ndíta no̱ó na̱ ió dándáki noo̱ téi̱ ñoó, xí'ín no̱ó na̱ kúú léko ñoó. Ta ndíxi kuxí na̱, ta tánee ñoo̱ ndá'a̱ ná.
66007010	Ta ña̱ yó'o káyu'ú ná ndíta na: Iin tó'ón na̱ kándéé dáka̱ki ñaá kúú Ndios yo̱, na̱ ió dándáki noo̱ téi̱ káa, xí'ín na̱ kúú léko káa.
66007011	Ta ni̱ kao̱ noo ndidaá tá'a̱n ángel, xí'ín ndidaá ta̱ sá'ano ñoó, xí'ín ndin komi̱ ña̱ ta̱kí ñoó ndíta na sa'a̱ téi̱ noo̱ ió Ndios dándáki na. Ta ni̱ sa̱ kui̱ta xi̱tí ná noo̱ téi̱ ñoó, ta ni̱ ka̱sá'á ná ndáño̱'o na Ndios,
66007012	ta kaá na̱: Dión ná koo, tatá Ndios. Ná natiin ní to̱'on va̱'a, xí'ín to̱'on ndato, xí'ín ña̱ ndi̱chí, xí'ín ndivé'e, xí'ín ña̱ñó'ó, xí'ín ndidaá choon, xí'ín ndée̱ viti, ta daá kuití dión ná koo.
66007013	Dá ni̱ kaa iin ta̱ sá'ano ñoó xí'ín yu'u̱: ―¿Ndá yoo kúú na̱ ndíxi dá'o̱n ku̱xí káa, ta ndeí ni̱ kii na̱ káa?
66007014	Dá ni̱ kaai̱ xí'ín rá: ―Mií ní ná'á, tatá. Dá ni̱ kaa ra̱ xí'íín: ―Na̱ káa kúú na̱ ni̱ ka̱nkuei ni̱ kii tein ta̱ndó'ó kini. Ta ni̱ na̱kata na dá'o̱n ná xí'ín nii̱ na̱ kúú léko, dá ni̱ ndu̱ku̱xí kachi̱án.
66007015	Sa̱'á ño̱ó ndíta na noo̱ ió Ndios dándáki na, ta nduú ñoó xínkuáchí ná noo̱ ná ini ve'e ño̱'o na̱. Sa̱'á ño̱ó mií Ndios, na̱ ió dándáki noo̱ téi̱ káa, kúú na̱ koo xí'ín ná, ta kandaka va̱'a ñaá ná.
66007016	Ta o̱ kíxi ka̱ ña̱ kuiko na, ta ni o̱ íchi̱ ka̱ na̱ ta̱kui̱í, ta ni o̱ ndíi̱ ka̱ na̱ kee ndi̱ndii, ta ni o̱ kóo i'íní ka̱ koni na̱,
66007017	dá chi̱ mií vá na̱ kúú léko íin me̱'í no̱ó na̱ ió dándáki káa kandaka na ña̱yuu yó'o, ta kandaka ñaá ná ko'o̱n na̱ ko'o na noo̱ kána ndita ta̱kui̱í, kirá xí'o ña̱ kataki chíchí yó. Ta nadáyaa mií Ndios ndidaá ndírnoo̱ ná ―kaá ta̱ sá'ano ñoó xí'íi̱n. 8
66008001	Tá ni̱ ndi'i ni̱ sa'anda na̱ sello kúú usa̱ ñoó, ta kúú tádi̱ óon ni̱ kuu induú noo̱ ió Ndios táto̱'on ti̱xi dao hora.
66008002	Ndi'i, dá kúú ni̱ xinii̱ ndíta usa̱ ángel noo̱ ió Ndios, ta iin rá iin na ni̱ ni'i̱ iin trompeta.
66008003	Dá ni̱ ka̱sáa̱ iin ka̱ ángel, ta ni̱ sa̱ kuíi̱n na̱ noo̱ náa̱, ta né'e na iin copa oro noo̱ kéi̱ du̱sa ni̱ saa̱ na̱. Ta ni̱ ni'i̱ ná kua̱'á nda̱'o du̱sa, dá dákí'in tá'an na ña̱ xí'ín ña̱ xíka̱ ña̱yuu Ndios noo̱ mií ná, dá kei̱ ña̱ noo̱ náa̱ oro ñoó, ña̱ íin no̱ó na̱ ió dándáki ñoó.
66008004	Ta ini copa né'e ángel yó'o kána ño'o̱ma̱ du̱sa xí'ín ña̱ xíka̱ ña̱yuu Ndios noo̱ ná ko̱kaaan kua'a̱n noo̱ ió mií Ndios.
66008005	Tá ni̱ ndi'i, dá ni̱ da̱kútí ná copa yó'o xí'ín ñó'o̱ kéi̱ noo̱ náa̱ ñoó. Ta nda̱ induú ni̱ da̱kána na ña̱ nda̱ no̱ñó'o̱, ta kúú ni̱ ka'andi, ta tái̱ ká'a̱n ña̱yuu, kúú ni̱ sa̱ kui̱ta tasa, ta kúú ni̱'i nda̱'o ni̱ ta̱an.
66008006	Ta ndin usa̱ ángel ñoó ni̱ na̱kui̱ta nduu xí'ín usa̱ trompeta ñoó, ta kua'a̱n na̱ tuu na̱ ró.
66008007	Tá ni̱ tuu ángel mií no̱ó ñoó trompeta na̱, kúú ni̱ koon ñíñí xí'ín ño'ó kéi̱ né'e tá'an xí'ín nii̱ nda̱ no̱ñó'o̱. Ná keeá kuendá ña̱ oni̱ ta'ándá kúú yíto̱ káa no̱ñó'o̱, ta iin ta'ándá ra̱ ni̱ kei̱, ta uu̱ ta'ándá ra̱ ko̱ ní kéi̱. Ta ni̱ kei̱ ndi'i yukú kuíi̱.
66008008	Ta ni̱ tuu ángel kúú uu̱ ñoó trompeta na̱. Ta táto̱'on ki̱'o káa iin yúku̱ ñó'ó kéi̱ ita̱, dión káa ña̱ ni̱ ka̱nkao no̱ó ta̱ño'o̱. Ta iin ta'ándá noo̱ oni̱ ta'ándá ta̱ño'o̱ ñoó ni̱ nduu nii̱.
66008009	Ta iin ta'ándá noo̱ oni̱ ta'ándá kirí ñó'o ini ta̱ño'o̱ ni̱ xi'i̱, ta iin ta'ándá noo̱ oni̱ ta'ándá barco ni̱ naá.
66008010	Ta ni̱ tuu ángel kúú oni̱ ñoó trompeta na̱. Ta nda̱ induú ni̱ ka̱nkao iin ti̱ñoo̱ kéi̱ ita̱ nda̱ no̱ñó'o̱, ta kéi̱ ri̱ táto̱'on ki̱'o kéi̱ iin tirño'ó. Ta ni̱ ka̱nkao rí noo̱ iin ta'ándá noo̱ oni̱ ta'ándá yu̱ta, xí'ín noo̱ iin ta'ándá noo̱ oni̱ ta'ándá noo̱ kána ta̱kui̱í.
66008011	Ta ti̱ñoo̱ yó'o kúú rí naní Ova̱. Ta iin ta'ándá noo̱ oni̱ ta'ándá ta̱kui̱í ñó'o no̱ñó'o̱ yó'o ni̱ nduu ova̱. Ta kúú kua̱'á nda̱'o ña̱yuu ni̱ xi'i̱ ni̱ kee ta̱kui̱í ñoó, dá chi̱ ni̱ nduu ova̱ ra̱.
66008012	Dá ni̱ tuu ángel kúú komi̱ ñoó trompeta na̱, ta kúú ni̱ nda'o̱ va iin tá'í ndi̱ndii, ta tóo̱n ii̱ vá uu̱ tá'í ñá. Ta dión ta'ani ni̱ ndo'o yoo̱ xí'ín ti̱ñoo̱, chi̱ ni̱ nda'o̱ ta'ani iin tá'í rí. Sa̱'á ño̱ó ni̱ na̱kuíi̱n naá iin ta'ándá nduú noo̱ oni̱ ta'ándáa̱n, ta dión ta'ani ni̱ kuu sa̱kuaá.
66008013	Dá ni̱ sa̱ nde̱'í, ta kúú ni̱ xinii̱ iin ángel tánee na xíonoo na nda̱ me̱'í induú, ta ni̱ seídó'i ña̱ ni̱'i ni̱ ka̱yu'ú ná: ―¡Nda'í kúu ví na̱ ndéi no̱ñó'o̱! ¡Nda'í kúu ví ná! ¡Ndeé ví nda'í ndo'o na tá ná tuu ndin oni̱ ka̱ ángel yó'o trompeta na̱! 9
66009001	Tá ni̱ tuu ángel kúú o'o̱n ñoó trompeta na̱, dá ni̱ xinii̱ iin ti̱ñoo̱ ni̱ yaa̱ nda̱ induú, ta ni̱ xino̱ ri̱ nda̱ no̱ñó'o̱, ta ni̱ na̱tiin rí nda'á ka̱a ña̱ sónó yú'u̱ yái̱ ko̱nó, ña̱ ko̱ó noo̱ sá tuu.
66009002	Dá ni̱ sonó rí yú'u̱ yái̱ ñoó, ta kúú ni̱ ka̱nkuei ño'o̱ma̱ ko̱kaa kua'a̱n induú táto̱'on ki̱'o kána ño'o̱ma̱ yú'u̱ iin xito̱ ká'ano. Ta kúú ni̱ da̱'i va no̱ó ndi̱ndii ni̱ kee ño'o̱ma̱ ñoó, chi̱ iin níí ni̱ na̱ka̱'ani ña.
66009003	Ta tein ño'o̱ma̱ ñoó ni̱ ka̱nkuei ti̱ka kanoo rí iin níí kúú no̱ñó'o̱. Ta ni̱ ni'i̱ ri̱ choon ña̱ kía̱n kee rí táto̱'on ki̱'o kée ti̱dó'o̱ma̱ ndéi no̱ñó'o̱.
66009004	Ta ni̱ ta'a̱nda̱ choon noo̱ ri̱ ña̱ ná dá'a ni kendava̱'a rí xí'ín ita, ni yuku̱ kuíi̱, ni yíto̱ káa no̱ñó'o̱. Sa̱va̱'a ni̱ ni'i̱ ri̱ choon ña̱ kendava̱'a rí xí'ín ña̱yuu ko̱ó sello Ndios tándaa taan.
66009005	Ta ko̱ ní ta'a̱nda̱ ta'on choon noo̱ ri̱ ña̱ kía̱n ka'ání ri̱ ña̱yuu. Sa̱va̱'a choon ni̱ ni'i̱ ri̱ kía̱n kendava̱'a rí xí'ín ná o'o̱n toon yoo̱, ta dár'u'u̱ ñaá rí táto̱'on ki̱'o kée iin ti̱dó'o̱ma̱ dár'u'u̱ ri̱ ña̱yuu xí'ín ío̱n ndó'o̱ ri̱.
66009006	Ta katoó ña̱yuu kuu na̱ daá ñóó, tído o̱ ku̱ú ta'on na. Ta va̱'ará nda'í ná ka'án ná kuu na̱, tído o̱ ku̱ú ta'on na.
66009007	Ta táto̱'on ndáa kuéi̱, kirí sa̱ ió nduu kandodó ra̱ na̱á, ki̱'o dión ndáa ti̱ka ñoó. Ta táto̱'on ki̱'o ndáa corona oro, ki̱'o dión ndáa ña̱ kandodó dini̱ ri̱. Ta táto̱'on ki̱'o ndáa no̱ó ña̱yuu, ki̱'o dión ndáa noo̱ ri̱.
66009008	Ta táto̱'on ki̱'o náni̱ idí dini̱ na̱ ñá'a̱, ki̱'o dión náni̱ idí dini̱ ri̱. Ta táto̱'on ki̱'o ndáa no̱'o ndika'a, ki̱'o dión ndáa no̱'o rí.
66009009	Táto̱'on iin ka̱a kía̱n ndadí yu'ú ndíká ri̱. Táto̱'on ki̱'o ní'i xído̱ taxí tá'an kua'a̱ kuéi̱ ño'o carreta kua'a̱n ri̱ xí'ín ta̱ kua'a̱n na̱á, ki̱'o dión ní'i xído̱ oon kée ndixi̱ ri̱.
66009010	Táto̱'on ki̱'o ndáa ndó'o̱ ti̱dó'o̱ma̱, ki̱'o dión ndáa ndó'o̱ ri̱, dá chi̱ ió ío̱n ñá. Ta ni̱ na̱tiin rí choon ña̱ xí'ín ndó'o̱ ri̱ dár'u'u̱ ka'í ri̱ ña̱yuu o'o̱n toon yoo̱.
66009011	Ta mií ángel dándáki nda̱ ma̱á ini yái̱ konó ñoó kúú sato'o ri̱, ta Abadón naníán xí'ín to̱'on hebreo, ta xí'ín to̱'on griego naníán Apolión. To̱'on yó'o kóni̱ kaa, ña̱ dánaá ñaá.
66009012	Ni̱ ya̱'a va iin ta̱ndó'ó, tído ve̱i uu̱ ka̱a̱n.
66009013	Tá ni̱ tuu ángel kúú iño̱ ñoó trompeta na̱, dá ni̱ sei̱do̱'i tachi̱ iin ña̱yuu, ta tachi̱ yó'o ni̱ kixi chí me̱'í ndin komi̱ ndíki̱ ndíta iin iin tito̱ noo̱ náa̱ oro íin noo̱ Ndios,
66009014	ta ni̱ kaaa̱n xí'ín ángel kúú iño̱, na̱ ni̱ tuu trompeta ñoó: ―Kua'án ndasón ndin komi̱ ángel ndíko̱ yu'ú yu̱ta ká'ano naní Eufrates ―kaáa̱n.
66009015	Dá ni̱ ndaxí ndin komi̱ ángel ndíko̱ ñoó, ta ángel yó'o kía̱n sa̱ daá ió nduu ndáti kasandaá hora yó'o, xí'ín kuu̱ yó'o, xí'ín yoo̱ yó'o, xí'ín kuia̱ yó'o, dá ka'áníán iin ta'ándá ña̱yuu no̱ó oni̱ ta'ándá na̱.
66009016	Ta ña̱ yó'o ndáka iin tu'u ká'ano soldado kándodó kuéi̱. Ta ni̱ sei̱do̱'o yu'u̱ ña̱ kúú rá uu̱ ciento millón soldado.
66009017	Ta ña̱ yó'o ni̱ xinii̱ ni̱ kee Ndios, ta ndidaá kuéi̱ ñoó xí'ín ndidaá ta̱ kándodó ri̱ ní'ino do'o̱no̱ ka̱a, ta ndé'án táto̱'on ndé'é ño'ó ita̱. Ta ndí'í ta'anian táto̱'on ndé'é yuu̱ ndato naní zafiro. Ta kuaán ta'anian táto̱'on ki̱'o ndé'é azufre. Táto̱'on ki̱'o ndáa dini̱ ndika'a, ki̱'o dión ndáa dini̱ kuéi̱ ñoó. Ta ini yú'u̱ ri̱ kánkuei ño'ó ita̱, xí'ín ño'o̱ma̱ xí'ín azufre.
66009018	Ta ni̱ xi'i̱ iin ta'ándá ña̱yuu no̱ó oni̱ ta'ándá na̱ ni̱ kee ño'ó ita̱ xí'ín ño'o̱ma̱ xí'ín azufre, tá'a̱n ña̱ ni̱ ka̱nkuei yú'u̱ kuéi̱ ñoó.
66009019	Ta xí'ín ndée̱ yú'u̱ ri̱, ta xí'ín ndée̱ ndó'o̱ ri̱ dárkue'e̱ ri̱ ña̱yuu, dá chi̱ táto̱'on ndáa dini̱ koo̱, dión ndáa dini̱ ndó'o̱ ri̱, ta xí'ín ña̱ yó'o dárkue'e̱ ri̱ ña̱yuu.
66009020	Ta ña̱yuu, na̱ ko̱ ní xi'i̱ ni̱ kee ndin oni̱ ta̱ndó'ó yó'o, ko̱ ní xíin ii̱ vá ná nandikó iní na̱, ta dánkoo na ña̱ kini kée na, ni ko̱ ní dándí'i na ña̱ kía̱n kandaño̱'o na ña̱ u'u̱, ta ko̱ ní dándí'i na ña̱ kía̱n kandaño̱'o na yoko̱ ni̱ ka̱va̱'a xí'ín oro, xí'ín plata, xí'ín bronze, xí'ín yuu̱ o xí'ín yíto̱, va̱'ará ko̱ túu noo̱án, va̱'ará ko̱ tái̱ do̱'an, va̱'ará ko̱ kándaa̱a̱n, tído ndáño̱'o ii̱ vá náa̱n.
66009021	Ta ko̱ ní nándikó iní na̱ sa̱'á ña̱ sa'ání ná ndi̱i, ta ni sa̱'á ña̱ kétadí na̱ xí'ín ña̱yuu, ta ni sa̱'á ña̱ kídi̱ na̱ xí'ín na̱ ko̱ kúú ñadi'í na̱ o yíi̱ ná, ta ni sa̱'á ña̱ kí'in kuí'íná ná. 10
66010001	Ni̱ ndi'i, dá ni̱ xinii̱ ko̱noo iin ka̱ ángel ndakí nda̱'o ve̱i na nda̱ induú, ta ni̱ kii na tein iin viko̱, ta íin iin chi̱yángí dini̱ ná. Táto̱'on ki̱'o ndé'é ndi̱ndii, ki̱'o dión ndé'é noo̱ ná. Táto̱'on ki̱'o ndé'é ñó'o̱ sá'ano ita̱, ki̱'o dión ndé'é sa'a̱ ná.
66010002	Ta tárnee iin libro ló'o̱ ndá'a̱ ná, ta nónó noo̱án. Ta xí'ín sa'a̱ xoo kuá'a na̱ séi̱n na̱ no̱ó ta̱ño'o̱, ta xí'ín sa'a̱ xoo íti na̱ séi̱n na̱ no̱ñó'o̱ i̱chí.
66010003	Ta táto̱'on ki̱'o káyu'ú ndika'a to̱ndó, ki̱'o dión ni̱ ka̱yu'ú ná. Dá tá ni̱ ndi'i ni̱ ka̱yu'ú ná, dá ni̱ ka'andi usa̱ ta'ándá.
66010004	Dá tá ni̱ ndi'i ni̱ ka'andi ñoó, dá kua'a̱n yu'u̱ taai ndi kóni̱ kaa ña̱ ni̱ ka'andi ñoó. Tído ni̱ sei̱do̱'i iin tachi̱ na̱ ni̱ ka'a̱n xí'íín nda̱ induú, ta kaáa̱n: ―Ná dá'a ni taaón ndi kóni̱ kaa ña̱ ni̱ ka'andi káa. Va̱'a ka̱a̱n ná koo de̱'é nian noo̱ mííón.
66010005	Dá ni̱ xinii̱ ni̱ nda̱ne'e ángel íin séi̱n no̱ó ta̱ño'o̱ ñoó xí'ín no̱ñó'o̱ i̱chí ñoó ndá'a̱ xoo kuá'a na̱ chí induú di'a,
66010006	dá ni̱ na̱chi̱na'á ná Ndios, na̱ daá takí kuií, na̱ ni̱ ka̱va̱'a induú xí'ín no̱ñó'o̱ xí'ín ta̱ño'o̱, xí'ín ndidaá ña̱'a ió noo̱án, ña̱ o̱ kándati ka̱ na̱ cháá ka̱ tiempo,
66010007	dá chi̱ tá ná kasandaá kuu̱ kasá'á tuu ángel kúú usa̱ ñoó trompeta na̱, dá natu̱u ndidaá ña̱ sa̱ io de̱'é ni̱ kee mií Ndios táto̱'on ki̱'o ni̱ kaa na̱ xí'ín profeta, tá'a̱n na̱ sa̱ xino kuáchí noo̱ ná, kaá ángel ñoó.
66010008	Ta mií tachi̱ na̱ ni̱ seídó'i ni̱ ka'a̱n xí'íín nda̱ induú, ño̱ó kía̱n ni̱ ka'a̱n tuku xí'íín, ta kaáa̱n: ―Kua'án ki'ón libro ló'o̱ nónó noo̱ tánee ndá'a̱ ángel íin séi̱n no̱ó ta̱ño'o̱ xí'ín no̱ñó'o̱ i̱chí káa.
66010009	Dá ni̱ keei kua'i̱n noo̱ íin ángel ñoó. Dá ni̱ kaai̱ xí'ín ná ña̱ ná tei na libro ló'o̱ ñoó noo̱í. Dá ni̱ kaa na̱ xí'íín: ―Jó'on, keí ñá viti, dá ná kankao ova̱ ña̱ ini ti̱són, tído kankao vidi̱a̱n táto̱'on vidi̱ ndu̱dí ini yú'o̱n ―kaá na̱.
66010010	Dá ni̱ na̱tiiin libro ló'o̱ tánee ndá'a̱ ángel ñoó. Dá ni̱ seíí ña̱. Ta kúú ni̱ ka̱nkao vidi̱a̱n ini yú'í táto̱'on ki̱'o vidi̱ ndu̱dí, tído ini ti̱xi ni̱ ka̱nkao ova̱ ña̱.
66010011	Dá ni̱ kaa na̱ xí'íín: ―Miía̱n ndúsa̱ kánian kasto̱'ón xí'ín ña̱yuu sa̱'á ndí ki̱án ndo'o kua̱'á nda̱'o ñoo xí'ín nación, xí'ín na̱ ká'a̱n iin rá iin yú'u̱, xí'ín rey dándáki ñaá. 11
66011001	Dá ni̱ ni'i̱ yu'u̱ iin ndoo̱, ta káa rá táto̱'on káa iin vara chíki̱'ó na̱. Dá ni̱ ta'a̱nda̱ choon noo̱í, chi̱ kaá na̱ xí'íín: ―Kua'án chiki̱'óo̱n ve'e ño̱'o Ndios, xí'ín noo̱ náa̱, ta naka'ávón ndidaá kúú na̱ ndéi ndáño̱'o Ndios.
66011002	Tído ná dá'a ni chiki̱'óo̱n yé'é sata̱ vé'e, dá chi̱ na̱ tu̱kú, na̱ ko̱ kúú ña̱yuu Ndios, ni̱ na̱tiin yé'é sata̱ vé'e, ta ko'o̱n na̱ koni xíxi na ñoo ii̱ ñoó tein uu̱ diko uu̱ yoo̱.
66011003	Ta ko'i̱n tanda'í uu̱ ta̱a xí'o ndaa̱ kuendá sa̱'í, dá ka'a̱n ra̱ xí'ín ña̱yuu sa'a̱ ndidaá ña̱ koo. Ta dión kee ra iin mil uu̱ ciento oni̱ diko kuu̱, ta kandixi nda'í ra̱.
66011004	Ta ndin nduú ta̱a yó'o kúú ndin nduú yíto̱ olivo, ta kúú ta'ani ra ndin nduú candelero ndíta tóo̱n noo̱ Ndios, na̱ kúú sato'o ñayuú yó'o.
66011005	Tá ió iin káa na ka'án kendava̱'a xí'ín rá, ta kúú kankuei ño'ó ita̱ yú'u̱ rá, dá dándúta ra ta̱a xiní u'u̱ ñaá. Ta ndi ndáa mií na̱ kóni̱ kendava̱'a xí'ín rá, ki̱'o dión ta'ani kánian kuu na̱.
66011006	Ta ta̱a yó'o kakomí choon ña̱ kía̱n kadi ra̱ induú, dá o̱ kóon dai̱ xí'ín ndidaá tein kuu̱ dána'a̱ ra̱ sa'a̱ ndí ki̱án koo. Ta kane'e ra choon ña̱ ndee ra ta̱kui̱í nii̱, ta kane'e ta'ani ra choon ña̱ dándó'o ra nío̱ ña̱yuu ndidaá ta'ándá ká'án mií rá.
66011007	Tá ná dándí'i ra choon ni̱ ni'i̱ rá, dá keta kíti̱ tondó ká'ano yu'ú yái̱ ko̱nó ñoó, ta na̱á ri̱ xí'ín ndin nduú ta̱a yó'o, dá kandeé rí xí'ín rá, ta ka'ání ñaá rí.
66011008	Ta yikí ko̱ño ra̱ kandei noo̱ yá'i ñoo ká'ano, tá'a̱n ña̱ ká'a̱n na̱ xí'ín Sodoma xí'ín Egipto. Ta ñoo yó'o ta'ani kúú no̱ó ni̱ chi̱rkaa na sato'o yo̱ Jesús ndi̱ka cruz.
66011009	Ta na̱ ndéi ndidaá ñoo ná'ano xí'ín ndidaá ñoo kuálí, xí'ín na̱ ká'a̱n iin rá iin yú'u̱, xí'ín na̱ ndéi ndidaá nación koni kandei yikí ko̱ño ra̱ noo̱ yá'i ñoó oni̱ kuu̱ dao, ta ko̱ íin konó ña̱ ndu̱xian.
66011010	Ta kadii̱ nda̱'o ini ña̱yuu ndéi no̱ñó'o̱ sa̱'á ña̱ ni̱ xi'i̱ ra̱, ta kee na iin víko̱ ká'ano, ta dasá tá'an na ña̱'a noo̱ ná, dá chi̱ ni̱ ndo'o nda̱'o nío̱ na̱ ndéi ñayuú yó'o ni̱ kee ndin nduú profeta ñoó.
66011011	Tído tá ná ya̱'a oni̱ kuu̱ dao, dá nataki ndin nduú ra̱ kee Ndios, ta kúú ndakuei va ra. Ta kúú yu̱'ú nda̱'o ña̱yuu ndéi ñayuú yó'o tá ná koni na̱ ña̱ ni̱ na̱taki ra̱.
66011012	Dá kueídó'o ra tachi̱ iin na̱ ka'a̱n ni̱'i chí induú, ta di'a kaaa̱n xí'ín rá: ―Kua'án kaa ndó na'a kíi̱ ndo̱. Ta sata̱ iin viko̱ kaa ra ko'o̱n ra̱ induú, ta ndidaá na̱ xiní u'u̱ ñaá koni xí'ín noo̱ ná ña̱ dión koo.
66011013	Ta mií hora daá ni̱'i nda̱'o ta̱an, ta noo̱ iin iin ciento ve'e ndíta ñoó, koon uxi̱a̱n, ta kuu usa̱ toon mil ña̱yuu. Ta dao ka̱ ña̱yuu kando̱o ñoó, yu̱'ú nda̱'o na kee ña̱ kuu ñoó, dá kasá'á ná keká'ano na Ndios, na̱ ió induú.
66011014	Dión ni̱ kuu, dá ni̱ ya̱'a ta̱ndó'ó kúú uu̱, tído ve̱i iin ka̱a̱n, ña̱ kúú oni̱.
66011015	Tá ni̱ tuu ángel kúú usa̱ ñoó trompeta na̱, ta kúú tái̱ ni̱'i nda̱'o ni̱ ka̱yu'ú kua̱'á tachi̱ chí induú, ta kaáa̱n: Ni̱ na̱tiin Ndios, na̱ kúú sato'o yo̱, xí'ín Cristo ndidaá choon, ta dándáki kuií na̱.
66011016	Dá ni̱ sa̱ kui̱ta xi̱tí ndin oko̱ komi̱ ta̱ sá'ano ndéi díi̱n Ndios noo̱ ió na̱ dándáki na, ta ni̱ xino̱ taan ra̱ nda̱ no̱ñó'o̱ ndáño̱'o ñaá rá,
66011017	ta kaá ra̱: Náki̱'o ndu ndivé'e noo̱ ní, sato'o Ndios, mií ní kúú na̱ kándéé kée ndidaá tá'a̱n ña̱'a, ta mií ní kúú ní, ta mií ní ni̱ sa̱ kuu ní, ta mií ní kúú na̱ kasaa̱. Ndivé'e ní, dá chi̱ mií ní kúú na̱ ni̱ na̱tiin ndi'i choon viti, ta ni̱ ka̱sá'á dándáki ní.
66011018	Ni̱ xido̱ nda̱'o ini ndidaá nación, tído viti kía̱n ni̱ ka̱sáa̱ ña̱ xído̱ ini mií ní, dá chi̱ sa̱ ni̱ kasa̱ndaá kuu̱ keyíko̱ ní sa̱'á ña̱yuu ni̱ xi'i̱. Ta ko'o̱n ní kemáni̱ ní profeta, tá'a̱n na̱ sa̱ xinkuáchí noo̱ ní, ta kemáni̱ ta'ani ní ndidaá ña̱yuu mií ní, xí'ín ndidaá ka̱ na̱ yu̱'ú ni'ini ñaá, á mií ná kuálí ná o á mií ná ná'ano na. Ta sa̱ ni̱ kasa̱ndaá ta'ani kuu̱ dánaá ní na̱ kéndava̱'a xí'ín no̱ñó'o̱.
66011019	Dá ni̱ nono̱ yé'é ve'e ño̱'o Ndios induú, ta túu íin iin sato̱, kirá dándáki ña̱ ni̱ ka̱ndo̱o Ndios kemáni̱ ná ña̱yuu na̱. Ta ni̱ sa̱ kui̱ta tasa, ta tái̱ ká'a̱n ña̱yuu, ta ní'i xído̱ kúu ka'andi, ta ni̱ ka̱sá'á táan, ta ná'ano nda̱'o ñíñí ni̱ ka̱sá'á kóon. 12
66012001	Ni̱ ndi'i, dá ni̱ xinii̱ iin ka̱ ña̱'a xíxi kua'a̱n chí induú, chi̱ ni̱ xinii̱ iin ta̱'áná ñá'a̱, ta dá'o̱n ndíxián kúú ndi̱ndii, ta ti̱xi sa̱'a̱n nákaa̱ yoo̱, ta kánóo iin corona ni̱ ka̱va̱'a xí'ín uxi̱ uu̱ ti̱ñoo̱ dini̱a̱n.
66012002	Ta ñó'o de̱'án, ta káyu'án, chi̱ sáxía̱n ti̱xián, dá chi̱ sa̱ káki de̱'án, sa̱'á ño̱ó ndó'o nío̱a̱n.
66012003	Ta ni̱ xini ta'anii iin ka̱ ña̱'a ká'ano chí induú, ta ña̱ yó'o kúú iin koo̱ kua̱'á ká'ano, ta usa̱ kúú dini̱ ri̱, ta uxi̱ kúú ndíki̱ ri̱, ta iin iin dini̱ ri̱ ñó'o tika̱ta̱ kua̱án.
66012004	Ta xí'ín ndó'o̱ ri̱ ni̱ ya̱kó ri̱ iin tá'í noo̱ ndin oni̱ tá'í ti̱ñoo̱ ñó'o induú, ta ni̱ da̱kuéi ñaá rí nda̱ no̱ñó'o̱. Ta ni̱ sa̱rtuu koo̱ ká'ano yó'o mií no̱ó ta̱'áná ñá'a̱ sa̱ kua'a̱n kaki de̱'e ñoó, dá kokó rí de̱'án tá ná kaki xi.
66012005	Ta kúú ni̱ kaki va de̱'e ñá'a̱ yó'o, ta kúú xí iin tayií. Ta kasandaá xi̱ dándáki xi ndidaá tá'a̱n nación xí'ín vara ka̱a. Tído ni̱ di̱tá ní'ini ñaá Ndios yu'ú koo̱ ñoó, dá koo xi xí'ín ná noo̱ ió na̱ dándáki na.
66012006	Dá ni̱ xino ñá'a̱ yó'o no̱ó koo̱ ñoó kua'a̱n no̱ñó'o̱ i̱chí no̱ó ni̱ kenduu Ndios kooán, ta ñoó koto ñaá ná iin mil uu̱ ciento oni̱ diko kuu̱.
66012007	Ni̱ ndi'i daá, dá ni̱ kuu iin ña̱'a chí induú, chi̱ ni̱ nda̱kuíi̱n Miguel xí'ín ndidaá ka̱ ángel ndíta xí'ín ná, dá ni̱ na̱á na̱ xí'ín koo̱ ká'ano ñoó, xí'ín ndidaá ángel kini ndíta xoo mií rí.
66012008	Tído ko̱ ní kándeé rí na̱á ri̱ xí'ín ná, ta ko̱ ní ni'i̱ ka̱ ri̱ noo̱ koo rí xí'ín ángel ri̱ induú.
66012009	Dá ni̱ da̱kána na koo̱ ká'ano ñoó kua'a̱n ri̱ nda̱ sata̱ vé'e, kirí kúú koo̱ sá'ano, kirí kúú ti̱mí'á, kirí naní Satanás, ta kirí yó'o kúú rí xíonoo dánda'í ña̱yuu iin níí kúú ñayuú. Ta ni̱ da̱kána ni'ini na ri̱ ni̱ na̱xino̱ ri̱ nda̱ no̱ñó'o̱ xí'ín ndidaá ángel ti̱.
66012010	Dá ni̱ sei̱do̱'i ni̱ ka̱yu'ú iin na chí induú, ta kaá na̱ di'a: ―Sa̱ ni̱ kasa̱ndaá vá kuu̱ dáka̱ki Ndios ña̱yuu na̱, ta ni̱ na̱tiin na ndidaá ndée̱, ta dándáki na ndidaá kúú ña̱yuu viti. Ta kómí Cristo choon viti, dá chi̱ sa̱ ni̱ da̱kána va na kirí dátai̱ kua̱chi na̱ kándísa xi̱'ín yó noo̱ Ndios, tá'a̱n kirí sa̱ dátai̱ kua̱chi ñaá nduú ñoó.
66012011	Tído ni̱ ka̱ndeé vá ña̱yuu ñoó xí'ín rí ni̱ kee nii̱ na̱ kúú léko, kirá ni̱ xita̱ sa'a̱ ná, xí'ín sa̱'á ña̱ ni̱ sa̱ xi̱'o ndaa̱ na̱ kuendá sa̱'á to̱'on va̱'a Jesús, chi̱ ko̱ ní ndi̱'i ta'on ini na̱ sa̱'á ña̱ kataki na̱, di'a ni̱ xi̱'o na mií ña̱ kía̱n kuu na̱ sa'a̱ Ndios.
66012012	Sa̱'á ño̱ó ná kadii̱ iní yo̱'ó, induú, ta ná kadii̱ iní ndo̱'ó, na̱ ndéi xaa̱n. Tído nda'í kúu ví ndo'ó, na̱ ndéi no̱ñó'o̱ xaa̱n, xí'ín ndo'ó, kirí ñó'o ini ta̱ño'o̱ xaa̱n, dá chi̱ xído̱ nda̱'o ini kirí u'u̱ ko̱noo rí ko̱saa̱ ri̱ noo̱ ndéi ndó, chi̱ ná'á rí ña̱ nda̱dá cháá vá kuu̱ koo rí ―kaá na̱.
66012013	Tá ni̱ ka̱ndaa̱ ini koo̱ ká'ano ñoó ña̱ ni̱ da̱kána ñaá Ndios kua'a̱n ri̱ nda̱ no̱ñó'o̱, dá ni̱ kee rí tákaa rí sata̱ ñá'a̱, ñá ni̱ da̱káki tayií ló'o̱ ñoó, kua'a̱n ri̱.
66012014	Dá ni̱ ni'i̱ ta̱'áná ñá'a̱ ñoó uu̱ ndixi̱ ná'ano kirí ya'a̱, dá kuu nda̱rneeán ko'a̱n nda̱ no̱ñó'o̱ i̱chí, dá kando̱o koo ñoó, dá kasandaáa̱n no̱ó ni̱ kenduu Ndios kakaa̱ de̱'áa̱n, noo̱ koto ñaá ná oni̱ kuia̱ dao.
66012015	Dá ni̱ ndusa rí kua̱'á nda̱'o ta̱kui̱í sata̱ ta̱'áná ñá'a̱ ñoó, dá dátáni ñaá rí, ni̱ ka'án rí, dá chi̱ ta̱kui̱í ni̱ ka̱nkuei yú'u̱ ri̱ kúú táto̱'on iin yu̱ta.
66012016	Tído ni̱ chi̱ndeé vá ñaá no̱ñó'o̱ yó'o, dá chi̱ ni̱ nono̱ yú'án, ta kúú ni̱ xi'i ndi'an ta̱kui̱í yu̱ta ni̱ ka̱nkuei yú'u̱ koo̱ ká'ano ñoó.
66012017	Ta kúú ni̱ xido̱ nda̱'o ini koo̱ ká'ano ñoó ni̱ xini ri̱ ta̱'áná ñá'a̱ ñoó. Sa̱'á ño̱ó ni̱ kee rí kua'a̱n ri̱ na̱á ri̱ xí'ín ndidaá ka̱ de̱'án, tá'a̱n na̱ né'e va̱'a choon ni̱ sa'anda Ndios noo̱ ná, chi̱ na̱ yó'o kúú na̱ xí'o ndaa̱ kuendá sa'a̱ Jesucristo. 13
66013001	Ni̱ ndi'i, dá ni̱ sa̱ kuíi̱n yu'u̱ no̱ó ño̱tí yu'ú ta̱ño'o̱, dá ni̱ xinii̱ ni̱ xi̱nko̱o iin kití dee̱n ve̱i rí no̱ó ta̱ño'o̱ ñoó. Ta usa̱ kúú dini̱ ri̱, ta uxi̱ kúú ndíki̱ ri̱, ta iin iin ndíki̱ ri̱ ñó'o tika̱ta̱ kua̱án, ta iin rá iin dini̱ ri̱ tándaa kuu̱ ká'a̱n ndava̱'a sa'a̱ Ndios.
66013002	Ta táto̱'on ki̱'o káa chitó dee̱n naní leopardo, ki̱'o dión káa kirí kini yó'o. Ta táto̱'on ki̱'o ndáa sa'a̱ oso, ki̱'o dión ndáa sa'a̱ ri̱. Ta táto̱'on ki̱'o ká'ano yú'u̱ ndika'a, ki̱'o dión ndáa yú'u̱ ri̱. Ta ni̱ na̱ki̱'o mií koo̱ ká'ano ñoó ndée̱ ri̱ noo̱ kíti̱ yó'o, ta ni̱ na̱ki̱'o ta'ani rí téi̱ noo̱ dándáki rí noo̱ ri̱, ta ni̱ xi̱'o ta'ani rí ndidaá tá'a̱n choon sa̱ ne'e rí noo̱ ri̱.
66013003	Ta ni̱ xinii̱ ña̱ ni̱ ta̱rkue'e̱ iin dini̱ ri̱, ta kua'a̱n ri̱ kuu ri̱ keean. Tído ni̱ ndu̱va̱'a va dini̱ ri̱ no̱ó ni̱ ta̱rkue'e̱ ñoó, ta ko̱ ní xi'i̱ ta'on rí. Sa̱'á ño̱ó ni̱ naá téí ini ña̱yuu ni̱ xini na̱, ta ni̱ ka̱sá'á ná ndíko̱ na̱ rí.
66013004	Ta ni̱ ka̱sá'á ná ndáño̱'o na koo̱ ká'ano, kirí ni̱ xi̱'o choon noo̱ kíti̱ yó'o, ta ni̱ ka̱sá'á ndáño̱'o ta'ani na mií rí, ta di'a kaá na̱ kéká'ano na ri̱: ―¿Ndá yoo kándéé kée táto̱'on kée kirí chi̱ká'ano yó'o? Ta, ¿ndá yoo kandeé na̱á xí'ín rí? ―kaá na̱.
66013005	Ta ni̱ ni'i̱ ta'ani rí ña̱ ka'a̱n ri̱ ndidaá to̱'on táyíí, dá chindaya̱'i rí mií rí, ta ka'a̱n ndava̱'a rí sa'a̱ Ndios. Ta ni̱ ni'i̱ ri̱ choon ña̱ dándáki rí uu̱ diko uu̱ toon yoo̱.
66013006	Sa̱'á ño̱ó ni̱ ka̱sá'á rí ká'a̱n ndava̱'a rí sa'a̱ Ndios, ta kénóo rí kuu̱ ná, ta ká'a̱n ndava̱'a rí sa'a̱ ve'e ño̱'o noo̱ ió Ndios, xí'ín sa'a̱ ndidaá na̱ ndéi induú.
66013007	Ta ni̱ nono̱ noo̱ ri̱ ña̱ kía̱n na̱á ri̱ xí'ín ña̱yuu Ndios, ta ni̱ nono̱ noo̱ ri̱ ña̱ kandeé rí xí'ín ná. Ta ni̱ ni'i̱ ta'ani rí choon ña̱ kía̱n dándáki rí ndidaá ñoo kuálí, xí'ín ndidaá ñoo ná'ano, xí'ín na̱ ká'a̱n iin rá iin yú'u̱, xí'ín na̱ ndéi ndidaá nación.
66013008	Ta ndidaá tá'a̱n ña̱yuu ndéi ñayuú yó'o ni̱ ka̱sá'á ndáño̱'o na ri̱, chi̱ nda̱ rá ko̱ ñá'a̱ kasá'á sa'a̱ ñayuú, nda̱ daá vá ko̱ kándodó kuu̱ ná noo̱ libro noo̱ kándodó kuu̱ na̱ ni̱'í ña̱ kataki chíchí. Ta ña̱ yó'o kúú libro na̱ kúú léko, na̱ ni̱ sa'ání ná.
66013009	Sa̱'á ño̱ó ndi ndáa ndo'ó ió do̱'o, ná kueídó'o ndó noo̱ ká'i̱n.
66013010	Dá chi̱ na̱ ni̱ kanian kakaa̱ ve'e ka̱a, ve'e ka̱a va kasandaá na̱, ta na̱ ni̱ kanian kuu xí'ín espada, ki̱'o dión kuu na̱. Sa̱'á ño̱ó kánian kandei nduu ña̱yuu Ndios ndo'o nío̱ ná xí'ín ña̱ ndeé iní na̱, ta kánian kandita toon na xí'ín ña̱ kándéé iní na̱ Ndios.
66013011	Ni̱ ndi'i, dá ni̱ xinii̱ ni̱ xi̱nko̱o iin ka̱ kíti̱ chi̱ká'ano chí ti̱xi ñó'o̱ di'a, ta uu̱ kúú ndíki̱ ri̱, ta táto̱'on ki̱'o ndáa ndíki̱ borrego, ki̱'o dión ndáaan. Tído táto̱'on ki̱'o ká'a̱n koo̱ ká'ano ñoó, ki̱'o dión ká'a̱n kirí ñoó.
66013012	Ta né'e ta'ani rí choon táto̱'on né'e kíti̱ mií no̱ó ñoó, ta noo̱ mií rí kée kirí yó'o ndidaá ña̱'a. Ta dáka'a̱n ri̱ ndidaá ña̱yuu, dá kandaño̱'o na kirí mií no̱ó ñoó, kirí ni̱ nda'a dini̱ no̱ó ni̱ ta̱rkue'e̱ ka'í ñoó.
66013013	Ta kua̱'á nda̱'o ña̱'a ná'ano kée ri, dá chi̱ nda̱ induú dákóon rí ño'ó ita̱ noo̱ ndidaá ña̱yuu.
66013014	Dánda'í ri̱ ña̱yuu ndéi no̱ñó'o̱, chi̱ ni̱ ni'i̱ ri̱ ña̱ kandeé rí kee rí ña̱ ná'ano noo̱ kíti̱ mií no̱ó ñoó. Ta ni̱ sa'anda ri̱ choon no̱ó na̱ ndéi no̱ñó'o̱ ña̱ ná kava̱'a na iin na'áná, ña̱ káa táto̱'on káa kirí mií no̱ó ñoó, tá'a̱n kirí ni̱ nda'a dini̱ no̱ó ni̱ ta̱rkue'e̱ ka'í xí'ín espada.
66013015	Ta ni̱ nono̱ noo̱ ri̱ ña̱ kía̱n ki̱'o rí tachi̱ noo̱ na'áná ni̱ ka̱va̱'a ñoó, dá kuu ka'a̱n. Ta kómíán choon ka'áníán ndidaá ña̱yuu ko̱ kándía kandaño̱'o ñaá.
66013016	Ta ni̱ sa'anda ri̱ choon ña̱ ná ña̱ni tóni̱ ndá'a̱ xoo kuá'a ndidaá ña̱yuu o taan na̱, ta ko̱ né'e ta̱ndíni á mií ná kuálí ná o mií ná yatá ná, á mií ná kuíká ná o mií ná kúnda'í na̱, á mií ná kúú ná sato'o o na̱ ñó'o ti̱xi ndá'a̱ iin sato'o.
66013017	Ta ni iin tó'ón ta'on ña̱yuu o̱ kúu kuiin na ña̱'a, ta ni o̱ kúu ta'on di̱kó náa̱n tá ko̱ó tóni̱ ñoó o kuu̱ ri̱ o número kuu̱ ri̱ tándaa ndá'a̱ ná o taan na̱.
66013018	Yó'o kóni̱ ña̱xintóni̱, ta kóni̱ dini̱, dá taó kuendá ndo̱ número kíti̱ chi̱ká'ano yó'o, chi̱ número yó'o ká'a̱n sa'a̱ iin ta̱a, ta número yó'o kúú iño̱ ciento oni̱ diko iño̱. 14
66014001	Ni̱ ndi'i, dá ni̱ xinii̱ íin ndichi na̱ kúú léko ñoó dini̱ yúku̱ naní Sión, ta díi̱n ná ndíta iin ciento uu̱ diko komi̱ mil ña̱yuu, ta taan iin rá iin na tándaa kuu̱ léko ñoó xí'ín kuu̱ tatá na̱.
66014002	Dá ni̱ sei̱do̱'i ni̱'i ká'a̱n na̱ chí induú. Ta táto̱'on ki̱'o ní'i xído̱ ta̱kui̱í kua'a̱, ki̱'o dión ni̱'i ká'a̱n na̱. Ta táto̱'on ki̱'o káyu'ú dai̱, ki̱'o dión ni̱'i ká'a̱n na̱. Ta kádíán táto̱'on ki̱'o kúu tá dáká'a na arpa, ki̱'o dión kúu noo̱ ká'a̱n na̱.
66014003	Ta xíta na iin yaa sa̱á no̱ó na̱ ió dándáki ñoó, xí'ín noo̱ ndin komi̱ ña̱ ta̱kí ñoó, xí'ín noo̱ ndin oko̱ komi̱ ta̱ sá'ano ndéi díi̱n ná ñoó. Ta ni ko̱ íin ta'on kandeé kati̱'a yaa xíta na, sa̱va̱'a iin ciento uu̱ diko komi̱ mil ñayuú ni̱ da̱káki Ndios tein ña̱yuu ndéi ñayuú yó'o kúú na̱ xíta ña.
66014004	Dá chi̱ ndidaá na̱ yó'o ko̱ ní ya̱'a ta'on na kee na kua̱chi xí'ín na̱ ñá'a̱, sa̱'á ño̱ó ndáa vii vá ná. Ta ndidaá na̱ yó'o ndíko̱ na̱ sa̱tá na̱ kúú léko kua'a̱n na̱ ndeí kúú míí vá noo̱ ná ko'o̱n na̱. Ta ndidaá na̱ yó'o kúú na̱ ni̱ da̱káki Ndios tein ndidaá ña̱yuu, dá kakuu na na̱ mií no̱ó natiin Ndios xí'ín na̱ kúú léko ñoó.
66014005	Ta ni iin tó'ón ta'on ña̱ to̱'ón ko̱ ní kánkuei yú'u̱ ná, chi̱ kúú ná ña̱yuu ndáa vii noo̱ Ndios, noo̱ ió na̱ dándáki na.
66014006	Ni̱ ndi'i, dá ni̱ xinii̱ tánee iin ka̱ ángel xíonoo na me̱'í induú, ta né'e na to̱'on va̱'a Jesús, ña̱ daá kuití koo, dá dána'a̱ na̱ ñá no̱ó ña̱yuu ndéi no̱ñó'o̱, noo̱ ndidaá nación, noo̱ ndidaá ñoo kuálí, no̱ó na̱ ká'a̱n iin rá iin yú'u̱, xí'ín no̱ó na̱ ndéi iin rá iin ñoo ná'ano.
66014007	Ta kaá na̱ di'a káyu'ú ná: ―Kayu̱'ú ni'ini ndó Ndios, ta ki̱'o ndó ña̱ñó'ó noo̱ ná, chi̱ sa̱ ni̱ kasa̱ndaá kuu̱ keyíko̱ na̱ sa̱'á ña̱yuu. Ta kandaño̱'o ndó Ndios, na̱ ni̱ ka̱va̱'a induú xí'ín no̱ñó'o̱, xí'ín ta̱ño'o̱ xí'ín iin rá iin ndúta̱ noo̱ kána ta̱kui̱í.
66014008	Ta sata̱ ángel yó'o tánee iin ka̱ ángel ve̱i na, ta di'a káyu'ú ná ve̱i na: ―Ni̱ yaa̱ va ñoo Babilonia, ni̱ yaa̱ va ñoo Babilonia, ña̱ kúú ñoo ká'ano, dá chi̱ ni̱ da̱xínián ndidaá tá'a̱n nación xí'ín ña̱ kini xí'ín ña̱ ka'an noo̱ kée de̱'é ñooa̱n.
66014009	Ta sata̱ ángel yó'o tánee iin ka̱ ángel kúú oni̱ ve̱i na, ta di'a káyu'ú ná ve̱i na: ―Ndi ndáa mií vá na̱ ni̱ ka̱ndía ndáño̱'o kíti̱ chi̱ká'ano ñoó xí'ín na'áná ri̱, ta ni̱ ka̱ndía ta'ani na ni̱ ña̱ni tóni̱ ndá'a̱ ná o taan na̱,
66014010	dá kía̱n kánian ko'o na vino ova̱, ña̱ kúú ña̱ xído̱ ini Ndios xiní ñaá ná, chi̱ ko'o̱n Ndios kuei ndi'i na ña̱ xído̱ ini na̱ sa̱tá ña̱yuu ñoó. Sa̱'á ño̱ó ndo'o kini nío̱ ná kee ño'ó kéi̱ xí'ín azufre noo̱ ángel xí'ín no̱ó na̱ kúú léko.
66014011	Ta daá kuití kuiin ndichi ño'o̱ma̱ noo̱ ñó'o na ndó'o nío̱ ná, ta ni nduú ni ñoó o̱ ko̱ní na̱ nani'i̱ ndée̱ ná, chi̱ ni̱ sa̱ ndaño̱'o na kíti̱ chi̱ká'ano ñoó xí'ín na'áná ri̱, ta ni̱ ka̱ndía na tándaa tóni̱ ri̱ ndá'a̱ ná o taan na̱.
66014012	Sa̱'á ño̱ó kánian ki̱'o ndeé iní ndidaá ña̱yuu Ndios, tá'a̱n na̱ ndíta ndaa̱ xí'ín choon ni̱ sa'anda Ndios noo̱ ná, na̱ kándéé ká'ano iní Jesús.
66014013	Ta ni̱ sei̱do̱'i ni̱ ka'a̱n iin tachi̱ na̱ ni̱ ka'a̱n nda̱ induú: ―Ta taa di'a noo̱ tuti xaa̱n: “Ta yó'o chí noo̱ ndiká'án ndi kúu ví na̱ kuu sa̱'á ña̱ kúú ná kuendá sato'o yo̱ Jesús.” Jaa̱n, dión kíán, kaá Espíritu ii̱ Ndios. Miía̱n ndaa̱ koni na̱ nani'i̱ ndée̱ ná, dá chi̱ na'a̱ ii̱ vá choon ni̱ kee na.
66014014	Ta ni̱ xinii̱ tánee iin viko̱ ku̱xí ndato nda̱'o, ta noo̱án ñoó ió iin ta̱a, ta kóni̱ koo ra táto̱'on ki̱'o káa iin ta̱a ñayuú yó'o. Ta kánóo iin corona oro dini̱ rá, ta né'e ra iin hoz dee̱n.
66014015	Dá ni̱ keta iin ka̱ ángel ini ve'e ño̱'o Ndios, ta kúú ni̱'i nda̱'o ni̱ ka̱yu'ú ná no̱ó ra̱ ió no̱ó viko̱ ñoó: ―Chikaa̱ yo̱'ó hoz sa'a̱ tirió xaa̱n viti, ta ka'andaa̱n, chi̱ sa̱ ni̱ kasa̱ndaá va kuu̱ ta'a̱nda̱ ña̱, dá chi̱ sa̱ ndidaá vá tirió káa no̱ñó'o̱ xaa̱n ni̱ ichi̱.
66014016	Dá ni̱ chi̱káa̱ ra̱ ió noo̱ viko̱ ñoó hoz sa'a̱ tirió káa ñoó, dá ni̱ sa'anda ndi'i ra tirió káa noo̱án.
66014017	Dá ni̱ keta iin ka̱ ángel ini ve'e ño̱'o Ndios, ña̱ íin induú, ta tánee ta'ani iin hoz dee̱n ndá'a̱ ná ve̱i na.
66014018	Dá ni̱ keta ta'ani iin ka̱ ángel chí noo̱ náa̱ Ndios di'a, ta na̱ yó'o kómí choon sata̱ ño'ó kéi̱. Dá ni̱ ka̱yu'ú ná iin ka̱ ángel né'e hoz dee̱n ñoó, ta kaá na̱: ―Chikaa̱ hoz dee̱n né'ón xaa̱n sa'a̱ iin rá iin tu'u uva íin noo̱ yíto̱ káa no̱ñó'o̱ xaa̱n, dá chi̱ sa̱ ni̱ chi̱chi va rí.
66014019	Dá ni̱ chi̱káa̱ ángel ñoó hoz dee̱n né'e na sa'a̱ iin rá iin tu'u uva íin yíto̱ káa no̱ñó'o̱. Dá ni̱ taán ná ri̱ noo̱ kaño'o rí ko'o̱ni̱ ri̱ no̱ó ña̱ xído̱ ini Ndios.
66014020	Ta nda̱ yu'ú ñoo ñoó ni̱ so'o̱ni̱ uva yó'o, ta no̱ó ni̱ so'o̱ni̱ ri̱ ni̱ xita̱ kua̱'á nda̱'o nii̱, ta ni̱ kaa rá chí ni̱no táto̱'on dikó tánee yú'u̱ kuéi̱, ta ni̱ na̱ka̱'ani rá táto̱'on oni̱ ciento kilómetro. 15
66015001	Ni̱ ndi'i, dá ni̱ xinii̱ iin ka̱ ña̱'a ndato, ña̱ ká'ano, ña̱ naá inío̱ xinío̱ chí induú. Ta ña̱ yó'o kúú usa̱ ángel, ta né'e na ndin usa̱ ta̱ndó'ó noo̱ ndí'i kando'o ña̱yuu, dá ndi'i ña̱ xído̱ ini Ndios.
66015002	Dá ni̱ xini ta'anii iin ña̱'a káa táto̱'on káa ta̱ño'o̱, ta yé'e̱ ra̱ táto̱'on yé'e̱ yuu̱ ta̱tá, ta ni̱ na̱ki'in tá'an rá xí'ín ño'ó kéi̱ ita̱. Ta ni̱ xini ta'anii ndidaá na̱ ni̱ ka̱ndeé xí'ín kíti̱ chi̱ká'ano ñoó, xí'ín na'áná ri̱, chi̱ ko̱ ní sá ndaño̱'o ñaá ná, ta ko̱ ní kándía na ña̱ni tóni̱ ná xí'ín kuu̱ ri̱ o número kuu̱ ri̱. Ndidaá na̱ yó'o ndíta no̱ó ta̱ño'o̱ yé'e̱ táto̱'on yé'e̱ yuu̱ ta̱tá ñoó, ta ndidaá na̱ yó'o né'e arpa Ndios ndíta na.
66015003	Ta xíta na yaa ni̱ xita Moisés, tá'a̱n na̱ sa̱ xinkuáchí noo̱ Ndios, xí'ín yaa xíta na̱ kúú léko, ta di'a xíta na: Ña̱ ná'ano kée ní, ta ña̱ ndato nda̱'o kée ní, sato'o ndu̱. Mií ní kúú na̱ kándéé kée ndidaá tá'a̱n ña̱'a. Ta mií ní kúú na̱ kéndúsá'ano, ta mií ní kúú na̱ kée ña̱ ndaa̱. Ta iin tó'ón dini̱ mií ní kúú rey dándáki ndidaá tá'a̱n ña̱yuu.
66015004	¿Ndá yoo ví ná kaa ña̱ o̱ yu̱'ú na̱ mií ní, ña̱ o̱ kéká'ano na mií ní, sato'o ndu̱? Ko̱ íin ta'on, dá chi̱ iin tó'ón dini̱ mií ní vá kúú na̱ ii̱. Sa̱'á ño̱ó ná kuita ndidaá tá'a̱n nación noo̱ mií ní, ta kandaño̱'o na mií ní, dá chi̱ sa̱ ni̱ na'a̱ ní ña̱ kéyíko̱ ndaa̱ ní ndidaá ña̱.
66015005	Tá ni̱ ndi'i, dá ni̱ xinii̱ ña̱ chí induú ni̱ nono̱ yé'é noo̱ kúú noo̱ ii̱ cháá ka̱ ini ve'e ño̱'o, ña̱ ná'a̱ ña̱ ni̱ ka̱ndo̱o Ndios kemáni̱ ná yó.
66015006	Ta ini ve'e ño̱'o ñoó ni̱ ka̱nkuei usa̱ ángel, ta ndin usa̱ ángel ñoó né'e iin rá iin kue'e̱ kando'o ña̱yuu. Ta ndíxi na dá'o̱n ku̱xí kachi̱, ta náye'e̱ ndaa oon víán, ta ni̱ kao̱ noo iin cincho oro yu'ú ndíká na̱.
66015007	Ta tein ndin komi̱ ña̱ ta̱kí ñoó ni kana iian, ta né'an usa̱ copa oro. Dá ni̱ xi̱'oan iin rá iian noo̱ ndin usa̱ ángel ñoó, ta ni̱ chití inia̱n ñó'o ña̱ xído̱ ini Ndios, na̱ daá takí kuií.
66015008	Ta kúú ni̱ na̱kutí ve'e ño̱'o ñoó xí'ín ño'o̱ma̱, ta dión, dá ni̱ na'a̱ Ndios ndi ki̱'o ká'ano na, ta ni̱ na'a̱ na̱ ndi ki̱'o nda̱kí na̱. Ta ni ko̱ íin ta'on kuu ku̱'u ini ve'e ño̱'o Ndios nda̱ ná xi̱nko̱o ndin usa̱ kue'e̱ né'e ndin usa̱ ángel ñoó. 16
66016001	Ta nda̱ ini ve'e ño̱'o ñoó ni̱ sei̱do̱'i káyu'ú ná noo̱ ndin usa̱ ángel ñoó, ta kaá na̱: ―Kua'án ndo̱ kata ndo̱ nda̱ no̱ñó'o̱ káa ña̱ ñó'o ini ndin usa̱ copa né'e ndó xaa̱n, ña̱ dándáki ña̱ xído̱ ini Ndios.
66016002	Dá ni̱ kuei ángel mií no̱ó ñoó ndúta̱ ñó'o ini copa na̱ no̱ñó'o̱ yó'o, ta kúú ni̱ ndaki iin kue'e̱ kini no̱ó ña̱yuu ni̱ ka̱ndía ni̱ na̱tiin tóni̱ kíti̱ chi̱ká'ano, ta ni̱ sa̱ ndaño̱'o na na'áná ri̱. Ta kue'e̱ yó'o ni̱ da̱táni̱ ñii̱ ná, ta ni̱ ndo'o nda̱'o nío̱ ná ni̱ keean.
66016003	Ni̱ ndi'i, dá ni̱ kuei ángel kúú uu̱ ñoó ndúta̱ ñó'o ini copa na̱ no̱ó ta̱ño'o̱. Ta kúú ni̱ nduu ta̱ño'o̱ ñoó nii̱, ta ndé'é rá táto̱'on ndé'é nii̱ ndi̱i. Ta kúú ni̱ naá ndí'i va ña̱'a takí xí'ín kirí takí ñó'o ini ta̱ño'o̱ ñoó.
66016004	Ni̱ ndi'i, dá ni̱ kuei ángel kúú oni̱ ñoó ndúta̱ ñó'o ini copa na̱ ini iin rá iin yu̱ta xí'ín ini iin rá iin ndúta̱ noo̱ kána ta̱kui̱í. Ta kúú ni̱ nduu ta̱kui̱í ñoó nii̱.
66016005	Dá ni̱ sei̱do̱'i ni̱ ka'a̱n ángel dándáki ta̱kui̱í ñoó, ta kaá na̱ di'a: ―Iin na̱ ndaa̱ nda̱'o kúú ní, sato'o ndu̱, mií ní ni̱ sa̱ kuu ní, ta mií ní kúú ní, ta mií ní kúú na̱ ii̱, dá chi̱ kéyíko̱ ndaa̱ ní sa'a̱ ndidaá ña̱'a,
66016006	ta sa̱'á ña̱ ni̱ sati na̱ ndéi no̱ñó'o̱ nii̱ ña̱yuu mií ní, xí'ín nii̱ profeta ní, sa̱'á ño̱ó ni̱ sa'a̱n ní ni̱ ndee ní ta̱kui̱í xí'i na kúú rá nii̱, chi̱ ki̱'o dión kánian ndo'o na sa̱'á ña̱ kini ni̱ kee na.
66016007	Ta ni̱ sei̱do̱'i ni̱ ka̱yu'ú iin ka̱ ángel nda̱ noo̱ náa̱ Ndios, ta kaá na̱: ―Miía̱n ndaa̱ kuiti dión kíán, sato'o ndu̱, mií ní kúú Ndios kándéé kée ndidaá tá'a̱n ña̱'a, ta kéyíko̱ ndaa̱ ní, ta kéyíko̱ va̱'a ní sa̱'á ña̱yuu.
66016008	Ni̱ ndi'i, dá ni̱ kuei ángel kúú komi̱ ñoó ndúta̱ ñó'o ini copa na̱ no̱ó ndi̱ndii, dá ni̱ ndudee̱n cháá ka̱a̱n, dá ni̱ chi̱ñó'a̱n ndidaá ña̱yuu xí'ín ñó'o̱.
66016009	Ta ni̱ kei̱ ña̱yuu ñoó ni̱ kee ká'a̱ni̱ ndi̱ndii, ta ni̱ ka'a̱n ndava̱'a na sa̱'á kuu̱ Ndios, na̱ kómí choon sata̱ ndidaá ta̱ndó'ó yó'o, ta ko̱ ní xíin na nandikó iní na̱, ta ko̱ ní xíin na ki̱'o na ña̱ñó'ó noo̱ Ndios.
66016010	Ni̱ ndi'i, dá ni̱ kuei ángel kúú o'o̱n ñoó ndúta̱ ñó'o ini copa na̱ noo̱ ió kíti̱ chi̱ká'ano ñoó dándáki rí. Ta kúú ni̱ na̱kuíi̱n naá iin níí kúú vá noo̱ ió ri̱ dándáki rí. Ta ña̱yuu ndéi ñoó ni̱ ka̱sá'á seí yi̱'í na̱ yáa̱ ná sa̱'á ña̱ ndó'o téí nío̱ ná,
66016011	ta ni̱ ka'a̱n ndava̱'a na sa'a̱ Ndios, na̱ ió induú, chi̱ ndó'o nda̱'o nío̱ ná sa̱'á ña̱ táni̱ ñíi̱ ná. Tído ko̱ ní nándikó ta'on iní na̱ sa̱'á ña̱ kini kée na.
66016012	Ni̱ ndi'i, dá ni̱ kuei ángel kúú iño̱ ñoó ndúta̱ ñó'o ini copa na̱ ini yu̱ta ká'ano naní Eufrates, ta kúú ni̱ ichi̱ va ta̱kui̱í yu̱ta ñoó. Ta kúú ni̱ nono̱ vá íchi̱ noo̱ ya̱'a ndidaá rey ndéi chí noo̱ xi̱nko̱o ndi̱ndii.
66016013	Ta ni̱ xinii̱ ni̱ ka̱nkuei espíritu kini yú'u̱ koo̱ ká'ano xí'ín yú'u̱ kíti̱ chi̱ká'ano kuendá ña̱ u'u̱ ñoó, xí'ín yú'u̱ ta̱ kúú profeta to̱'ón. Ta ndin oni̱ espíritu kini yó'o ndáa táto̱'on ki̱'o ndáa lá'o̱,
66016014	dá chi̱ espíritu ña̱ u'u̱ vá kíán, ta kua̱'á nda̱'o ña̱ ná'ano kándéé espíritu yó'o kéean. Ta ko'a̱n noo̱ ndéi ndidaá rey no̱ñó'o̱ yó'o, dá nditútíán ra̱, dá ko'o̱n ra̱ na̱á ra̱ xí'ín Ndios tá ná kasandaá kuu̱ ni̱ ka̱xi mií Ndios, na̱ kándéé kée ndidaá tá'a̱n ña̱'a.
66016015	Ta di'a kaá Ndios: “Yó'o ká'i̱n xí'ín ndó ña̱ kasaa̱i̱ táto̱'on ki̱'o kée iin ta̱ kui̱'íná. Sa̱'á ño̱ó ndiká'án ndi kúu ví na̱ ndéi nduu, xí'ín na̱ ndaá dá'o̱n ndíxi na, chi̱ no̱ón kúú na̱ o̱ kóo vichí ta'on, ta o̱ túu ta'on ña̱ kedaá xí'ín ná xíka'an noo̱ ná”, kaá na̱.
66016016	Ta ni̱ ndi̱tútí espíritu kini ndidaá rey ñoó iin xíán noo̱ naní Armagedón, ta to̱'on yó'o kúú to̱'on hebreo.
66016017	Ni̱ ndi'i, dá ni̱ kuei ángel kúú usa̱ ñoó copa na̱ no̱ó tachi̱, ta tái̱ ni̱ ka̱yu'ú iin na ini ve'e ño̱'o Ndios induú, nda̱ noo̱ ió na̱ dándáki na ñoó, ta kaá na̱: ―Sa̱ ni̱ kuu va viti.
66016018	Tá ni̱ ndi'i ni̱ ka'a̱n na̱ dión, ta kúú ni̱ sa̱ kui̱ta tasa, ta tái̱ ká'a̱n ña̱yuu, ta ní'i xído̱ kúu ka'andi. Ta ni̱ ka̱sá'á táan no̱ñó'o̱ yó'o, ta kúú kini nda̱'o ni̱ ta̱an. Ni kuu̱ ni hora ko̱ ní ta̱an ta'on dión no̱ñó'o̱ yó'o nda̱ ni̱ ka̱sá'á ndéi ña̱yuu nda̱ viti.
66016019	Ta ni̱ chachi ñoo ká'ano sa̱'á ña̱ ni̱'i téí ni̱ ta̱an, ta oni̱ tá'í ni̱ chachi ña. Ta ndidaá ñoo ná'ano ñó'o iin rá iin nación ni̱ koon ndi'an. Dá ni̱ ndu̱sáa̱ ini Ndios ñoo ká'ano naní Babilonia, ña̱ ni̱ kasa̱ndaá kuu̱ ki̱'o na vino ova̱ ko'o de̱'e ñooa̱n, kirá dándáki ña̱ xído̱ nda̱'o ini na̱ xiní ñaá ná.
66016020	Ta ndidaá yúku̱ ndíta ini ta̱ño'o̱ xí'ín yúku̱ ndíta no̱ñó'o̱ yó'o ni̱ nda̱ñó'ó ní'ini.
66016021	Ta kúú ná'ano nda̱'o ñíñí ni̱ koon nda̱ induú sa̱tá ña̱yuu ndéi no̱ñó'o̱, ta iin iin ña ve̱e táto̱'on oko̱ sa'o̱n kilo. Ta kúú ni̱ ka'a̱n ndava̱'a ña̱yuu sa'a̱ Ndios sa̱'á ña̱ ni̱ koon ñíñí sata̱ ná, dá chi̱ miía̱n ndaa̱ kuiti ta̱ndó'ó ká'ano nda̱'o ni̱ sa̱ kian. 17
66017001	Ni̱ ndi'i, dá ni̱ kii iin ángel tein ndin usa̱ ángel, na̱ ni̱ sa̱ ne'e usa̱ copa ñoó, dá ni̱ kaa na̱ xí'íín: ―Nakíi̱ chí yó'o, dá ná dána'i̱ noo̱o̱n ndí kee Ndios dándó'o na nío̱ ta̱'áná ñá'a̱ xíxi kée díkó mií no̱ó ta̱a, ñá ió no̱ó ta̱kui̱í kua'a̱.
66017002	Xí'ín ñá'a̱ ñoó ni̱ ya̱'a ndidaá rey ndéi no̱ñó'o̱ yó'o ni̱ kee ra kua̱chi, ta ndidaá na̱ ndéi no̱ñó'o̱ yó'o ni̱ da̱xíni mií ná xí'ín ndidaá kua̱chi kéeán ―kaá na̱.
66017003	Dá xí'ín ña̱xintóni̱í ndáka na yu'u̱ kua'a̱n na̱ iin no̱ñó'o̱ i̱chí. Ta ñoó ni̱ xinii̱ kánóo iin ta̱'áná ñá'a̱ sata̱ iin kíti̱ chi̱ká'ano, ta kua'á nii̱ ndé'é rí, ta iin níí ñíi̱ ri̱ ni̱ na̱ta'an tándaa to̱'on kini ña̱ kía̱n ká'a̱n ndava̱'a sa'a̱ Ndios. Ta usa̱ kúú dini̱ ri̱, ta uxi̱ kúú ndíki̱ ri̱.
66017004	Ta ndíxi ñá'a̱ ñoó dá'o̱n ndí'í, ña̱ dáka̱ tá'an xí'ín ña̱ kua̱'á tóo̱n, ta ni̱ na̱ta'an iin níí ñíi̱a̱n ñó'o ña̱'a oro, xí'ín yuu̱ luu ndáa xí'ín perla. Ta tánee iin copa oro ndá'a̱n, ta ni̱ chití inia̱n ñó'o ndidaá ña̱ kini xí'ín ndidaá ña̱ ka'an noo̱ kéeán xí'ín ra̱ ko̱ kúú yíi̱a̱n.
66017005	Ta taan ñá'a̱ yó'o ndá'a̱ iin kuu̱, ta ni ko̱ íin kátóni̱ ini ndi kóni̱ kaaa̱n. Ta di'a kua'a̱n kuu̱ yó'o: “Ká'ano nda̱'o ñoo Babilonia, ña̱ kúú naná ndidaá na̱ ñá'a̱ díkó mií, xí'ín naná ndidaá ña̱ kini kua'a̱n ió no̱ñó'o̱.”
66017006	Ta ni̱ xinii̱ ña̱ xíni ñá'a̱ ñoó, chi̱ ni̱ da̱xínián miíán xí'ín nii̱ na̱ kúú ña̱yuu Ndios, xí'ín nii̱ na̱ ni̱ xi'i̱ sa'a̱ Jesús. Ta kúú ni̱ naá vá iníi̱ tá ni̱ xinii̱ ñá, chi̱ iin ña̱'a naá inío̱ kía̱n kéeán.
66017007	Dá ni̱ kaa ángel ñoó xí'ín yu'u̱: ―¿Ndiva̱'a naá inóo̱n? Viti kía̱n ná ko'i̱n kasto̱'in xí'ón ndi kua'a̱n sa̱'á ñá'a̱ káa, xí'ín sa'a̱ kíti̱ chi̱ká'ano kánóoán káa, xí'ín sa'a̱ ndin usa̱ dini̱ ri̱ xí'ín sa'a̱ ndin uxi̱ ndíki̱ ri̱. Ta ko̱ íin ta'on ná'á ña̱ ko'i̱n kasto̱'in xí'ón.
66017008	Tá'a̱n kirí ni̱ xino̱n káa sa̱ taki ri̱, tído ko̱ takí ka̱ ri̱ viti. Vati̱ xía̱n daá, keta ii̱ ri̱ ini yái̱ konó, no̱ó ko̱ó noo̱ sá tuu. Ndi'i ví, dá dánaá ñaá Ndios. Ta ndidaá ña̱yuu ndéi no̱ñó'o̱ yó'o, na̱ ko̱ kándodó kuu̱ noo̱ libro nda̱ rá ni̱ ka̱sá'á sa'a̱ ñayuú yó'o, tá'a̱n libro noo̱ kándodó kuu̱ na̱ ni̱'í ña̱ kataki chíchí, no̱ón kúú na̱ naá iní tá ná koni na̱ ña̱ kee kíti̱ ñoó, dá chi̱ ni̱ sa̱ taki ri̱, ta ko̱ takí ka̱ ri̱ viti, tído nataki tuku va rí.
66017009	’Ta ña̱ yó'o xínñó'ó ña̱xintóni̱, dá kandaa̱ ino̱n ndi dándákian. Ndin usa̱ dini̱ ri̱ kúú usa̱ yúku̱, ta dini̱ yúku̱ ñoó ió ñá'a̱ káa.
66017010	Ta kúú ta'anian usa̱ rey. Ta sa̱ ni̱ kue̱i va o'o̱n rey yó'o, ta viti dándáki iin ra, ta iin ka̱ ra̱ kámani̱ natiin ra choon. Tído tá ná kasandaá kuu̱ dáá ñóó, cháá nda̱'o tiempo kánian dándáki ra.
66017011	Ta mií kíti̱ ni̱ sa̱ taki ñoó, ta ko̱ takí ka̱ ri̱ viti, kirí yó'o̱ kúú rey kúú ona̱, chi̱ nákaa̱ ri̱ tein ndin usa̱ rey yó'o, ta naá ri̱ kee Ndios.
66017012	’Ta ndin uxi̱ ndíki̱ ni̱ xino̱n káa kúú uxi̱ rey, ta ko̱ ñá'a̱ ta'on natiin ra choon. Tído nda̱dá iin hora va kane'e ra choon xí'ín kíti̱ chi̱ká'ano káa.
66017013	Ta iin tó'ón vá nakani ini ndin uxi̱ rey ñoó, sa̱'á ño̱ó naki̱'o ra choon né'e ra noo̱ ndá'a̱ kíti̱ chi̱ká'ano ñoó.
66017014	Ta rey yó'o xí'ín kíti̱ yó'o na̱á xí'ín na̱ kúú léko Ndios, tído kandeé vá léko xí'ín rá, dá chi̱ mií ná kúú sato'o noo̱ ndidaá sato'o, ta mií ná kúú rey noo̱ ndidaá rey. Ta na̱ ndíta xoo na̱ kúú na̱ ni̱ kana mií ná xí'ín na̱ ni̱ ka̱xi mií ná, xí'ín na̱ ndíta toon xí'ín ná.
66017015	Ta ni̱ kaa ta'ani ángel ñoó xí'ín yu'u̱: ―Ta̱kui̱í ni̱ xino̱n ñó'o noo̱ ió ñá'a̱ díkó mií ñoó, kúú ndidaá tá'a̱n ñoo, xí'ín ña̱yuu kua'a̱, xí'ín iin rá iin nación, xí'ín na̱ ká'a̱n iin rá iin yú'u̱.
66017016	Ta ndin uxi̱ ndíki̱ ni̱ xino̱n dini̱ kíti̱ ñoó, xí'ín mií rí kúú ra̱ koni u'u̱ ñá'a̱ díkó mií no̱ó ta̱a ñoó, ta dánkoo nda'í ñaá rá, ta taxí vichí ñaá rá, ta keí yi̱'í ra̱ ko̱ñoa̱n, ta chiñó'o̱ ñaá rá.
66017017	Dá chi̱ ki̱'o dión ni̱ chi̱káa̱ Ndios ini ra̱ ña̱ kía̱n kee ra ña̱ kóni̱ mií ná. Sa̱'á ño̱ó naki'in tá'an ña̱ nakani ini ra̱, dá naki̱'o ra choon né'e ra noo̱ ndá'a̱ kíti̱ chi̱ká'ano ñoó, dá ná xi̱nko̱o to̱'on ki̱'o ká'a̱n to̱'on Ndios.
66017018	Ta ñá'a̱ ni̱ xino̱n káa kúú ñoo ká'ano, ña̱ kía̱n kómí choon sata̱ ndidaá rey dándáki no̱ñó'o̱ yó'o. 18
66018001	Ni̱ ndi'i, dá ni̱ xinii̱ ko̱noo iin ka̱ ángel ve̱i na nda̱ induú, ta ká'ano nda̱'o choon né'e na ve̱i na, ta kúú ni̱ na̱ye'e̱ ndaa oon ví no̱ñó'o̱ yó'o ni̱ kee na, dá chi̱ ndato nda̱'o yé'e̱ na̱.
66018002	Ta kúú ni̱'i nda̱'o tái̱ ni̱ ka̱yu'ú ná, ta kaá na̱: ―Sa̱ ni̱ yaa̱ va ñoo ká'ano Babilonia, sa̱ ni̱ yaa̱ va ñoo ká'ano Babilonia. Ta ni̱ nduuan cho'o̱ ña̱ u'u̱, ta ni̱ nduuan káo̱ noo̱ ñó'o ndidaá tachi̱ kini, ta ni̱ nduuan táka̱ ndidaá tá'a̱n laa kini ndáa, kirí kúú laa ti̱kíni̱.
66018003	Dión ni̱ ndo'o ñoo ñoó, dá chi̱ ni̱ xi̱'oan vino, kirá kúú kua̱chi ka'an noo̱, no̱ó na̱ ndéi iin rá iin nación, dá ni̱ xi'i na ra̱. Ta ndidaá rey ñayuú yó'o ni̱ ya̱'a ni̱ kee kua̱chi xí'ín ñoo yó'o. Ta ndidaá ta̱a náka'án nda'i̱ ndéi no̱ñó'o̱ yó'o ni̱ kekuíká rá mií rá, dá chi̱ ni̱ xiin ñoo ñoó ndidaá ña̱'a xínñó'án noo̱ rá, dá keean kua̱chi ka'an noo̱, dá ndinoo inia̱n.
66018004	Dá ni̱ sei̱do̱'i ni̱ ka'a̱n tachi̱ iin ka̱ na̱ ni̱ ka'a̱n chí induú, ta kaá na̱ di'a: ―Ndo'ó, na̱ kúú ña̱yuu miíi̱, kankuei ndó ñoo xaa̱n, dá ná dá'a ni kue̱i ndó no̱ó kua̱chi kée na̱ ndéi xaa̱n, dá kía̱n ná dá'a ni ndo'o nío̱ ndo̱ kee ta̱ndó'ó ve̱i ndo'o ña̱yuu xaa̱n.
66018005	Dá chi̱ ndidaá kua̱chi kée na ni̱ xi̱nko̱o nda̱ induú, tído viti ndékuendá Ndios sa'a̱ iin rá iin ña̱ kini kée na.
66018006	Sa̱'á ño̱ó kua'án ndo̱ nandió né'e ndó no̱ó na̱ ñoo káa ndidaá ña̱'a ni̱ kee na xí'ín ndó. Ta noo̱ iin rá iin ña̱ kini ni̱ kee na̱ ñoo ñoó xí'ín ndó, kua'án ndo̱ kee ndóa̱n uu̱ ta'ándá xí'ín ná. Ta kua'án ta'ani ndó taán ndo̱ uu̱ ta'ándá ndirá ova̱ cháá ka̱ o̱ du̱ú ndiróón ni̱ xi̱'o na noo̱ míí ndó, ta naki̱'o ndó ra̱ noo̱án.
66018007	Ta sa̱ chi̱ndaya̱'i ñoo yó'o miíán, ta sa̱ ka̱toóa̱n keeán kua̱chi ka'an noo̱. Táto̱'on sa̱ keeán kua̱chi, ki̱'o dión ki̱'o ndó ña̱ ndo'o níma̱n, ta ki̱'o dión ta'ani ki̱'o ndó ña̱ ná kuakián. Dá chi̱ sa̱ kuryíí ñoo yó'o xí'ín miíán, ta kaáa̱n: “Yó'o iói̱ kúúí iin reina, ta ko̱ kúú ta'oin iin ña̱ kuáa̱n, ta ni iin kuu̱ ta̱'ón o̱ kuákii.”
66018008	Ta sa̱'á ña̱ ká'a̱n dión, sa̱'á ño̱ó iin tó'ón daá vá kuu̱ kasaa̱ kue'e̱ sata̱a̱n, ta kuu ndi'i de̱'e ñooa̱n, ta nda'í kuakián, ta nda'í kuikoán, ta xí'ín ñó'o̱ kéi̱ ita̱ kei̱ ña̱, dá chi̱ ná'ano nda̱'o ña̱'a kee Ndios, na̱ kúú sato'o yo̱, ta mií ná keyíko̱ sa̱'a̱n.
66018009	Ta ndidaá rey dándáki no̱ñó'o̱ yó'o, tá'a̱n ra̱ ni̱ ya̱'a ni̱ kee kua̱chi xí'ín ñoo yó'o, tá'a̱n ra̱ ni̱ sa̱ ndei dii̱ xí'án, ro̱ón kúú ra̱ kuaki, ta nda'í ka'a̱n ra̱ sa̱'a̱n tá ná koni ra̱ ña̱ íin ndichi ño'o̱ma̱ tóón kéi̱ ña̱.
66018010	Ta xíká nda̱'o kuita ra sa̱'á ña̱ yu̱'ú ra̱ ña̱ kéi̱ ñoo ñoó, ta kaa ra̱: ―Nda'í kúu ví ñoo ká'ano Babilonia káa, nda'í kúú víán, ña̱ kúú ñoo ndakí, dá chi̱ iin hora di'a ni̱ naá ndí'an ni̱ kee Ndios.
66018011	Ta nda'í kuaki ndidaá ta̱ náka'án nda'i̱ ndéi no̱ñó'o̱ yó'o, ta nda'í ka'a̱n ra̱ sa'a̱ ñoo yó'o, dá chi̱ ko̱ íin ka̱ kuiin ña̱ di̱kó rá táto̱'on ki̱'o sa̱ kee ñoo yó'o,
66018012	dá chi̱ va̱'a ni̱ sa̱ xiian ña̱ ni̱ ka̱va̱'a xí'ín oro, xí'ín ña̱ ni̱ ka̱va̱'a xí'ín plata, xí'ín ña̱ ni̱ ka̱va̱'a xí'ín yuu̱ luu ndáa, xí'ín perla, xí'ín dá'o̱n táyíí ndáa, xí'ín dá'o̱n kua̱'á to̱ón, xí'ín dá'o̱n seda, xí'ín dá'o̱n kua̱'á nii̱, xí'ín yíto̱ támi sá'a̱n, xí'ín ndidaá ña̱ ni̱ ka̱va̱'a xí'ín no̱'o yokó elefante, xí'ín ña̱ ni̱ ka̱va̱'a xí'ín yíto̱ va̱'a, xí'ín ña̱ ni̱ ka̱va̱'a xí'ín ka̱a kua̱án, xí'ín ña̱ ni̱ ka̱va̱'a xí'ín ka̱a oon, xí'ín ña̱ ni̱ ka̱va̱'a xí'ín yuu̱ ndato naní marmol,
66018013	xí'ín canela, xí'ín ndúta̱ támi sá'a̱n, xí'ín du̱sa, xí'ín du̱ku támi sá'a̱n, xí'ín du̱sa ku̱xí támi sá'a̱n, xí'ín vino, xí'ín sití, xí'ín harina ndato, xí'ín tirió, xí'ín kirí xío ve̱e, xí'ín borrego, xí'ín kuéi̱, xí'ín carreta, xí'ín ña̱yuu kéchóon, xí'ín nío̱ ña̱yuu.
66018014	Ndidaá kui̱'i va̱'a sa̱ ka̱toó ñoo káa ni̱ kuxíká vá noo̱a̱n viti. Ta ndidaá ña̱ va̱'a xí'ín ña̱ ndáya̱'i ni̱ kuxíká vá noo̱a̱n, ta ni iin kuu̱ ka̱ o̱ ko̱nía̱n ndidaá ña̱ yó'o.
66018015	Ta ndidaá ta̱ náka'án nda'i̱ xí'ín ña̱ va̱'a yó'o ni̱ kekuíká rá mií rá ni̱ kee ñoo ñoó, dá chi̱ sa̱ xiin va̱'án noo̱ rá. Ta xíká nda̱'o kakui̱ta ra sa̱'á ña̱ yu̱'ú ra̱ ña̱ kéi̱ ñoo ñoó, ta nda'í kuaki ra, ta nda'í ka'a̱n ra̱,
66018016	chi̱ kaa ra̱: ―Nda'í kúu ví ñoo ká'ano káa, nda'í kúú ví ñoo sa̱ ndixi dá'o̱n táyíí ndáa, xí'ín dá'o̱n kua̱'á to̱ón xí'ín dá'o̱n kua̱'á nii̱, ta ni̱ sa̱ komíán ña̱'a oro xí'ín yuu̱ luu ndáa xí'ín perla, ta sa̱ kaa táyííán.
66018017	Nda'í kúu víán, dá chi̱ iin hora di'a ni̱ naá ndí'i ña̱ kui̱ká sa̱ komíán ―kaa ra̱. Ta ndidaá ra̱ dákáka barco xí'ín ra̱ chíndeé tá'an xi̱'ín rá, xí'ín ndidaá ka̱ ta̱a kéchóon no̱ó ta̱ño'o̱ kakui̱ta nda̱ noo̱ xíká ñoó
66018018	kande̱'é rá íin ño'o̱ma̱ tóón kéi̱ ñoo ñoó, dá kaa ra̱: ―Ni iin tó'ón ta'on ñoo ko̱ ní kándeé ki'in tá'an xí'ín ñoo ká'ano káa.
66018019	Ta chikodó rá ño̱ya̱ká ñó'o̱ dini̱ rá, ta kayu'ú rá, ta kuaki ra, ta nda'í ka'a̱n ra̱, chi̱ kaa ra̱: ―Nda'í kúu ví ñoo ká'ano káa, nda'í kúu víán, chi̱ ñoo káa ni̱ kedaá xí'ín ndidaá ta̱ kómí barco, dá ni̱ kekuíká rá mií rá xí'ín ña̱ kui̱ká ió noo̱án. Tído iin hora di'a ni̱ naá ñá ―kaa ra̱.
66018020	Sa̱'á ño̱ó kadii̱ iní ndo̱'ó, na̱ ndéi induú, sa̱'á ña̱ ndó'o ñoo ñoó dión, ta kadii̱ iní ndo̱'ó, na̱ kúú ña̱yuu Ndios, xí'ín ndo'ó, na̱ kúú apóstol, xí'ín ndo'ó, na̱ kúú profeta, dá chi̱ sa̱ ni̱ da̱ndó'o Ndios nío̱ ñoo ñoó sa̱'á ña̱ ni̱ keeán xí'ín ndó.
66018021	Dá ni̱ tiin iin ángel ndakí nda̱'o iin yuu̱ ká'ano, ña̱ káa táto̱'on ki̱'o káa iin yuu̱ molino. Dá ni̱ da̱kána na ña̱ no̱ó ta̱ño'o̱, dá ni̱ kaa na̱: ―Táto̱'on ki̱'o ndée̱ téí ni̱ ka̱nkao yuu̱ káa, ki̱'o dión ndo'o ñoo ká'ano Babilonia, dá naá ñá, ta ni iin kuu̱ ka̱ o̱ nándió ko̱oan.
66018022	Ta ni iin kuu̱ ka̱ o̱ kueídó'o yó dáká'a na̱ ñoo káa yaa xí'ín arpa, ni o̱ káta ka̱ na̱, ni flauta ni trompeta ka̱ o̱ tu̱ú na̱, ta ni ra̱ ti̱'a káva̱'a ña̱ luu ndáa o̱ kándei ka̱, ta ni ña̱ xído̱ molino o̱ kueídó'o ka̱ yo̱ ñoo ñoó.
66018023	Ta ni ñó'o̱ íti̱ ka̱ o̱ kéi̱ ñoo káa, ta ni o̱ kueídó'o ka̱ yo̱ kantó'ón na̱ ko'o̱n tanda'a̱. Dión ndo'an, chi̱ ta̱ sa̱ naka'án nda'i̱ sa̱ ndei ñoo ñoó sa̱ kuu ra ta̱a ndáya̱'i no̱ó na̱ ndéi ñayuú yó'o, ta ni̱ da̱nda'í na̱ ñoo ñoó ndidaá tá'a̱n nación xí'ín ña̱ ta̱dí.
66018024	Ta ñoo káa sa̱ sati na nii̱ ndidaá profeta xí'ín nii̱ ña̱yuu Ndios xí'ín nii̱ ndidaá na̱ ni̱ sa'ání ná ñayuú yó'o. 19
66019001	Ni̱ ndi'i, dá ni̱ sei̱do̱'i tái̱ ká'a̱n kua̱'á nda̱'o ña̱yuu chí induú, ta kaá na̱: ¡Aleluya, na̱ ká'ano kúú Ndios, sato'o mií yó! Mií ná kúú na̱ dáka̱ki ñaá, mií ná natiin ña̱ñó'ó xí'ín to̱'on ndato xí'ín ndidaá choon,
66019002	dá chi̱ kéyíko̱ ndaa̱ na̱, ta kéyíko̱ va̱'a na sa'a̱ iin rá iin ña̱yuu, sa̱'á ño̱ó ni̱ keyíko̱ na̱ sa̱'á ña̱ kini ni̱ kee ñá'a̱ xíxi kée díkó mií no̱ó ta̱a, dá chi̱ ni̱ da̱túúán ndidaá ña̱yuu ndéi no̱ñó'o̱, sa̱'á ño̱ó ni̱ ya̱'a na ni̱ kee na kua̱chi. Ta ni̱ na̱ki'in ya̱'i Ndios noo̱ ñá'a̱ ñoó sa̱'á ña̱ ni̱ sataa̱n nii̱ ña̱yuu sa̱ xino kuáchí noo̱ ná.
66019003	Dá ni̱ kaa tuku ña̱yuu kuá'a̱ ñoó: ―¡Aleluya! Chi̱ ño'o̱ma̱ tóón kána noo̱ kéi̱ ñoo ká'ano ñoó. Ta daá kuití kana ña.
66019004	Ta ndin oko̱ komi̱ ta̱ sá'ano ñoó xí'ín ndin komi̱ ña̱ ta̱kí ñoó ni̱ sa̱ kui̱ta xi̱tí, dá ni̱ sa̱ nda̱ño̱'o na Ndios, na̱ ió dándáki noo̱ téi̱ ñoó, ta kaá na̱: ―¡Dión ná koo! ¡Aleluya!
66019005	Dá ni̱ sei̱do̱'i ni̱ ka'a̱n na̱ nda̱ noo̱ ió Ndios dándáki na noo̱ téi̱ ñoó, ta kaá na̱: Ndidaá tá'a̱n ndo̱'ó, na̱ xínkuáchí noo̱ Ndios, keká'ano ndó Ndios. Ta keká'ano ta'ani ñaá ndo̱'ó, na̱ yu'ú ni'ini ñaá, á mií ndó yatá ndó, o á mií ndó kuálí ndó.
66019006	Ni̱ ndi'i, dá ni̱ sei̱do̱'i tái̱ ká'a̱n kua̱'á nda̱'o ña̱yuu, ta noo̱ ká'a̱n na̱ ní'i táto̱'on ki̱'o ní'i xído̱ xíka ta̱kui̱í ini yu̱ta, ta ní'i ta'ani táto̱'on ki̱'o ní'i tá káyu'ú dai̱, ta kaá na̱: Aleluya, dá chi̱ dándáki sato'o yo̱ Ndios, na̱ kándéé kée ndidaá tá'a̱n ña̱'a.
66019007	Ná kadii̱ inío̱, ta ná kandei dii̱ yo̱, ta naki̱'o yó ña̱ñó'ó noo̱ ná, dá chi̱ sa̱ ni̱ kasa̱ndaá va kuu̱ tanda'a̱ na̱ kúú léko xí'ín ñadi'í na̱, ta sa̱ io nduu va ñadi'í na̱ ña̱ kía̱n tanda'a̱ ná xí'ín ná.
66019008	Chi̱ ni̱ na̱tiin ñadi'í na̱ dá'o̱n táyíí ndáa, ta ndato kuxí ña̱, ta ndato yé'a̱n. Dá chi̱ ña̱ dándáki dá'o̱n táyíí ndáa ñoó kúú ndidaá ña̱ va̱'a ni̱ kee ña̱yuu Ndios.
66019009	Dá ni̱ ka'a̱n ángel ñoó xí'ín yu'u̱: ―Taa ña̱ ko'i̱n ka'i̱n xí'ón: “Ndiká'án ví na̱ ni̱ na̱kana Ndios ko'o̱n kadíni víko̱ noo̱ tanda'a̱ na̱ kúú léko.” Dá ni̱ kaa ta'ani na xí'íín: ―Miía̱n ndaa̱ kuiti to̱'on mií Ndios kía̱n ká'i̱n xí'ón ―kaá na̱.
66019010	Dá ni̱ sa̱ kuíi̱n xi̱tíí noo̱ ná, dá ni̱ ka'ín kandaño̱'i na̱. Tído ni̱ kaa na̱ xí'íín: ―Ná dá'a ni keeón dión, dá chi̱ iin ta̱ xíno kuáchí dáó xí'ín vóón noo̱ Ndios kúú yu'u̱, táto̱'on ki̱'o kée dao ka̱ ñano̱n, na̱ xí'o ndaa̱ kuendá sa'a̱ Jesús. Kua'án kandaño̱'o iin tó'ón dini̱ Ndios. Chi̱ to̱'on ndaa̱ Jesús kía̱n dátoo̱n ña̱xintóni̱ profeta, dá ká'a̱n na̱ sa̱'á ña̱ ve̱i koo.
66019011	Dá ni̱ xinii̱ ni̱ nono̱ induú, ta kúú ni̱ xinii̱ iin kuéi̱ ku̱xí, ta kánóo iin ta̱a sata̱ ri̱, ta naní ná, Na̱ Kéndúsá'ano, Na̱ Ndaa̱. Dión naní ná, dá chi̱ kéyíko̱ ndaa̱ na̱, ta ko̱ na̱á ndava̱'a na xí'ín ni iin tó'ón ña̱yuu.
66019012	Táto̱'on ki̱'o ndé'é ño'ó ita̱, ki̱'o dión ndé'é nduchí nóó na̱. Ta kua̱'á nda̱'o corona kándodó dini̱ ná. Ta né'e na iin kuu̱, tído ko̱ íin ta'on kátóni̱ ini ndi kóni̱ kaa kuu̱ ñoó, sa̱va̱'a iin tó'ón mií vá ná ná'á.
66019013	Ta ndíxi na iin dá'o̱n ni̱ na̱kuchi nii̱. Ta naní ná, To̱'on Mií Ndios.
66019014	Ta kua̱'á nda̱'o tu'u soldado Ndios ndéi induú tákuei ra ve̱i ra sa̱tá na̱ kánóo kuéi̱ ku̱xí ñoó. Táyíí nda̱'o ndáa dá'o̱n ndato kuxí ndíxi ra ve̱i ra, ta kándodó ta'ani ra kuéi̱ ku̱xí ve̱i ra sata̱ ná.
66019015	Tárnee iin espada dee̱n yú'u̱ ná dárkue'e̱ na̱ ña̱yuu ndéi iin rá iin nación xí'án. Ta xí'ín vara ka̱a dándáki ñaá ná. Ta mií ná ko'óní uva xí'ín sa'a̱ ná, dá kana ndúta̱ ri̱. Ta kirá yó'o̱ dándáki ña̱ xído̱ nda̱'o ini Ndios, na̱ kándéé kée ndidaá ña̱'a.
66019016	Ta dá'o̱n ndíxi na ndá'a̱ iin kuu̱, ta di̱'in na viti ndá'a̱ ña̱. Ta kuu̱ yó'o kaá di'a: “Rey noo̱ ndidaá kúú rey, Sato'o noo̱ ndidaá kúú sato'o.”
66019017	Ni̱ ndi'i, dá ni̱ xinii̱ íin iin ka̱ ángel no̱ó ndi̱ndii, dá ni̱ ka̱yu'ú ángel ñoó, dá kaá na̱ xí'ín ndidaá laa tánee me̱'í induú: ―Nakíi̱ ndidaá ndo'ó nditútí ndi'i ndó kadíni va̱'a ndó ko̱ño kee Ndios,
66019018	dá chi̱ ko'o̱n na̱ ki̱'o na ko̱ño rey keí ndo̱, xí'ín ko̱ño ta̱ dándáki soldado, xí'ín ko̱ño ta̱ ndakí xí'ín ko̱ño kuéi̱ xí'ín ko̱ño ra̱ ni̱ sa̱ ndodó rí, xí'ín ko̱ño ndi ndáa mií vá ña̱yuu, á mií ná kúú ná sato'o o mií ná kúú ná na̱ ñó'o ti̱xi ndá'a̱ sato'o, á mií ná kuálí ná o á mií ná ná'ano na.
66019019	Ndi'i, dá ni̱ xinii̱ kíti̱ chi̱ká'ano ñoó xí'ín ndidaá rey dándáki no̱ñó'o̱ yó'o xí'ín soldado ra̱. Ndidaá ta̱a yó'o ni̱ ndi̱tútí na̱á xí'ín na̱ kánóo sata̱ kuéi̱ ku̱xí ñoó, xí'ín soldado Ndios ve̱i xí'ín ná ñoó.
66019020	Dá ví ni̱ ka̱nkao kíti̱ chi̱ká'ano ñoó xí'ín profeta to̱'ón ñoó noo̱ ndá'a̱ ná. Ta profeta ñoó kúú ra̱ sa̱ kandeé sa̱ kee ña̱ ná'ano no̱ó ña̱yuu ni̱ kee kíti̱ ká'ano ñoó, ta dión sa̱ da̱nda'í ra̱ na̱ ni̱ na̱tiin tóni̱ kíti̱ ñoó, ta ni̱ sa̱ nda̱ño̱'o na na'áná ri̱. Dá ni̱ da̱kána ni'ini Ndios kíti̱ ñoó xí'ín profeta to̱'ón ñoó ini ta̱kui̱í kúú ño'ó ita̱ xí'ín azufre.
66019021	Ta dao ka̱ ta̱a ñoó ni̱ xi'i̱ ni̱ kee espada tánee yú'u̱ na̱ kánóo kuéi̱ ku̱xí ñoó. Dá ni̱ ndutú'u ndidaá laa ni̱ seí ri̱ ko̱ño ta̱a ñoó nda̱ ni̱ ndi̱noo ini ri̱. 20
66020001	Ni̱ ndi'i, dá ni̱ xinii̱ ko̱noo iin ángel ve̱i na nda̱ induú, ta né'e na nda'á ka̱a yé'é yái̱ ko̱nó, no̱ó ko̱ó noo̱ sá tuu, ta né'e na iin cadena chi̱káni̱ ve̱i na.
66020002	Dá ni̱ ka̱ndeé ná ni̱ tiin na kirí kúú koo̱ ká'ano ñoó, kirí naní Satanás, kirí kúú ti̱mí'á, ta ni̱ so'oni na̱ rí xí'ín cadena né'e na ñoó, dá ná kandiko̱ ri̱ iin mil toon kuia̱.
66020003	Ta ni̱ da̱kána na ri̱ nda̱ ma̱á ini yái̱ ko̱nó ñoó, ta ni̱ sadi na̱ yé'án, ta ni̱ kani na sello yé'án, dá ná dá'a ni konó ni iin tó'ón ña̱yuu no̱ó ni̱ sadi na̱, dá kía̱n ná dá'a ka̱ ni keta rí dánda'í ri̱ ni iin ka̱ nación nda̱ ná xi̱nko̱o iin mil kuia̱. Tá ni̱ ndi'i, dá kánian ndaxi̱ ri̱ cháá tiempo.
66020004	Dá ni̱ xinii̱ ndíta téi̱ ta̱ sa'ándá choon, ta ñoó ni̱ na̱ndei ndidaá na̱ ni̱ na̱tiin choon ña̱ keyíko̱ na̱ sa̱'á ña̱yuu. Ta ni̱ xini ta'anii nío̱ na̱ ni̱ ta'a̱nda̱ diko̱ sa̱'á ña̱ sa̱ xí'o ndaa̱ na̱ kuendá sa'a̱ Jesús, xí'ín sa̱'á ña̱ kándísa na to̱'on Ndios. Na̱ yó'o kúú na̱ ko̱ ní sá ndáño̱'o kíti̱ chi̱ká'ano ñoó, ta ni na'áná ri̱, ta ni tóni̱ ri̱ ko̱ ní ña̱ni taan na̱ ni ndá'a̱ ná. Ndidaá na̱ yó'o ni̱ na̱taki, ta ni̱ ni'i̱ ná ña̱ dándáki na xí'ín Cristo iin mil toon kuia̱.
66020005	Chi̱ na̱ yó'o kúú na̱ mií no̱ó ni̱ na̱taki. Tído dao ka̱ na̱ kúú ndi̱i, o̱ nátaki ta'on na nda̱ ná xi̱nko̱o iin mil kuia̱.
66020006	Ndiká'án ví na̱ nataki mií no̱ó, ta kakuu ta'ani na na̱ ii̱, dá chi̱ o̱ ko̱ní ta'on na kuu na̱ ta'ándá kúú uu̱. Di'a ni'i̱ tá'i̱ ná kakuu na duti̱ mií Ndios xí'ín duti̱ Cristo, ta dándáki na xí'ín ná iin mil toon kuia̱.
66020007	Tá ná xi̱nko̱o iin mil toon kuia̱ ñoó, dá ví ndaxi̱ ti̱mí'á yái̱ ko̱nó noo̱ ndadi ni'ini rí.
66020008	Dá ví keta rí kanoo rí dánda'í ri̱ na̱ ndéi ndidaá nación ñó'o ndin komi̱ xoo tachi̱ no̱ñó'o̱. Nda̱ noo̱ kúú kuendá Gog xí'ín nda̱ noo̱ kúú kuendá Magog kanoo rí dánda'í ri̱ ña̱yuu, dá nditútí rí na̱, dá ko'o̱n na̱ xí'ín rí na̱á ri̱ xí'ín ña̱yuu Ndios. Táto̱'on kua'a̱ kúú ño̱tí ndéi yu'ú ta̱ño'o̱, ki̱'o dión ví kua'a̱ kakuu ña̱yuu nditútí rí.
66020009	Chi̱ ni̱ kii na iin rá iin xoo ñayuú, nda̱ noo̱ xíká cháá ka̱, dá kao̱ noo na ñoo noo̱ ndéi tu'u ña̱yuu Ndios, noo̱ kúú ñoo mani̱ noo̱ Ndios. Tído dákóon Ndios ño'ó kéi̱ ita̱ sata̱ ná, dá naá ndí'i na.
66020010	Ta ti̱mí'á, kirí ni̱ da̱nda'í ña̱yuu ñoó, dákána ñaá Ndios ko'o̱n ri̱ nda̱ ma̱á ini ta̱ño'o̱ noo̱ sá'ano ita̱ ñó'o̱ xí'ín azufre, noo̱ nákaa̱ kíti̱ chi̱ká'ano ñoó xí'ín profeta to̱'ón ñoó. Ta daá kuití ndo'o naní nío̱ ri̱ nduú ñoó xí'ín profeta ñoó.
66020011	Ni̱ ndi'i, dá ni̱ xinii̱ iin téi̱ ku̱xí ká'ano, ta ni̱ xini ta'anii na̱ ió dándáki ñoó. Ta ni̱ naá no̱ñó'o̱ xí'ín induú no̱ó na̱ ió ñoó, ta ni iin tó'ón ta'on xíán ko̱ ní nátu̱u ka̱a̱n.
66020012	Dá ni̱ xinii̱ ndíta ndidaá na̱ ni̱ xi'i̱, na̱ ndáya̱'i xí'ín na̱ ko̱ ndáya̱'i noo̱ Ndios. Dá ví ni̱ nono̱ ndidaá libro ñoó. Ta ni̱ nono̱ ta'ani iin ka̱ libro, ta ña̱ yó'o kúú libro noo̱ kándodó kuu̱ na̱ ni̱'í ña̱ kataki chíchí ná. Dá ví ni̱ keyíko̱ sa'a̱ iin rá iin na̱ ni̱ xi'i̱ ñoó táto̱'on káa rá ió ña̱ kándodó noo̱ dao ka̱ libro ñoó, chi̱ ni̱ keyíko̱ na̱ sa̱'á ña̱ ni̱ kee na.
66020013	Ta ni̱ na̱ki̱'o ta̱ño'o̱ ndidaá ña̱yuu ni̱ xi'i̱ ñó'o noo̱ ra̱. Ta ni̱ na̱ki̱'o ta'ani ña̱ kédaá xí'ín ña̱yuu, dá xí'i̱ na̱, ndidaá tá'a̱n ña̱yuu ñó'o ti̱xi ndá'án. Ta ni̱ na̱ki̱'o ta'ani yái̱ ndi̱i ndidaá ndi̱i ñó'o inia̱n. Dá ví ni̱ keyíko̱ sa'a̱ iin rá iin na táto̱'on ki̱'o káa rá ió ña̱'a ni̱ kee na.
66020014	Ta ña̱ kédaá xí'ín ña̱yuu, dá xí'i̱ na̱, xí'ín yái̱ ndi̱i ni̱ sata Ndios ña̱ kua'a̱n ini ta̱kui̱í kúú ño'ó ita̱. Ña̱ yó'o dándáki ña̱ kuu ña̱yuu ñoó ta'ándá kúú uu̱.
66020015	Tá'a̱n na̱ ko̱ kándodó kuu̱ noo̱ libro noo̱ kándodó kuu̱ na̱ ni̱'í ña̱ kataki chíchí ñoó, no̱ón kúú na̱ ni̱ da̱kána Ndios ini ta̱kui̱í kúú ño'ó ita̱. 21
66021001	Ni̱ ndi'i, dá ni̱ xinii̱ iin induú sa̱á xí'ín iin no̱ñó'o̱ sa̱á, dá chi̱ induú mií no̱ó xí'ín no̱ñó'o̱ mií no̱ó ni̱ ya̱'a vaan kua'a̱n, ta ko̱ó ka̱ va ta̱ño'o̱ nákaa̱.
66021002	Dá ni̱ xini mií yu'u̱, Juan, ña̱ kúú ñoo Jerusalén sa̱á, ña̱ kúú ñoo ii̱. Ta ni̱ xinii̱ ko̱nooan ve̱i ña nda̱ induú ni̱ kee mií Ndios, ta luu ni̱ kenduua̱n miíán táto̱'on kée iin ñá'a̱ ni̱ kenduu mií ve̱i natiin yíi̱a̱n.
66021003	Dá ni̱ sei̱do̱'i ni̱ ka̱yu'ú iin na nda̱ induú, ta kaá na̱: ―Kande̱'é, ña̱ xaa̱n kúú ve'e ño̱'o Ndios, ta viti íian noo̱ ndéi ña̱yuu na̱, dá chi̱ koo na xí'ín ña̱yuu na̱, ta kakuu na na̱ ñoo mií Ndios, ta kanoo mií Ndios tein na, ta kakuu na Ndios noo̱ ná.
66021004	Ta dánayaa Ndios ndírnoo̱ ña̱yuu na̱. Ta o̱ ku̱ú ka̱ na̱, ta ni o̱ kúnda'í ka̱ ini na̱, ta o̱ kuáki ka̱ na̱, ta o̱ ndó'o ka̱ nío̱ ná, dá chi̱ ndidaá ña̱'a sa̱ ndo'o na tá sata̱ ni̱ ke̱xoo vaan.
66021005	Dá ni̱ kaa na̱ ió dándáki noo̱ téi̱ ñoó: ―Kande̱'é ndó, yu'u̱ kúú na̱ ndésa̱á ndidaá tá'a̱n ña̱'a. Dá ni̱ kaa na̱ xí'ín yu'u̱: ―Taa ndidaá ña̱ yó'o, dá chi̱ ndino'o ña̱ ndaa̱ kía̱n ká'i̱n, ta miía̱n ndaa̱ kooan.
66021006	Ta ni̱ kaa ta'ani na xí'ín yu'u̱: ―Sa̱ ni̱ kuu va viti. Yu'u̱ kúú to̱'on mií no̱ó xí'ín to̱'on noo̱ ndí'i, ta kúúí na̱ míí sa'a̱ xí'ín na̱ noo̱ ndí'i. Tá ió iin káa na̱ íchi̱ ini, nakíi̱ na̱ no̱ó yu'u̱, dá ki̱'o oon yu'u̱ ta̱kui̱í kána ndita ko'o na, kirá xí'o ña̱ kataki chíchí ná.
66021007	Ta ndi ndáa na̱ ni̱ ka̱ndeé ni̱ xi̱nkuei, no̱ón kúú na̱ natiin ndidaá tá'a̱n ña̱ va̱'a no̱ó yu'u̱, dá chi̱ yu'u̱ kakuu Ndios noo̱ ná, ta mií ná kakuu de̱'e no̱ó yu'u̱.
66021008	Tído ña̱yuu ko̱ ndéé iní, xí'ín na̱ ko̱ kándísa yu'u̱, xí'ín na̱ kée ña̱ ka'an noo̱, xí'ín na̱ sa'ání ndi̱i, xí'ín na̱ kée kua̱chi xí'ín na̱ ko̱ kúú ñadi'í na̱ o yíi̱ ná, xí'ín na̱ ta̱dí, xí'ín na̱ ndáño̱'o yoko̱ xí'ín ndidaá na̱ to̱'ón, no̱ón kúú na̱ ni̱ ni'i̱ tá'i̱ ña̱ kaño'o na ini ta̱kui̱í kúú ño'ó ita̱ xí'ín azufre. Ña̱ yó'o dándáki ña̱ kuu na̱ ta'ándá kúú uu̱ ―kaá Ndios.
66021009	Ni̱ ndi'i, dá ni̱ kixi iin ángel nákaa̱ tein ndin usa̱ ángel ni̱ sa̱ ne'e ndin usa̱ copa ni̱ chití ni̱ sa̱ ño'o ta̱ndó'ó sa̱ ni̱ ya̱'a ñoó, dá ni̱ kaa na̱ xí'íín: ―Nakíi̱ chí yó'o di'a, dá ko'i̱n dána'i̱ noo̱o̱n na̱ ko'o̱n tanda'a̱, na̱ kakuu ñadi'í na̱ kúú léko ñoó.
66021010	Dá ndáka na̱ kúú Espíritu Ndios yu'u̱ ni̱ sa'a̱n na̱ dini̱ iin yúku̱ ká'ano dikó íin ñoó, dá ni̱ da̱ná'a̱ na̱ iin ñoo ká'ano nda̱'o noo̱í, ta ñoo ñoó kúú ñoo ii̱, ña̱ kúú ñoo Jerusalén, ña̱ kía̱n ko̱noo ve̱i nda̱ induú ni̱ kee Ndios.
66021011	Ta ndato oon ví náye'e̱ ndaa ñoo ñoó táto̱'on ki̱'o ndato náye'e̱ ndaa mií Ndios. Ta nádío̱n ña̱ táto̱'on ki̱'o nádío̱n yuu̱ ndato xíxi dío̱n, ta ndé'án táto̱'on ki̱'o ndé'é yuu̱ naní jaspe, chi̱ yé'a̱n táto̱'on ki̱'o yé'e̱ yuu̱ ta̱tá.
66021012	Ta ndíka̱ nda̱'o náo̱ ni̱ kao̱ noo ñoo ñoó, ta dikó nda̱'o ña, ta uxi̱ uu̱ kúú yé'án, ta ndíta iin iin ángel yé'án, ta iin rá iin yé'án ñoó tándaa iin rá iin kuu̱ ndin uxi̱ uu̱ de̱'e ta̱a naní Israel.
66021013	Ta chí xoo noo̱ xínko̱o ndi̱ndii ñó'o oni̱ yé'án, ta chí xoo norte ñó'o ta'ani oni̱ yé'án, ta chí xoo sur ñó'o ta'ani oni̱ yé'án, ta chí xoo noo̱ sá nóo ndi̱ndii ñó'o ta'ani oni̱ yé'án.
66021014	Ta uxi̱ uu̱ kúú yuu̱ sa'a̱ náo̱ ñoo ñoó, ta iin rá iin yuu̱ sa'a̱ náo̱ ñoó tándaa iin iin kuu̱ na̱ kúú apóstol, na̱ sa̱ xi̱onoo xí'ín na̱ kúú léko.
66021015	Ta né'e ángel ñoó iin vara oro, dá chiki̱'ó na̱ ñoo ñoó, xí'ín yé'án xí'ín náo̱ ñá.
66021016	Ta komi̱ xoo kúú ñoo ñoó, ta ña̱ ndíka̱a̱n xí'ín ña̱ káni̱án, iin nóó vá ndáaan. Dá ni̱ chi̱ki̱'ó na̱ ñá xí'ín vara oro ñoó, ta uu̱ mil komi̱ ciento kilómetro kúú ña̱ káni̱án, ta uu̱ mil komi̱ ciento kilómetro kúú ña̱ di̱kóa̱n, ta uu̱ mil komi̱ ciento kilómetro kúú ña̱ ndíka̱a̱n.
66021017	Ta ni̱ chi̱ki̱'ó na̱ náo̱ ñá, ta kíán oni̱ diko uxi̱ komi̱ metro táto̱'on ki̱'o chíki̱'ó ña̱yuu, chi̱ ki̱'o dión ni̱ chi̱ki̱'ó ñaá ángel ñoó.
66021018	Ta yuu̱ ni̱ ka̱va̱'a náo̱ ñoó kúú yuu̱ naní jaspe. Tído mií ñoo ñoó ni̱ ka̱va̱'a xí'ín oro ndino'o, ta dío̱n ña̱ táto̱'on ndato dío̱n yuu̱ ta̱tá.
66021019	Ta yuu̱ sa'a̱ náo̱ ñoó ni̱ ka̱va̱'a xí'ín yuu̱ luu ndáa, ta yuu̱ sa'a̱ náo̱ mií no̱ó ni̱ ka̱va̱'a xí'ín yuu̱ naní jaspe, ta ña̱ kúú uu̱ ni̱ ka̱va̱'a xí'ín yuu̱ naní zafiro, ta ña̱ kúú oni̱ ni̱ ka̱va̱'a xí'ín yuu̱ naní ágata, ta ña̱ kúú komi̱ ni̱ ka̱va̱'a xí'ín yuu̱ naní esmeralda,
66021020	ta ña̱ kúú o'o̱n ni̱ ka̱va̱'a xí'ín yuu̱ naní ónice, ta ña̱ kúú iño̱ ni̱ ka̱va̱'a xí'ín yuu̱ naní cornalina, ta ña̱ kúú usa̱ ni̱ ka̱va̱'a xí'ín yuu̱ naní crisólito, ta ña̱ kúú ona̱ ni̱ ka̱va̱'a xí'ín yuu̱ naní berilo, ta ña̱ kúú ii̱n ni̱ ka̱va̱'a xí'ín yuu̱ naní topacio, ta ña̱ kúú uxi̱ ni̱ ka̱va̱'a xí'ín yuu̱ naní crisopraso, ta ña̱ kúú uxi̱ iin ni̱ ka̱va̱'a xí'ín yuu̱ naní jacinto, ta ña̱ kúú uxi̱ uu̱ ni̱ ka̱va̱'a xí'ín yuu̱ naní amatista.
66021021	Ta uxi̱ uu̱ yé'é ñoó ni̱ ka̱va̱'a xí'ín uxi̱ uu̱ perla, sa̱'á ño̱ó iin rá iin yé'é ñoó kúú iin perla. Ta keí oro kúú keí ñó'o ñoo ñoó, ta yé'a̱n táto̱'on yé'e̱ yuu̱ ta̱tá.
66021022	Ta ni iin tó'ón ve'e ño̱'o ko̱ ní xiníi̱ íin ñoo ñoó, dá chi̱ sato'o yo̱ Ndios, na̱ kándéé kée ndidaá ña̱'a, no̱ón vá kúú ve'e ño̱'o ió ñoo ñoó, xí'ín na̱ kúú léko.
66021023	Ta ko̱ xínñó'ó ta'on ñoo ñoó ndi̱ndii, ni yoo̱, dá katoo̱n, dá chi̱ mií vá Ndios dáye'e̱ sa̱'á ña̱ ndato téí na̱, ta mií léko ñoó kúú ñó'o̱ dátoo̱n iin níí ñoo ñoó.
66021024	Ta ña̱yuu ni̱ ka̱ki ndéi iin rá iin nación kanoo noo̱ náye'e̱ ndaa ñoo ñoó, ta ndidaá tá'a̱n ña̱ kui̱ká xí'ín ña̱ñó'ó naki̱'o ta̱ sa̱ kuu rey no̱ñó'o̱ yó'o noo̱ ñoo ñoó.
66021025	Ta ni iin kuu̱ ta̱'ón o̱ nda̱dí yé'án, dá chi̱ ni iin kuu̱ ka̱ o̱ kuaá ñoó.
66021026	Ta kane'e na ndidaá ña̱ kui̱ká xí'ín ña̱ñó'ó ni̱ sa̱ komí iin rá iin nación ko'o̱n na̱ naki̱'o naa̱n noo̱ ñoo ñoó.
66021027	Ta ni iin tó'ón ta'on ña̱ yakó o̱ kúu ku̱'u ñoo ñoó, ni na̱ kée ña̱ kini, ni na̱ to̱'ón. Sa̱va̱'a na̱ kataki chíchí kándodó kuu̱ noo̱ libro na̱ kúú léko, no̱ón vá kúú na̱ kuu ndu̱'u ñoo ñoó. 22
66022001	Ni̱ ndi'i, dá ni̱ da̱ná'a̱ ángel ñoó iin yu̱ta ndato nda̱'o noo̱í. Ta yu̱ta ñoó xíka ta̱kui̱í xí'o ña̱ kataki yo̱, ta ndato yé'e̱ ra̱ táto̱'on ki̱'o yé'e̱ yuu̱ ta̱tá. Ta ta̱kui̱í yó'o kána mií ti̱xi téi̱ noo̱ ió Ndios dándáki na xí'ín na̱ kúú léko.
66022002	Ta me̱'í keí nákaa̱ mií ñoo ñoó nákaa̱ yu̱ta ñoó. Ta ndíta yíto̱ ndin nduú xoo yu'ú yu̱ta ñoó, ta yíto̱ ñoó xí'o ña̱ kataki yo̱. Ta iin rá iin yoo̱ xí'o rá kui̱'i, chi̱ uxi̱ uu̱ ta'ándá xí'o rá kui̱'i noo̱ kuía̱. Ta ndá'a̱ yíto̱ ñoó kúú tata̱ nduva̱'a ña̱yuu ndéi iin rá iin nación.
66022003	Ta ni iin ka̱ chi'an o̱ kóo no̱ó ña̱yuu kandei ñoó. Ta ñoó kuiin téi̱ noo̱ koo Ndios dándáki na xí'ín na̱ kúú léko, ta koni kuáchí ña̱yuu na̱ noo̱ ná.
66022004	Ta koni túu na noo̱ Ndios, ta kanda'a̱ kuu̱ mií Ndios taan na̱.
66022005	Ta ni iin kuu̱ ta̱'ón o̱ kuaá ñoo ñoó. Ta ni o̱ kónñó'ó ka̱ na̱ ni iin tó'ón ñó'o̱ katoo̱n noo̱ ná, ni ndi̱ndii, dá chi̱ mií vá Ndios, na̱ kúú sato'o yo̱, katoo̱n noo̱ ná. Ta daá dándáki kuií Ndios.
66022006	Dá ni̱ kaa ángel ñoó xí'íín: ―Ña̱ ndaa̱ kúú to̱'on yó'o, ta miía̱n ndaa̱ xi̱nko̱o noo̱ ká'a̱n. Sa̱'á ño̱ó sato'o yo̱ Ndios, na̱ kúú Ndios xí'o ña̱ kándaa̱ ini na̱ kúú profeta na̱ sa'a̱ ndí ki̱án koo, no̱ón kúú na̱ ni̱ ta̱nda'á iin ángel kéchóon noo̱ ná noo̱ yo̱'ó, dá dána'a̱ na̱ no̱ó ña̱yuu mií ná sa'a̱ ndidaá ña̱ yati ve̱i koo, ña̱ kúú ña̱ kánian koo.
66022007	―Kana'ón ña̱ sa̱ yati ñó'ó vá kasaa̱i̱ ―kaá Jesús. Ndiká'án ví na̱ né'e va̱'a ndidaá to̱'on nákani libro yó'o sa̱'á ña̱ ve̱i koo.
66022008	Ta mií yu'u̱, Juan, kúú na̱ ni̱ seídó'o ndidaá ña̱ yó'o, ta ni̱ xinii̱ xí'ín noo̱í ña̱. Tá ni̱ ndi'i ni̱ seídó'i ña̱, ta ni̱ xinii̱ ñá, dá ni̱ sa̱ kuíi̱n xi̱tíí kua'i̱n kandaño̱'i ángel, na̱ ni̱ dána'a̱ ndidaá ña̱ yó'o noo̱í.
66022009	Dá ni̱ kaa na̱ xí'íín: ―Ko̱ó, ná dá'a ni keeón dión, dá chi̱ iin na̱ xínkuáchí dáó xí'ón kúú yu'u̱, táto̱'on ki̱'o kée dao ka̱ ñano̱n, na̱ kúú profeta, xí'ín to̱'on kée na̱ ndíta toon xí'ín to̱'on dána'a̱ libro yó'o. Kua'án kandaño̱'o iin tó'ón dini̱ mií Ndios.
66022010	Ta ni̱ kaa ta'ani na xí'íín: ―Ná dá'a ni kado̱n libro yó'o xí'ín sello, dá chi̱ sa̱ yati ñó'ó vá ve̱i koo ña̱ kásto̱'an sa'a̱.
66022011	Sa̱'á ño̱ó na̱ ko̱ kúú ña̱yuu ndaa̱, ta ki̱'o dión ná kakuu ii̱ vá ná. Ta na̱ kúú ña̱yuu kíni, ná kee ii̱ vá ná ña̱ kini. Ta na̱ kéndaa̱, ná kendaa̱ ii̱ vá ná. Ta na̱ ió vii noo̱ Ndios, ná koo vii ii̱ vá ná.
66022012	―¡Kana'ón ña̱ sa̱ yati ñó'ó vá kasaa̱i̱! Ta chiya̱'avii iin rá iin ña̱yuu táto̱'on ki̱'o káa choon ni̱ kee na.
66022013	Yu'u̱ kúú to̱'on mií no̱ó xí'ín to̱'on noo̱ ndí'i, ta kúúí na̱ míí sa'a̱ xí'ín na̱ noo̱ ndí'i. Yu'u̱ kúú na̱ míí no̱ó, ta yu'u̱ kúú na̱ noo̱ ndí'i ―kaá Jesús.
66022014	Ndiká'án ví na̱ ni̱ da̱ndóo dá'o̱n ndíxi na, dá chi̱ ió íchi̱ ná ña̱ kía̱n keí ná kui̱'i kána noo̱ yíto̱, kirá xí'o ña̱ kataki yo̱. Ta ió ta'ani íchi̱ ná ku̱'u na iin rá iin yé'é ñoo ñoó.
66022015	Tído sata̱ vé'e va kando̱o ti̱na, xí'ín na̱ ta̱dí, xí'ín na̱ kée kua̱chi xí'ín na̱ ko̱ kúú ñadi'í na̱ o yíi̱ ná, xí'ín na̱ sa'ání ndi̱i, xí'ín na̱ ndáño̱'o yoko̱, xí'ín ndidaá na̱ kátoó dánda'í dao ka̱ ña̱yuu.
66022016	―Mií yu'u̱, Jesús, kúú na̱ ni̱ ta̱nda'á iin ángel kéchóon noo̱í, dá ki̱'o ndaa̱ na̱ kuendá sa'a̱ ndidaá ña̱ yó'o noo̱ ndidaá na̱ kúú kuendá miíí. Yu'u̱ kúú na̱ ni̱ kii tein na̱ ve'e rey David, ta yu'u̱ kúú ti̱ñoo̱ ndato xínko̱o tá kua'a̱n tu̱u ―kaá na̱.
66022017	Ta kaá na̱ kúú Espíritu Ndios: ―Nakíi̱. Ta kaá ta'ani yó, na̱ kúú ñadi'í Jesús: ―Nakíi̱ ní. Ta ndo'ó, na̱ seídó'o to̱'on yó'o, kaa ta'ani ndó: ―Nakíi̱ ní. Ta ndo'ó, na̱ íchi̱ ini, nakíi̱ ndo̱. Ta ndi ndáa ndó ká'án ko'o ta̱kui̱í, dá kía̱n ko'o oon ndó ta̱kui̱í xí'o ña̱ kataki yo̱.
66022018	Sa̱ kásto̱'in xí'ín ndidaá tá'a̱n na̱ seídó'o to̱'on tándaa noo̱ libro yó'o, ña̱ ká'a̱n sa'a̱ ndí ki̱án koo chí noo̱, ña̱ tá ni̱ chi̱ndaa̱ noo̱ ná ni̱ chi̱kodó ná cháá ka̱ to̱'on noo̱ tuti yó'o, dá kía̱n tanda'á Ndios ndidaá tá'a̱n kue'e̱ kiian noo̱ ná, ña̱ kía̱n ká'a̱n libro yó'o sa'a̱.
66022019	Ta tá ni̱ chi̱ndaa̱ noo̱ ná ni̱ di̱tá ná dao to̱'on tándaa noo̱ libro yó'o, ña̱ ká'a̱n sa̱'á ña̱ ve̱i koo, dá kía̱n ko'o̱n ta'ani Ndios di̱tá ná kuu̱ ná, ña̱ kánóo noo̱ libro noo̱ kándodó kuu̱ na̱ kataki chíchí, ta o̱ kónó ná ña̱ kandei na ñoo ii̱ ñoó, ña̱ ká'a̱n libro yó'o sa'a̱.
66022020	Mií na̱ xí'o ndaa̱ kuendá sa'a̱ ña̱ yó'o kúú na̱ kaá di'a: ―Miía̱n ndaa̱ kuiti yachi̱ va kasaa̱i̱. ¡Dión ná koo! ¡Nakíi̱ ní, Jesús, mií ní na̱ kúú sato'o ndu̱!
66022021	Ná koo ña̱ mani̱ xí'o sato'o yo̱ Jesucristo xí'ín iin rá iin ndó. Dión ná koo. San Mateo 9 San Mateo MAT -, exported: 04-Sep-2008 at 13:00 p. Mixteco de Tezoatlán ©La Liga Bíblica 2007 Mixteco de Tezoatlán ©La Liga Bíblica 2007
